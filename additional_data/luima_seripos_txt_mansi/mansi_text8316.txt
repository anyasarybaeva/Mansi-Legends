
Мир янытыл сака са̄в ловиньтан нэ̄пак хансым о̄лы. Ка̄сыӈ хо̄тпа маныр потрыл пӯмщалахты, тамле нэ̄пак ловиньтаӈкве выг, хотьют рущ ла̄тӈыл, хотьют ос такви ла̄тӈыл ловиньты. 
Москва ӯст онтоловит фестиваль ва̄рыглавес, тув са̄в па̄лыл ма̄хум во̄виньта̄лвēсыт, рущ ла̄тӈыл «Фестиваль национальных литератур народов России» ла̄ввес. 
Красный площадит лӯпта э̄тпос 3-6 хо̄талыт сыс яныг шатёр-колпалыт ва̄рыглавēсыт, мир атхатыгласыт ос та̄нти ва̄р­нэ рӯпатаныл урыл по­тыртасыт. Са̄выӈпа̄лэ та̄нти ла̄тӈыл потыртан ма̄­хум ёхталасыт, ща̄нь ла̄т­ӈыл хансым ловиньтан нэ̄пакыт, журналыт, газе­тат суссылтасыт. 
Ка̄сыӈ областьныл, округныл ос крайныл тотым нэ̄пакыт тыналавēсыт. Мирн ва̄нэ поэтыт ос писателит во̄виньтавēсыт, та̄н тот стихыт ловиньтасыт.
Ася Умарова, чеченка-нэ̄, ня̄врамыт комикс-хурит по̄слуӈкве ня̄врамыт ханищтасанэ. Тав ня̄врамыт ма̄гсыл хаснэ нэ̄пакыт нё̄тнэ хуритыл по̄слыянэ, ты рӯпататэ тав сымыӈыщ ва̄ритэ, ня̄врамыт ловиньтан нэ̄пак ка̄тын ка̄сащим вос выганыл. 

Марина Гасанова, ща̄нь ла̄тӈыт ханищтан колт рӯпитан кӯщай нэ̄, Дагестан ма̄ныл ёхталас. Тот са­ка са̄в ла̄тӈыл ма̄хум по­тыртэ̄гыт, ка̄сыӈ па̄вылт та̄нти ла̄тӈыл о̄лэ̄гыт. Марина ня̄врамыт ёт са̄всыр проектыт ва̄рēгыт, ща̄нь ла̄тӈыл вос потыртэ̄гыт, ты ма̄гсыл та̄н пӯмыщ ёнгилыт ва̄рыглэ̄гыт ос юн оманыл-а̄тяныл ёт о̄с вос ёнгēгыт. 
Мирн ва̄нэ писателит лекцият ловиньтасыт, ань йист ня̄врамыт лю̄ль пищн молях ханьщувлэ̄гыт, тамле ва̄рмаль ул вос ēмтыс, та̄наныл ёмас ос пӯмыщ нэ̄пакытыл пӯмщалаӈкве э̄ри. Стихыт ущ хансуӈкве о̄вылтахтын ма̄ньлат поэт хо̄тпат та̄нти стиханыл мирн о̄с ловиньтасаныл, та̄наныл хӯнтлуӈкве сака пӯмыщ о̄лыс. 

Финно-угорский ла̄т­ӈытыл хаснэ ма̄хум тув ёхталасыт. Блогерыг ла̄внэ хо̄тпат та̄нти по̄слын тинаныл урыл потыртасыт. Ма̄ньлат пыгыт ва̄ти тина-охсат по̄слэ̄гыт ос тот саран, удмурт, башкир ос мо̄т ла̄тӈытыл потыртэ̄гыт, са̄всыр ля̄ххалыт ва̄рēгыт. 
Ма̄ньщи хум Улякщи Самбиндалов тув о̄с во̄виньта̄лвес, тав Тӯрва̄т па̄вылт во̄раян порат тинат по̄слы ос «тикток», «инстаграм» ищхӣпыӈ ло̄псын ва̄риянэ, тав туп тот нэ̄матыр такви ат потырты, нас тув хотты рущ э̄рыг ва̄рапи. 
Тав ло̄псэ̄т снегоходыл, моторха̄пыл яласан тинат ва̄рим о̄лэ̄гыт, хумус та̄н во̄раēгыт, хӯл алыщлэ̄гыт, во̄рт ё̄мыгтэ̄гыт – пуссын по̄слыянэ, тыил ма̄хум сака пӯмщалахтэ̄гыт. Таве Анна Воронкова, ща̄нь ла̄тӈыт ханищтан институтт рӯпитан нэ̄, ты фестивальн во̄виньтастэ. 
Улякщи мо̄т хум хо̄тпат ва̄рнэ рӯпатаныл урыл хӯнтлыс ос такви ма̄гсы­лэ то̄ва тэ̄лат номтыг висанэ. Тав о̄выл щёс Москван ёхталас, Красный площадит та хо̄талыт сыс ё̄мыгтас, яныг ӯс-капаил пӯмщалахтас. 
Улякщи Ольга увщитэ о̄с тув ёхталас, тав о̄с ла̄ви, о̄выл щёс Москван ёхтыс, тавēн татем пӯмыщ о̄лыс. Тэ̄н урēнтыл ма̄н тах ос я̄нас хансэ̄в.
Ма̄н округувныл Касум па̄вылныл Евдокия Каксина фестивальн во̄виньта̄лвес, тав стиханэ «Антология литературы народов России: народная мудрость» нампа нэ̄пакн хасвēсыт. Ты яныг нэ̄пакт са̄всыр мирыт мӯтраӈ потраныл, стиханыл акван-атвēсыт, сака осыӈ нэ̄пак ва̄рвес. 
Ка̄сыӈ хо̄тал тот артистыт та̄нти ла̄тӈыл э̄ргыт э̄ргысыт, са̄ӈквылтасыт ос йӣквсыт. Якутыт, тувинцыт, вепсыт, шорцыт, эвеныт, карелыт ос мо̄т ма̄хум тув ёхталасыт, хотьют мо̄йт суссылтас, хотьют ня̄врамыт ханищтас, тыгле-тувле ё̄мыгтым, сунсыглахтым таса̄вит ёмас ва̄рмальн ханищтахтасӯв. Та урыл потрув э̄лаль хансылӯв.
Галина Кондина 
 
