
Россият са̄всыр регионыт халт касыл щё̄пита̄лвес. Тав рущ щирыл «Вкусы России» намаим о̄лыс. Ма̄н округувт Ха̄льӯс районт пувнэ нялк хӯлкве янытлавес.
Ты хӯл пувнэ община Ха̄льӯс район Ягрим па̄вылт о̄лы. Тот кӯщаиг Юрий Викторович Да­выд­ков рӯпиты. Ань касыл о̄лум порат «Яр­марка вкуса» номи­нация хосыт тав хӯрмит места вис. Кит о̄выл местаг «Вина Кубани» ос «Вина Дона» пред­приятияг висы̄г. 
Ма̄хум ва̄рнэ тэ̄нутыт уральтан хум Максим Протасов ла̄выс: «Ты атыӈ тэ̄нутыт ва̄рнэ ма̄нанылт мирн сака янытлавет. Ань мо̄т са̄всыр ма̄т о̄лнэ ма̄хум ты урыл о̄с вос ва̄гыт, ма̄н ты тэ̄нутыт ва̄рнэ хо̄тпатн нё̄туӈкве патэ̄в».
Ты коныпал «Югра ма̄т ва̄тым ос атым пил-ла̄хыс ос мо̄т во̄р тэ̄­ну­тыт», «Сургут ӯс ня̄нь», «Сургут ӯст ва̄рнэ кан­пет­ка» ос «Югра ма̄т яныгман пилыт» пред­приятият та̄нки ва̄рнэ тэ̄нутаныл ты касылн о̄с кēтыгласаныл. 
Ань ты касылн нёл­са̄т са̄вит ма̄нытныл пуссын аквъёт атса̄т са̄вит заявка-нэ̄пак майлувес. Ма̄хум щар ёмас тэ̄ну­тыт ма̄гыс пēрияп ва̄рыгласыт. 
«Вкусы России» касыл а̄ти туп атыӈ тэ̄нут ма̄гыс щё̄пита̄лаве. Тот ма̄хум пēс йис пораныл ва̄рыглан тэ̄нутаныл номылматыяныл ос э̄лаль тотыяныл. Ты ка­сыл па̄влыӈ ма̄т та̄нки рӯпата ва̄рнэ хо̄тпат ма̄гыс о̄с ёмас нё̄тмил тоты. Э̄лы ма̄т о̄лнэ мир та̄н тэ̄нутаныл урыл хӯлэ̄гыт ос ёвтуӈкве па­тэ̄гыт. Ань ма̄н ма̄вн ӯщлахтуӈкве ёхталан ма̄хум о̄с ты атыӈ нялк хӯлкве а̄рталаӈкве тах­маēгыт тах. 
Ты касыл ма̄нь пред­приятиятн нё̄тмил ва̄р­нэ ма̄гыс ань ка̄сыӈ та̄л щё̄пита̄лаве. Россият са̄в атыӈ тэ̄нут ва̄раве, ты урыл са̄внув мир вос ва̄гыт, таима̄гыс ань ты ва̄рмаль э̄лаль тотаве.
Округ мирколныл кēтым ля̄ххал ма̄ньщи ла̄тӈыг Николай МЕРОВ толмащластэ 
