
Ма̄н округувт са̄в са̄лыт туп тит ма̄т о̄ньщавет, ты Ха̄льӯс район Саранпа̄вылт ос Белоярский район Касум па̄вылт. Ювле хультум э̄тпос 24 хо̄талэ̄т Саранпа̄вылт са̄в мир атхатыглас, тот са̄лы ӯрнэ ма̄хум каснэ ва̄рмаляныл о̄лыс. Мо̄т щирыл тав тох ла̄ввес — 72 Олимпиада.
Ты касыл ка̄сыӈ та̄л ат ва̄рыглаве. Ань ты та̄л са̄всыр организацият, предпринимателит ос мирн пēриим депутат-хо̄тпат та̄н олн мисыт, таима̄гыс ты ва̄рвес. Касыл э̄лы-па̄лт яныг кӯщаит, па̄вылт ялпыӈколт рӯпитан пӯп-о̄йка ос мо̄т ма̄хум па̄влыӈ мир ос мӯй ма̄хум ёт пащалахтасыт, са̄в ёмас ла̄тӈыл ла̄всаныл. Саранпа̄выл мирколт пуӈктотнэ хум Павел Артеев Государственный Дума депутатыг Татьяна Гоголева ос Павел Завальный тēтум пищматэ̄н мирн ловиньтастэ.
Тувыл то̄ва хо̄тпат янытлавēсыт. Татьяна Даниловна Филиппова ос Аркадий Георгиевич Хозяинов район миркол па̄лыл почётный грамота-нэ̄пакыл майвесы̄г. Геннадий Прокопьевич Валей, Анатолий Владимирович Сметанин, Наталья Владимировна Хозяинова та̄н ос пӯмащипа нэ̄пакыл майвēсыт. Ты хо̄тпат пуссын хо̄тыт бригадат рӯпитэ̄гыт.
Та юи-па̄лт касыл та о̄вылтавес. Са̄лыӈ суныл каснэ ма̄ 850 метра палытыг щё̄питавес. Са̄лыӈ колныл ёхтум ма̄хум та̄н ань нила ва̄рмаль щирыл кассыт. О̄влэ̄т хум хо̄тпат кассыт.
Са̄лыт роттыг ха̄йтнэ касылт (гонки на рысь) хумыт халт ты хо̄тпат но̄х-патсыт:
— о̄выл места Анатолий Владимирович Сметанин вис, китыт места Григорий Георгиевич Хозяинов, хӯрмит места Сергей Георгиевич Чупров вис.
Са̄лыт сӯлтыл нуйхатнэ̄ныл порат (гонки на мах) ты хо̄тпат но̄х-патсыт:
— о̄выл места Василий Владимирович Ромбандеев вис, китыт места Сергей Георгиевич Чупров, хӯрмит места Анатолий Владимирович Сметанин вис.
Са̄лыӈ сун тармыл но̄х-лю̄лим (стоя на нартах) минаманыл порат ос ты хумыт наманыл ла̄ввēсыт:
— о̄выл места Александр Сергеевич Рочев вис, китыт места Сергей Александрович Рокин, хӯрмитыг ос Юрий Федорович Канев ёхтыс.
Са̄лыт юи-па̄лт ёсал миным (стоя на лыжах) касылт ты хо̄тпат щар молях ювле ёхтыгпасыт:
— о̄выл места Сергей Александрович Рокин вис, китыт места Сергей Георгиевич Чупров, хӯрмит местат — Александр Сергеевич Рочев.
Нэ̄квет халт са̄лыӈ суныл сӯлттым ты нэ̄ хо̄тпат но̄х-патсыт:
— о̄выл места Наталья Владимировна Хозяинова вис, китыт места Марина Алексеевна Чупрова, хӯрмитыг ос Анна Дмитриевна Ромбандеева ёхтыс.
Щар ма̄к пӯмыщ касыл юи-о̄вылт ва̄рвес. Пуссын са̄лыӈ суныӈ хум хо̄тпат э̄лн акв ляпат лю̄льсыт, тувыл аквторыг та минмыгтасыт, ты касыл «общий старт» тох ла̄ввес. Тот ос ма̄ньщи хо̄тпав Василий Владимирович Ромбандеев но̄х-патыс. Тав йильпи «бураныл» майвес. Мо̄т «буран», тав «варягыг» ла̄ваве, ос Сметанин Анатолий Владимировичн майвес.
Ты та̄л но̄х-патум хо̄тпат ёмас мӯйлупсал майвēсыт, ты телевизорыт, ма̄нь комьютерыт, на̄йив сартнэ бензопилат ос мо̄т са̄всыр пормас. Акв хум Александр Сергеевич Рочев 200 литра са̄вит бенщин ёвтнэ нэ̄пакыл майвес.
Ха̄льӯс район мирколт рӯпитан нэ̄ Ирина Чечеткина нэ̄квет янытламанэ порат тох ла̄выс, «бураныл» туп хум хо̄тпат акваг та мивет. Ос нэ̄квет та̄н о̄с касуӈкв ха̄сэ̄гыт, матрыг «бураныл» щар ат майлавет. Мо̄тыт касыл ва̄рнэ порат ты ва̄рмаль урыл кӯщаит мощ вос номсахтэ̄гыт, ос акв «буран» нэ̄квет ма̄гсыл вос хо̄нтэ̄гыт.
Тувыл иӈ акв ёмас ля̄ххал ты ялпыӈ хо̄талт ла̄ввес. «Тюменьэнерго» нампа на̄йпос ва̄рнэ компания на̄й тēрква̄лгыт, та̄н рущ ла̄тӈыл ла̄вавет — линии ЛЭП, Саранпа̄выл мус хартуӈкв тах патэ̄гыт. Па̄влыӈ ма̄хум тыи ма̄гыс сака ща̄гтсыт.
