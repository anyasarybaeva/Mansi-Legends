
Ха̄льӯст о̄лнэ мирн нё̄тнэ центрыт ос «Берёзовский» нампа ма̄-вит ӯргалан заказ­никыт рӯпитан хо̄тпат ня̄врамыт ма̄гсыл пӯ­мыщ хо̄нтхатыглап ак­въёт ва̄рыгласыт. Та̄н а̄гирищит ос пыгрищит ма̄-вит ӯргалан ва̄рмаль урыл ос тэ̄лы порат тыт о̄лнэ товлыӈ ӯит урыл потыртасыт. Тамле тэ̄ла та̄н таима̄гсыл щё̄пи­тасыт, ня̄врамыт  о̄лнэ ма̄наныл вос янытлы­яныл ос тыт манхурип ӯйхулыт о̄лэ̄гыт, вос ва̄гыт.
«Берёзовский» нампа ма̄-вит ӯргалан заказ­никт рӯпитан хо̄тпат рӯпатаныл урыл по­тыртасыт. Ты ма̄т о̄лнэ ӯйхулыт та̄н ӯргалым о̄ньщияныл, ва̄тихал ловиньтыяныл. Ос ма̄хум во̄раяӈкве, хӯл алыщлаӈкве тув ат та̄ртыяныл. 
Ты юи-па̄лт ня̄врамыт ӯйрищит тыттуӈкве во̄ввēсыт. Ма̄-вит ӯрга­лан ма̄т рӯпитан инс­пекторыт И.Н. Соколов, А.В. Табун ос В.Г. Пигуля а̄гит, пыгыт ёт сыртап ос ня̄ньсакв пиннэ хусапыт йӣвытн тагатасаныл. Тэ̄нут пиннэ хусапыт а̄гирищит, пыгрищит ёт та̄н аквъёт ва̄рсыт. Та ма̄н та̄ра таса̄вит ӯйрищит ёхтыгпасыт. Тэ̄лы ащирмаӈ хо̄талыт ма̄нь ӯйрищит тэ̄та̄л о̄лэ̄гыт, таима̄гыс э̄лум­хо̄лас ляпан ёхтэ̄гыт. 
Ня̄врамыт китыглах­та­сыт: «Манхурип тэ̄ну­тыл тэ̄лы та̄наныл тыт­туӈкве ро̄ви?» Ӯйрищит  солвалыӈ, са̄ккарыӈ тэ̄­нут, гречкал пинуӈкве ат ро̄ви. Та̄н ня̄нь, пшено, кукуруза ос мо̄т сыртап ёмащакв тэ̄гыт. 
А̄гирищит ос пыгри­щит ла̄ввēсыт, тамле хусап­совыт коланыл по̄хыт вос тагатэ̄гыт, тэ̄нут тув акваг вос пинэ̄гыт, ма̄нь ӯйрищит та̄ра тув ханьщувлэ̄гыт ос ӯрхатуӈкве патэ̄­гыт. Тыттуӈкве ке по̄илт­та­вет, тэ̄тал ӯсуӈкве вēр­мēгыт. 
Марина Табун кēтум потыр Людмила Теткина ма̄ньщи ла̄тӈыл хансыстэ.  
