
«Этнодиктант-2021» нампа хансум тэ̄лат но̄х-патум хо̄тпат ва̄т са̄грапнал э̄тпос китхуйплов хо̄талэ̄т наманыл та̄ра тах патэ̄гыт. Хус китыглахтын ла̄тыӈ Россият о̄лнэ мирыт са̄всыр пēс ва̄рмаляныл о̄вылтыт о̄лсыт. Ос лов китыглахтын ла̄тыӈ ма̄нки о̄лнэ ма̄в урыл о̄лыс. 
Россия янытыл ос 95 мо̄т хо̄н ма̄тт о̄лнэ 2 млн 679 со̄тыра 689  э̄лумхо̄лас потыр хассыт, ма̄н о̄лнэ ма̄вт 17 со̄тыра 725 хо̄тпа потыр хан­суӈкв ка̄сащасыт. 
Ма̄н тамле ва̄рмалит урыл китыглавесӯв. 
Округувт о̄лнэ ё̄рн ма̄хум маныр рӯпата ат ва̄рыгласыт? Та̄н тэ̄пкан ат хилсыт, пēс та̄гыл туп са̄лы янмалтым, хӯл алыщлым ос во̄раим о̄л­сыт. Ханты ма̄хум щирыл хум хо̄тпат ос нэ̄ хо̄тпат манах лылы о̄ньщēгыт? Ма̄к ла̄тыӈ – тыи 5 ос 4. 
Округувт манаса̄вит мир ань о̄лы, таит хӯл­туӈкве э̄рыс. Тыи рущит – 973 978 хо̄тпа, хатанит108 899 хо̄тпа, украинцат – 91 323 хо̄тпа, башкирыт – 35 428 хо̄тпа, азербайд­жа­нцыт – 26 037 хо̄тпа.  
Лӯима̄т о̄лнэ рущит манхурип маснут тыт ат масыгласыт? Та̄н лапти ла̄гыл маснут тыт ат о̄щ­сыт. Та̄наныл ва̄рнэ ма̄гыс тыт э̄рнэ йӣв ат яныгми, таима̄гыс тамле ла̄гыл маснут тыт ат ва̄рыглавес.
Мо̄т китыглахтын ла̄тыӈ – са̄всыр мирыт хоты То̄румн по̄йкщēгыт? Тох ма̄ньщит ос хантыт - политеизм (шаманизм) ла̄тӈыл вос хӯлтвесы̄г, азербайджанцыт ос хата­нит – ислам, калмыкыт ос тувинцыт – буддизм, евреит – иудаизм, рущит – христианство.
На̄н ва̄глы̄н ман а̄ти, ханты ё̄рнколн щалтнэ порат хоты па̄лэ ялпы­ӈыг ловинь­таве? Насати, коныл юв щалтнэ па̄лэ ялпыӈыг о̄лнэ̄тэ. 
Ё̄рн ма̄хум ё̄рнкола­ныл урыл маныр китыг­лаӈ­кве ат ро̄ви? Ма̄к ювле-ла̄внэ ла̄тыӈ, тыи манах а̄влал та̄н ё̄рн­коланыл тӯщ­тыяныл. Ту­выл са̄всыр мирыт та̄нки ла̄тӈаныл щирыл хумус намаяхтасыт? Тыи манси – ма̄ньщит, азербайд­жан­цыт – азерилер, ханты – хантэ, коми-зыряне – коми-морт, башкиры – башкорт, армяне – хай, во̄рт о̄лнэ ё̄рныт – нещаӈ. Са̄всыр мирыт ща̄нь ла̄тӈаныл щирыл манху­рип группан уртым о̄лэ̄­гыт? Тыи якутыт ос хата­нит – тюрский, ма̄ньщит ос венгрыт – финно-угорский, украинцат ос рущит – восточно-славянский, цыганыт – индо-арийский, полякыт – западно-славянский, немцыт – германский, ё̄рныт – самодийский. 
Юи-о̄вылт, Ханты-Мансийск ӯс ляпат о̄лнэ хоты ма̄ мāк ялпыӈыг ла̄ваве? Ма̄к ювле-ла̄внэ ла̄тыӈ – Белогорье.
На̄н ань этнодиктант хассы̄н ке, ос ты китыг­лах­тын ва̄рмалит ём­щакв ва̄ӈкве патыяны̄н. 
Тамара МЕРОВА
