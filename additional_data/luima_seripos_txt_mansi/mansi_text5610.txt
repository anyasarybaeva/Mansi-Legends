
Ювле хультум э̄тпост Ханты-Мансийск ӯсн Иван Сандрин ёхталас. Ты ханты пыг Ямал ма̄т Шурышкарский район Мужи па̄вылт самын патыс. Тав омаге-а̄тяге са̄лыӈколт рӯпитэ̄г. Иван тунра ма̄т яныгмас. Са̄лыт ӯруӈкве ос пормасыт ма̄щтырлаӈкве ёмщакв ха̄сы. Ань пыг такви о̄лупсатэ урыл потыртас.
А̄тятэ Эдуард Романо­вич Сандрин, са̄лыӈколт зоотехникыг рӯпиты. Оматэ ос са̄лыӈколт кол­сори рӯпата ва̄ри. Сов­хозт ат пирка̄та о̄лы. Тэ̄н тэ̄нки китахкем со̄­тыра са̄лы о̄ньщēг. Э̄к­ваг-о̄йкаг кит пыг янмалтасыг. Ма̄нь пыгēн тэ̄н палтэ̄н са̄лы ӯрим о̄лы.
Иван янгыг о̄лы, тав Санкт-Петербург ӯст Полярный Академия  нам­па колт ма̄-вит ӯргалан хо̄тпаг ханищ­тахтас. Ты ханищтах­тын кол 2015 та̄л мус я̄нас о̄лыс, тувыл метео­рологический универси­тет ёт акван-о̄лтвесы̄г. Пыг тот ханищтахтаме порат Ямал ма̄ныл о̄лнэ ма̄ньлат хо̄тпат ёт йӣквим ос э̄ргим ма̄ янытыл яласас. Ты тэ̄ла щирыл та̄н 2013 та̄лт Сочи ӯсн мӯйлуӈкве то­тыглавēсыт. Тот ща̄рыщ ва̄тат о̄лнэ мирн лӯима̄ о̄лупса урыл потыртасыт ос о̄лнэ-хӯлнэ накыт суссылтасыт. Нилахуй­плов хо̄тал тот мӯй­лысыт, а̄лы ма̄т о̄лнэ мир ты ва̄рмалил сака пӯмщалахтасыт. 
Хунь пыг ханищтах­тын ма̄ныл а̄стыс, ювле такви о̄лнэ па̄влэ̄н минас. Ос ма̄-вит ӯргалан щи­рыл рӯпата ат хо̄нтыс, тыима̄гыс метеорологыг рӯпитаӈкве патхатас. Ты коныпал тав па̄вылт «Северная панорама» нампа газетат акв ло̄псыт э̄тпос сыс акв щёс ханты ла̄тӈыл ля̄ххалыт хансы. 

Иван яныгмам па̄влэ̄т каснэ тэ̄лан ма̄ньта̄гыл ялантас. Сосса мир ял­пыӈ хо̄талыт о̄лыглан порат ма̄хум пēрщēгыт, тыньщаӈ па̄хвтэ̄гыт, сун ӯлтта поргēгыт, йӣво̄выл кит нупыл хартэ̄гыт, акв сыс хӯрум щёс э̄л порыг­мēгыт ос са̄грап э̄лаль па̄хвтэ̄гыт. Тав ла̄вме щирыл, ты ва̄рмалитн са̄лыӈколт ханищтахтас. Иӈ ма̄нь порат са̄лыт сунын нэ̄гуӈкве ха̄сыс. Мощ яныгнувег ēмтыс, матыр-а̄ти пуссын ха̄­суӈкве патыс. 
Ань Иван ты та̄л ва̄т нупыл нёлолов та̄лэ то̄влыс. Тав тох ла̄выс: «Са̄лы ӯрнэ порат акваг ка̄ркамыг о̄луӈкве э̄ри. Ам тот о̄лыгланэм по­рат ва̄тихал тыньщаӈ рēпыгтэ̄гум. Ӯщлахтын хо̄талыт са̄лыӈ колн ялантэ̄гум. Яныгмам ма̄кем сака э̄руптылум». 
Ямал ма̄т лӯима̄ каснэ школа о̄лы, тув ханты, ё̄рн ос мо̄т ма̄хум ня̄вра­маныл ялантэ̄гыт. Са̄выӈ­па̄лэ са̄лы ӯрнэ, хӯл алы­щ­лан ос во̄раян щēмьят ня̄враманыл тот касэ̄­гыт. Та̄н ты ва̄рмаль ёмщакв ва̄ганыл, ка̄р­камыг о̄лэ̄гыт.
Ань ма̄ньлат ма̄хум Ханты-Мансийск ӯсн ёхталаманыл порат, «То̄рум Маа» музейт та̄н ма̄гсыланыл каснэ ва̄рмаль щё̄пита̄лвес. Иван тот тыньщаӈ па̄х­втыс. Манса̄вит щёс вущ­каса̄лыс, ка̄сыӈ порат тыньщаӈе по̄сн патыглас. Сун ӯлтта о̄с мощ поргыс. Тав щар са̄в хӯрумса̄т щёс порыгма̄лыс. Такви ма̄тэ̄т о̄лыглам касылытт то̄ванакт тав о̄с но̄х-патыглас. 

 
