
Ма̄ньполь э̄тпос хӯрмит хо̄талэ̄т округ кӯщай нэ̄ Наталья Комарова ос ПАО «Газпром нефть» ма̄-во̄й ма̄ныл но̄х-винэ компаният кӯщай ва̄ӈын хум Александр Дыбаль о̄с акв ва̄рмаль урыл потыртахтасы̄г, ос округ мирколт нэ̄пакт хасхатасы̄г.

	Ань тыт ма̄-во̄й ос газ мил ма̄ныл ищхӣпыӈ утыл но̄х-виӈкве патвес. Ты ищхӣпыӈ утыт мо̄т хо̄н ма̄т воссыг ат ёвтавет, ма̄нки о̄лнэ ма̄вт ва̄равет. Округувт хосат та̄гыл ма̄-во̄й ос газ ма̄ныл но̄х-виве. Таима̄гыс йильпи утыт ань тыт а̄рталаӈкве патавет. Тыт ищхӣпыӈ утыл ма̄-во̄й ма̄ныл но̄х-винэ Центр щё̄питаве тах. Тамле утыл ма̄-во̄й но̄х-виӈкве кӯстыр, молях ос са̄в олн тув холтуӈкве ат э̄ри.

	Ты компания хосат та̄гыл тыт рӯпиты. Та сыс округувт та̄н са̄в лё̄ӈх хот-щё̄питасыт, колыт ӯнттысыт, соссаӈ мирн нё̄тэ̄гыт ос мо̄т са̄в э̄рнэ рӯпата ва̄рēгыт. Щар са̄внув ма̄-во̄й та̄н Ханты-Мансийский районт но̄х-выгыт. Ты ляпат о̄лнэ па̄влытын та̄н акваг нё̄тэ̄гыт.

	Кӯщай нэ̄ соссаӈ ма̄х-манув урыл о̄с ла̄выс. Ань Нижневартовский ос Сургутский районыгт соссаӈ мирыт о̄лнэ-хӯлнэ наканыл ос ханищтап ва̄рмаляныл э̄лаль тотнэ ма̄гыс нё̄тмилыл тах ва̄равет. Тамле ты ёмас ва̄рмаль урыл кӯщаиг потыртахтасы̄г.
