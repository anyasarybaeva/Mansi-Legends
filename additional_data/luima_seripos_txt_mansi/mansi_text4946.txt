
Ты хурит Ха̄льӯс район Сӯкыръя па̄вылт о̄лнэ яныгхо̄тпа Василий Васильевич Канев по̄слым о̄лы. О̄йка та̄л котиль э̄тпос 10 хо̄талэ̄т 1932 та̄лт саран колта̄гылт самын патыс. Ам тав ётэ хо̄нтхатыгласум, потрамасум, о̄лупсатэ о̄вылтыт китыгласлум. Василий Васильевич тох ты ла̄выс:
— Ам тыт Сӯкыръя па̄вылт самын патсум, яныгмасум. Омагум-а̄тягум о̄с акваг тыт о̄лсы̄г, тыт ёлщё̄питавесы̄г. Акв каӈк ос хӯрум увщи о̄щсум. Э̄квам Агафья Сергеевна ё̄рн нэ̄ о̄лыс, тав о̄с тыт яныгмас. Мēн хо̄т ня̄врам янмалтасмēн. Алексей пыгмēн, Клава, Лена ос Марина а̄гиянмēн Саранпа̄вылт о̄лэ̄гыт. Ма̄нь пыгумēн Федя Афганистаныт армият лусытас. Тот саквата̄лвес, юв ёхталас, совхозт ӯйхул пусмалтым са̄в та̄л рӯпитас. 
Совхозт ам 37 та̄л рӯпитасум, са̄лы ӯрим яласасум. Тув палыт са̄лыянув нё̄рыт ӯриянув, тэ̄лы ос во̄р ма̄н по̄сыянӯв, Кульпас сыс-па̄лт о̄ньщиянӯв. Амти са̄лыт о̄с о̄щсум. Пенсиян хосат минасум. Туи пум ва̄рēгум, во̄рн ялантэ̄гум, пил ва̄тэ̄гум. Э̄квам хосат а̄тимыг ēмтыс, амттем о̄лэ̄гум. Ня̄враманум, апыгрищанум ёхталэ̄гыт, уральта̄лавем.
— Василий Васильевич, наӈ ма̄ньщи мир халт яныгмасын, о̄лэ̄гын, ла̄тӈув улпыл ва̄глын?! 
— Ам ма̄ньщи ла̄тӈыл потыртаӈкве ха̄сэ̄гум. Тыт сосса ма̄-хум саран ла̄тӈыл о̄с потыртэ̄гыт, Василий Вьюткин ёмащакв ха̄сы потыртаӈкве. Сарананув ос ма̄ньщи ла̄тыӈ торгамтэ̄гыт. Э̄лнаӈ па̄влувт Ӯй йӣквнэ ва̄рмаль ва̄тихал ва̄рыглавес. Ты пора тай ёмащакв номилум. Хотты хо̄тпа пупа̄пщикве ка̄тын-патты, тав колэ̄т Ӯй йӣквēгыт — тӯлыглахтэ̄гыт, э̄ргēгыт, ощхультэ̄гыт. Ам ма̄ньлат порат кит та̄л во̄раясум, то̄нт ма̄н во̄раян ма̄хум ёт кит пупа̄пщи ка̄тын-патталасӯв, 1948 та̄л порат.
Василий Васильевич сымыӈ хо̄тпа, ня̄враманэ̄н-апыгрищанэ̄н э̄руптаве, па̄выл ма̄хманэ̄н янытлаве. Ань ты э̄тпост ты яныгхо̄тпа намхо̄талэ о̄лыс, 87 та̄лэ то̄влыс. Ма̄н, газета ва̄рнэ ма̄хум, таве о̄с янытлылӯв! Са̄в та̄л пуста̄гыл вос о̄лы, То̄рум ёт, О̄тыр ёт вос о̄лы!
