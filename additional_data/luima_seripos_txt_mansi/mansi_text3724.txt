
Ювле хультум э̄тпос 20 хо̄талэ̄т Ханты-Мансийск ӯс ма̄хум, 400 арыг хо̄тпа, Байбалак я̄ ва̄тан ялсыт — тот во̄р ляпат ма̄нь ӯльпат ос на̄ӈкыт ӯнттысыт. Ты ёмас тэ̄ла тынакт тох намая̄лвес: акция «Посади своё дерево». Округ янытыл мо̄т ӯсытыт ос па̄влытыт янге-ма̄не о̄с аквтох рӯпитасыт, матса̄вит йӣв та ӯнттысыт.

	Ма̄н, редакцият рӯпитан ма̄хум, тув о̄с ялсув. Ка̄сыӈ организация йӣвыт ӯнттын ма̄гыс я̄нас ма̄л хӯлтвес. Ма̄н пуссын ма̄нтытыл, вēтратыл ос тулё̄влыӈ па̄ссатыл майвесӯв, тувыл рӯпитаӈкве та о̄вылтахтасӯв. Ка̄сыӈ хо̄тпа акв-кит йӣв ӯнттыс.

	Ма̄-вит ӯргалан Департамент кӯщай Евгений Петрович Платонов тох ла̄выс: «Матъёмас на̄н тыхо̄тал тыг ёхтысын, колсори тэ̄ланын оссувласанын, пēринал но̄х-воратасын. Ма̄н хольтув ань са̄в ма̄т ма̄хум ма̄нь йӣвыт ӯнттэ̄гыт. О̄лнэ ма̄тēв ущпылнэг нё̄тнэ̄г вос ēмты, хо̄т-а̄ти са̄в йӣв вос яныгми. Ань ӯнттын йӣванув хуньт тах та̄рыӈ-лӯтыӈ яныг на̄ӈкыг, та̄рыӈ-лӯтыӈ яныг ӯльпаг ēмтэ̄гыт. Хуньт тах са̄в та̄л овумлы, тыг ёхталэ̄в, ӯнттум йӣванув уральтыянув, пӯмщалахтэ̄в. То̄нт тах ла̄вēв, тыт ма̄н рӯпитасув, ӯнттум йӣванув тыт-тот лю̄лēгыт».

	Нэ̄пак хаснэ ханты нэ̄ Мария Кузьминична Волдина о̄с акв-кит ла̄тыӈ ла̄выс: «Э̄лумхо̄лас ма̄ ӯргалан ма̄гыс То̄рум о̄лы. Ка̄сыӈ хо̄тпа таи номим вос о̄ньщитэ: ма̄ — ты ма̄н колув. Ма̄н ань йильпи йӣвыт ты ӯнттэ̄в, ты ёмас тэ̄ла ма̄гыс, ам номсэ̄гум, ань ка̄сыӈ йӣвкве ща̄гтым лю̄ляхо̄лы. Я̄тил миркве, пуссын пуста̄гыл о̄лэ̄н, ёмас номтыл ё̄мыгтэ̄н!»

	Татем хо̄талыӈ хо̄тал о̄лыс. Сцена ва̄рыглавес, ма̄хум э̄ргысыт, йӣквсыт. Тувыл рӯпитам хо̄тпат па̄йтым тэ̄нутыл тыттувēсыт, исум ща̄ил айтвēсыт.
