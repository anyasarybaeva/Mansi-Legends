
Таквсы порат Кондинский район 100 та̄лэ то̄влыс. Ты урыл Ханты-Мансийск ӯст «ЮграТур» нампа туристский форум о̄лме колт Дина Васильевна Герасимова ёт потрамасум. 
Тав хо̄нтаӈ ма̄ньщи хо̄тпа, ня̄врамыт ос сту­дентыт ма̄ньщи ла̄тӈын ханищтым са̄в та̄л рӯпи­тас, учёный-финноугро­вед ос кандидат филоло­гических наук намыл майвес. 
Дина Васильевна тох ла̄выс:
– Яныг таквс э̄тпос 12 хо̄талэ̄т Кондинский район 100 та̄лэ то̄влыс. Ань ты хо̄нтхатыглапын районныл ма̄хум ёхты­сыт, тынакт «Рущ кол» суссылтэ̄гыт, мо̄лты порат ма̄ньщи мирув о̄вылтыт потыртасыт. 
Кондинский район Половинка па̄вылт Учинский музей о̄лы, тув ма̄ньщи ма̄хум маснутыт ос пормасыт акван-ат­вēсыт, мирн суссылтавет. Ты музей сосса хо̄тпав Анатолий Николаевич Хомяков тав ӯнттыстэ, тот о̄лнэ пормасыт – са̄всыр алыщлапыт, суныт, ха̄пыт ос ӯйхул хурит, имтат янгыщ тав такви ка̄тыл ва̄рсанэ. Кон ма̄ньщи ко­лыт ос сӯмъяхыт ӯнт­тыс, таима̄гыс та ма̄ «музей под открытым небом» ла̄ваве. Район янытыл тамле ма̄ воссыг нэ̄мхо̄т а̄тим. 
Учинский музей ня̄в­рамытн ос яныгхо̄тпатн сака э̄руптве, ва̄тихал тув ялантэ̄гыт. Тот рӯпи­тан хо̄тпат ань наука тэ̄ла ва̄руӈкве патсыт, то̄ва­накт конференцият щё̄пита̄лэ̄гыт, мо̄т ма̄ныл научный сотрудникыт ос пēс йис о̄лупса ханищтан ма̄хум во̄виньта̄лэ̄гыт, докладыт ловиньтэ̄гыт. Район урыл ос ма̄ньщи мир о̄вылтыт са̄в э̄рнэ тэ̄ла та̄ра-паттэ̄гыт.
Кондинский районт о̄лнэ музеитыт рӯпитан ма̄хум ма̄-во̄й урыл о̄с акваг потырта̄лэ̄гыт. Округувт щар ма̄к о̄выл щёс ма̄-во̄й районанылт о̄лнэ Шаимский сельский округт 1960 та̄лт хо̄нтвес, тувыл э̄лаль лӯи ма̄в янытыл кинсуӈкве та пат­вес. Ань тыхо̄тал мус ма̄-во̄й о̄лнэ ма̄т хо̄нтавет, та̄ра-паттавет.  
– Дина Васильевна, Кондинский районт о̄лнэ сосса ма̄хум ща̄нь ла̄тӈыл потыртэ̄гыт?
– Ань тай ма̄ньщи ла̄тыӈ, улпыл, нэ̄мхотьют ат ва̄гтэ. Мо̄лты порат ла̄тыӈ ва̄нэ юи-о̄выл хо̄тпа а̄тимыг ēмтыс, о̄йка Шугур па̄вылт о̄лыс. 
Округув янытэ̄т виӈкве те, мо̄т ма̄ныл ма̄хум о̄в­лэ̄т Кондинский районын нё̄рыгласыт, таима̄гыс тот ма̄ньщи ла̄тӈув молях со̄ймуӈкве та патыс. Ётылнуве ос ма̄-во̄й хо̄нт­вес, та юи-па̄лт тай мир округувн са̄в ма̄ныл та йиймыгтас, па̄вланувн-ӯсанувн о̄лмыгтасыт, рӯ­питаӈкве, олн сэ̄луӈкве патсыт.
Хо̄нтаӈ ма̄ньщиянув та̄нти ла̄тӈаныл ат кос ва̄ганыл, ос ма̄ньщи ми­раныл, пēс йис о̄лупса яныт­лыяныл, та̄нти­на̄­ныл сосса хо̄тпаг ловинь­тыяныл. Воссыг ты а̄ти, сакати пēс о̄лупсал пӯм­щалахтэ̄гыт, ня̄вра­­маныл потыртыяныл, та̄н ань та̄нти мираныл ос пēс накыт вос ва̄ганыл, та̄ра вос паттыяныл. 
Щар ма̄к са̄в ма̄ньщи­янув Ха̄льӯс районт о̄лэ̄­гыт, та юи-па̄лт Кондин­ский район ла̄вылтаве, ханты мир тыт о̄с са̄в о̄лы. 
– Нэ̄пак хаснэ ма̄ньщи хо̄тпа Пантелеймон Еврин Кондинский районт са­мын патыс. Хум аман хоты па̄вылныл о̄лыс?
– Тав Евра па̄вылт самын патыс, яныгмас. Ты ма̄ньщи па̄выл. Такви о̄парищ наме Чейметов, ос хунь нэ̄пак хаснэ хо̄т­паг ēмтыс, о̄парищ наме Еврин хансыстэ, яныг­мам па̄влэ щирыл. Ма̄ньщи мир халт о̄выл писа­те­лит хо̄нтаӈ ма̄ньщит о̄лсыт. О̄выл учёный нэ̄ Александра Игнатьевна Картина о̄с хо̄нтаӈ ма̄ньщи. 
Ам Кондинский районт о̄лнэ мир районув 100 та̄лэ то̄влуме кастыл янытлыянум! Са̄в ёмас, сымыӈ ла̄тыӈ та̄нанылн кēтэ̄гум, пуста̄гыл вос о̄лэ̄гыт, вос щунēгыт!
Светлана РОМБАНДЕЕВА
