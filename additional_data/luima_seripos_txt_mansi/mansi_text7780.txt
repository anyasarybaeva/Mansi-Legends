
Ка̄сыӈ та̄л сӯкыр э̄тпос хӯрмит ӯщлахтын хо̄талэ̄т Россия янытыл во̄р ӯргалан ма̄хум ялпыӈхо̄таланыл ва̄рыглаве – «День работников леса». Ты тэ̄ла ва̄рнэ мир ты та̄л 18 щислат мӯйлысыт. 
Ты кастыл сӯкыр э̄тпос 15 хо̄талэ̄т Ханты-Мансийск ӯст КВЦ «Югра-Экспо» колт Югорский лесной форум о̄лыс. Тув округ янытыл во̄р ӯрга­лан ма̄хум, йӣвыт ӯнттын хо̄тпат ос яныг кӯщаяныл акван-атхатыгласыт. 
Совет лесничих Югры хо̄нтхатыглапын лесни­кыг рӯпитан хо̄тпат, авиа­лесоохрана, недро­поль­зо­вание ос при­родные ресурсы Югры тэ̄ла ва̄рнэ ма̄хум халанылт потыртасыт, ань округ янытыл ка̄сыӈ районт во̄рыӈ ма̄т хумус ӯрга­ла­вет, хоты ма̄н э̄рыӈ ма­тыр нё̄тмил кēтуӈкве э̄ри. Тыи о̄с мо̄т са̄в ва̄р­малит урыл потыртасыт.
Ма̄н о̄лнэ ма̄вт во̄рыӈ ма̄ – 50 арыгтем млн гектар са̄вит. То̄ва ма̄т са̄в километр щар нэ̄мхотьют ат о̄лы. Округувт 14 лес­ничий хо̄тпат рӯпи­тэ̄гыт, та̄нанылн нё̄тнэ э̄лум­хо̄лас о̄с акв таса̄вит, 65 – участковый лесничий хо̄тпат, 555 – лесхоз тэ̄ла ва̄рнэ ма̄хум. 1100 арыгтем э̄лумхо̄лас на̄й харыгтым рӯпитэ̄гыт – авиалесоохрана пожар­ныит. 
Мо̄т районытныл ёх­талам ма̄хум та̄нти я̄нас колнакыт щё̄пита̄лсыт, ка̄тыл ва̄рим пормасыт, са̄всыр хурит ос нэ̄пакыт суссылтасыт. Хо̄талъя̄т юи-па̄лт во̄р ӯргалан ма̄­хум КВЦ «Югра-Экспо» кол по̄хат ӯльпат, на̄ӈкыт ос мо̄т ма̄нь йӣвыт ӯнт­тысыт.
Ха̄льӯс район лесхоз тынакт 75 та̄лэ то̄влыс, кӯщаиг тот Леонид Алек­сандрович Касимов рӯ­питы. Ты ос мо̄т районыт лесхоз тэ̄ланыл урыл ма̄н тах газетавт о̄с хансэ̄в.

Светлана РОМБАНДЕЕВА
