
«Югра многоликая» нэ̄пак хансум ма̄хум сака ёмас тэ̄ла ва̄рēгыт – округт о̄лнэ мирыт ща̄нь ла̄тӈаныл янытлыяныл, са̄всыр хо̄нтхатыглапыт ва̄рыглэ̄гыт, ка̄сыӈъēмт исвēща пēламта̄лэ̄гыт.
Мо̄лты та̄л ханты ла̄тыӈ урыл потыр о̄лыс, ань ос таджик ма̄хум ща̄нь ла̄тӈаныл хӯнтамласӯв. Ялпыӈ исвēща та̄нанылн та майвес.
Таджик мир халт са̄в поэт ос нэ̄пак хаснэ хо̄тпа о̄лы. Ты пēс йис мир культураныл сака пӯмыщ - та̄нти маснутыл о̄лэ̄гыт, пēс потыр, йис мо̄йт о̄ньщēгыт, йиквуӈкве, э̄ргуӈкве ха̄сэ̄гыт. 
Та̄н «Вахдат» нампа национально-культурный объединение о̄ньщēгыт. Тувыл нэ̄т ос хум хо̄тпат ёхталасыт. Нэ̄т супаныл са̄всыр хорамыл ю̄нтым о̄лэ̄гыт, щар нас вольгēгыт. Ты кол кӯщай ва̄ӈын хум Умарбек Сафаров такви стиханэ таджик ос рущ ла̄тӈыл ловиньтасанэ. Акв стихе намаястэ «Ома». Хум ла̄ви, ома – ты ма̄ янытыл ма̄к хо̄тпа, таима̄гыс тав ома урыл са̄в щёс хансыглас, ань ты хо̄тал мус хансы, омат ӯлылыянэ. 
А̄гит ос пыгыт Омар Хайяма стиханэ таджик ос рущ ла̄тӈыл ловиньтасыт. Тувыл та̄нти йӣкваныл маттем та йӣквсыт, акв хум койп ра̄тыс, мо̄тан ос са̄ӈквылтас. 
Ханты мир нэ̄пак хаснэ э̄ква М. К. Волдина тох ла̄выс: «Ам са̄в ма̄т о̄лсум, ма̄ ё̄хсум, вит ё̄хсум – Норвегият, Францият, Японият ос мо̄т ма̄т яласасум. Ёмас ма̄хум ка̄сыӈ ӯст, ка̄сыӈ па̄вылт о̄лэ̄гыт, ам ётум пуссын сымыӈыщ потыртэ̄гыт. Германиян минамум порат, номсысум, хумус тув минэ̄гум, тамле яныг хо̄нт о̄лыс. Тув ёхтысум, ам нупылум пуссын ёмас самыл суссыт, сома хо̄нт а̄тим о̄лыс. Ань ос таджик ма̄хум ёт потрамēв, аквъёт йӣкващлэ̄в, ӯнлахо̄лэ̄в. Са̄всыр мирытт о̄лнэ я̄тил ма̄хум, халанынт юртыӈыщ о̄лэ̄н, ёмас номтыл акван-хо̄нтыглахтэ̄н, пус ка̄т, пус ла̄гыл о̄лэ̄н».
 
 
