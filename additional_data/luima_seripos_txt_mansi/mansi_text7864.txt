
Сосса ма̄хманув во̄р ос я̄ хосыт акваг о̄лэ̄гыт. Хӯл алыщлан, во̄раян коныпал ма̄хманув пил о̄с ва̄тсыт. Пилытыл сыресыр а̄гмыт пусмалтавēсыт. 
Ань то̄ва хо̄тпат хоты а̄гм манарыл пусмалтаве, ат ва̄гыт. Тувыл хоты пил хо̄т яныгми, манхурипаг о̄лы, мо̄т пилыт ёт ул вос тэ̄лыгтаве, ань Ханты-Мансийскат тамле тэ̄лат та̄ра-паттын ма̄гыс «БрусникаFest» нампа фестиваль ва̄рыглаве. Тот ма̄хум пил ва̄тнэ коныпал са̄в ва̄рмалитн ханищтавет. 
Тув ань кит ма̄ньщи нэ̄г ялсы̄г, тэ̄н потранэ̄н на̄н э̄лаль ловиньтэ̄н. Тэ̄н сас па̄влыӈ ма̄т о̄лсы̄г, тэ̄нки ма̄тэ̄нт ва̄тихал пил ва̄туӈкве яланта̄лсы̄г ос мо̄лтынув ӯсн ва̄нт­лысы̄г. Ань маныр та фестивальт о̄лыс, акваг номылматыгла̄лэ̄г.

Татьяна Лысенкова тох потыртас:
– Ма̄н ма̄ньта̄гыл пил ва̄туӈкве ханищтавēсув, мо̄лты тыг Ханты-Мансийскан ва̄нтлысум, таима̄гыс ты во̄р а̄нум хащта̄лыг о̄лы, ма̄нки мори тув ат ялантэ̄в.
 Тувыл тахольт ла̄тыӈ кēтвес, тыт «Юрты Чай­никовы» нампа ма̄т «БрусникаFest» ва̄раве, ам Анна юртнэ̄м хо̄нтыс­лум ос тув та минасмēн. 
Мēн во̄рщахылн щалт­сумēн ос саӈквлыпил мощ ва̄тсумēн, такем ёмас. Мо̄т мӯй хо̄тпат тай саӈк­влыпил нас янмал­тан ма̄т атсыт. 
Тот хӯрум ман нила са̄всыр хурип пил ян­малтаве. Тувыл пуссын атым пиланув я̄нас вēскалавēсыт ос атаныл уральтавēсыт. Ма̄навн, ва̄им, я̄ӈкылмат яныгман саӈквлыпил щар атыӈыг о̄лы. 
Тот Мария Кузьминич­на Волдина ёт ва̄йхат­сумēн, тав а̄ращ ва̄тат койп ра̄тыс ос э̄лаль о̄лнэ посыӈ хо̄талыт по̄икщас. Тувыл во̄рув ӯргалан щирыл са̄всыр пēс накыт ма̄хумн потыртас. 
Ты коныпал камыш пумыл матыр сагуӈкве ханищтахтасмēн. Ты тэ̄ла Неля Низамова, «То̄рум Маа» музейт рӯпитан нэ̄, суссылтас, мо̄т нэ̄ Ирина Ксенофонтова са̄сныл ва̄рим хусапыт урыл потыртас. 
Неля оматэ Римма Талигина ёмщакв ва̄глум, тав Саранпа̄выл нэ̄, тувыл ма̄ньщи газетат ля̄ххал хаснэ нэ̄, Тамара Мерова ос ва̄ти кинат по̄слан хум, Александр Тургачёв тот о̄с рӯпитасы̄г. 
Наталья Чайникова, пил ва̄тнэ ма̄т кӯщай нэ̄, о̄йкатэ̄нтыл ма­тахмат та̄л Саранпа̄вылт о̄с о̄лсы̄г. Ам таима̄гыс сака ща̄гтсум, ты ма̄ньщи­янув ёмас тэ̄лат э̄лаль тотыя­ныл. 
Та хо̄талт Вера Конд­ратьева ханты э̄ргыт такем нё̄тнэ̄г э̄ргысанэ, мо̄т мӯй хо̄тпат стихыт ловиньтасыт. 
Мēнамēн туп са̄ӈк­вылтапыл са̄ӈк­вылтан ма̄ньщи хо̄тпа ат то̄выл­хатас, ос э̄рганув аквтох вос э̄ргувēсыт. Тох тай, ты ялпыӈ хо̄тал ва̄рум хо̄тпатн яныг пӯмащипа ла̄тыӈ ла̄вимēн.  

Анна Качанова э̄лаль о̄с потыртас:
– Мӯй ма̄хум пуссын такем ёмщакв тот ӯщ­лахтасыт, а̄ращ ва̄тат па̄йтым хӯл исмитыл айт­весӯв ос со̄ламатыл тыт­тувесӯв, лӯптаӈ ща̄ил айтвесӯв. 
Āнумн таи мӯстыс, са̄всыр мирытныл ōлнэ хōтпат а̄ращ ва̄тат мӯв­лахи ё̄мим ёмас, посыӈ хōтал пōикщасыт.
Тувыл ма̄ньщи ла̄тӈыл пила­нув хумус ла̄вавет, та урыл китыглавесмēн. Хоты пил маныр а̄гм пусмалты  – ма̄нки халувт та̄ра-паттысӯв. 
Ань тамле фестивалит э̄лаль ке ва̄равет, ма̄н акваг тув ёхталаӈкве патэ̄в.
Тамара МЕРОВА
