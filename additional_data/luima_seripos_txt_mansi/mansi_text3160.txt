

	Ювле хӯльтум э̄тпос онтоловхуйплов хо̄талэ̄т нэ̄пак та̄ратан хо̄тал о̄лыс. Ма̄н округувт манса̄вит э̄лумхо̄лас «Единый Россия» нампа партия ма̄гсыл ка̄тпо̄с пинсыт ос хотьют депутатыг рӯпитаӈкве тах патэ̄гыт, та урыл Борис Хохряков ля̄ххал тотнэ ма̄хумн потыртас. Тав ань ты партия округ отделениятэ̄т секретарь-хо̄тпаг о̄лы. 


		Борис Хохряков ла̄выс, пēриян хо̄тал о̄лум по-рат  партия ма̄гсыл 243 со̄тыра э̄лумхо̄лас нэ̄пак та̄ратасыт. Щар са̄в ма̄хум Нефтеюганский, Белоярский ос Ханты-Мансийск районытт ка̄тпос пинсыт. Уральский округув халт Югра хӯрмит местат о̄лы. Депутат-хо̄тпат пēрияӈкве Тюменский областит ос Ямал ма̄т са̄внув ма̄хум ёхталасыт. 

		Югра ма̄ныл Государственный Думат хӯрум хо̄тпа – Павел Завальный, Александр Сидоров ос Татьяна Гоголева рӯпитаӈкве патэ̄гыт. Павел Завальный №222 од-номандатный округыт но̄х-патыс, тав ма̄гсылэ  са̄в ма̄хум нэ̄пак та̄ратасыт. Александр Сидоров ос №223 од-номандатный округыт  но̄х-патыс. Татьяна Гоголева партийный список щирыл тув пēриявес. Ты ма̄ньщи нэ̄ ань Москва ӯст рӯпитаӈкве тах паты. Мо̄т партияныл о̄с са̄в ма̄хум тот рӯпитаӈкве воратасыт, тувыл округувт о̄лнэ ма̄хум ты хӯрум хо̄тпа ма̄гсыл са̄внув нэ̄пак та̄ратасыт, тыи ма̄гсыл Борис Хохряков Югра ма̄т о̄лнэ ма̄хумн яныг пӯмащипа ла̄тыӈ ла̄выс. 

		Ань Тюменский областил, Югра ос Ямал ма̄ныл Государственный Думат аквхуйплов депутат-хо̄тпат рӯпитаӈкве патэ̄гыт. Та̄н пуссын «Единый Россия» нампа партият о̄лэ̄гыт.

		Округ Думат хоты ма̄хум рӯпитаӈкве  тах патэ̄гыт, ты урыл о̄с потыр о̄лыс. Ань ты Думат 38 депутат са̄кконыт пирмайтым рӯпитаӈкве тах патэ̄гыт. 28 э̄лумхо̄лас «Единый Россия» партияныл о̄лэ̄гыт. Та̄н халаныл 17 хо̄тпа одномандатный округыт но̄х-патсыт, 11 депутат партийный список щирыл тув пēриявēсыт. Тот ань хӯрум соссаӈ хо̄тпа – Еремей Айпин, Руслан Проводников ос Василий Сондыков рӯпитаӈкве патэ̄гыт. 

		Ты коныпал «Единый Россия» партият о̄лнэ ма̄хум Тюменский Думат са̄кконыт пирмайтаӈ-кве тах патэ̄гыт. Ма̄н округувныл ос Ямал ма̄ныл партия та̄л пēриим депутатыт ос тув минэ̄гыт. 

		Аквта хо̄тал ма̄хум районный ос па̄выл Думан депутатыт ма̄гсыл нэ̄пак та̄ратасыт. «Единый Россия» пар-тияныл 255 хо̄тпат тот рӯпитаӈкве патэ̄гыт. Советский ӯст, Саранпа̄вылт, При-полярный, Мортка ос Зеленоборск па̄влыт ма̄хум миркол кӯщаит пēриясыт. Та ӯст ос хӯрум па̄влыт «Единый Рос-сия» партиян хасхатум хо̄тпат но̄х-патсыт. Туп Приполярный па̄вылт мо̄т партияныл о̄лнэ хум пēриявес.

		Людмила Теткина 

		 

 
