

	Кит юрты̄г Сантыра ос Коша о̄лсы̄г-хӯлсы̄г. Нё̄тнэ во̄р ос Нё̄р ляпат о̄лсы̄г. Тэ̄н кон мечикыл ёнгуӈкве, ёсал ос велосипедыл яласаӈкве сака э̄руптасы̄г, халэ̄нт юртыӈыщ о̄лсы̄г. 

	Ка̄сыӈ таквс во̄р хӯнтлуӈкве ялантасы̄г. Лӯптат хумус тот суртгēгыт, товлыӈ ӯит турсуяныл хӯнтлысы̄г, сӯйпил лӯпта, саӈквлыпил, ӯльпа па̄кв атыгласы̄г. Аквматнакт тэ̄н о̄с во̄рн минасы̄г. Во̄р хосыт ё̄мēг, илтты̄г  лэ̄ӈынкве ка̄саласы̄г. Тав хорамыӈ ос пуныӈ о̄лыс. Тэ̄н ща̄гтым, поргим ос ёнгим лэ̄ӈын юи-палт ха̄йтылтахтасы̄г. Лэ̄ӈын акв йӣвныл ос мо̄т йӣвн поргим тэ̄натэ̄н па̄ль во̄рн тӯлыстэ. Пыгрищиг номылматсы̄г, хот та тыпсы̄г. 

	Сатапаӈкве патыс, Сантра ос Коша пилуӈкве патсы̄г. Во̄р хосыт хоса ё̄мсы̄г, ва̄гтал патсы̄г, во̄рт э̄т хӯлсы̄г. Э̄т сыс тэ̄н акваг акв по̄хат о̄лсы̄г, Таквсы э̄тыт ащирмаӈыг о̄лсыт, тэ̄н  парщин курткал лэ̄пхатасы̄г. А̄лпыл ювле миннэ лё̄ӈх кинсуӈкве минасы̄г. Ня̄врамыг ё̄мēг, ощхуль ва̄рēг, атым пиланэ̄н киттыг-уртыянэ̄н. Во̄рт сака пилсы̄г, тэ̄нки халэ̄нт акван-нё̄тхатэ̄г. Юртыӈыщ о̄луӈкве о̄парищēн ханищта̄лвесы̄г.

	 Тэ̄н о̄парищēн потырта̄лум ла̄тӈыт ёмщакв номитэ̄н: каӈк – ты ма̄к ю̄рт, тэ̄н аквписыг аквъёт. Хунь аквъёт – тэ̄н ё̄ры̄г. Хоса ё̄мыгтасы̄г, а̄ӈкватасы̄г, хо̄тал та̄кыщ  но̄х-патыс. Мо̄лхо̄тал хольт ос пыгрищиг йӣв ка̄саласы̄г. Ты пēс яныг ӯльпа, тованэ осыӈыт. Та йӣв тармыл  лэ̄ӈынкве ӯнлыс, ты лэ̄ӈнын тэ̄н во̄рн хуйтвесы̄г. 

	Юрты̄г лё̄ӈхēн ханьщистэ̄н. Та лё̄ӈх хосыт  ща̄гтым ха̄йталтахтасы̄г ос во̄рныл  па̄вылн нэ̄глысы̄г. Лэ̄ӈынкве лэ̄ге хосги ос ла̄ви: «Ка̄сыӈ ю̄рт ё̄р». Пыгрищиг ёмащакв юв минасы̄г. Хунь юв ёхтысы̄г, тэ̄н ат потыртасы̄г, акван-сыныгтахтым лю̄щсы̄г, тэ̄нкинатэ̄н пӯмащипа ла̄тыӈ ла̄всы̄г. 

	Ань тэ̄н яныгмасы̄г, ла̄кква ма̄т о̄лэ̄г, хунь тэ̄нки па̄влэ̄н  ёхтэ̄г, тэ̄н ты урыл аквписыг номылматыгла̄лэ̄г. Ань тэ̄нки ня̄враманэ̄н ханищтэ̄г, хумус юртыӈыщ о̄луӈкве э̄ри ос хумус о̄парищēн ханищтавесы̄г.

	 

	Ты потыр Саранпа̄выл 

	школат ханищтахтын а̄ги 

	Татьяна  Хозяинова хансыстэ.

	 
