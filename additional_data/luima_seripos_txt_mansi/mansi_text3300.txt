
Сургут, Ханты-Мансийск ӯсыгт ос районытыт клуб-колт рӯпитан ма̄хум Ханты-Мансийскат о̄лнэ «Культура» нампа колн ханищтахтуӈкве во̄выглавēсыт. Мӯй хо̄тпат та̄нки рӯпатанылт о̄лнэ са̄всыр та̄рвит тэ̄ланыл урыл потыртасыт. Ань халанылт хӯлтыглахтым са̄всыр проектыт, грант манос субсидия олныт урыл потыртасыт, культурат хоты хо̄тпат рӯпитаӈкве вēрмēгыт, ты о̄вылтыт та̄н аквъёт ла̄тыӈ ва̄рсыт. 

	Тувыл та̄нки рӯпатаныл ма̄гыс са̄в-сыр отчёт-нэ̄пакыт китыглавет. То̄ват ты рӯпата ат торгамтыяныл ос нэ̄паканыл лю̄льсаӈ хансыяныл. Ань та̄наныл э̄рнэ щирыл хумус щё̄питаӈкве э̄ри, пуссын ханищтавēсыт. 

	Соссаӈ ма̄хум са̄ӈквылтап ва̄рнэ ос йӣквыт суссылтан мӯй хо̄тпат ма̄гыс ханищтапы̄г ва̄рыглавесы̄г. Анато-лий Вадичупов са̄ӈквылтапыт ва̄руӈкве пыгыт ханищтас. Тав палтэ кит ма̄ньлат пыгыг Евгений Миляхов ос Василий Перетятко ханищтахтасы̄г. Мо̄т пыгыт нас пӯм-щалахтасыт ос рӯпатаныл суссыт. Тамле ханищтапыт ань ва̄ти-хал ва̄руӈкве патавет тах, таима̄гыс ты «Культура» колт мастерской-колнак пӯсвес. Ань са̄ӈквылтаӈкве ханищтахтын урокыт суссылтаӈкве тот о̄с патавет.

	Ты о̄вылтыт Светлана Нестерова, соссаӈ ма̄хум пēс накыт э̄лаль тотнэ нэ̄, потыртас: «О̄выл акв тамле ханищтапыг Дмитрий Георгиевич Агеевн 2001 та̄лт ос ётыл 2005 та̄лт ва̄рыглавесы̄г. Ма̄хум то̄нт «Са̄лы лё̄ӈх» нампа театрыт рӯпитан Георгий Лелятовын ос Наталья Истоминан са̄ӈквылтапыл ёнгуӈкве ханищтавēсыт. Анатолий Вадичупов са̄ӈквылтапыт ва̄руӈкве тув о̄с во̄выглавес.

	Та юи-па̄лт РФ культура министерст-ватэ ос финно-угор ма̄хум центр акван-нё̄тхатым са̄ӈквылтапыт ва̄руӈкве ос та̄ныт ханищтан урыл потыртахтасыт. 2010 та̄лт койпыт ва̄руӈкве Дмитрий Нимперов ма̄хум ханищтаӈкве во̄выглавес ос нарсъюхыт, са̄ӈквылтапыт Гаврил Кунин ос Александр Вьюткин ва̄рсы̄г. Та̄-ныт са̄ӈквылтаӈкве Валентина Перован, Наталья Истоминан ос Владимир Меровн ханищтавēсыт. 

	Тувыл 2012 та̄лт тумраныт ва̄руӈкве ос хумус ёнгуӈкве э̄ри, Яков Тарлин, Николай Тасьманов ос Яков Аликов суссылтасыт. Киров ӯсныл то̄нт Александр Кулиш ёхталас, тав варга-ныл ёнгуӈкве ма̄хум ханищтас. Ос 2014 та̄лт нэ̄рнэ йӣв ва̄рнэ ханищтап о̄лыс. Тот Дмитрий Нимперов, Сергей Кечимов, Анатолий Вадичупов ос Герман Хатанзеев рӯпитасыт. Ты туи порат Анатолий Вадичупов та̄рыгсыплув йӣв ва̄рыс. Ань ты тэ̄лат  э̄лаль тотнэ ос ня̄врамыт ханищтан ма̄гыс ты колнак ва̄рвес». 

	Ханты пыг Евгений Миляхов хосат та̄гыл са̄ӈквылтап ва̄руӈкве таӈхыс, ос тамле ханищтап урыл хӯн-тамлас, та̄ра тыг молямлас. Тав ла̄выс: «Туи порат ам Анатолий Васильевич палт ялсум, тот мощ ханищтавēсум. Ань э̄лаль рӯпитэ̄гум, ма̄н ань хотаӈ ва̄рēв. А̄нумн тыт мӯсты, ва̄тихал тыг ёхталаӈкве патэ̄гум тах». 

	Василий Перетятко хо̄нтаӈ ма̄ньщи пыг, ЮГУт программный инженериян ханищтахты. Тав пēс накыт акваг пӯмща-лыянэ, мо̄лал универси-тетт анкета хансыс, тав са̄ӈквылтапыл са̄ӈ-квылтаӈкве тахнув кос. Тувыл свонитавес, китыглавес ос тыг во̄ввес. Василий ла̄выс: «Ам тыт амки самагумтыл сунсэ̄гум, маныр хумус ва̄руӈкве э̄ри. Ань амки хотаӈ ва̄рēгум. Тувыл ты утум а̄сты, тавēтыл са̄ӈквылтаӈкве ханищтахтэ̄гум тах».

	Анатолий Васильевич ты рӯпататэ̄т ща̄гт тоты. Са̄ӈквылтапыт манос мо̄т са̄ӈквылтан утыт ва̄рнэ ма̄гыс такви йӣв та̄сты. Рӯпитан колнакēн пуссын э̄рнэ утыт тотыс. Ань са̄ӈквылтан утаныл кēр та̄ныл хартыяныл, таима̄гыс суяныл мо̄т щирыл о̄лэ̄гыт. Са̄ртын лув а̄тыл ос сыс та̄ныл ва̄рвēсыт. Ань тай то̄ва пēс наканув ювле та хультсыт.

	Нэ̄ хотпат ма̄ньщи йӣкв йӣквуӈкве ханищтавēсыт. Ты урыл мо̄т газетат хансэ̄гум тах. Та̄н ётаныл Фаина Иштимирова рӯпитас. 

	 

	 

	Тамара Мерова

	 
