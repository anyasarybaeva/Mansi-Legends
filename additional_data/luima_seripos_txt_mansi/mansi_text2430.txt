

	Ха̄льӯс район Восыӈтӯр па̄вылт Людмила Савельевна Хозумова 

	о̄лы. Тав ма̄ньщи нэ̄, Ло̄пмуст самын патыс, тот яныгмас. Училище а̄стламе юи-па̄лт Восыӈтӯр па̄вылн рӯпитаӈкве кēтвес. Тувыл тув акваг та о̄лмыгтас. На̄н ань э̄лаль тав потре ловиньтэлы̄н.


		– Ам лӯпта э̄тпос 14 хо̄талэ̄т 1966 та̄лт Ло̄пмус па̄вылт самын патсум. Омам Тамара Алексеевна Хозумова, а̄ги о̄парищ наме Анадеева, 1935 та̄лт самын патыс. Акв увщи о̄ньщас, наме Нина 

		Анадеева. Рущ о̄йка ва̄рыс, тав ётэ Куйбышев ӯс нупыл минас, тув акваг та о̄лмыгтас. Галя а̄ги о̄ньщигласы̄г. А̄квум тувыл пищмат 

		аквписыг хансыглас, хурит кēтыглас. Тэ̄н ань Галя а̄гитэ̄нтыл сас а̄тимыг. Галятэ а̄ги о̄ньщиглас, тав ань тот хо̄т о̄лы, хот-тыпылтаслӯв, ат иӈ ва̄йхатэ̄в. Омам рӯтанэ са̄выӈпа̄лэ ань а̄тимыт. Ло̄пмуст Михаил Васильевич Лелятов о̄лы, ты омам тав а̄квэ̄кватэ 

		пыг. Ягримт Михаил акиюв о̄лыс, тав ань о̄с а̄тим.   

		А̄тям Савелий Григорьевич Хозумов Хо̄рыӈпа̄вылныл о̄лыс. Тав увщитэ, Са̄нтыра а̄квум, Саранпа̄вылт о̄лыс, о̄йкатэ щирыл Сайнахова. На̄иӈха̄пыл ма̄н палтув аквписыг ёхталас.

		О̄выл классытыт ам Ло̄пмуст ханищтахтасум. О̄выл учителюв Алексей Родионович 

		Хозумов тав о̄лыс. 

		Яныгнув классытыт ос Кульпаст ханищтахтасум, интернатт о̄лсум. Школа а̄стламум юи-па̄лт Салехард ӯсн минасум, тот культ-просвет училищат ханищтахтасум. Каникулын юв ёхтэ̄гум, та 

		порат клубт Зоя Прокопьевна Хозумова рӯпитас, туманнēлм а̄нумн мыгтэ, ла̄ви, ань клуб ам вос пӯнсылум. Пуссын тув атхатэ̄в, маттем та йӣквēв. Ма̄н колув по̄хат станция о̄лыс, та ляпат акваг ёнгасасӯв, омам кон-ква̄лы, та ро̄ӈхи: «Люся, молях юв ха̄йтэ̄н, наӈ э̄ргын э̄ргаве». Ам юв та ха̄йтэ̄гум, аман хоты э̄рыг, насати «Птица 

		счастья». Концертыт 

		акваг ва̄рыгласӯв, 

		э̄ргыт э̄ргысӯв, йӣквсӯв, сыре-сыр сценкат суссылтасӯв. Йильпи та̄л кастыл костюмыт 

		ю̄нтэ̄в, клубт па̄выл ма̄хманув мовиньтаптым хо̄вт мувлахи та ха̄йтыгтэ̄в.

		Ма̄н яныгмам порав сака пӯмыщ о̄лыс. «Русская зима» ялпыӈ хо̄тал акваг ва̄рыглавес, таса̄вит мовиньт, ощхоль. Ма̄н, ня̄врамыт, акваг ёнгасасӯв, са̄всыр ёнгилыт о̄щсӯв – «Лапта», «Палочки-выручалочки», «Вышибала». Та̄лэ-туве «Часовые» нампа ёнгилыл ёнгысӯв – кит группаг уртхатэ̄в, то̄ват хот-тӯйтхатэ̄гыт, мо̄таныт ос та̄наныл кинсыяныл. Та̄л порат сунсовыл ос ёсал тахсысӯв. 

		Ла̄пкат рущ э̄ква Екатерина Григорьевна Трубина рӯпитас, ань лувыӈ сунэ хот-тӯлмантылӯв, тэ̄нут 

		тотнэ сун. Яныг сыпн харттылӯв, Тирыска Ващка кол по̄хатэ̄н, таса̄вит хо̄тпа, хо̄своит хольт пуссын тув ӯнтылматэ̄в, хотьют а̄лыми, та̄лматы, сып ёлы-па̄лн ма̄н колув мус та тахамлэ̄в. То̄ванакт сунув тот ос-сувлылӯв. А̄лпыл омав ла̄пкан мины, ла̄пкаӈ э̄ква ля̄вты, тав нуплэ ла̄ви: «Ты улпыл наӈ ня̄враманын э̄ти 

		тахсысыт, Женян 

		ман Люсян!? Лувыӈ 

		сун на̄н колын по̄хат лю̄ли». Омав ювле ла̄ви: «Тав хунь ва̄ве, хотьют тахсыс, таса̄вит ня̄врам, хунь ла̄вēгыт». Сака тӯлыглахтасӯв, са̄снёлт ва̄рēв. 

		Туи пум ва̄руӈкве нё̄тэ̄в, тот няслэ̄в, хӯл 

		пӯт пēтэ̄в, сосыг йӣв лупта щаквитыӈ ща̄й аēв. Пум ва̄рнэ ма̄т 

		хӯл исмит ман ща̄й 

		сака атыӈ. Та порат, 

		улпыл, ка̄сыӈ колта̄гыл мис о̄ньщас – мисвой, щаквит ракс, ӯнтум 

		щаквит та маныр 

		пуссын о̄щсӯв. Э̄типа̄-лаг пум ва̄рнэ ма̄ныл ёхтэ̄в, ма̄н, ня̄врамыт, па̄йтым тэ̄нут хунь 

		ӯрēв, ня̄ньло̄мт та̄япēв, щаквит аялэ̄в, ёнгасаӈкве та ха̄йтэ̄в. 

		Ань па̄влумн ёх-талэ̄гум, ня̄врамыт щар ат суйтэ̄гыт, кон аман ёнгаса̄лэ̄гыт, та̄нти та ва̄ганыл.

		Ма̄н колта̄глувт нёлолов ня̄врам о̄лыс. Щар яныг Володя каӈкум, тувыл Боря, Таня, Женя, ам, Катя, Улякщи ос Вера. Ань хӯрум каӈканум а̄ти-мыт. Таням ос Катям щēмьяӈ та̄гыл Кульпаст о̄лэ̄г, Улякщи а̄пщим Ло̄пмус па̄влэ̄т о̄лы, Вера э̄щум Ха̄льӯсн о̄лмыгтас, а̄ги-пыг о̄ньщи. Лесманова Анна а̄квув ма̄н палтув ёхты, э̄типа̄ла мус ма̄ньщи мо̄йтыт та мо̄йты, 

		тыхал та̄н ва̄ри. Тав мо̄йтанэ хӯнтлуӈкве ма̄н сака э̄руптасӯв. То̄ванакт э̄ткотиль мус мо̄йты, ма̄н тох та ёл-оявēв. Хо̄нтнэ̄тэ, ма̄н пуссын хуēв, омав нупыл ла̄ви: «Тамара, ня̄врамыт 

		пуссын ёл-оилматы-мат, ам юв минэ̄гум». Анна а̄квув а̄мщит, пēс потрыт, мо̄йтыт сака са̄в ва̄с, акваг потырта̄лыс.

		Училищат ам хӯрум та̄л ханищтахтасум, 1982-1985 та̄лытт. 

		Хунь а̄стласум, нэ̄пакыл хасвēсум, Восыӈтӯр па̄вылн вос ювум. Ань ты хо̄тал мус тыт ты о̄лэ̄гум. Са̄в та̄л клубт рӯпитасум. Ня̄врамыт ёт ма̄н са̄всыр пормасыт саг-сӯв, сакныл пальсакыт ос турло̄псыт хартсӯв.

		– Людмила Савельевна, наӈ о̄йкан ма̄ньщи хум?

		– О̄йкам Александр Андреевич Тынзянов ма̄ньщи хум о̄лыс, лӯпта э̄тпос 13 хо̄талт 1964 та̄лт самын патыс. Мēн тыт акван-хо̄нтхатасмēн, то̄нт армияныл ущ ёхтыс. О̄влэ̄т Андрей пыгмēн самын патыс, тувыл Наташа а̄гимēн. Тэ̄н акв та̄лт самын патсы̄г – пыгмēн та̄л котиль э̄тпос 3 хо̄талт, а̄гимēн ос яныг таквс э̄тпос 1 хо̄талт 1987 

		та̄лт. Тэ̄н юрт ня̄врамыг хольт яныгма-сы̄г, садикн аквъёт ялантасы̄г. Пыгмēн ат та̄лэ то̄влуме порат щаквт а̄тимыг ēмтыс. 1994 та̄лт Оля а̄гимēн самын патыс. 2008 та̄лт ос о̄йкам хотталь щалтыс. Ам ань хӯрум апыгри-щанум о̄лэ̄гыт. Яныг а̄гим кит пыг о̄ньщи – Никита ос Саша, ма̄нь а̄гим пыге наме Савва. 

		Людмила Савельевнан ам са̄в ёмас, сымыӈ ла̄тыӈ ла̄вēгум. А̄гияге-апыгрищанэ ёт пуста̄гыл вос о̄лэ̄гыт, На̄й-О̄тыранылн вос ӯргалавет! Пус ка̄т, пус ла̄гыл!

		 

		Светлана 

		Ромбандеева


	 
