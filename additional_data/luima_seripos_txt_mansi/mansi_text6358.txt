
Ма̄нь таквс э̄тпос атыт хо̄талэ̄т ня̄врам ханищтан хо̄тпат янытлан хо̄тал о̄лыс. 
Ты кастыл ам ма̄ньщи нэ̄ Людмила Васильевна Вынгилева урыл хансэ̄гум. Тав Ха̄льӯс район Кимкъясӯй па̄выл школат ня̄врамыт ханищтан нэ̄г ос кӯщаиг о̄лы. Тав школа рӯпататэ ос такви урēтыл таи потыртас. 
–  Ам Ханты-Мансийск ӯст педагогический училище 1992 та̄лт а̄стласум, тувыл ювле Кимкъясӯйн, яныгмам па̄влумн, ёхтысум. То̄нт ам школа кӯщаиг рӯ­питаӈкве тыт паттувē­сум. Ты юи-па̄лт за­о­ч­ный щирыл Югор­ский универ­ситетыт ха­нищ­тахтасум. Ань ва̄т нупыл хӯрум та̄л школат рӯ­пи­тэ̄гум. 
Кимкъясӯйт яныг ханищтахтан кол 2002 та̄лт ӯнттувес, акв палъēрет школа ос мо̄т палъēрет садик ва̄рвес. Ты колув Саранпа̄выл рӯпитан школа нупыл ань ловиньтаве. Ам та па̄выл школат кӯщай ва̄ӈын хо̄тпаг о̄лэ̄гум. Ма̄н школавт хӯрум ха­нищтан нэ̄ рӯпи­тэ̄­гыт. Садикн ялантан ня̄вра­мыт ёт кит воспитателиг рӯпитэ̄г. Ань атхуйплов ня̄врам школан ёхталы, садикн 14 а̄гирищ ос пыгрищ яланты.
Школат няврамыт ма̄ньщи ла̄тӈыл ханищ­тыянӯв. Мо̄лты та̄л йи­льпи нэ̄пакыл кēт­весӯв. А̄гирищит ос пыгри­щит ты нэ̄пакыл ща̄нь ла̄тыӈ ханищтэ̄гыт.  
1-4 классын ялантан ня̄врамыт школат пус­сын тыттыянӯв. Школав ос садикув ма̄гсыл са̄в тэ̄нут ёвтэ̄в. Тувыл та палыт ма̄н тэ̄нут то­туӈ­кве сака та̄рвитыӈ, са̄в ё̄р э̄ри. Тыима̄гсыл пред­приниматель-хо̄тпат ма̄н ётув рӯпитаӈкве сака ат ка̄са­щēгыт. 

Ма̄н «Рахтынья» нампа община кӯщай Александр Игоре­вич Голошубин ёт потыртах­тасӯв. Тав на̄иӈха̄п ос са̄в мо̄т техника о̄ньщи, тэ̄нут школав ос садикув ма̄гсыл тоты. Ты рӯпата ма̄гсыл ма̄н тавēн ос общинат рӯпитан ма̄­хумн яныг пӯмащипа ла̄тыӈ ла̄вēв.  
Кимкъясӯйт акв та̄р­витыӈ ва̄рмаль о̄лы, па̄влувт связь а̄тим, школат интернетыл ва̄р­весӯв кос, тувыл ты ут мӯсхал щирыл о̄с ат рӯ­питы. Са̄всыр пищмат, нэ̄пакыт кēтуӈкве ат вēрмēв, сака хоса ӯрха­туӈкве э̄ри. 
Тӯя порат ня̄врамыт ищхӣпыӈ ут хосыт ха­нищтахтасыт. Ким­къя­сӯй ня̄врамыт заданият ма̄гсыл школан ёхтыг­па̄лсыт, воссыг хумус, ханищтахтуӈкве та̄на­нылн о̄с э̄рыс. Ты та̄р­витыӈ ва̄рмаль урыл кӯщаитн ма̄н акваг потыртэ̄в. 
Мо̄лты та̄л интернет Кульпаст, Ло̄пмуст Саранпавылт ва̄рвес. То̄нт ма̄н та̄ра ла̄ввесӯв, па̄в­лув по̄хыт о̄лы, кēр­квал­гыт ма̄н нупылув хартуӈкве ат патавет. Тох интернет ос связь та̄л та хультсув. Ань ты порат ня̄врамыт ищхӣ­пыӈ ут хосыт ха­нищ­тах­туӈкве акваг ла̄ва­вет, э̄рыӈ ты утыл тах ва̄ра­вēв. Кимкъясӯй па̄вылт ка̄сыӈ та̄лныл са̄внув ня̄врам самын паты, са̄внув а̄гирищит ос пыгрищит школан ёхтэ̄гыт, та̄нанылн мӯс­хал щирыл ханищ­тах­туӈкве о̄с э̄ри.  

Ам Людмила Васи­ль­евна ос Кимкъясӯй школат ня̄врамыт ха­нищтан хо̄тпат ялпыӈ хо̄талыл янытлыянум. Са̄в ёмас ла̄тыӈ кēтэ̄­гум, пус ка̄т, пус ла̄гыл ла̄вēгум.  
Людмила ТЕТКИНА
