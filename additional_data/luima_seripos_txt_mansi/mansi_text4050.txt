
Ты э̄тпост Уральский Федеральный округт кӯщай хум Игорь Холманских кина суссылтан то̄тап хосыт видеоконференция ва̄рыглас. Ма̄н ма̄вт ты сапра̄нин округ кӯщай ва̄ӈын хум Всеволод Кольцов, полицият рӯпитан инспекторыт ос мо̄таныт атхатыгласыт. Та̄н лю̄ль тэ̄рпи кēлп хосыт та̄ратан ва̄рмаль урыл потыртасыт, рущ щирыл «наркомания» ла̄ваве.

	Тамле ма̄хум ма̄гыс Уральский Федеральный округ янытыл пуссын аквъёт онтоловхуйплов пусмалтан пӯльница рӯпиты. Свердловский областит — са̄т, Челябинский областит — ат, Югра ма̄т — нила, Тюменский областит — кит, Ямало-Ненецкий округт ос акв пӯльница о̄лы.

	Ты пӯльницат лю̄ль тэ̄рпи кēлп хосыт та̄ратан ма̄хум пусмалтан ма̄гыс ӯнттувēсыт. То̄ва хо̄тпат та̄нкина̄нылн укол тӯщтыманыл, то̄ват ос хохса пēнтсыл са̄р хурип ут хартыманыл та̄рвитыӈ а̄гмыл ēмтэ̄гыт. Хоты хо̄тпат тамле накын патэ̄гыт, та̄нки хот-по̄йтуӈкве ат вēрмēгыт. Та̄наныл пусмалтаӈкве э̄ри. Ты хо̄тпат ат ке нё̄тавет, та̄нки пусмалтахтын номт ат о̄ньщēгыт, та̄н акваг лю̄лиг та ēмтэ̄гыт.

	Э̄лумхо̄лас тамле ут акв щёс ке āрталы, тувыл порсынэ̄тэ мус ты тэ̄рпи акваг та пирмайты. То̄ванакт ма̄хум ты тэ̄лан намыл хуйтавет. Яныг кӯщай ла̄выс, тамле накн патум хо̄тпат государство па̄лыл мӯсхал щирыл нё̄туӈкве э̄рēгыт. Та̄н ма̄гсыланыл са̄внув пусмалтан колыт щё̄питаӈкв, тот пусыг ēмт-нэ̄ныл мус уральтым вос о̄ньщавет.

	Всеволод Кольцов Югра ма̄т о̄лнэ пӯльницат урыл потыртас. Тав ла̄выс, ты хо̄тпат ма̄гыс акв пӯльница Сургут ӯст о̄лы. Тот яныгса̄т лов койка щё̄питавес. Тувыл ос Ханты-Мансийский районт «Центр социальной реабилитации «Борей», тот хӯрумхуйплов койка о̄лы. А̄гмыӈ ма̄хум пусмалтахтуӈкве тув ёхталаӈкве вēрмēгыт. Нефтеюганск ӯст «Независимость» нампа пӯльницат ос хус койка та̄стым о̄лы. Ос Ханты-Мансийск ӯст «Путь к себе» нампа пӯльница рӯпиты. Тамле та̄рвитыӈ накн патум хо̄тпат тот ӯргалавет. Та̄наныл пусмалтан ма̄гыс психологыт ос нарколог-лēккарыт э̄рнэ нё̄тмил ва̄рēгыт.

	Ты а̄гм о̄щнэ э̄лумхо̄лас пусмалтахтын ма̄гыс сертификат-нэ̄пакыл миве. Ты та̄л налыман сертификат-нэ̄пак ма̄гыс кит млн. арыгтем солко̄ви та̄стувес. Акв тамле нэ̄пак хо̄тпан нупыл ат со̄тыра са̄вит солко̄ви тынэ о̄лы. Кӯщай хум ла̄выс, ты та̄л яныгса̄т хус хо̄тпа тамле сертификат-нэ̄пакыл майвēсыт. Ты хо̄тпатныл ва̄т процент э̄лумхо̄лас янытэ̄т пусмалтахтасыт. Ань та̄н рӯпитэ̄гыт ос ёмщакв о̄лэ̄гыт. Китхуйплов процент хо̄тпа пӯльницатыт а̄гмыӈ ма̄хумн нё̄тмил ва̄руӈкве хультсыт.

	Игорь Холманских Югра ма̄т рӯпитан кӯщаитн ла̄выс, ма̄н округувт тамле пилыщмаӈ а̄гм о̄щнэ хо̄тпат э̄рнэ щирыл пусмалтавет. Ты тэ̄ла сака ёмас, тамле сертификат-нэ̄пакыт щирыл пусмалтан ва̄рмаль Уральский Федеральный округ янытыл ва̄руӈкве э̄ри. Ты ва̄рмаль хосыт ма̄хум пусмалтаӈкве кӯпнитнув.
