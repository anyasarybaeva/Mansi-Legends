
Округ авиацият пуӈктотнэ кӯщаит губернаторн «Югра» нампа телерадиокомпания колт акван-атыглавēсыт ос тот та̄н та̄нки рӯпатаныл о̄вылтыт потыртасыт. Ты потраныл ка̄сыӈ хо̄тпа ищхӣпыӈ ут хосыт сунсуӈкве во̄виньта̄лвес. 
Та колн атхатыглам ма̄хум та̄наныл матыр-а̄ти о̄вылтыт китыг­ласаныл, на̄н ос ла̄тыӈ тув кēтуӈкве вēрмысы̄н. Тувыл кēтум ла̄тӈаныл тот ловиньтавēсыт ос  кӯщаит матыр ювле-ла̄всыт. 2019 та̄л сыс товлыӈха̄пыл манса̄вит йильпи рейсыт о̄лсыт, хоты ӯсыт ман па̄влыт мус та̄н ва̄рвēсыт, таи кӯ­щаит ма̄хумн потыр­тасыт. 
Андрей Зобницев, губер­натор ва̄ӈын хум, ла̄выс: «Ма̄н яныгпо̄ль э̄тпос­ныл ма̄хум тыгле-тувле яласан лё̄ӈханыл са̄всыр ӯсыт халт мо̄т щирыл щё̄питасанӯв. Са̄ртын авиакомпаният са̄внув олн сэ̄лнэ ма̄гыс та̄нки­на̄нылн э̄рнэ щирыл товлыӈха̄пыт рӯпитасыт, ань ма̄н ма̄хум нупыл сунсэ̄в. Та̄н хоталь-а̄ти тыламла̄лнэ са̄в лё̄ӈ­ханыл ханищтыянӯв ос хоталь ат то̄вылхаты, та ӯсытытн товлыӈха̄пыт кēтуӈкве патсанӯв. Ань та щирыл яныг ӯсытт ӯнттым аэропортыт, кос ма̄нь па̄влыӈ ма̄т о̄лнэ аэропортыт лап ат пант­вēсыт, та̄н э̄лаль рӯпи­тэ̄гыт. Ос ма̄хум товлыӈ­ха̄пыл мо̄т ма̄н моляхнув ёхтэ̄­гыт».
Округ янытыл 45% ма̄хум товлыӈха̄пн билет ёвтэ̄гыт ос э̄рнэ па̄вылн ман ӯсын тыламлэ̄гыт. Ты та̄л йильпи рейсыт ты ӯсыт халт ва̄рвēсыт:  «Ханты-Мансийск – Ня­гань», «Ханты-Мансийск – Советский», «Ханты-Мансийск – Сургут», «Ня­гань – Сургут», «Ханты-Мансийск – Когалым».
Мо̄т ӯсытытн 32%  са̄внув ма̄хум тыгле-тувле яласаӈкве патсыт. Ань та̄н Ханты-Мансийск ӯсныл – Краснодар, Санкт-Петербург, Омск, Новосибирск, Екате­ринбург, Уфа ӯсыт мус та̄ра тыламлаӈкве вēр­мēгыт. Тувыл ма̄хум Нижневартовск ӯсныл Краснодар, Санкт-Петербург, Екатеринбург, Уфа, Самара ӯс мус яласэ̄гыт. Сургутныл – Омск, Самара, Пермь ӯсыт мусс сохтыл тылам­лэ̄гыт. Ты э̄лы-па̄лт округт о̄лнэ ма̄хманув Москван тыламла̄лсыт ос тувыл ущ мо̄т э̄рнэ̄ ӯс мус э̄лаль минасыт. 
Ма̄хум ань миннэ лё̄ӈханыл та̄ра-патту­вēсыт, тувыл ань китыг­лам ла̄тӈаныл хӯнтлу­вēсыт – ос 2020 та̄лыт та̄н ма̄гсыланыл то̄ва ӯсыт мус йильпи рейсыт ва̄равет тах. Ма̄нь па̄в­лытыт о̄лнэ ма̄хум о̄с вос нё̄тавет, то̄ванакт ня̄врамыт хоталь-а̄ти касуӈкве тотыглавет, ха­нищтахтын порат юв ялуӈкве тахнувыт кос ос акв хо̄тал сыс юв ат ёхтэ̄гыт. Тувыл билет тынэ о̄с вос сунсыяныл, то̄ват са̄в олн ат сэ̄лэ̄гыт, таима̄гыс товлыӈха̄пыл минуӈкве ат вēрмēгыт. 

 
