
Ма̄ньщи ос ханты газетагт рӯпитан ма̄хум, тувыл ос общественный, внешний связь ос ма̄ньлат ма̄хум ва̄рмаляныл щирыл рӯпитан департамент хо̄тпат «В мире сказок и легенд» нампа касыл ма̄н округувт о̄лнэ ня̄врамыт ма̄гсыл ань ва̄рēгыт. 
А̄гирищитн-пыгрищитн сосса мирув мо̄йтаныл, пēс потраныл ёмащакв ловиньтаӈкве ос ты урыл акв ло̄псын хаснэйӣвыл манос краскал нила хури по̄слуӈкве э̄ри. Ос  акв-кит ла̄тыӈ ма̄ньщи ла̄тӈыл тув хансуӈкве. Рущ ла̄тӈыл ты хурит «комиксыг» ла̄вавет. 
Ты касыл 6-18 та̄л яныт ня̄врамыт ма̄гсыл ма̄н ань щё̄питылӯв. Акв ня̄врам такви по̄слум хӯрум комикс-хурит кēтуӈкве вēрми. Жюри-хо̄т­пат 6-12 та̄л яныт а̄гирищит-пыгрищит халт ос 13-18 та̄л яныт а̄гит-пыгыт халт но̄х-патум ня̄врамыт тах пēриēгыт. Рӯпатаныл я̄ӈк на̄тнэ э̄тпос 1 хо̄талныл ос яныг таквс э̄тпос 15 хо̄тал мус кēтуӈкве ро̄ви.
По̄слым хурит Ханты-Мансийск ӯсн, Комсомольская ӯсхулы, 31 кол, 500 колнакн кēтэ̄н ос ищхӣпыӈ ут хосыт ты почтан:  khanty.mansi.mir@gmail.com. 
Ва̄т са̄грапнал э̄тпос о̄выл хо̄талэ мус жюри-хо̄тпат по̄слым хурит ёмащакв сунсыглыяныл ос щар ма̄к ёмас рӯпатат пēриēгыт. Но̄х-патум ня̄врамыт ва̄т са̄грап­нал э̄тпос 10 хо̄талт Ханты-Мансийск ӯст тах янытлавет.  Ётыл по̄слым хурит суссылтапыг щё̄питыянӯв ос мирн тах суссылтыянӯв.
О̄выл тамле касыл 2018 та̄лт ма̄ньщи нэ̄ Наталья Анадеева ва̄­руӈкве номылматас, то̄нт «Леге­нды югорской земли» намаястэ. Ты юи-па̄лт «Э̄ква-пыгрищ» нампа китыт  касыл щё̄пита̄лыс. Ань ма̄н ты рӯ­пата э̄лаль тотылӯв, ня̄врамыт мо̄йтыт ос пēс потрыт урыл хурит по̄слуӈкве во̄виянӯв. 
Положение-нэ̄пак ищхӣпыӈ утыт ма̄ньщи ос ханты газетаг ло̄псыт ловиньтаӈкве ро̄ви. Китыглахтын ла̄тыӈ ке о̄ньщегы̄н, ты телефон хосыт свонитэ̄н: + 7(3467) 33-23-09. 
Людмила ТЕТКИНА
