
Ты йильпи та̄л о̄вылтахтам па̄сыл хоты пособия ос пенсия-олныт но̄х-нё̄тавет, та урыл Ольга Галюк, Социальный фонд-колт рӯпитан кӯщай ва̄ӈын нэ̄, «Югра» колт ля̄ххал тотнэ хо̄тпатын потыртас. Тав тох ла̄выс:
– Щар о̄влэ̄т ам пенсия винэ хо̄тпат урыл потыртэ̄гум, ат рӯпитан ос пенсия винэ хо̄тпат ань олнаныл 7,5 % но̄х-нё̄твēсыт. Ты э̄лы-пал ул хӯлыгласлын, 4,6 % но̄х-нё̄туӈкве ла̄выглавес ос матъёмас са̄внув олныл хасвēсыт. Ма̄н о̄лнэ ма̄вт ты 311 со̄тыра э̄лумхо̄лас олнаныл 2 389 солко̄вин са̄внувег ēмтыс.  
Пенсионный коэффи­циент 123 са̄витныл 133 солко̄вииг тынэ ēмтыс. 
Ка̄сыӈ хо̄тпа такви индивидуальный пен­сионный коэффициен­танэ «Госуслуги» ищхӣ­пыӈ ло̄псэ̄т сунсуӈкве вēрмиянэ. 
Лӯима̄т о̄лнэ ма̄хум пенсиян са̄ртыннув ми­нуӈкве вēрмēгыт, Край­ний Северт о̄лнэ э̄лум­хо̄ласн 15 рӯпата та̄л вос о̄ньщи, приравненный ма̄т о̄лнэ хо̄тпат 20 рӯпата та̄л, ос таи э̄ри ва̄ӈкве, атпан та̄лэ иӈ ат то̄влын мус мо̄рсыӈ хо̄тпа пен­сиял ойтаве, ты кастыл нэ̄па­канэ ёт соци­альный фондын ялуӈкве э̄ри, тот рӯпата та̄ланэ ёмщакв ловинь­тавет. 
Ня̄врамыт ма̄гсыл ойтнэ олныт ань о̄с но̄х-нё̄твēсыт 
2024 та̄л о̄вылтахтам па̄сныл «прожиточный минимум» олныт са̄выг­нув ēмтсыт, ань ма̄н окру­гувт ня̄врамыт ма̄гсыл тав 20 467 солко̄ви, таи­ма̄г­сыл ня̄врам олныт пуссын о̄с но̄х-нё̄твēсыт. Пособие олн винэ щēмьят зая­вление-нэ̄пак хаснэ та̄л олнаныл са̄выгнув ēмтэ̄гыт. 
Āгмыл ēмтнэ порат э̄лумхо̄лас рӯпата па̄лыл ос Социальный фонд-колныл олныл ойтаве, ань ты олныт 1,5 са̄витыг са̄внувег но̄х-нё̄твēсыт. Щар ма̄ниг ловиньтан олныт 2 736, 00 солко̄ви са̄витыг о̄лсыт, ань 4 039, 73 солко̄вииг ēмтсыт. Ты олнытыл та̄рвитыӈыщ о̄лнэ нэ̄квет ос ойтавет, та̄нанылн ойтнэ олныт о̄с 1,5 са̄витыг са̄внувег хасвēсыт. 
Ма̄нь ня̄враме ёт юн ӯнлын ща̄нь манос а̄щ са̄ртын рӯпитаӈкве те патхаты, тав ня̄враме 1,5 та̄лэ ат те то̄влыс, тав ōс та пособие-олныл э̄лаль ойтаве, хот ат по̄илттаве. Āгмыӈ-мосыӈ, сакватахтам ня̄врамакве янмалтан ща̄нит-а̄щит рӯпитаӈкве мощщан те ялантэ̄гыт, та̄н пособиел аквтох ойтавет. 
Ос ща̄нь манос а̄щта̄л савалапыг хультум ня̄в­рам 5 хо̄тал сыс пенсия-олн ма̄гсыл нэ̄паканэ атлыглавет, тавēн ат э̄ри хо̄т-а̄ти нэ̄пакыт атуӈкве, туп мирколныл тамле ля̄ххал Социальный фон­дын те ёхты, тав та̄ра нэ̄­па­канэ ва̄равет. 
Социальный фонд колныл ёхтум ля̄ххал Галина КОНДИНА ма̄ньщи ла̄тӈыл хансыстэ  
