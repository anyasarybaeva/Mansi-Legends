
Ювле хультум э̄тпосув 26 хо̄талэ̄т Ханты-Мансийск ӯст о̄лнэ технолого-педагогический колледжит «Образование и воспитание: вчера, сегодня, завтра» хо̄нтхатыглап ва̄рыглавес. Ты училище о̄выл пӯнсыма па̄сыл ханищтахтам ос таве а̄стлам ма̄хум тув атхатыгласыт, ханищтап ва̄рмаль урыл потыртасыт. Яныгхо̄тпат та пораныл номылмата̄лсаныл, учителяныл ка̄сталасаныл.

	Педучилище 1930 та̄лыт порат рӯпи-таӈкве патыс. Ты ма̄ Остяко-Вогульский национальный округыг то̄нт ты намаявес. Соссаӈ ма̄хум ё̄рва̄гыл ханищтахтуӈкве кащилтавēсыт, а̄гит-пыгыт ты училищан ёхталаӈкве патсыт. Округ янытыл о̄лнэ школат ма̄гыс учителит тыт ты ханищтаӈкве о̄вылтавēсыт. 

	1935 та̄лт о̄выл учителит а̄стласыт, нёлолов хо̄тпа, пуссын диплом нэ̄пакыл майвēсыт. 1964 та̄лт ос садикыт рӯпитан ма̄гыс хо̄тпат ханищтаӈкве патвēсыт – дошкольный отделение пӯсвес. 1967 та̄лт о̄выл воспитателит а̄стласыт, 50 хо̄тпа. 1973 та̄лт музыкальный отделение пӯсвес. 1977 та̄лт – о̄выл группа, 21 а̄ги-пыг, ты отделение а̄стлас. 1994 та̄лт педучилище йильпи щирыл намаявес: Технолого-педагогический колледж. Тот ань 28 специальностин кит со̄тыра арыг хо̄тпа ханищтахты. 

	Мо̄тыт та̄л колледж 85 та̄лэ то̄влы. Ты та̄лыт сыс са̄в со̄тыра хо̄тпа училище а̄стлас. Та̄н ань округув ос Россияв янытыл о̄лэ̄гыт, рӯпитэ̄гыт.О̄выл ла̄тыӈ колледж кӯщай Алексей Борисович Сарабаров 

	тав ла̄выс: «Училище а̄стлам я̄тил, тыныӈ ма̄хум, мӯй хо̄тпат, студентыт! Тыхо̄тал ма̄н матъёмас акван-хо̄нтхатасӯв. Ханищтап тэ̄лав урыл мощ потрамēв. На̄н ос тыт о̄лум поран номылматыглэлы̄н, ӯнлахо̄лэ̄н». Тувыл «Страна чудес» садикын ялантан ня̄врамыт концерт суссылтасыт, э̄ргысыт, йӣквсыт.

	Нэ̄пак хаснэ ханты о̄йка, округ Дума депутат Еремей Данилович Айпин ты училище 1971 та̄лт а̄стластэ. Тав тох ты потыртас: «О̄лупсавт ма̄к ва̄рмаль таи – хунь ма̄н акван-хо̄нтхатыгла̄лэ̄в, аквъёт ӯнлахо̄лэ̄в, потрамēв, пēс порав номылма-та̄лылӯв. Э̄лумхо̄лас хунь нэ̄мхотьют ёт ат потрами, ма̄хум ёт ат ва̄щинтахта̄лы, тав хот-ёрувлаӈкве та патаве. 

	Ка̄сыӈ мир такви учёный хо̄тпат о̄ньщи, ма̄н соссаӈ мирув халт тамле хо̄тпа о̄с са̄в о̄лы, са̄выӈпа̄лэ ты училище а̄стласыт. Ам ань намыӈ-суиӈ яныгхо̄тпагув урыл акв-кит ла̄тыӈ ла̄вуӈкве таӈхēгум. Ты ханты учёный хо̄тпав – Николай Иванович Терёшкин. Тав 1913 та̄лт самын патыс, 1935 та̄лт ты училище а̄стластэ. Ханты ла̄тыӈ ханищтан са̄всыр нэ̄пакыт, словарит хансыс. Тав нэ̄паканэ хосыт учёный ма̄хум ос школатыт учителит ань ты хо̄тал мус рӯпитэ̄гыт. 

	Китыт хо̄тпав – Ханты-Мансийск ӯст о̄лнэ ма̄ньщи учёныюв Евдокия Ивановна Ромбандеева. Училище тав 1947 та̄лт а̄стластэ. Ты э̄тпос 22 хо̄талэ̄т Евдокия Ивановна 88 та̄лэ то̄влы. Ма̄ньщи мир ла̄тӈе ос культуратэ ма̄гыс тав сака яныг тэ̄ла ва̄рыс – школат ос педучилищат ма̄гыс ща̄нь ла̄тыӈ ханищтан нэ̄пакыт хансыс, мире э̄ргыт, мо̄йтыт, а̄мщит ос пēс потрыт ёл-хансыс. 

	Наука щирыл са̄в рӯпиты, 150 арыг э̄рнэ потрыт хансыс, щё̄питас. Яныг учёныит ос студентыт ёт хо̄нтхатыгла̄лы. Мо̄лхо̄тал телефон хосыт тав ётэ потыртасум, ла̄ви, пуста̄гыл о̄лы, рӯпиты, на̄нанн паща ла̄тыӈ кēты.

	Мо̄т ма̄хманув о̄с са̄в ёмас тэ̄ла ва̄рсыт, намыӈ-суиӈ хо̄тпаг о̄лсыт – Хиония Петровна Пухленкина, Юван Николаевич Шесталов, Анна Митрофановна Конькова. То̄ванув ань ты хо̄тал мус рӯпитэ̄гыт – Анастасия Ильинична Сайнахова, Мария Кузьминична Волдина, Диана Васильевна Герасимова, Андрей Семёнович Тарханов, Евдокия Андреевна Нёмысова. Округ янытыл яласанэм порат, ка̄сыӈ па̄вылт ты училищат ханищтахтам хо̄тпат ёт ва̄щинтахтыглэ̄гум – то̄ват ня̄врам ханищтэ̄гыт манос воспитателиг рӯпитэ̄гыт, то̄ват ос кӯщайлахтэ̄гыт. 

	Училище рӯпитаӈкве патме па̄сыл са̄в хо̄тпа пуӈктотыс. Та̄н халанылт акв мӯтраӈ э̄лумхо̄лас о̄лыс – Георгий Тарасович Величко (1944-1967 та̄лытт рӯпитас). Яныг хо̄нтын ялыс, тот сакватавес, суво̄влыл ё̄мыгтас. 

	Ань ты накт ты ханищтахтын кол тав хосытэ̄т ты ӯнттувес (1952-1959 та̄лытт). Ты номтыӈ, сымыӈ о̄йка студентытын ос тав ётэ рӯпитам хо̄тпатын тав сака янытлавес».

	Еремей Данилович коныпал са̄в хо̄тпа потыртас. Тувыл ма̄хум хӯрум колнак щирыл ла̄кква-уртхатасыт, ханищтап тэ̄ла урыл докладыт ловиньтасыт. Исум ща̄й айсыт, потрамасыт.

	 

	Светлана Матвеева
