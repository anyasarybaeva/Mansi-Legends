
2017 та̄л Россия янытыл ма̄-вит ӯргалан та̄лыг тах ла̄ваве. Ань ты ёмас ва̄рмаль ма̄-гыс ма̄н округувт ты о̄лнэ та̄лув сыс са̄в ёмас рӯпата ва̄рвес. Ты урыл нила хум хо̄тпа потыртасыт. Та̄н ля̄ххал тотнэ ма̄хум ёт хо̄нтхатыгласыт. Ка̄сыӈе я̄нас потыр о̄ньщис.

	О̄выл хум наме Евгений Калашников, тав «Самаровский чугас» нампа природный парк кӯщаиг о̄лы. Ханты-Мансийск ӯс мувлахи о̄лнэ ма̄ тох ла̄ваве, та̄н ты ма̄ ӯргалыяныл. Ляпат о̄лнэ во̄рт сака пēс йӣвыт лю̄лēгыт, то̄ва ӯльпат хо̄тса̄т та̄лыг ты ēмтэ̄гыт. 

	Ань ты кӯщай ла̄выс, во̄р ӯргалан ма̄гыс та̄н са̄в ӯщлахтын ма̄ щё̄питасыт, ӯст о̄лнэ ма̄хум а̄ращ мори ул вос ва̄рēгыт. Та ма̄т акваг хот-сыстамтавет. Ханищтахтын ня̄врамыт тув тотыглавет, то̄ва уроканыл во̄рт ва̄рыглавет. Та̄н ӯйрищит, лӯптат ос йӣвыт наманыл ёмащакв вос ва̄ганыл. Ё̄мыгтан ма̄хум ма̄гыс нас ва̄рим лё̄хъясыт во̄рт о̄лэ̄гыт, та̄н па̄хвыӈыт, састумыт. Яныгхо̄тпан тот ё̄мыгтаӈкв сака ёмас. 

	Ос ты ма̄ ёмащакв кос ӯргалаве, туи мус таса̄вит порс тот та атхаты. Ма̄-хум матыр ат э̄рнэ ут ёт-о̄ньщēгыт те, вит о̄щнэ сульясоврищит пуссын во̄рт тот та па̄хвтыя-ныл. Ма̄лтыпыг ēмтнэ порат, тӯйт хунь толы, акв хотты ӯщлахтын хо̄талт ӯст о̄лнэ ма̄хум пуссын во̄р сыстамтаӈкв во̄выглавет. Ка̄сыӈ организация такви ма̄хманэ тув тēтыглы. Хо̄тал сыс матах яныг ма̄шина порс та атаве. 

	 

	Соссаӈ хум потре

	 

	Александр Новьюхов тув о̄с во̄выглавес. Тав «Югра лылыēп» организацият са̄в та̄л кӯщаиг о̄лы. Тав ань ты урыл потыртас, ма̄н округувт акв яныг ялпыӈ ма̄ о̄лы. Тот ё̄рн ос ханты ма̄хум пӯрлахтэ̄гыт. Та ма̄т о̄лнэ Нумто нампа тӯр о̄с сака ялпыӈыг ла̄ваве. Са̄в та̄л ты ма̄ ӯргалаве. Ос та ляпат матах та̄л минам юипа̄лт ма̄-во̄й но̄х-винэ ма̄хум рӯпитаӈкв пат-сыт. Та̄н акваг та тӯрн воратэ̄гыт. 

	Тӯяг са̄в кӯщаиӈ мир акван-атхатыгласыт, потыртасыт – матыр ва̄руӈкв э̄ри, ты тӯр ос ляпат о̄лнэ ма̄тэ ущпылнэ̄г та̄кыщ вос ӯргалавег. Ань та̄н тамле хӯлтнэ ла̄тыӈ хассыт, ты ма̄ ул вос новаве, рущ ла̄тӈыл тох ла̄вуӈкв патаве – достопримечательное место. Э̄рыӈ, со̄ль, по̄х ма̄хум ты ма̄н новхатуӈкв ат патэ̄гыт.

	Хум мо̄т потыртам та̄рвитыӈ ва̄рмале тамле о̄лыс. Советский район нупыл ань Свердловс-кий областиныл са̄в мир йиймыгтас. Ань тот лё̄ӈхыт пуссын ёмащакв ва̄рвēсыт, са̄в йильпи лё̄ӈх пинвес. Та̄лэ-тувет тув та ювыт. Акв хо̄тал сыс со̄тыратем ма̄шина ма̄н округувн ёхты. 

	Та ēрт са̄в сыстам тӯр о̄лы, сыстам я̄квет овтэ̄гыт. Ты ма̄шинаӈ утыт матах хо̄талн ёхталэ̄гыт, са̄в хӯл пувēгыт, юв та тахēгыт. Ос тӯрыт, я̄т ляпат ма̄тэ щар витыг тотыяныл, таса̄вит порс тот та хультуптэ̄гыт. Такос та̄н ётаныл ма̄-вит ӯргалан хо̄тпат потыртэ̄гыт, та̄нти юв миннэ̄ныл э̄лы-па̄лт ма̄ сыстамыг вос хультуптыяныл. Таит ла̄тыӈ щар ат хӯнтлэ̄гыт, ювле ла̄вēгыт – хо̄т таӈхēв, тот та яласэ̄в, ма̄нав тыг ат та̄ртнэ тамле са̄ккон а̄тим. Ты кулит яныг лю̄ль ва̄руӈкв ты патсыт. Юи-о̄выл та̄лыт та̄н акв ма̄т ат алыщлэ̄гыт. Та̄н пуссын яныг ё̄р ма̄шина о̄ньщēгыт, хоталь таӈхēгыт, тув та та̄лматэ̄гыт. Ань та̄н Сургутский ос Нижневартовский район нупыл яласаӈкв патсыт. Матыр ты ва̄рмаль ёт ва̄руӈкв э̄ри, та̄наныл ёл-по̄илттаӈкв э̄ри. Нэ̄матыр рӯпата ат те ва̄раве, та̄н ты ма̄-витув щар пулиг та па̄ӈктыяныл.

	 

	НЯ̄врамыт ханищтаӈкв Э̄ргыт

	Мо̄т хум наме Валерий Булатов о̄лыс, тав эколог хо̄тпа. Са̄в та̄л ты рӯпата ва̄ри. Ма̄-витув ёмащакв вос ӯргалаве, тыи ма̄гыс сыме сака ща̄рги. Тав тох ла̄выс, округ мирколт йильпи кӯщаит рӯпитаӈкв патсыт, лю̄ль-капай та̄ра та ва̄рсыт – ма̄-вит ӯргалан департамент хот-вуйвес, мо̄т са̄всыр ма̄т рӯпитан хо̄тпат ма̄-витув ань та ӯргалыяныл. 

	Округувт о̄лнэ ма̄-хум аты ва̄ганыл, матыр лю̄ль ва̄рмаль те ēмты, хоталь ла̄тыӈ тēтуӈкве. То̄ва ля̄ххал хаснэ нэ̄пакыт, рущ газетат, яныг кӯщаит урыл ма̄к э̄рнэ ла̄тыӈ аты хансэ̄гыт. Таит акваг ёмасыт, ёмащакв рӯпитэ̄гыт, мирув о̄с аквтуп ёмащакв о̄лы. 

	Ты хум хо̄тпа ань та титыглахты, манрыг тох ēмтыс, ма̄хманув та̄нти та̄рвитыӈ ва̄рмаляныл урыл потыртаӈкв пи-лэ̄гыт. Ос газетатт ты урыл щар нэ̄мхуньт ат хансыглаве. 

	Школат ханищтахтын ня̄врамыт ань ма̄-вит ӯргалаӈкв ат ха̄сэ̄гыт, торыӈ нэ̄матыр аты ва̄гыт. Ёмас о̄лнув, ань та̄н халанылт хотьюта-ныл во̄р ӯргалаӈкв вос ханищтахты, мо̄танэ я̄ӈкылмат вос ханищты, мо̄т ня̄врам ос я̄т урыл са̄в вос ва̄г. Ты рӯпата школат о̄вылтаӈкв э̄ри, ня̄врамыт халт «юный эколог», «юный лесничий», «юный географ» вос о̄лэ̄гыт. 

	Ня̄врамыт ханищтан «География» нэ̄пакыт ань пуссын пēсыт, ат-хуйплов та̄лтем минам юи-па̄лт та̄н хасвēсыт. Йильпи нэ̄пакыт хансуӈкв э̄рēгыт. Ань о̄лупсавт акваг матыр йильпи ва̄рмаль та нэ̄глы. Во̄рт йильпи лӯптат хо̄нтавет, я̄нанувт хащта̄л хӯлыт пувавет. Округувт образование институт ты кос рӯпиты, тот ос тамле нэ̄пак хаснэ хо̄т-па а̄тим. 

	 

	ЛА̄хсыт, пилыт ос йӣвыт мА̄нти вос ӯнттЭ̄в

	Ты ёхталам кӯщаит халт сака пӯмщиг акв хум потыртас, тав башкир о̄йка. Наме Мидхат Равилович Хасанов. Башкирия ма̄т самын патыс ос яныгмас. Ха-нищтахтаме юи-па̄лт ма̄н округувн рӯпитаӈкв ёхтыс, та па̄сыл тыт та о̄лы. Тав сака потрыӈ ос ощхулиӈ хум. Татем пӯмыщ та потыртас. 

	Тав ань са̄всыр рӯпата ва̄ри, общественный организацият кӯщаиг о̄лы, хо̄нтлын ма̄н ялум ма̄хумн нё̄ты. Округув янытыл рӯпитан Общественный палата нампа колт о̄с рӯпиты. Олныл та̄н тот щар ат ойтавет. Ма̄-витув ӯргалан ма̄гыс сыме о̄с сака щарги. 

	О̄лнэ ӯсэ Радужный нам о̄ньщи. Ты ӯс сака яныг а̄ти. Ӯсанылт «Совет ветеранов» ор-ганизация рӯпиты. Тув хансым ма̄хум Мидхат акваг атыглыянэ. Акван-нё̄тхатым та̄н са̄всыр рӯпата ва̄рēгыт. О̄йка ты урыл тох потыртас:

	– Ма̄н ӯсув ляпат посал овты. Са̄в та̄л ӯсыӈ мир маныр порс о̄щсыт ос па̄ӈкыӈ вит пуссын тув та со̄сантасаныл. Сыстам посал па̄ӈкыӈ вит-во̄ӈхаг ва̄рсаныл. Ам пенсият о̄лнэ ма̄хманум атсанум, ла̄всанум – ты посал сыстамтаӈкв э̄ри. А̄нумн нё̄туӈкв пуссын ка̄сащасыт. Ёмащакв сыстамтаслӯв. Тувыл мо̄т номтыл ёхтувēсум – ма̄нь хӯлрищит тув та̄ртуӈкв э̄ри, тот вос яныгмēгыт, ётыл ма̄хум няслуӈкв тув ялантаӈкв патэ̄гыт. 

	Со̄ль, матах та̄л минас. Ань ӯщлахтын хо̄талыт порат мир тув та мины, хотьют хӯл пуви, хотьют нас ё̄мыгты. Та ляпат во̄р а̄тим о̄лыс, йӣвыт ат яныгмасыт. О̄ста ма̄хманум атса-нум, ла̄виянум – э̄рыӈ йӣвыт тот ӯнттэ̄в. Ма̄нь ӯльпат тув тотсанӯв, та ӯнттысанӯв. Э̄лаль та о̄лэ̄в. Номсахтэ̄гум, во̄р о̄лы, тот ла̄хыс ос пил а̄тим. 

	Ты тэ̄ла ёмащакв ханищтаслум, ла̄хсыт ос пилыт э̄рнэ щирыл те ӯнттуӈкв, яныгмаӈкв тах патэ̄гыт. Та ӯнттэ̄в, тувыл та̄ра ня̄врамыт ё̄мēгыт. Ляпан во̄всанӯв, титыглахтэ̄гум: «Маныр ма̄н ӯнттэ̄в, ва̄глына?» Та̄н та сунсэ̄гыт, ювле ла̄вēгыт: «А̄ти». Ла̄виянум: «Ма̄н ла̄хыс ӯнттэ̄в». «Ла̄хсыт аман ӯнттуӈкв ро̄ви?» – та пӯмщалахтэ̄гыт. 

	«Хумус ат ро̄ви, э̄рнэ щирыл те ӯнттуӈкв, са̄в яныгми». 

	Ань та̄ра та патыс, ханищтахтын ня̄врамыт аты ва̄ганыл, йӣвыт, ла̄хсыт ос пилыт хумус ӯнттуӈкв э̄ри. Та юи-па̄лт образование комитет колт рӯпитан ма̄хумн свонитасум, ла̄всум, школа кӯщаит акван хунь атавет, а̄нум тув о̄с во̄велы̄н. Та во̄ввēсум, ханищтахтын кол кӯщаит ма̄гыс нэ̄пакыт щё̄питасум. Ка̄сыӈ нэ̄пакт я̄нас потыр хансым о̄лыс:

	– во̄р хумус ӯргалаӈкв э̄ри;

	– ла̄хсыт хумус ма̄н ӯнттавет;

	– пилыт хумус янмалтаӈкв ро̄ви;

	– порс манах та̄л хот-саи. 

	Ла̄всанум, ты нэ̄пакыт са̄выг вос ва̄равет, ос ка̄сыӈ ня̄врам там-ле нэ̄пакыл вос миве. Ня̄врам юв ёхты, оматэ̄н-а̄тятэ̄н мыгтэ, тэ̄н вос ловиньтэ̄г. Э̄рыӈ, со̄ль, ӯст о̄лнэ ма̄хманув порс хо̄т-а̄ти па̄хвтуӈкв ат патэ̄гыт.

	То̄ва порат хӯл алыщлаӈкв минэ̄гум, ляпат хум хо̄тпат хохса хартым ӯнлантэ̄гыт, тувыл хартум хохсаныл я̄н та вущкасыяныл. Та̄нанылн ла̄вēгум, ань ты хартум хохсан хӯрум та̄л сыс хот-сайнэ̄тэ мус я̄ витэ лю̄лиг ва̄руӈкв патытэ, хӯлыт тамле витыт яныгмаӈкв ат патэ̄гыт. Хумыт та хӯнтлэ̄гыт, э̄лаль воссыг тох ат ва̄рēгыт. Ла̄вēгыт, ты урыл та̄н о̄выл щёс потыртавет.

	Ань ты потыр о̄лме порат ты ёмас сымыӈ башкир-хум ля̄ххал хаснэ ка̄сыӈ хо̄тпа тамле нэ̄пакыл мистэ. Тот хансым о̄лы, манах та̄л сыс порсанув хотсаēгыт:

	– алюминий па̄нкат – 500 та̄л;

	– тēр па̄нкат – 10 та̄л;

	– эльм хӯргыт – 100-200 та̄л;

	– кумыска – 1000 та̄л;

	– хартым хохса – 3 та̄л;

	– то̄втащлым рущ о̄ӈх – 30 та̄л;

	– ма̄нь ня̄врамыт кищум нэ̄пак ёлы сованыл – 300-500 та̄л;

	– а̄ны ловтнэ гупкат – 200 та̄л.

	Тамле ты пилыщма о̄лы. Ма̄нти ма̄-витув тох лю̄лиг та ва̄рилӯв. Пēс порат ма̄нь па̄влыӈ ма̄т нас хот-вущкасым порс нэ̄мхо̄т ат ка̄салэ̄гын, ма̄н я̄тил пēс ма̄хманув тув мус ма̄-витув ӯргалым та о̄щсаныл.

	 

	Валентина Хозумова 

	 
