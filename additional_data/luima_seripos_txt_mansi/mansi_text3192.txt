

	Ты э̄тпос о̄выл хо̄талэ яныгпа̄ла хо̄тпат янытлан хо̄талыг о̄лы. Ты кастыл ос а̄гмыӈ-мосыӈ, сакватахтам хо̄тпа урыл потыр-тан ма̄гыс Ханты-Мансийск ӯст ялпыӈ хо̄тал ос йӣквнэ, э̄ргын касыл ва̄рыглавес, рущ ла̄тӈыл тох ла̄ввес – «Я радость нахожу в друзьях» нампа фестиваль. Ӯсувн са̄в мир ёхталас. 


		Ты касыл лӯпта этпос 25 хо̄талэ̄т о̄вылтавес, ты э̄тпос о̄вылтахтам порат ущ та по̄илттавес. Са̄всыр ӯсытныл, ма̄нь па̄влытныл титса̄ттем хо̄тпа та̄нти ураныл тув пищма хассыт. Хотьют ёмащакв по̄слы, хотьют ёмащакв ю̄нты, та̄н пуссын касуӈкв ка̄сащасыт. Хотьют ос э̄ргуӈкв ман йӣквуӈкв ха̄сы, та̄н о̄с кассыт. Стихыт ос потрыт хаснэ ма̄хум о̄с та̄нти халанылт кассыт. 

		Тит хо̄тал ӯст о̄лнэ ма̄хум искусство центрын ялантасыт. О̄выл хо̄тал ма̄к каснэ хо̄талыг о̄лыс. Са̄всыр ма̄т рӯпитан яныг кӯщаит ос артистыт жюри-хо̄тпаг тув пēриялвēсыт. Та̄н о̄выл хо̄тал ты ма̄хум йӣкваныл нупыл суссыт, э̄рганыл хӯнтлысаныл. 

		Титыт хо̄тал но̄х-патум ма̄хум янытлавēсыт. Лангепас ӯст о̄лнэ хум Анатолий Матузик но̄х-патыс, тав ты щар яныг мӯйлупсал майвес. Мо̄т ма̄хум о̄с пуссын мӯйлуптавēсыт. 

		Ӯсувн ёхталам ма̄хум халт акв хум о̄лыс, тав афган мир о̄лнэ ма̄т хо̄нтлыс, ань ветераныг ла̄ваве. Хум наме Анатолий Зарубин. Тав ма̄н о̄лнэ ма̄в урыл такви э̄рыг хансум. Ань матыр ялпыӈ хо̄тал те о̄лы, тав ты э̄рге тот та э̄ргитэ. Тав ты фестиваль о̄лнэ порат о̄с янытлавес.

		Ханты-Мансийский район Горноправдинск па̄вылныл рущ э̄кват ёхталасыт, та̄н ансамбль ва̄рсыт. Па̄вланылт о̄лнэ яныгпа̄ла э̄кват пуссын тув ялантэ̄гыт. Та̄н ань о̄с тыг ёхталасыт, турсуяныл татем суиӈыт, маттем рущ э̄ргыт тыт та э̄ргысыт.

		Ты ма̄хум халт то̄ва хум хо̄тпат та̄нти ё̄мыгтаӈкв ат вēрмēгыт, та̄н сценан коляскал тотвēсыт. Э̄ргынэ̄ныл ман потыртанэ̄ныл порат ма̄хум пуссын ка̄тпатта маттем та̄-нанылн та ратсыт. Тит хумыг э̄кванэ̄ныл ёт йӣкв суссылтасы̄г. Та̄н ань хурит по̄слым ты о̄лэ̄гыт.

		Валентина Хозумова 

 
