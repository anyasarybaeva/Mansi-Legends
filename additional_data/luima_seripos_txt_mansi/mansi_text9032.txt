
Мирув ма̄гсыл са̄в ёмас рӯпата ва̄рнэ э̄лумхо̄лас янытлаӈкве э̄ри, ань таима̄гсыл Ассамблея народов России «Золотые имена многонациональной Югры» касыл ва̄рыглы. Ты та̄л но̄х-патум ма̄хум «Всероссийский форум национального единства»  о̄лум порат наманыл ла̄ввēсыт. Округувт 139 са̄всыр мирыт та̄нти халанылт юртыӈыщ о̄лэ̄гыт ос рӯпитэ̄гыт. Ты мирув ма̄гсыл яныг щунь. 
Касум ма̄хум та̄нти нэ̄паканыл о̄влэ̄т районанылн тēтсаныл, тот та̄н халанылт касыл о̄лыс, тувыл тот но̄х-патум ма̄хум ань тыт Ханты-Мансийск ӯст янытлавēсыт. Форум рӯпитам титыт хо̄талт «Югра-Классик» колт ва̄т нупыл тит хо̄тпа наманыл ла̄ввēсыт, та̄н халанылт ма̄н ма̄ньщи ос ханты хо̄тпанув о̄с о̄лэ̄гыт.
Ха̄льӯс район Саран­па̄вылныл Любовь Стаканова янытлавес, тав «Ма̄нь Ӯскве» ня̄врамыт ӯщлахтын ма̄ ва̄рыс ос тот тав ва̄т та̄л сыс рӯ­пи­ты. Та сыс 102 смена ва̄­рыглавес, пуссын аквъёт ты сыс хӯ­рум со̄тыра арыгтем ня̄в­рамакве тот ӯщлахтас. Лов та̄л сыс «Исторический клуб» колн ня̄врамыт атыглыянэ. 

Любовь Павловна тох ла̄выс: «Ам амти странам сака янытлылум, ма̄н со̄тыӈ ма̄т о̄лэ̄в. Матъёмас ам мирум ма̄гсыл э̄рнэ рӯпата ва̄руӈкве вēрмēгум, а̄нумн ня̄врамыт ёт рӯпитаӈкве сака ёмас. Ам ма̄м э̄руптылум, ма̄н странав сака яныг, ё̄р ос мирыт тыт пуссын юр­ты­ӈыщ о̄лэ̄гыт. Ам номсахтым о̄лнэ ма̄хум ёт ва̄й­хатуӈкве ка̄сащēгум». 
Мо̄т ма̄ньщи музейт рӯпитан нэ̄ Анна Ерофеева Половинка па̄вылныл Хо̄нтаӈ районныл ёхталас. Тав рӯпата ма̄хманэ ёт юи-о̄выл та̄лыт сыс ат грант-олн вуйласыт, ты Россия Президент ос округ губернатор олныт, тыил та̄н йильпи колыт пēс щирыл  ӯнттысыт ос суссылтапыт ва̄рсыт.  Район ма̄хманыл ма̄гсыл таквсы порат щакв­щин фестиваль ва̄рыглэ̄гыт, тот ма̄хум тэ̄нут па̄йтэ̄гыт, ка̄тыл ма̄щтырлэ̄гыт ос халанылт ма̄ньхапыл касэ̄гыт. 
Анна Михайловна ла̄выс: «Ты музеювт ма̄ньщи мир о̄лупса суссылтэ̄в. Са̄всыр колыт ӯнттыс ос пормасыт атыс ты ам ащо̄йкам Анатолий Николаевич Хомяков. Ам ань тав сымыӈ тэ̄латэ э̄лаль тотылум, матыр ва̄рнэ порат аквосытыл таве титыглылум, маныр хумус ва̄руӈкве – тав ма̄нав хӯлтытэ. Хо̄нтаӈ ма̄ньщит пēс йис ва̄рмалит ма̄н э̄лаль тотыянӯв, мирн суссылтыянӯв». 

Валентина Пащанина, ханты нэ̄, Октябрьский район Шеркалы па̄выл музейт кӯщаиг рӯпиты, тав ос ханты мир о̄лупса мирн потырты, пēс щирыл ма̄хум щаквщуӈкве ханищтыянэ.
Ирина Фирсова, ханты нэ̄, Белоярский ӯст культура центрыт рӯпи­ты. Тав ня̄врамыт ю̄нсха­туӈкве, сакныл хорамыт хартуӈкве ханищтыянэ, пēс йис о̄лупсаныл урыл мирн потырты. Ханты ос ма̄ньщи нэ̄т ёт акван-атхатэ̄гыт, э̄ргыт э̄ргēгыт, йӣквēгыт. 
Сосса ма̄хманув коныпал мо̄т мирытыл ма̄хум ос янытлавēсыт, тот хатанит, азербайджанцыт, рущит, удмуртыт ос мо̄т ма̄хум ёхталасыт. Ты ка̄ркам ма̄­хум ма̄н сымыӈыщ яныт­лыянӯв.
Галина Кондина 
 
