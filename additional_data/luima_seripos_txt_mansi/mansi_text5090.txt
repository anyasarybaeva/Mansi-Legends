
Округ мир пусмалтан департамент колт рӯпитан хум Максим Малхасьян Мегион ӯст ос Высокий па̄вылт о̄лнэ пӯльницат урыл ля̄ххал тотыс. Ты пусмалтан колыт ань Мегион ӯс яныг пӯльница нупыл хансавет. Ос манрыг ты ва̄рмаль ва̄раве, тав тох потыртас.
Мегион ӯс сака яныг а̄ти, тот хо̄тпан нупыл ат со̄тыра э̄лумхо̄лас ос Высокий па̄вылт са̄т со̄тыра хо̄тпа о̄лэ̄гыт. Ань ты ӯст ос па̄вылт мир пусмалтым ат кол рӯпитэ̄гыт: ты кит яныг ӯс пӯльницаг, ма̄нь ня̄врамыт пусмалтан кол, психоневрологический пӯльница ос ӯлщ пуӈк пусмалтан пӯльница. 
2017 та̄лт округ мирколт распоряжение-нэ̄пак хасвес. Ма̄нь ӯсытыт ос па̄влытыт о̄лнэ пусмалтан колыт яныг пӯльницан акван вос тотавет. Ты ва̄рмаль щирыл ань то̄ва ма̄нь пӯльницат акван-тӯлавет. 
Мегион ӯст акв яныг пӯльница, ма̄нь ня̄врамыт пусмалтан пӯльница ос Высокий па̄вылт рӯпитан пӯльница, та̄н пуссын ӯст о̄лнэ яныг пӯльница нупыл хансавет. Тот лēккарыт пуссын акв-тох э̄лаль рӯпитаӈкве патэ̄гыт. Ос акван-о̄лтым ма̄нь пӯльницатыт о̄лум кӯщаит та̄н пуссын по̄хын кēтавет. 
Максим Малхасьян ла̄вме щирыл, округ мир пусмалтан департамент колн Высокий па̄вылныл ма̄хум ва̄тихал сым ща̄ргын ла̄тыӈ кēтыгласыт. Тот пусмалтан ва̄рмаль мӯсхал щирыл ат ва̄рвес. Тыима̄гыс 2016-2017 та̄лыгт комиссия хо̄тпат та пусмалтан 
колыт уральтаӈкве ялсыт. 
Ты хосыт са̄в та̄рвит ва̄рмаль тот осн-паттувес. Тыима̄гыс ань ты ма̄нь пӯльницат акван-о̄лтвēсыт. Тыщир лēккарыт рӯпатаныл ёмаснувег ва̄руӈкве патыяныл. Кӯщаит ань тох ла̄вēгыт, Мегион ӯст ос Высокий па̄выл пӯльницатыт рӯпитан лēккарыт рӯпата та̄л ат хультэ̄гыт. 
