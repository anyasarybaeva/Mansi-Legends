
Аквщёс ань туи порат ма̄н кол по̄х юрт ня̄враманув ёт па̄кв паттуӈкве минасӯв.  Ань та порат па̄выл ляпат яныг ӯльпаӈ ур о̄лыс. Ма̄н юрт ня̄враманув ёт ӯльпаӈ урн но̄х та ха̄хсӯв. Тувыл па̄кв паттуӈкве та тӯлтхатсӯв. Ма̄н та порат яныг сэ̄мыл а̄мп о̄щсӯв, таве ёт вислӯв. Ма̄н ань па̄кв паттэ̄в, капыртэ̄в. Тав тай ёралахтым ма̄н ляпавт ё̄мыгты. Сава нампа ма̄ньщи пыгрищув тай  ма̄нав пилуптытэ. Тав ла̄ви:
– Алам ты ӯльпаӈ урт во̄рто̄лнут ё̄мыгты. Па̄кв са̄в ул паттэ̄н. Моляхнув юв минэ̄в.
Ма̄н ань тавēн ат хӯнтлэ̄в, ма̄нтирот па̄кв паттэ̄в. Та порат па̄кв са̄в тэ̄лыс. Ма̄н ань хӯрганув та̄гиньтасыт ос ювле та минасӯв. Тох ань па̄кв хӯргыӈ та̄гыл па̄вылн та ёхтысӯв. Омам ос матум анēквам тай сака ща̄гтсыг. Омам ла̄выс:
– А̄гикве, пӯмащипа, наӈ ань нё̄тмил ва̄рнэ янытыг  та ēмтсын.
Та порат туи сыс ма̄н са̄в ёмас э̄рнэ рӯпата ва̄рсӯв. Оманувн–а̄тянувн нё̄тсӯв.
