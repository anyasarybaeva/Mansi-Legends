
Ты та̄л о̄вылтахтам па̄сыл ма̄н округувт ос акв йильпи тэ̄ла ва̄руӈкв о̄вылтавес. Тав рущ ла̄тӈыл ла̄ваве — проект «Демография». Ты урыл потыртан ма̄гсыл кӯщай нэ̄ ёхталас, наме Тереза Анатольевна Пономарева. Тав тох ла̄выс.
Ювле хультум 2018 та̄лт Россия Президен­тув Владимир Путин тамле хӯлтнэ ла̄тыӈ ла̄­выс, ка̄сыӈ ма̄т я̄нас программа-нэ̄пак вос щё̄питаве ос тот 2024 та̄л мус мирн нё̄тмил ва̄рнэ рӯпата урыл вос хансаве. 

Ань округ миркол яныг кӯщаит тамле йильпи рӯпата ва̄руӈкв о̄вылтахтасыт. Та̄н ань ты йильпи проект щи­рыл ня̄врамыӈ щēмь­ятн, яныгпа̄ла хо̄тпатн ос ма̄ньлат ма̄хумн нё̄­туӈкв патэ̄гыт.
Ты рӯпата ва̄рнэ ма̄­гыс 2019-2014 та̄лытн 28 млрд солко̄ви холтаве.

Ты олныт округ бюд­жетныл мивет, Россия бюджетныл туп 8% са­вит олн тах та̄ставе.
Ты та̄л оигпан мус 3 млрд солко̄ви ма̄ньлат щēмьятн нё̄тнэ ма̄гыс ойтвēсыт, ипотека вим 1 со̄тыра 300 щēмья «компенсация» олныл майвēсыт. Та̄н ты щи­рыл банкыт вим а̄рнта-олнаныл мощ ювле ойтсаныл.

Яныгпа̄ла хо̄тпат о̄с ёмащакв уральтаӈкв патвēсыт. Ань та̄нттēныл о̄лнэ э̄кват ман о̄йкат то̄ват щēмьятн вивет, та̄н ты щēмьят ёмащакв о̄ньщавет, тыттавет. Та̄наныл уральтан ос нё̄тнэ хо̄тпат олныл ойтавет, помощникыг ла̄вавет. Акв э̄тпос рӯ­питанэ̄ныл ма̄гсыл 10 со̄тыра солко̄вил мивет.
Ты э̄лы-па̄лт та̄н ос матум хо̄тпат лēккарытн ёмащакв титыглавет, та̄н акван-ла̄пēгыт ман  а̄ти. Аквъёт о̄луӈкв ат те вēрмēгыт, ты матум хо̄тпа та щēмьятн ат ми­ве. Ань ты хо̄тал мус ок­ругувт ляпа рӯт ат о̄щнэ 175 яныгпа̄ла хо̄т­пат щēмьятн вуйвēсыт.

Ты кӯщай нэ̄ тох ла̄­выс, ты йильпи тэ̄ла щи­рыл кӯщаит ёмащакв рӯпитаӈкв те патэ̄гыт, то̄нт округувт о̄лнэ мир «диспансеризация» щи­рыл лēккарытн акваг уральтаӈкв патавет. Матыр та̄рвитыӈ а̄гм о̄щнэ хо̄тпат ты хосыт та̄ра-паттавет ос пус­малтаӈкв о̄вылтавет.

Яныгпа̄ла хо̄тпат лēк­карыт палт тотыглан ма̄гыс онтолов ма̄шина ёвтвес. Та̄н ань са̄всыр районытн тēтавет. Тот о̄л­нэ а̄гмыӈ-мосыӈ ма̄хум ма̄гыс ёмас ӯнлын ма̄ щё̄питым о̄лэ̄гыт. Акв ма̄шинан нилахуйплов хо̄тпа та̄луӈкв вēрми. Ань округув янытыл 24 тамле ма̄шина рӯпиты.
Юи-о̄вылт кӯщай нэ̄ тох ла̄выс, ты ань сака ёмас ос э̄рнэ рӯпата ва̄руӈкв о̄вылтавес. Ос ка̄сыӈ хо̄тпа ома ос а̄тя те о̄ньщи, тавēн тэ̄натэ̄н нё̄туӈкв э̄ри, ӯргалым о̄ньщуӈкв э̄рēг. Ос ань са̄в хо̄тпа та̄нти ща̄няныл-а̄ща­ныл щар ат э̄руптыя­ныл, вущкасыяныл, таит савалым та о̄лэ̄гыт. Тох ул вос о̄лыс, яныгпа̄ла хо̄тпатн нё̄туӈкв э̄ри.

Ты рӯпата э̄рнэ щирыл те ва̄раве, то̄нт ма̄н ма̄вт о̄лнэ колта̄глыт са̄внув ня̄врам о̄ньщуӈкв патэ̄­гыт. Са̄внув хо̄тпа та̄н­тина̄ныл ӯргалаӈкв па­тыяныл, пуста̄гыл ос са̄в та̄л э̄лаль тах о̄лэ̄гыт.
 
