
Дмитрий Георгиевич Агеев са̄в мирн ва̄нэ э̄лумхо̄ласыг о̄лы, тав наме округ культура реестр-ло̄псын хансым о̄лы. На̄н ань Творчество кол  ищхӣпыӈ ло̄псэ̄т сосса ма̄хум «Мастер фольклора» намаим ля̄ххалыт тав урēт ловиньтаӈкве вēрмегы̄н. 
Во̄ртур э̄тпос са̄т хо̄­талэ̄т Дмитрий Георгие­вич Агеев 75 та̄лэ то̄влыс. О̄йка Томский областит Колпашево ӯст самын патыс, Томск ӯст музы­кальный училище а̄ст­лас. 
Тувыл матахмат та̄л о̄влэ̄т училищат ос ту­выл Колпашево школат ня̄врамыт ханищтан хо̄т­паг рӯпитас. Ётыл Мол­довиян, нэ̄тэ о̄лнэ ма̄­тэн, онтолов та̄лн о̄л­мыг­та̄лсыт ос 1982 та̄лт ма̄н округувн ва̄нтлысыт. 

Та̄н Октябрьский район Шер­калы па̄вылт о̄лсыт, Дмит­рий Георгиевич тот А̄с ма̄хум пēс наканэ ха­нищтым «Во̄р мо̄йт» ан­самбль ва̄рыглас. 
1991 та̄лт Саранпа̄вылн ёхталас ос такви сымēн э̄рнэ тэ̄лат хо̄нтыс, тувыл тот та хультыс. Тав ань тыг мус ма̄ньщи ма̄хум пēс наканыл э̄лаль тотым о̄лы.  
1991 та̄лт Дмитрий Агеев Саранпа̄вылт  сосса ня̄врамыт э̄ргын-йӣквнэ ханищтан школа ва̄рыс. Ос 1993 та̄лт тав «Са̄лы лё̄ӈх» намыӈ-суиӈ театр ва̄рыс. Ты театр ма̄ньщи ма̄хум э̄рганыл э̄ргим ос ма̄ньщи ма̄хум йӣкваныл йӣквим са̄в ӯсыӈ ма̄т, мо̄т хо̄н ма̄т яласасыт. 
То̄нт пēс са̄ӈквылтан тананув са̄в мирн хӯн­тамлавēсыт. Ос округт о̄лнэ мирыт сосса ма̄хум культураныл ёмас номтыл пӯмщалаӈкве ос э̄лаль ханищтаӈкве патсаныл. 
Дмитрий Агеев пен­сиян минаме юи-па̄лт Саранпа̄выл искусства школат кӯщаиг Валентина Дмитриевна Перова а̄гитэ паттувес. Тав а̄ще о̄выл­там тэ̄ланэ аквтох ёмщакв э̄лаль тотыянэ. Ты та̄л сӯ­кыр э̄тпост ты искусства школа рӯпитанэ̄тэ ва̄т та̄­лэ то̄влы, туп мо̄лнув тав Ха̄льӯс искусства школан тӯлвес, таима̄гыс нас от­деленияг намтым о̄лы. 
Та̄н Дмитрий Агеев о̄вылтам ва̄рмале э̄лаль вос тотыяныл, нэ̄мхуньт ул вос хультуптыяныл. О̄йка сосса а̄гирищит-пыгрищит ма̄гыс таса̄­вит ёмас ва̄рмаль ва̄­рыс. 
Та̄н па̄выл хосыт ат ха̄йтыгтасыт, ма̄ньщи э̄ргыт-йӣквнэ ос са̄ӈк­выл­тапыл ёнгын на­кыт пӯм­щаласыт, Дмит­рий Георгиевич ла̄тӈēн хӯнтлысыт. 
Ты урыл Владимир Меров, Алек­сандр Тур­гачёв, Вадим Важенин, Татьяна Фо­миных (Ис­то­мина) по­тырта̄лсыт, шко­ла а̄ст­ланэ̄ныл юи-па̄лт Хан­ты-Мансийскат А̄с-угорский ма̄хум театрыт рӯпитаӈкве патсыт.

Саранпа̄вылт са̄в та̄л искусство школат ха­нищтахтам нэ̄ Анастасия Артеева (Астапович) потыртас: 
– Ам иӈ ма̄­ниг о̄лмум порат номи­лум, Дмитрий Геор­гие­вич Сӯкырьян Гри­горий Николаевич Сай­на­хов, ащо̄йкам палт, ёх­та­лас. Мӯйлуме сыс са̄ӈк­вылтапыл са̄ӈк­выл­таӈкве ёмщакв ха­нищтавес. 
Са̄ӈк­вылтапыт хумус ва̄равет, ащо̄йкам тавēн потыртас, ос аквъёт са̄ӈк­вылтапыт щё̄питасы̄г. Ту­выл ня̄врамыт ханищтан ма̄гыс школан тотыгластэ. 
Тот са̄всыр пēс та̄ныт нэ̄пакн хассанэ ос йӣк­выт кинан по̄слысанэ. Пуссын ты тэ̄лат ма̄гыс Григорий Николаевич номтэ ёмасыг о̄лыс. 
Тувыл ам яныгмамум порат ма̄нь­щи пēс та­ныт Агеевыныл э̄лаль ханищтасанум, ань Дмит­рий Георгиевичин яныг пӯмащипа ла̄вēгум, пус ка̄т, пус ла̄гыл!
Мария Сергеевна Ме­рова тав урēт тох ла̄выс:  
– Агеев-о̄йка то̄нт ма̄н палтув ат ке ёхтыс, ма̄н ма̄ньщи пēс та̄нанув, йӣкванув ос э̄рганув ул хотталь та со̄йсымыт. Та хольт та порат пēс на­кыт ва̄нэ хо̄тпат иӈ о̄л­сыт. 
Ам а̄гит йӣквуӈкве ханищтан ма̄гыс школан во̄виньта̄лвēсум, тувыл «Са̄лы лё̄ӈх» театре ёт  са̄в ӯсн тотыглавесӯв. 
Ам хосат та̄гыл Ханты-Мансийск ӯсн ва̄нтлысум, ос Саранпа̄вылн ёх­та­ла­нэм порат Дмитрий Геор­гиевич ёт акваг ща̄гтым акван-хо̄нтхатыгла̄лымēн. 
Тав пуссын ма̄ньщиянув ма̄гыс аквтуп рӯт э̄лум­хо̄ласыг о̄лы. Са̄в та̄л пус­та̄гыл э̄лаль вос о̄лы, На̄й-О̄тыранувн вос ӯргалаве!
Ма̄н, редакцият рӯ­пи­тан хо̄тпат, Дмитрий Геор­гиевич о̄с янытлылӯв, са̄в со̄т, са̄в щунь, ос ва̄­рум тэ̄ланэ ма̄гыс яныг пӯ­мащипа ла̄тыӈ кēтэ̄в. 
Тамара Мерова
