
Ха̄льӯс районт А̄нъя па̄выл по̄хат Сысконсы-я, Сыспал-тумп, Сыпаль-тумп, Ма̄нь-ня̄ра-тӯр, Яныг-ня̄ра-тӯр о̄лэ̄гыт. Ты я̄т, тумпыт, тӯрыт манрыг тох намаявēсыт, ма̄ньщи ма̄хум акв пēс мо̄йт о̄ньщēгыт. Ты мо̄йт а̄нумн Тамара Семёновна Мезенцева А̄нъя па̄вылн ялмум порат мо̄йтыс. А̄нъя па̄выл – ты тав яныгмам па̄влэ. Ань тав мо̄йтэ э̄лаль ловиньтэлы̄н:
  Мēӈкв о̄йка тыгле Та̄гт нупыл хо̄нтлаӈкве йис. Та юв, та юв. Сортыӈъя нупыл Ялпыӈ я̄ о̄лы. Ялпыӈ я̄ нупыл Пувыр я̄ о̄лы. Тув ёхтыс, ла̄ви:  «Порыгпанэ̄ква ла̄глыл нас ня̄кщатаптылум». Пēс ма̄хум щирыл Порыгпанэ̄кван новхатуӈкве щар ат ро̄ви. Ма̄хумн сака янытлавес. Мēӈкв о̄йка тав нупылэ та мины, та мины. Порыгпанэ̄ква такви ма̄хманэ ла̄всанэ: «Мēӈкв о̄йкан ты ювавēв, ты алавēв». 
Ма̄хманэ но̄х та лю̄люмтасыт. Мēӈкв о̄йка Порыгпанэ̄ква о̄лнэ ма̄тэ̄н ёхтыс, ёралахтым та ла̄ви: «Ань Порыгпанэ̄ква акв ла̄гыл нёлыл нас щанасылум». Тувыл ёхтыс, нас курмаявес, па̄тлаптуӈкве та патвес. Мēӈкв о̄йка та ро̄ӈхувлас: «Ухор, ухор, ухор». Щанасаптавес, ла̄кква та рагатас. Тувыл та ма̄т хо̄т ро̄ӈхыс, овтум я̄  Ухор я̄г та намаявес. Ма̄нь ня̄ратэ тув рагатас, яныг ня̄ратэ тыг рагатас. Сыпале мо̄т ма̄н патыс. Сыпале рагатам ма̄ ань  Сыпальтумпыг ла̄ваве. Пēщлуво̄влэ ос тув та рагатас, ань ма̄хманув акваг ты ла̄выглэ̄гыт: «Пēщлуво̄влэ̄н ты ёхтысӯв». Ня̄хщаме ос Ня̄хщамво̄ль па̄вылт тот та ёл-рагатас. А̄нытэ ос тыт А̄нъя па̄вылт ёл-патыс. Маныр кан о̄ньщас, маныр щихраӈ-вохраӈ ма̄т о̄ньщас, Та̄гт са̄всыр мēсгыт щирыл та патыгласыт. Сысэ коснэ йӣве тув рагатас, ань я̄тэ ты овты, Сысконсияг ла̄ваве. Тамле мо̄йт ты о̄лы. Ма̄ниг о̄лмум порат ты мо̄йт а̄щум мо̄йтыглас. 
