
Мо̄лал округ промышленность департаментыт кӯщаиг рӯпитан хум Кирилл Зайцев ос «Комплексная переработка отходов «Югра» обществат кӯщай хум Игорь Пикалов аквъёт рӯпитан нэ̄пакт хасхатсы̄г,  ма̄н ма̄вт полигоныг ла̄внэ порсыт акван-атнэ ма̄т щё̄питаӈкве патавет.
Кирилл Зайцев ла̄выс: «Ты ма̄н нилыт нэ̄пакт хасхатсӯв. Ты общества Ханты-Мансийск ӯсув ос Ханты-Мансийский районув ма̄гсыл порсыт акван-атнэ ма̄ щё̄питэ̄­гыт. Ос ты пор­сыт ла̄к­ква-ур­туӈ­кве пата­вет, та̄на­ныл­ныл са̄всыр э̄р­нут тах ва̄раве. Сӯкыр э̄т­пост о̄с акв тамле нэ̄­пакт хасхатсув. Та по­рат Октябр­ский район ма̄г­сыл тамле ма̄ щё̄пи­таӈ­кве та̄н ла̄вхатсыт». 
Ханты-Мансийский район ма̄гсыл ты порс атнэ ма̄ ань 2024 та̄л мус ва̄рияныл. Та ма̄т рӯ­питан колыт ӯнттавет,  са̄всыр оборудование ёвтаве, тот ма̄хум пор­сыт ла̄кква-уртыяныл, э̄льм сульят - акв анян, тēр па̄нкат - мо̄т анян. 
Ты та̄лыт сыс тах Сур­гутский, Нижне­вар­тов­ский, Ханты-Ман­сий­ский, Нефте­юган­ский ос Октябрь­с­к­ий рай­о­нытыт поли­го­ныт ва̄­равет, тув 590 со̄тыр тонна са̄в­сыр ут ла̄пи. Пор­сыт мори ул вос хуи­гласыт, та̄н мо̄т э̄рну­тыг ва̄руӈ­кве пата­вет. 
Атиӈ ма̄в янытыл во̄­тын, са̄всыр ӯйхулытн порсыт ла̄кква-нуигта­вет. Ты полигон ёлытэ  бетоныл ман тēрыл лап ва̄раве, лю̄ль вит ма̄н ул вос посы, ос коны­па̄лыл карыс пӯсасыл то̄варттаве, ла̄кква ма̄н порс ул вос тотаве.
Йильпи та̄л кастыл тӯщталан нё̄тнэ хо̄втыт
Ка̄сыӈ Йильпи та̄л кастыл са̄в ховтыт са̄г­равет ос кол хорамтан ма̄гсыл юв тотавет. Ос хунь ялпыӈ хо̄тал оигпи, та̄н пуссын порс анян тотавет, тот са̄в хо̄втыт хуиглэ̄гыт. Та̄н мори ул вос па̄хвтувēсыт, ань Ханты-Мансийск ӯст ос мо̄т яныг ӯсытыт «Ёлочный сбор» нампа ва̄рмаль ва̄рвес, хо̄в­тыт хот-атавет, ма̄ниг мол­гальтавет ос ӯс ляпат о̄лнэ во̄р лё̄ӈхыт раса­л­тавет. Ты тэ̄ла «Югра-Экология» ос «Сама­ро­в­ский чугас» акван-нё̄т­хатым ва̄ри­тэ̄н. 
Галина КОНДИНА
 
