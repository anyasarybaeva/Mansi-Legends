
Мӯйлын ма̄хум ма̄н округувн во̄внэ ма̄гсыл туризм щирыл рӯпитан хо̄тпат Москва ӯст атхатыгласыт ос Югра ма̄в урыл потыртасыт. 
Ōвлэ̄т Анна Нефёдова, Москват мӯй хо̄тпат ёт рӯпитан нэ̄, потыртас, тав ла̄выс, мо̄лты кӯщаянув акв нэ̄пакт хасхатсыт, аквъёт рӯпитаӈкве ла̄в­хат­сыт, ты Москва, Югра ос «Лукойл» компания. Тох са̄внув мир ты ма̄т урыл ва̄ӈкве патэ̄гыт ос мӯйлуӈкве ёхталаӈкве ка̄сащēгыт. Когалым ӯс сака нё̄тнэ ос са̄в пӯмыщ ма̄т о̄ньщи, тув ялнэ ма̄г­сыл «Город открытий» нампа проект хасвес, ты хосыт округ ня̄врамыт Москван тотыглавēсыт, тот хащта̄л ма̄т сунсы­г­ла­сыт.
Ос тынакт яныг ӯсныл ма̄н ма̄вн ня̄врамыт то­тыглавет, лӯима̄кве сун­сыглэ̄гыт, Когалым ӯст яныг океанариум ва̄рим о̄лы, тот са̄всыр хӯлыт уйгалэ̄гыт, та̄наныл кумы­ска та̄ра сунсы­глаӈ­кве ро̄ви, хумус та̄н витыт о̄лэ̄гыт, маныр тэ̄гыт. То̄ва хо̄тпат ос рēщина масну­тыл масхатэ̄гыт, та хӯлыт ёт уйигтэ̄гыт, по̄слахтэ̄гыт, тыи сака пӯмыщ ма̄, таве ка̄сыӈ ня̄врамн ка̄салаӈ­кве э̄ри, та̄н сыресыр ща̄рыщ хӯлыт ва̄ӈкве патэ̄гыт.
Ты коныпал ма̄н окру­гувт «Югра Трэвел» компания рӯпиты, та̄н ёхталан ма̄хум Ханты-Мансийск ӯс сунсуӈкве тотыг­лыя­ныл, тот са̄всыр нё̄тнэ памятникыт, ӯщлах­тын ма̄т, товтыл тахсын карыс сыпыт, музеит о̄лэ̄гыт. Округув янытыл ханты ос ма̄ньщи щēмьят о̄лнэ ма̄тын тотыглавет, тот са̄лыӈ ма̄хум о̄лупсал пӯмщалавет. 
Туи порат Āс ос Иртыш я̄г акван-патнэ ма̄н на̄иӈ­ха̄пыл тотыглавет, вит тармыл ма̄нь ялпыӈкол ӯнттувес, тот рущ щирыл ма̄хум то̄румн по̄йкщēгыт. 
Тэ̄лы ос туи порат нё̄рытын туристыт тотыг­лавет, тот нё̄тнэ ма̄-ви­тыл ма̄хум пӯмща­лах­тэ̄гыт, нё̄рыт сунсыг­лым ё̄мыгтэ̄гыт. 
Галина КОНДИНА
