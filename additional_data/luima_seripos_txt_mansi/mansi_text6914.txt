
Лӯпта э̄тпос 21 хо̄талэ̄т «II Шесталовские чтения» нампа конференция «Та̄гт ма̄хум» сосса общинат ос «Югра лылыēп» нампа организацият рӯпитан хо̄тпат Ханты-Мансийск ӯст ва̄рыгласыт. 
Юван Шесталов хансум потрыт, стихыт урыл ос сосса мирыт пēс йис ва̄р­маляныл, ща̄нь ла̄тӈаныл э̄лаль хумус тотуӈкве э̄ри, та урыл наука, ханищ­тап, культура ос са̄в мо̄т ва̄рмалит щирыл рӯпи­тан ма̄хум тот потырта­сыт ос та̄нки докладаныл ловиньтасыт. 
Ань коронавирус агм та̄рамламе ма̄гсыл акв ма̄т са̄в э̄лумхо̄ласытн ак­ван-атхатуӈкве ат ро̄ви, тыима̄гсыл конферен­циян ёхталам ма̄хум лāкква-уртвēсыт. Тāн Творчество колт, «То̄рум Маа» музейт ос А̄с-угор­ский ин­ститутт рӯпи­та­сыт ос та̄нки халанылт ищ­хӣпыӈ ут хосыт по­тыр­тасыт.    
Эстонияныл, Венгрия­ныл, Францияныл ос Россия то̄ва ма̄ныл хо̄т­пат ёхталаӈкве Ханты-Мансийск ӯсн ат вēр­мысыт. Та̄нки хансум потраныл о̄с ищхӣпыӈ ут хо­сыт ловиньтасаныл. 

О̄влэ̄т «Югра лылыēп» нампа организацият рӯ­питан кӯщай нэ̄ Людмила Алферова ла̄тыӈ ла̄выс: 
– Пēс йис пора та̄гыл тыт ма̄ньщи ос ханты ма̄хум о̄лэ̄гыт. Та̄н та̄нки о̄лнэ ма̄наныл э̄руптэ̄гыт, янытлэ̄гыт. Ты мирыт халт са̄в ка̄ркам, номтыӈ ос сымыӈ хо̄тпат о̄лэ̄гыт. Мария Кузьминична Волдина, Еремей Дани­лович Айпин, Андрей Семёнович Тарханов, Юрий Кылевич Вэлла са̄в ёмас потрыт, стихыт ща̄нь ос рущ ла̄тӈыл хассыт. 

Юван Шесталов – мирн ва̄нэ хо̄тпаг о̄лыс. Тав  стиханэ, потранэ са̄всыр ла̄тӈын толмащлавēсыт. Ань тав хансум нэ̄пака­нэ ма̄хумн ловиньтавет, ма̄ньщи пēс йис ва̄рмалит урыл ва̄гыт ос та̄н о̄лупса­ныл о̄вылтыт пӯмща­лах­тэ̄гыт».
Мария Кузьминична Волдина ма̄ньщи о̄йка ёт са̄в та̄л ва̄йхатас. Юван Шесталов ёт Ха̄льӯст акв­накт хумус хо̄нтхатыг­лас, та урыл конферен­цият потыртас. 
Общественный ос внешний связь депар­тамент кӯщай ва̄ӈын нэ̄ Ирина Григорьевна Арканова округувт сосса мирыт пēс йис ва̄рмаля­ныл э̄лаль хумус тотавет, та урыл ла̄тыӈ ла̄выс. 

Округувт «Эринтур» нампа нэ̄пак та̄ратаве. Ма̄н мāвт о̄лнэ хо̄т­пат хансум потраныл, стиха­ныл тув ва̄равет. Нэ̄пак хаснэ ма̄хум округ кӯщай нэ̄ па̄лныл касыл щирыл премиял мивет. Ос 2013 та̄л­ныл ма̄ньщи, ханты ос ё̄рн хо̄тпат Юван Шеста­лов нампа олн-нё̄тмилыл миӈкв патвēсыт. 
Ня̄врамыт ма̄гсыл ма̄ньщи ос ханты ла̄тӈыл «Витсам» ос «Хатлые» журналыг та̄ратавēг. Ос са̄в мо̄т э̄рнэ вармаль нупыл округ миркол па̄л­ныл олн та̄стыглаве. 
Светлана Динисламова Юван Шесталова урыл о̄с потыртас ос такви хансум стихе «Юван о̄йка» тот ловиньтастэ. Тав ла̄выс, мо̄тыт та̄л ма̄ньщи о̄йка 85 та̄лэ то̄влынӯв, ты кастыл та̄н хӯрмит конференция 2022 та̄лт ва̄руӈкве номсэ̄гыт. 
Ты юи-па̄лт мо̄т ма̄хум  та̄нки докладаныл о̄с ло­виньтасаныл. Та̄н хансум потраныл «Шесталовские чтения» нампа нэ̄пакн ань ва̄рвēсыт. 
Людмила ТЕТКИНА
