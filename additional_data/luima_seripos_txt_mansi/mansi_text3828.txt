
Тӯяг ам Советский район Таёжный па̄вылн ялсум. Тот акв са̄в ня̄врамыӈ щēмья ёт хо̄нтхатыгласум. Нэ̄г-хумыг намагēн Александр Александрович ос Светлана Николаевна Дунаевыг, тэ̄н ат ня̄врам янмалтэ̄г: хӯрум а̄ги, кит пыг. Хумус та̄н о̄лэ̄гыт, на̄н ты урыл потыр э̄лаль ловиньтэ̄н.

	Александр Александрович ма̄ньщи хум, тав Таёжный па̄вылт самын патыс. Тот яныгмас, школа а̄стлас. Тав оматэ Софья Тимофеевна Дунаева Тимкапа̄вылт о̄лы. Са̄ртын йис ма̄наныл та̄нки нупыланыл ат хассаныл. Ань ты ма̄наныл ма̄гыс нэ̄пак ат о̄ньщēгыт. Э̄ква тот та̄лэ-тувēт хӯл алыщлым о̄ланты.

	Ань Таёжный па̄вылт нэ̄матыр рӯпата а̄тим. Ка̄сыӈ та̄лныл ма̄хум рӯпата кинсым э̄л миныглэ̄гыт. Па̄выл ла̄щал та та̄тлами. Ма̄хум хо̄т матыр рӯпата хо̄нтэ̄гыт, тув та о̄лмыгтэ̄гыт.

	Йис ма̄нанылт Тапсуй  я̄ о̄вты. Ты щēмья ня̄врамыӈ та̄гыл тув во̄раяӈкве, хӯл алыщлаӈкве, пил ва̄туӈкве ос ла̄хыс атуӈкве ва̄тихал ялантэ̄гыт. Маныр во̄рт ка̄тын-паттэ̄гыт, таил о̄лэ̄гыт.

	Светлана Николаевна э̄кватэ Пионерский па̄вылт самын патыс. Ща̄няге-а̄щаге рущ хо̄тпаг. Школа а̄стламе юи-па̄лт ма̄ньщи хум ва̄рыс ос Таёжный па̄вылн ва̄нтлыс. Ня̄враманэ̄н пуссын тот самын патсыт.

	Ань ты накт нэ̄г-хумыг Пионерский па̄вылт йильпи кол ёвтсы̄г. 2011 та̄лт са̄ккон пирмайтавес. Ты ва̄рмаль щирыл округувт о̄лнэ са̄в ня̄врамыӈ ма̄ньлат щēмьят пуссын кол ӯнттын ма̄л миӈкве патвēсыт. То̄нт ма̄ винэ ма̄гыс онтолов арыгтем э̄лумхо̄лас хасхатасыт. Хӯрум та̄л сыс туп китхуйплов процент са̄вит хо̄тпа кол ӯнттын ма̄л майвēсыт. Тувыл та, миркол ма̄хум олнаныл та холасыт.

	2013-2014 та̄лыгт ос китса̄т арыгтем са̄в ня̄врамыӈ щēмьят ма̄ломтыл майвēсыт. Ос то̄ва ма̄ мус лё̄ӈх, вит тотнэ кēртурыт ос мо̄т тэ̄ла щё̄питатта̄л о̄лыс. Кӯщаит ла̄всыт, округ бюджетыт тыи ма̄гыс со̄пас олн а̄тим. Акв участок мӯсхал щирыл ва̄рнэ ма̄гыс акв млн. солко̄ви холтуӈкве э̄ри.

	Таима̄гыс ты ва̄рмаль э̄лаль тотуӈкве ат патвес. Хоты хо̄тпат ма̄ныл ат майвēсыт, ты пēнтсыл та̄н кол ёвтнэ субсидия-олныл миӈкве о̄вылтавēсыт. Светлана Николаевна ла̄выс, тав мо̄лты та̄л ты субсидия ма̄гыс хасхатас. Ты та̄л кол та ёвтвсыг. Ань йильпи колн ва̄нтлын щирыл о̄лэ̄гыт.

	Нэ̄г-хумыг ат ня̄врам о̄ньщēг. Яныг а̄гитэ̄н Снежана, тав нилыт классын ханищтахтуӈкве минас. Тав юи-па̄лэ̄т Кристина, ня̄врам хӯрмит классын патхатас. Тувыл Владимир о̄выл класс а̄стлас. Алексей ос ты та̄л о̄выл классын мины. Пити патта а̄гитэ̄н Настя, тав ат та̄лэ то̄влыс. Ты та̄л садикын мыгтэ̄н.

	Са̄ртын Светлана ю̄нсхатнэ нэ̄г рӯпитас. Ань ня̄враманэ ӯргалым юн о̄лы. Рӯпата ма̄гыс «Центр занятости» колн хасхатым о̄лы. Ты щēмья ка̄сыӈ та̄л ня̄врамыт ма̄гыс ос тэ̄нут-пормас ёвтнэ ма̄гыс государства па̄лыл олныл нё̄таве.

	Ам ты ма̄ньщи щēмьян щунь-паща ла̄тыӈ кēтэ̄гум. Нэ̄г-хумыг ня̄враманэ̄н ёт пуста̄гыл вос о̄лэ̄гыт. Ня̄врамыт ёмас хо̄тпаг вос яныгмēгыт. О̄лупсаныл кӯпнитыг вос ēмты. Колта̄гылн туп ща̄гт вос ёхты. На̄й-О̄тыранылн вос ӯргалавет. Пус ка̄т, пус ла̄гыл сымыӈыщ та̄нанылн ла̄вēгум.
