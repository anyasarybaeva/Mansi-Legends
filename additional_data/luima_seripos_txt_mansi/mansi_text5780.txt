
Ма̄ньлат мир ёт рӯпитан ханты хум Руслан Богордаев та̄л котиль э̄тпос порат 19 щислат Кышик па̄вылн ялуӈкве а̄нум ёт-во̄выгластэ. Та па̄вылт о̄лнэ библиотекат мӯйлын хо̄тал ва̄рыглавес. 
Ам тув о̄с ялсум, тот ханты ос ма̄ньщи ма̄хум акван-атхатыгла­сыт, Владимир Семёнович Волдин урыл потыр­тасыт. Ам амки таве ат ва̄слум, ма̄хум ла̄всыт, э̄рттум тав ханты поэт, са̄всыр стихыт хансыс.

Ты хум 1938 та̄л я̄ӈк на̄тнэ э̄тпоста 25 щис­лат Кышик по̄хыт о̄лум Сыӈ-Вар па̄вылт самна патыс. Во̄раян ос хӯл пувнэ ханты щēмьят яныгмас. 

Ханты поэт ёмас стиханэ осэва̄тал «Ленинская правда», «Тюменская правда», «Тюменский комсо­молец» нампа газетат хансыглавēсыт. Тувыл ос мо̄т са̄всыр нэ̄пакытт, учебникытт ва̄рим о̄лэ̄­гыт. Сака хоса та̄л, ань ты хо̄тал мус Владимир Волдин нэ̄паканэ самна ка̄салахтан кēмт, округта, Россия ма̄т ос э̄лы са̄мт о̄ньщавет. 

Ма̄н ос тув минамув порат во̄р лё̄ӈхыт ёл-по̄йтсасӯв, пӯрлахтасӯв, кēр олн па̄хвтысӯв. Ётыл хунь тув ёхтысӯв, ма̄ньщит ва̄рнэ хурип ма̄нь колна по̄йтсӯв, ща̄й айсӯв, мощ ӯнлахо̄лсӯв, тувыл ущ библиотека колн минасӯв. 

Владимир Семёнович а̄гитэ Татьяна Волдина А̄с-угорский институтта рӯпиты, э̄кватэ Мария Кузьминична Волдина о̄с стихыт хансы. Ам ань Кышик па̄вылт ты хум урыл са̄в потыр хӯнтласум, са̄в хури тот ва̄рсум.

Библиотекат ат щё̄с мус ӯнлысӯв, ма̄хум пуссын мар ва̄гыт, тая та потыртасыт ос сус­сылтасыт. Э̄лаль ос Ӯй йӣквнэ нак урыл кина суссӯв, ётыл йӣквуӈкв пуссын лю̄льсыт. 

Э̄кват осэва̄тал ханты э̄ргыт э̄ргысыт, йӣкв­сыт, акв о̄йкарищ ос са̄ӈквылтапыл ёнгыс, э̄ргыс. Ам ос ма̄ньщи ла̄тӈыл рэп-э̄ргыт та̄на­нылн ловиньтасанум, э̄ргысанум. Ётыл тэ̄ӈкв минасӯв, ёмащакв тэ̄­сӯв. Тувыл ущта ювле щё̄питахтаӈкв патсӯв, щё̄питахтын торыг о̄с мощ по̄слахтасӯв. Юв-миннэ э̄лы-па̄лт мощ ӯнлахо̄лсӯв, «о̄с ёмас ӯлум» ла̄тыӈ ла̄всӯв, ма̄шинан та̄лсӯв ос юв та минасӯв.
