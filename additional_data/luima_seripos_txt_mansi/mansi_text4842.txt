
Ты э̄тпос 13-17 хо̄талытт лӯима̄т о̄лнэ ма̄хум Ямал ма̄н Салехард ӯсн касуӈкве акван-атхатыгласыт, рущ ла̄тӈыл ты касыл «Кубок России по северному многоборью» ла̄ваве.
Ма̄ньлат хо̄тпат са̄лыӈ сун ӯлтта поргысыт, тыньщаӈ рēпыгтасыт, са̄грап па̄хвтысыт, ощща йӣв-о̄выл ка̄тыт пувим ха̄йтыгтасыт ос акв ма̄ныл э̄лаль поргысыт. Та̄н Коми республиканыл, Магаданский областьныл ос Эвенкийский, Ненецкий, Чукотский, Ямало-Ненецкий ос Ханты-Мансийский округытныл тув ёхталасыт. 
Ма̄н округувныл 11 ма̄ньлат хо̄тпат Салехард ӯсн ялсыт. Та̄н пуссын округувт о̄лыглам касылт но̄хпатсыт. А̄гит-пыгыт ёт северный многоборье щирыл рӯпитан кӯщай хум Олег Хатанев ос тренер-хо̄тпат тув ялсыт.
Касыл оигпам юи-па̄лт ам Олег Андреевич ёт хо̄нтхатыгласум, ты касыл ос рӯпататэ урыл китыгласлум.
— Олег Андреевич, ма̄н о̄лнэ ма̄вт тамле касылыт о̄с ва̄рыглавет? 
— Ма̄н ня̄врамыт, ма̄ньлат хо̄тпат ва̄тихал акван-атыглыянӯв. Юи-о̄выл щёс тамле касыл ма̄нь таквс э̄тпост Сургутский район Солнечный па̄вылт ва̄рыгласӯв. Тот нёлолов команда касыс. Ты та̄л ма̄хум Ха̄льӯс ос Кондинский районыгныл ат ёхталасыт. Солнечный па̄вылт 81 ня̄врамыт та̄нки халанылт кассыт. О̄выл места тот Нефтеюганский район вис, китыт места Сургутский район вуянтас ос хӯрмит местат Ханты-Мансийский район о̄лыс. 
Ань Нефтеюганский ос Сургутский районыгт о̄лнэ ня̄врамыт акваг но̄х-патэ̄гыт. Ты э̄лы-па̄лт Белоярский ос Ха̄льӯс районыгныл о̄лнэ а̄гит-пыгыт акваг о̄выл места вуйласыт. Ниж-невартовский район Новоаганск ос Ларъяк па̄вылт о̄лнэ пыгрищит тыньщаӈ рēпыгтаӈкве сака ха̄сэ̄гыт. Солнечный па̄вылт хӯрум местат та̄н пуссын висаныл. 
— Ха̄льӯс районныл ня̄врамыт касуӈкве манрыг ат ёхталасыт?
— Ань ня̄врамыт акв ма̄ныл мо̄т ма̄н тотыглан ма̄гсыл сака са̄в нэ̄пак акван-атуӈкве э̄ри. Тыима̄гсыл то̄ва районт ты нэ̄пакыт ёт капыртым, ювле хультэ̄гыт ос касуӈкве ат ёхталэ̄гыт. 
2016 та̄л ва̄т са̄грапнал э̄тпост Ханты-Мансийск ӯсн Нефтеюганск ӯсныл ёхталам ня̄врамыт ювле миным сакватахтасыт ос тот 12 э̄лумхо̄лас а̄тимыг ēмтсыт. Ты пилыщмаӈ нак юи-па̄лт ня̄врамыт ма̄шинал тотыглаӈкве ат та̄ртавет. Белоярский ос Ха̄льӯс районыгт о̄лнэ а̄гит-пыгыт миннэ лё̄ӈханыл хоса, та̄наныл са̄в нэ̄пак ва̄руӈкве э̄рыс. 
Тувыл мо̄т ва̄рмаль о̄лы, то̄ва районыт ты ня̄врамыт тотыглан ма̄гсыл олн ат о̄ньщēгыт. Ха̄льӯс район Саранпа̄вылт о̄лнэ а̄гит-пыгыт ёт Андрей Дорофеевич Филиппов рӯпиты. Та̄н касуӈкве ёмщакв щё̄питахтасыт, тувыл олныл ат та̄стувēсыт, тыима̄гсыл ат ёхталасыт.
— Ань ня̄врамыт са̄лыӈ сун ӯлтта поргуӈкве, тыньщаӈ рēпыгтаӈкв ка̄сащēгыт?
— Ня̄врамытын ты щирыл касуӈкве пӯмащ, ма̄н ань па̄влытт о̄лнэ а̄гит-пыгыт ёт ёмщакв рӯпитэ̄в. Та̄н са̄лыӈ сун ӯлтта поргуӈкве ке вēрмēгыт ос молях ха̄йтыгтаӈкве ке ха̄сэ̄гыт, то̄нт ялантаӈкве тах патэ̄гыт. Ань ты касыл «реестр российских ви-дов спорта» нампа нэ̄пакн хасвес. Ты щирыл касуӈкве ялантан хо̄тпат ань «Мастер спорта» намыл мивет, ты ма̄гсыл ань са̄внув э̄лум-хо̄лас сосса ма̄хум щирыл касуӈкве ка̄сащēгыт.
— Ты э̄лы-па̄лт северный многоборье ла̄внэ касылт туп пыгыт кассыт, ань а̄гит о̄с тув во̄выглавет. Та̄н хумус касэ̄гыт?
— Ань а̄гирищит о̄с пыгыт хольт касэ̄гыт, та̄н тыньщаӈ туп ат рēпыгтэ̄гыт. Ты та̄л Солнечный па̄вылт та̄н о̄выл щёс тыньщаӈ па̄хвтуӈкве ла̄выг-лавēсыт. То̄ва а̄гит па̄хвтысыт, то̄ва ат тахмаясыт. Мо̄тыт та̄лт та̄н пуссын тыньщаӈ тах рēпыгтаӈкве патэ̄гыт. Ань та̄л сыс тах ханищтахтэ̄гыт. Ты э̄лы-па̄лт а̄гит са̄грап ат па̄хвтысыт, ань пуссын тох касуӈкве ла̄вавет. 
— Ты касылт ня̄врамыт ос ма̄ньлат хо̄тпат правила щирыл касэ̄гыт?
— Ты нэ̄пак хосат пирмайтавес, йильпи тэ̄лат тув ат хансыглавēсыт. Тувыл ты э̄лы-па̄лт са̄лыӈ совныл сагим тыньщаӈыл касуӈкве туп ро̄выс. Ань ты касыл реестр-нэ̄пакн хасвес ос мо̄т щирыл тыньщаӈ ва̄руӈкве о̄с ро̄ви. Акв порат финн ма̄хум касуӈкве ёхталасыт, та̄н нас ква̄лгым сагим тыньщаӈ ёт о̄щсыт, ты юи-па̄лт ма̄хум о̄с тамле тыньщаӈ ёвтуӈкве та патсыт. 
Ань ма̄хманув «Мастер спорта» нам вуянтаӈкве ке ка̄сащēгыт, та̄н 520 са̄лыӈ сун ӯлтта порыгмаӈкве ла̄вавет. Ты э̄лы-па̄лт 320 щёс порыгмаӈкве э̄рыс. Са̄грап 170 мēтра палытан вущкасаӈкве ань э̄ри, ты э̄лы-па̄лт туп 150 мēтра ро̄выс. Акв ма̄ныл э̄лаль 10,25 мēтра порыгмаӈкве э̄ри. Ань каснэ хо̄тпат халт туп кит-хӯрум э̄лумхо̄лас тох э̄лн порыгмаӈкве вēрмēгыт. Тыима̄гсыл ань то̄ва ма̄хманувн тамле нам вуянтаӈкве тай сака та̄рвитыӈ паты. 
— То̄ва районытт ня̄врамыт лӯима̄ ма̄хум щирыл касуӈкве ат ханищ-тавет, тот тренер-хо̄тпа а̄тим?
— Ма̄н округувт 12 районытт ня̄врамыт са̄лыӈ сун ӯлтта поргуӈкве ос мо̄т щирыл касуӈкве ань ханищтавет. Тренерыг тот пуссын хум хо̄тпат рӯпитэ̄гыт. Ня̄врамыт ханищтым, са̄в олн ат сэ̄лэ̄гыт, тувыл та̄н пуссын та̄нки щēмья о̄ньщēгыт, ня̄враманыл янмалтаӈ-кве о̄с эри. Тыима̄гсыл то̄ва хо̄тпат по̄хын минэ̄гыт ос мо̄т рӯпата кинсэ̄гыт. Белоярский район Касум па̄вылт Александр Тасьманов а̄гит-пыгыт ханищты. Ань та ма̄т ма̄ньлат хум Наиль Салахов ня̄врамыт ёт рӯпитаӈкве о̄вылтахтас. Та̄н ётаныл рӯпитаӈкве тав вēрми. Ты э̄лы-па̄лт ма̄ньлат хум такви касым яласас. 
Касум па̄вылт йильпи каснэ кол ӯнттувес, ня̄врамыт тув ялантэ̄гыт. Ты э̄лы-па̄лт та̄н  туп школат сосса ма̄хум щирыл касуӈкве ханищтахтасыт. То̄-ва па̄вылт тамле ёмас каснэ кол а̄тим. Тыи-ма̄гсыл са̄лыӈ сун ӯлтта поргуӈкве, тыньщаӈ рēпыгтаӈкве, ха̄йтыгтаӈкве ос э̄л поргуӈкве ат вēрмēгыт. Тамле та̄рвитыӈ ва̄рмаль о̄с о̄лы. 
— Ань лӯима̄ ма̄хум щирыл касуӈкв туп ма̄ньщи, ханты ос ё̄рн ня̄врамыт ханищтавет?
— А̄ти, ань ка̄сыӈ ка̄сащан хо̄тпа ты щирыл касуӈкве ханищтахтуӈкве вēрми. Тувыл ма̄нки ма̄ньщи, ханты ня̄враманув тох ха̄йтыгтэ̄гыт ос са̄лыӈ сун ӯлтта поргēгыт, ма̄н сака ща̄гтым о̄лэ̄в. Ты э̄лы-па̄лт Сургутский район Русскинская па̄вылт о̄лнэ ня̄врамыт касуӈкве  ёхталасыт ос акваг о̄выл места вуйласыт. Ты ня̄врамыт ща̄няныл-а̄щаныл ёт са̄лыяныл ӯрим во̄рт о̄лэ̄гыт. Та̄н во̄рт ха̄йтыгтаӈкве ос са̄лы ӯруӈкве ма̄ньта̄гыл ханьщувласыт. Та̄наныл са̄лыӈ сун ӯлтта поргуӈкве ос тыньщаӈ рēпыгтаӈкве ханищтахтуӈкве щар ат э̄ри. 
Во̄рт яныгмам ня̄врамыт ё̄рнувег о̄лэ̄гыт, тыима̄гсыл та̄н акваг но̄х-патыглэ̄гыт. Тувыл та па̄вылн мо̄т тренер-хо̄тпа ёхтыс, ань тот о̄лнэ пыгрищит пēрщуӈкве ханищтыянэ ос касуӈкве ак-ваг тотыглыянэ. Ань Сургутский район Солнечный па̄вылт ос Лянтор ӯст са̄в рущ ос мо̄т ня̄врамыт сосса ма̄хум щирыл касэ̄гыт. 
— Ма̄н округувт хоты а̄гит-пыгыт акваг о̄выл места вуйлэ̄гыт?
— Ань Белоярский районт о̄лнэ пыгыг Михаил Игишев ос Сергей Анямов Россия янытыл касуӈкве ялантэ̄г. Сергей — ма̄ньщи пыг, тав Саранпа̄вылт Андрей Дорофеевич Филиппов палт ханищтахтас. Ань тав Белоярский ӯст о̄лы, тот рӯпиты. Максим Нигаматуллин ос Артем Назаркин Нефтеюганский район-ныл о̄лэ̄г, тэ̄н о̄с касуӈкве акваг во̄выглавēг. А̄гит халт Евгения Филиппова ос Татьяна Хозяинова ёмщакв касуӈкве вēрмēг. Та̄н пуссын ань Салехард 
ӯсн ялсыт. 
Ня̄врамыт касуӈкве ма̄ньта̄гыл о̄вылтахтэ̄гыт, тувыл школа а̄стлан юи-па̄лт то̄ват э̄лаль ханищтахтуӈкве минэ̄гыт. Ос сосса ма̄хум хольт касуӈкве по̄йтэ̄гыт. Ма̄н округувт о̄лнэ ма̄ньлат а̄гит-пыгыт ёт акваг рӯпитэ̄в, та̄н э̄лаль вос касэ̄гыт. 
Олег Андреевич ла̄выс, Салехард ӯст о̄лум касылт о̄выл места Ямал команда вис. 
Китыт места Югра ма̄ныл ёхталам хо̄тпат вуянтасыт. Хӯрмит места Красноярский крайныл касуӈкве ёхталам ма̄хум висыт. Ма̄ньщи пыгув Сергей Анямов хум хо̄тпа халт но̄х-патыс, тав каснэ мир халт китыт места тот вис. 
Ань округувт о̄лнэ ня̄врамыт рēтыӈ ю̄свой э̄тпост Урай ӯст касуӈкве акван-атыглыяныл. Тот но̄х-патум а̄гит-пыгыт яныгпо̄ль э̄тпост Якутск ӯсн минэ̄гыт, тот Россия янытыл ёхтын спортсменыт ёт касуӈкве патэ̄гыт. 
Ты юи-палт я̄ӈк на̄тнэ э̄тпост Ямал ма̄т Новый Уренгой ӯст лӯима̄ ма̄хум щирыл каснэ хо̄тпат акван-атавет. 
2019 та̄л ва̄т са̄грапнал э̄тпост «Кубок России по северному многоборью» намаим касыл Ханты-Мансийск ӯст тах ва̄раве. То̄нт Россия янытыл ма̄хум касуӈкве тыг ёхтэ̄гыт. 
