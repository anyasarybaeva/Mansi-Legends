
Ма̄ньщи э̄кваг-о̄йкаг Римма Васильевна ос Михаил Иванович Лихачёвыг Ха̄льӯс район Шайтанкат (Ялпыӈ-нёл-па̄вылт) о̄лэ̄г. Ты та̄л тэ̄н сас 70 та̄лаген то̄влыс. 
Римма Васильевна, такви о̄парищ наме Сюмина, сӯкыр э̄тпос 19 щислат самын патыс, Михаил Иванович я̄ӈк на̄тнэ э̄тпос 20 хо̄талэ̄т намхо̄талэ о̄лыс. Римма Васильевна щēмьятэ ос о̄лупсатэ урыл таи потыртас: 
– Мēн о̄йкамēнтыл акв классыт ханищтах­тысамēн. Ам Новинский (Лильпи) па̄вылныл о̄лэ̄­гум, Мишам Неремово (Пукшамт-па̄выл)– самын патум па̄влэ. Новинский па̄вылныл мир хосат ла̄кква-миныгласыт, туп пēс колыт хультсыт. Ань тот пēс кол а̄тим, во̄раян манос хӯл алыщлан хо̄тпат яласым па̄выл но̄х-пēламтасаныл, ань нирын, пумын щар лап-яныгмавес. 
Нила класс мус ам Шайтанка па̄вылт школан ялантасум, атыт классыт Восыӈтӯр па̄вылн ханищ­тахтуӈкве кēтвēсум. То̄нт Мишам ёт о̄выл щёс ка̄салахтысамēн. Ётыл потыртас, то̄нт а̄нум туп ка̄саластэ, та̄ра сымын та патсум.  
Школа а̄стласмēн, ам э̄лаль Салехард ӯсн минасум, Миша Ханты-Мансийск ӯст на̄иӈха̄пыл яласан хо̄тпаг ханищ­тахтас, тувыл армиян тотвес. Ам культпросвет­училищат театральный отделеният хӯрум та̄л ханищтахтасум. Тувыл Приуральский район Аксарка па̄вылн рӯпи­таӈкве кēтвēсум. Мишам армия юи-па̄лт ам палтум ёхтыс. Салехард ӯст пӯри ва̄р­сумēн. О̄йкам на̄иӈ­ха̄пыл яласас, ам клубт рӯпи­тасум. Аксарка па̄­вылт акв та̄л о̄лсумēн. 
Мишам тот о̄луӈкве ат тахмаяс, ювле яныгмам ма̄мēн воратаӈкве патыс. А̄нумн тай рӯпи­таӈкве тот мӯс­тыс, о̄лнэ колыл миӈ­кве кусыгла­весмēн. Тувыл воссыг маныр ва̄­руӈкве, ювле та мина­са­мēн. Ха̄ль­ӯст ат та̄л о̄лсумēн. Тувыл Мишам рӯ­пататэ щирыл Шайтанка па̄вылн кēтвес, ма̄н щēмьяӈ та̄гыл тыг та ва̄нтласӯв. Ам клубт рӯпитасум, о̄йкам аквта щирыл на̄иӈха̄пыл яла­сас. Рӯпататэ па̄лыл о̄лнэ колыл майлавесӯв, тот са̄в та̄л о̄лсӯв. Туп 2003 та̄лт лильпи колн ва̄нт­ласӯв. 
Лӯима̄ коми­тет па̄л­ныл о̄лнэ колыл ӯнт­туве­сӯв. Аквта та̄лыт ам пен­сиян минасӯм. Мишам 2008 та̄л па̄сныл пенсия-олн выг. Тав са̄в та̄л на̄иӈ­ха̄пыл яласас, тувыл зве­ропромхозыт хӯл алыщ­лан, во̄раян хо̄тпаг рӯ­пи­тас, ты органи­зация па̄л­ныл по̄хын минас. О̄йкам «Ветеран труда» намыл майвес, ам тай тамле нэ̄пак ат о̄ньщēгум. Ам рӯпитан та̄ланум – 32 та̄л, Мишам – 40 та̄л. 
Мēн акв а̄ги янмал­та­самēн, наме Анна. А̄гимēн ос нила класс Шайтан­кат ханищтахтас, тувыл атыт классын Восыӈ­тӯрн кēтыслӯв, тувыл тот интернат на̄йн ё̄свес. Ня̄враманув Ягрим ин­тернатн тотвēсыт, ётыл Светлый па̄выл интерна­тын кēтвēсыт. Аня школа тот а̄стлас, тот о̄с интер­нат о̄лыс. Школа а̄стламе юи-па̄лт Ягрим па̄вылт ю̄нсхатнэ нэ̄г ханищ­тах­тас. То̄нт Ягримт лицей-кол рӯпитаӈкве туп о̄выл­тахтас, ань колледжиг ла̄ваве. Ты та̄л ханищтан кол 30 та̄лэ то̄влыс, та по­рат а̄стлан хо̄тпат ак­ван-атыглавēсыт, яныт­ла­вē­сыт. А̄гим ты кастыл Ягримн о̄с во̄выглавес, тув ялыс. А̄гимēн Ха̄льӯст о̄лы, ня̄врам ӯргалан колт рӯпиты. Тав о̄с акв а̄ги о̄ньщи. Ань Марина а̄гитэ хум ва̄рыс, о̄йкатэ̄нтыл Перегребный (Кев-авт-нёл) па̄вылт о̄лэ̄г ос акв а̄ги янмалтэ̄г, наме Варя. Мēн палтумēн ёхтала̄лэ̄гыт, мēнамēн ат ёрувлыяныл. 
Ма̄н яныгмамув порат Шайтанка па̄вылт мир са̄в о̄лыс. Тувыл ма̄х­манӯв пуссын хотталь миныгласыт, ань тай мир щар мощща, яныгпа̄ла хо̄тпат туп хультсыт. Мēн тай тыт о̄луӈкве хань­щувласмēн, хотталь мо̄т ма̄н ва̄нтлаӈкве щар ат ка̄сащимēн. 
Ма̄н, редакцият рӯпитан ма̄хум, Римма Васильевна ос Михаил Иванович 70 та̄лагēн то̄влум кастыл янытлыягӯв. Пуста̄гыл са̄в та̄л э̄лаль вос о̄лэ̄г. Са̄в со̄т, са̄в щунь. 
Людмила ТЕТКИНА
