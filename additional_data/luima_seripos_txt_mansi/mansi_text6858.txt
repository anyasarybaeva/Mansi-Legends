
Ма̄н округувт 2016 та̄л па̄сныл «Добрый югорчанин» нампа акция ня̄врамыт ма̄гсыл вāрвес. Тамле э̄рнэ тэ̄ла ханты нэ̄ Екатерина Жукова такви ма̄хманэ ёт ва̄ри. Тав Нижневартовск ӯст «Югра лылыēп» отделениятэ̄т кӯщаиг о̄лы ос «Хунзи» нампа общинат пуӈктоты. Сосса ня̄врамыт хумус нё̄тыяныл, Екатерина Жукова таи потыртас:
- Ты рӯпата ма̄н ат арыгкем та̄л ва̄рēв. 2021 та̄л яныгпо̄ль э̄тпост Нягань ӯст, Октябрьский ос Ха̄льӯс районыгт о̄лнэ сосса ма̄хум йильпи мас­нутыл кēтсанӯв. Манаса̄­вит щēмьят ос ня̄врамыт акцияв щирыл нё̄тсанув, та̄л оигпан э̄лы-па̄лт тах ловиньтэ̄в. 
2016 та̄лт ма̄н, финно-угор ма̄ньлат ма̄хум, сап­ра̄нин Ханты-Мансийск ӯст акван-атхатыгласӯв ос са̄всыр та̄рвитыӈ ва̄р­малит урыл тот потырта­сӯв. То̄нт сосса ня̄врамыт урыл потыр о̄с о̄лыс. Ты э̄лы-па̄лт интернатыт о̄лнэ а̄гирищит-пыгрищит маснутыл ёвтыглавēсыт, оманыл-а̄тяныл ты урыл номсуӈкве сака ат э̄рыс. 
Ань маснутыл нас тох воссыг ат мивет. Ня̄вра­маныл яныгмēгыт, онто­лов э̄тпос сыс интернатыт о̄лым, то̄ва маснутаныл молях ма̄ниг ēмтэ̄гыт. Оманыл-а̄тяныл ма̄нь па̄вылквет ос пēс йис ма̄т о̄лэ̄гыт, ла̄пкан ва̄тихал ялантаӈкве сака о̄с ат вēрмēгыт. Тыима̄гсыл ма̄н ты щēмьятын нё̄туӈкве вуйхатсӯв. 
О̄влэ̄т туп Нижневартов­ский районт о̄лнэ ма̄хум ёт рӯпитасув ос пред­приниматель-хо̄т­пат ты э̄рнэ рӯпата ма̄н ётув ва̄руӈкве во̄всанӯв.
Та̄н йильпи ма­с­нутыт ёвт­сыт, ма̄н ос э̄лаль интернатн тотсанӯв, ня̄вра­мы­тын тот мисанув.
Са̄всыр па̄влы­тыт ос ӯсытыт о̄лнэ ёмас, сымыӈ ма̄хманув ма̄навн нё̄туӈ­кве о̄с патсыт. Ань нусаг о̄лнэ щēмьят ос интерна­тыт о̄лнэ ня̄врамыт йи­льпи маснутыл тотыянӯв.
Ма̄н предприниматель-хо̄тпаныл нё̄тмил хунь во̄вēв, та̄ра ла̄вēв, ма̄навн олн щар ат э̄ри. Маснут та̄нки вос ёвтэ̄гыт, ма̄н э̄лаль ня̄врамыт палт тотыянӯв. Ань ма̄н ётув районный миркол кӯщаит рӯпитэ̄гыт. Округ Дума депутатыт сосса ма̄хумн ос са̄всыр э̄рнэ пормасыт, маснут ёвтыглэ̄гыт.

Округ кӯщай нэ̄ Наталья Комарова ты э̄рнэ тэ̄ла урыл о̄с ва̄г, ищхӣпыӈ утыт такви ло̄п­сэ̄т ма̄н ва̄рум рӯпатав урыл хансыглас ос сосса ня̄врамытын нё̄туӈкве ма̄хум во̄всанэ. 
Юи-о̄выл та̄лыт сыс ма̄н округувт о̄лнэ 300 сосса щēмьят нё̄т­санӯв. То̄нт 800 э̄лум­хо̄лас йильпи маснутыл, пор­ма­сыл тотсанӯв. 
Ка̄сыӈ та̄л ма̄н ня̄вра­мыт Йильпи та̄л ёхтын э̄лы-па̄лт мӯйлупсал мӯй­луптыянӯв. Ты э̄лы-па̄лт са̄всыр кӯщаитн, органи­зациятн пищмат кēтэ̄в ос интернатыт о̄лнэ сосса ня̄врамытын мӯйлупсат ёвтуӈкве во̄виянӯв. Ты пора сыс са̄в а̄гирищит ос пыгрищит ёнгынутыл ос мо̄т ёмас мӯйлупсал тотыгласанӯв. 
Екатерина ла̄выс, о̄влэ̄т та̄н туп интернатыт о̄лнэ ня̄врамыт нё̄тыяныл, ань нусаг о̄лнэ сосса щēмьят маснутыл о̄с нё̄тыяныл. Ханты нэ̄ ма̄н газетав хо­сыт та̄н ётаныл рӯпитан предприни­матель-хо̄т­патн, са̄всыр кӯщаитн, ма̄-во̄й но̄х-винэ компа­ниятн нё̄тмил ва̄рнэ̄ныл ма̄гсыл яныг пӯмащипа ла̄тыӈ ла̄ви. 
Екатерина Жукова ос тав ётэ рӯпитан ма̄хманэ яныг, э̄рнэ рӯпата ва̄рē­гыт. Ня̄врамыт йильпи маснутыл, мӯйлупсал ёв­тыяныл ос тыщирыл са̄в ща̄гт та̄нанылн тотэ̄гыт. 
Людмила ТЕТКИНА
 
