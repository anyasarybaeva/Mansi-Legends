
Ка̄сыӈ та̄л ва̄т са̄грапнал э̄тпост хӯрмит хо̄талэ̄т ма̄ янытыл а̄гмыӈ-мосыӈ хо̄тпат янытлан хо̄талыг о̄лы. Ты ма̄хум та̄рвитыӈ ва̄рмаляныл ул вос ёрувлавет ос акваг вос нё̄тавет, тамле ялпыӈ хо̄тал 1992  та̄л па̄сныл щё̄пита̄лаве.

	Округувт ты ма̄хум тэ̄ланыл о̄с та̄ра-патым о̄ньщавет. Ма̄н о̄лнэ ма̄вт а̄гмыӈ-мосыӈ хо̄тпат хумус нё̄тавет ос манхурип та̄рвитыӈ ва̄рмалит та̄н о̄ньщēгыт, та урыл кӯщаит ва̄т са̄грапнал э̄тпос китыт хо̄талэ̄т потыртасыт. Округ кӯщай нэ̄ Наталья Комарова ты сапра̄ни ва̄рыглас. Тав ла̄выс, ань ты ма̄хум акваг ӯргалавет ос акваг нё̄тавет.

	Манаса̄вит а̄гмыӈ-мосыӈ хо̄тпат ань рӯпитэ̄гыт, та урыл Алексей Варлаков потыртас. Ты хум занятость населения нампа департаментыт кӯщаиг о̄лы. Ты та̄л акв со̄тыра 805 а̄гмыӈ-мосыӈ э̄лумхо̄лас рӯпитаӈкве ка̄сащасыт ос тыи ма̄гсыл та̄нки нэ̄паканыл акван-атсаныл. Та̄н халанылт 833 хо̄тпа рӯпата хо̄нтсыт. Округувт 17 со̄тыра тамле хо̄тпат рӯпитаӈкве вēрмēгыт, тувыл та̄н халанылт туп кит со̄тыра э̄лумхо̄лас рӯпата кинсуӈкве ка̄сащасыт. То̄ват  са̄в олныл ойтавет, тыима̄гсыл сака ат нёвсэ̄гыт ос юн нас ӯнлэ̄гыт.

	Ань а̄гмыӈ-мосыӈ ма̄хум та̄нки организацият о̄ньщēгыт. Ка̄сыӈ э̄лумхо̄лас такви та̄рвитыӈ ва̄рмалянэ ёт тув ялуӈкве вēрми. Галина Ильиных «Всероссийское общество инвалидов» нампа общественный организацият рӯпиты. Тав ла̄выс, акв хо̄тпа рӯпитаӈкве виве, тав акв э̄тпос рӯпиты, тувыл а̄гмыл ēмты, хо̄т э̄тпос пусмалтахты. Тыи ма̄гсыл организацият ты ма̄хум ёт рӯпитаӈкве ат таӈхēгыт. Ань та̄н са̄всыр организацият ёт потыртахтэ̄гыт, а̄гмыӈ-мосыӈ хо̄тпат по̄хын ул вос кēтыяныл, рӯпата та̄л ул вос хультуптыяныл.

	Нижневартовск ӯсныл сапра̄нин Анастасия Суржикова ёхталас. Ты а̄гмыӈ-мосыӈ ма̄ньлат нэ̄ ня̄врамыт ханищты. Такви хунь ханищтахтын ма̄ныл а̄стыс, та̄ра школан рӯпитаӈкве минас. Тав мо̄т ма̄хум хольт такви  олн сэ̄луӈкве таӈхи.

	А̄гмыӈ-мосыӈ ня̄врамыт хумус ань ханищтавет, сапра̄нит кӯщаит о̄с потыртасыт. Са̄всыр а̄гм о̄щнэ а̄гирищит-пыгрищит ты э̄лы-па̄лт юн ханищтахтасыт, ань то̄ват школан ялантэ̄гыт. Та̄н мо̄т ня̄врамыт ёт ханищтахтым ос ёнгим, та̄нки а̄гманыл урыл сака ат номсахтэ̄гыт. То̄ват ёмаснувег ханищтахтуӈкве патсыт. Ань Ханты-Мансийск ӯст нилыт школан 26 тамле ня̄врамыт ялантэ̄гыт.
