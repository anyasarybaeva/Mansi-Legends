
Округ Думан мирн пēриим депутат-ма̄хум рӯпатаныл урыл акваг са̄всыр ля̄ххал хансаве ос суссылтаве. Атахтем та̄л ювле хультум порат та̄н ос тамле йильпи касыл ва̄руӈкв номылматсыт – «Думать по-югорски».

	Та̄н рӯпатаныл урыл хаснэ ос потыртан хо̄тпат, по̄слум тинаныл ос хансум потраныл тув вос тēтыяныл. Ос щар ёмас тина, потыр ман ля̄ххал хансум хо̄тпа та̄н тах та̄нти пēриēгыт.

	Минам та̄л сыс хансым потрыт ос радио хосыт потыртым ля̄ххалыт та̄л котиль э̄тпос сыс та̄н палтаныл тēтуӈкв э̄рыс. Ма̄ньполь э̄тпос 30 хо̄талэ̄т та касылт но̄х-патум хо̄тпат наманыл та ла̄ввēсыт.

	Ты кастыл са̄всыр ӯсытт рӯпитан журналист-ма̄хум акван-атыглавēсыт. О̄влэ̄т округ Дума кӯщай хум Борис Хохряков янытлан ла̄тыӈ тот ла̄выс. Ты та̄л та̄н мощ мо̄т щирыл ма̄хум янытласаныл. О̄выл мēста акв хо̄тпан мисаныл, «Югорият» рӯпитан ма̄ньлат нэ̄ Юлия Кузнецова тот янытлавес. Титыт места тит хо̄тпа висы̄г — Михаил Осипов ос Андрей Загумённов, тэ̄н сас «Новости Югры» газетат рӯпитэ̄г. Хӯрмит мēста ос хӯрум хо̄тпан майвес — «Местное время» газетат рӯпитан ма̄хумн.

	Ма̄н, ма̄ньщи ос ханты газетагт рӯпитан ма̄хум, тот о̄с янытлавесӯв. «Ханты ясанг» газетат тит хо̄тпа янытлавесы̄г, ты Надежда Вах ос Надежда Рагимова (Новьюхова). «Лӯима̄ сэ̄рипос» газетат рӯпитан хо̄тпат халт ма̄н, хӯрум ёмас, янытлавесӯв – Галина Кондина, ам (Валентина Узель) ос Тамара Мерова. Пуссын янытлан нэ̄пакыл ос мӯйлупсал майвесӯв. Тувыл ма̄нав округ Дума депутат Руслан Проводников янытластэ ос ма̄н ётув по̄слахтас.
