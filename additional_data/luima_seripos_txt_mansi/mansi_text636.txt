
Ма̄н округувт «Языковое гнездо» нампа проект хосыт Белоярский ос Ха̄льӯс райныгт ат садик рӯпитэ̄гыт. Ха̄льӯс район Ня̄хщамво̄ль па̄вылт «Северяночка», Кульпаст «Брусничка» ос Сӯкыръят «Оленёнок» нампа садикытт ня̄врамыт ма̄ньщи ла̄тӈыл потыртаӈкве ханищтавет. 

Ха̄льӯс район Тэ̄к па̄вылт «Зайчик» нампа садикт ос Белоярский район Касум па̄вылт «Оленёнок» нампа садикт  а̄гирищит-пыгрищит ханты ла̄тӈыл потыртаӈкве ханищтавет. 
Ань тамле рӯпата Россия янытыл финно-угрыт о̄лнэ ма̄нанылт ва̄раве. Ты садикытт рӯпитан хо̄тпат акв та̄л сыс акв щёс та̄нки рӯпатаныл урыл потыртаӈкве акван-атыглавет. Ты та̄л воспитателит Мордовия республикан Саранск ӯсн во̄виньта̄лвēсыт.  Тот «Финно-угорские языки и культура в дошкольном образовании: проблемы обучения, опыт, перспективы» нампа ханищтап яныг таквс э̄тпос 26 хо̄талныл ва̄т са̄грапнал э̄тпос о̄выл хо̄талэ мус ва̄рыглавес. Россия янытыл финно-угорский мир о̄лнэ ма̄тт ма̄нь ня̄врамыт ёт рӯпитан 40 э̄лумхо̄лас тув ялсыт. Ма̄н округувныл нила хо̄тпа: Галина Войтова, Ня̄хщамво̄ль па̄выл садикт кӯщай нэ̄, Оксана Гоголева, Сӯкыръят воспитателиг рӯпитан нэ̄, Тэ̄к па̄вылныл садикт кӯщаиг рӯпитан нэ̄ Надежда Катрычева ос воспитатель Светлана Ковтун тув во̄виньта̄лвēсыт.  Ханищтап Мордовский педагогический институт ос «Поволжский центр культур финно-угорских народов» щё̄питалсы̄г. Тамле ханищтап  «Финляндия – Россия» нампа общество ва̄рыглаӈкве нё̄ты. 
Ханищтахтаманыл порат ма̄хум са̄всыр э̄рнэ тэ̄лат урыл хӯнтлысыт: 
– этнообразование щирыл манхурип ань йильпи са̄кконыт пирмайтавēсыт; 
– ня̄врамыт аквторыг кит ла̄тӈыл хумус ханищтаӈкв э̄ри; 
– са̄всыр планыт ос са̄в мо̄т нэ̄пакыт э̄рнэ щирыл хумус хансуӈкв. 
Ма̄н округувныл ханищтапын ялум ма̄хум та̄нки рӯпатаныл урыл тот о̄с  потыртасыт. Тувыл та̄н Инсар ӯст рӯпитан  садик сунсуӈкве тотыглавēсыт. Тув ялантан ма̄нь ня̄врамыт  пуссын рущ ос мордовский  ла̄тӈыл потыртэ̄гыт. Мӯй ма̄хум ма̄гсыл та̄н концерт ва̄рыгласыт. Галина Войтова ты урыл ла̄выс: «Тот ща̄нит-а̄щит ня̄враманыл ёт юн аквторыг кит ла̄тӈыл потыртэ̄гыт, тыи ма̄гсыл воспитателин тот рӯпитаӈкве мощ кӯпнитнув. А̄нумн тув ялуӈкве сака мӯстыс, ня̄врамыт такем ёмащакв э̄ргēгыт, са̄всыр стихыт ханищтэ̄гыт. 
Ма̄н ты проект хосыт ты та̄лныл рӯпитаӈкве о̄вылтахтасӯв. Тувыл ма̄хманув ня̄враманыл ёт юн ща̄нь ла̄тӈыл ат потыртэ̄гыт, садикын ялантан а̄гирищит-пыгрищит акв-кит ла̄тыӈ туп ва̄гыт. Ань ня̄враманув  ма̄ньщи ла̄тӈыл потыртаӈкве Нина Николаевна Курикова ханищтыянэ.  Саран ня̄врамыт ос та̄нки  ща̄нь ла̄тӈаныл ханищтаӈкве тах патэ̄гыт».
2012 та̄лт о̄с акв тамле ханищтап Коми республикат ма̄нь таквс э̄тпос 21-26 хо̄талытт рӯпитас. Россия янытыл «Языковое гнездо» нампа проектыт рӯпитан хо̄тпат тох акван-атхатыгланэ̄ныл, та̄нки халаныл ва̄йхатэ̄гыт ос та̄нки ща̄нь ла̄тӈаныл э̄лаль тотыяныл. 
 
Людмила Тасманова     

 
