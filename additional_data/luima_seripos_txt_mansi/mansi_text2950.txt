
Ты э̄тпос о̄выл хо̄талэ̄т округ мирколт яныг сапра̄ни ва̄рыглавес. Кӯщаиг тот Алексей Путин о̄лыс, тав губернатор ва̄ӈын хо̄тпаг рӯпиты. Ань ня̄врамыт ӯргалан ма̄гыс ва̄рнэ рӯпата урыл тот потыр о̄лыс.
Ювле хультум э̄тпос сыс округув янытыл са̄в лю̄ль ва̄рмаль ēмтыс. Нила ня̄врам витыт пувлуманыл порат щаквыт порсысыт, то̄ват ос кола̄лат ха̄хталахтым ёл-рагатасыт. Акв а̄гирищкве ща̄няге-а̄щаге вина аим юн ӯнлысы̄г, ня̄врамēн турēн ёхтыс, тав ӣснасныл такви ёл та патыс.
Округувт «комиссия по делам несовершеннолетних» са̄в та̄л рӯпиты. Матыр о̄выл ня̄врам ёт те ēмты, та̄н та̄ра та атхатэ̄гыт. Тув са̄всыр ма̄т рӯпитан хо̄тпат ос округ департаментыт кӯщаит ёхталэ̄гыт. Ань ты сапра̄ни Алексей Путин ты пилыщма потрыл ты о̄вылтастэ. Тувыл тав департамент кӯщаит титыглаӈкв патсанэ. Та̄н маныр рӯпата та юи-па̄лт ва̄рсыт ос э̄лаль маныр ва̄руӈкв номсэ̄гыт.
Любовь Ковешникова округ ханищтап департаментыт кӯщаиг о̄лы, тав ла̄выс, ня̄врамыт лю̄льсаӈ янмалтан щēмьят ты лю̄ль ва̄рмалит ēмтсыт. Ань ка̄сыӈ щēмья ёмащакв тах уральтаве, та̄н ня̄враманыл манрыг тох ва̄рыс.
Мо̄т кӯщай нэ̄ Ирина Уварова ос мирн нё̄тмил ва̄рнэ департаментыт ва̄ӈын кӯщаиг о̄лы. Та̄н ос туи рӯпитан лагерит округ янытыл уральтасаныл. Ань тыг мус та̄н налыман нупыл нёлолов государственный лагерь уральтасыт ос са̄т ӯщлахтын ма̄ – ты негосударственный лагерит. Та̄н пуссын ёмащакв щё̄питахтамыт, матыр-а̄ти пуссын ва̄рмыт ос тот ня̄врамыт тув сыс ӯщлахтуӈкв патэ̄гыт.
Ӯщлахтын ма̄н тēтнэ ня̄врам о̄влэ̄т омаге-а̄тяге титыглавēг, тэ̄н ка̄сащēг ман а̄ти, ня̄врамēн хо̄т ӯщлахтуӈкв паты. Нэ̄пакыл мивēг, тот вос хасхатэ̄г. Ань ка̄сыӈ ня̄врам ма̄гыс тамле нэпак хансым о̄лы. Матыр о̄выл те ēмты, та
ēмты, тэ̄нти ня̄врам тув тēтуӈкв ка̄сащасы̄г.
Сургут ӯсныл ня̄врам ёт рӯпитан нэ̄ ты сапра̄нин о̄с ёхталас. Тав ты урыл потыртас. Ты э̄тпос ва̄тахтем ня̄врам Башкириян минасыт. Тот лов хо̄тал та̄н я̄ ло̄ӈхаль на̄тылтаӈкв патэ̄гыт. Ань кӯщаяныл такос тинсаве, тав телефон хосыт потыртаӈкв щар ат ка̄сащи. Ос тув тēтым пищмат тай ловиньтыянэ. Ща̄нит-а̄щит ня̄враманыл тув тēтманыл ма̄гсыл щар ат пилэ̄гыт, ла̄вēгыт, ня̄врамыт ёт ёмас хо̄тпа минас, нэ̄матыр ат ēмты.
Ань кӯщаит ты ла̄всыт, тамле ва̄рмаль воссыг нэ̄мхуньт ул вос ēмты. Пуссын ёмащакв вос рӯпитэ̄гыт. Округ кӯщаюв Н. Комарова хӯлтнэ приказ-ла̄тыӈ хансыс – ань ка̄сыӈ район, ка̄сыӈ ӯс ос па̄выл кӯщаит ня̄врамыт ӯщлахтын ма̄т акваг уральтым вос о̄ньщияныл.
