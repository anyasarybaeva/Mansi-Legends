
Яныгман ня̄врамыт пуссын ӯргалаӈкв э̄рēгыт – ма̄ янытыл ты щар ма̄к яныг ос э̄рнэ рӯпата. 
Ма̄н округувт ня̄вра­мыт ӯргалым яныг кӯщай нэ̄ рӯпиты, рущ ла̄тӈыл тав тох ла̄ваве – Уполно­моченный по правам ребёнка. Ка̄сыӈ ня̄врам ёмащакв вос яныгми, ты кӯщай нэ̄ округ са̄кко­нытн матыр ла̄тыӈ нё̄тум­таӈкв вēрми, ма̄к яныг кӯщаитн са̄всыр ла̄тыӈ тēты. Хо̄т матыр лю̄ль те о̄лы, тав ты ва̄рмалит пуссын уральтыянэ. 
Ты Уполномоченный кӯщай хо̄тпа хумус рӯ­питы, та̄ра на̄ӈки. Тав хоты ня̄врамытн нё̄тыс, та щēмья акваг уральтаӈкв патаве. Ул таима̄гыс, ты рӯпата ва̄рнэ ма̄гыс ма̄к сэ̄ръёр хо̄тпа пēрияве. Тав ёмас сымыӈ ос ня̄врамыт э̄руп­тан хо̄тпаг вос о̄лы, рӯпи­таӈкв о̄с ёмащакв вос ха̄сы. 

Ты рӯпата ва̄тахтем та̄л ювле хультум порат ма̄н округувт о̄вылтавес. Ань тыхо̄тал ма̄хум ва̄гыт – ты рӯпата мирн сака э̄ри, яныгман ня̄врама­квет нэ̄матыр та̄рвит ул вос ва̄щинтэ̄гыт, та̄н вос ӯргалавет, оманылн-а̄тя­нылн ёмас хо̄тпаг вос ян­малтавет.
2019 та̄л о̄вылтахтам порат ты рӯпатан Люд­мила Низамова паттувес, тав сосса мир о̄лупса урыл акваг пӯмщалахты, ва̄гтэ, ма̄ньщи ос ханты ма̄хум хумус о̄лэ̄гыт, ня̄в­ра­маныл хумус янмал­тыяныл.
Россия Президент палт ня̄врамыт ӯргалан хо̄тпаг М.А. Львова-Белова рӯпиты. Тав ка̄сыӈ та̄л рӯпататэ урыл мирн потырта̄лы. Потрēт тав акваг ла̄ви, ма̄н округувт ня̄врамыт ёмащакв ӯрга­лавет, тыи ма̄гыс са̄в рӯпата ва̄раве. 
Тав ла̄выс: 
– Россият са̄в мирыт о̄лэ̄гыт, та̄н пуссын са̄в­сырыт, та̄н та̄нти щирыл То̄румн по̄йкщēгыт, та̄нти щирыл ня̄враманыл ян­малтыяныл. Щар ма̄к э̄рнэ ва̄рмаль тамле – ты мирыт халанылт юрты­ӈыщ вос о̄лэ̄гыт, ня̄вра­маныл мо̄т мирыт яныт­лым вос янмалтыяныл, хала­нылт ул вос халмал­тах­тэ̄гыт, ул вос намта­лах­тэ̄гыт. 

Россия Конституцият, щар ма̄к яныг нэ̄пакēт 19 ло̄псэ̄т, тох хансым о̄лы – ка̄сыӈ хо̄тпа такви щирēт вос о̄лы, хоты То̄румн агтуӈкв таӈхи, вос агты, такви ща̄нь ла̄тӈēтыл вос потырты, такви мире пēс ва̄рмалит, пēс накыт э̄лаль вос тотыянэ. Нэ̄мхотьют тавēн лю̄ль ла̄тыӈ ат ла̄ви. Ос рущ ла̄тыӈ тавēн ва̄ӈкв, янытлаӈкв о̄с э̄ри. Рущ ла̄тӈыл ань пуссын по­тыр­тэ̄гыт, хо̄т-а̄ти матыр ло­винь­таӈкв манос матыр хан­суӈкв те э̄ри, пус­сын рущ ла̄тӈыл хансэ̄­гыт. 
Э̄лаль ты кӯщай нэ̄ тамле ёмас ва̄рмалит урыл потыртас. Ма̄н Ханты-Мансийский округувт ма̄ньщи, ханты ос ё̄рн ня̄врамыт ма̄гыс са̄всыр са̄кконыт хансым о̄лэ̄гыт, та̄н хосытаныл нё̄тавет. Хотьют сака ёмащакв ханищтахты, тав ос Ханты-Мансийск ӯст центр искусств шко­лан ханищтахтуӈкв виве. Та̄н ма̄гсыланыл са̄всыр ханищтапыт, суссыл­тапыт акваг ва̄рыглавет. Та̄н намыӈ-суиӈ хо̄тпат ёт хо̄нтхатыглэ̄гыт – хури по̄слын хо̄тпат ёт, э̄ргын-йӣквнэ ма̄хум ёт, таитн мощ ханищтавет.

Округувт Сургутский ос Белоярский районыгт во̄рт о̄лнэ ма̄хум ма̄гыс са̄в «IT-стойбище» ос «Стойбищная школа-сад» ва̄рвēсыт. Щар ма̄к э̄лы во̄р са̄мт о̄лнэ ма̄хум ищхӣпыӈ утыл рӯпитаӈкв ань вēрмēгыт, э̄рнэ нэ̄па­каныл та щирыл ка̄тн-паттыяныл ос мо̄т са̄всыр тэ̄ла ва̄рēгыт. Та̄н ня̄вра­маныл та ут щирыл юн ха­нищтаӈкв ро̄ви, нэ̄м­хотталь э̄лы ӯсн та̄наныл тотуӈкв ат э̄ри. 
Ты та̄л о̄вылтахтам э̄лы-па̄лт округувт 49 «IT-стойбище» ва̄рвес, тот хӯрум со̄тыратем хо̄тпа о̄лы. Та̄н халанылт школан иӈ ат ялантан 18 ма̄нь ня̄врам юн оманыл-а̄тяныл ляпат о̄лэ̄гыт, ты ут щирыл та̄н ётаныл по­тыр­тэ̄гыт, мощ ханищтавет. 
Школат йильпи ханищ­тахтын нэ̄пакыл тотвēсыт. Ма̄ньщи ла̄тыӈ ханищтан ня̄врамыт 1-9 классыт мус ань ща̄нь ла̄тӈув ха­нищтыяныл. Ханты ня̄в­рамыт ща̄нь ла̄тӈаныл ха­нищтан ма̄гыс ос 1-4 класс мус учебник-нэ̄па­кыл майвēсыт. Ты рӯпата А̄с-угорский инсти­тутт рӯпитан хо̄тпат та̄н ты ва̄рияныл. Та̄н ка̄сыӈ диалект ма̄гыс я̄нас нэ̄пакыт хансэ̄гыт.
 
Ты потыр ма̄ньщи 
ла̄тӈыл Валентина Хозумова хансыстэ
