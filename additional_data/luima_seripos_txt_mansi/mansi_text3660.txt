
Я̄ӈк на̄тнэ э̄тпос онтоловит щислат - Победа хо̄талыг о̄лы. Та хо̄тал ма̄хманув мир янытыл са̄всыр ма̄т ща̄гтым мӯйлэ̄гыт. Ка̄сыӈ ӯст, па̄вылт ялпыӈ хо̄тал ва̄рыглаве. Ветерананув хорамыӈ лӯптал мивет ос са̄в ёмас, сымыӈ ла̄тӈыл ла̄вавет.
Ты кастыл округ кӯщай нэ̄ Наталья Комарова ӯс котильт атхатам мир янытласанэ. Тав ла̄выс: «Я̄тил, тыныӈ ма̄хумаквет, ам на̄нан Победа хо̄талыл сымыӈыщ янытлыянум. Тыт о̄лнэ хо̄тпат нот палытыл рӯпатаӈы̄г о̄лэ̄гыт. Ма̄н мирув но̄х-патнэ ма̄гыс, та̄н са̄в нё̄тмил ва̄рсыт. Тэ̄нут-пормас хо̄нтлын ма̄н кēтсыт. Ты хо̄тпат нэ̄мхуньт ат ёрувлыянӯв. Та̄н та̄рвит накт вēритасыт, э̄лаль о̄лнэ посыӈ хо̄тал кастыл та̄нкинаныл са̄литта̄л рӯпитасыт.
Яныг хо̄нт капай мирн са̄в та̄рвит тотыс. Та порат са̄в ма̄хум фашистытын порславēсыт. То̄ва хо̄тпа сакватахтым юв ёхтысыт, то̄ват ос хащта̄л ма̄т ва̄тал акваг та хультсыт. Манаса̄вит хо̄тпа концлагерьт наска̄ссыг саватавēсыт. Та̄н по̄лям колт, тэ̄та̄л ос акваг ра̄тым тот о̄щвēсыт. Тамле пилыщма нэ̄мхотьют нэ̄мхуньт воссыг ул вос сунсы».
Тувыл ма̄хум э̄лы-па̄лт Пётр Фёдорович Финк, хо̄нтлын хум, потыртас. Тав та пилыщмаӈ порат блокадный Ленинградыт о̄лыс. Яныгпа̄ла хо̄тпат тот о̄лум та̄рвит о̄лупса урыл потыртас. Ма̄хум таве астал лю̄лим хӯнтлысыт.
Победа хо̄тал ляпаман кастыл са̄в нё̄тмил юн та̄рвит рӯпата ва̄рнэ хо̄тпат тотсыт. Та̄н э̄тэ-хо̄талэ рӯпитасыт, маныр тэ̄нут-пормас та̄стыгласыт, ты утаныл пуссын войнан кēтсаныл. Ты ма̄хум ма̄н ат ёрувлыянув, та̄наныл акваг номуӈкве ос янытлаӈкве патыянӯв. Ань мир ёмщакв о̄лнэ̄ныл ма̄гыс, та порат ма̄хманув маттем та хо̄нтлысыт, ёты-о̄вылт ма̄ вуянтаӈкве вēрмысаныл.
Ты та̄л Ханты-Мансийск ӯст сака ёмас Парад щё̄пита̄лвес. Военный хо̄тпат, полицият, на̄й харыгтан ма̄хум, курсантыг ханищтахтын ня̄врамыт ра̄т щирыл акв юи-па̄лт лё̄ӈх палытыл ё̄мсыт. Та̄н юи-па̄ланылт хо̄нтлым ма̄т о̄ньщим ма̄шинат минасыт.
Ань  Победа хо̄талт ма̄ янытыл «Бессмертный полк» нампа мирхал общественный акция ва̄раве. Ма̄хум хо̄нтлум рӯтаныл хурияныл ка̄тыт пувим ӯсхулы хосыт тотсаныл. Ты ва̄рмаль 2011 та̄л па̄сныл ва̄руӈкве о̄вылтавес. Ля̄ххал тотнэ хӯрум хум Сергей Лапенков, Сергей Колотовкин ос Игорь Дмитриев та̄н хурит ва̄руӈкве  номылматсыт. Та̄н Томск ӯст о̄лэ̄гыт. Ты тэ̄ла хум хо̄тпат «Бессмертный полк» намыл мисаныл.
 Са̄ртыннув 2004-2007 та̄лытт Новокузнецк, Прокопьевск, Тюмень ос мо̄т ӯсытт ма̄хум хурит о̄с аквтох тотыгласыт. Ты накт ты ва̄рмаль хо̄тпан арыгтем са̄вит государстват ва̄рыглаве. Ань ты тал округ янытыл яныгса̄т со̄тыра са̄виткем э̄лумхо̄лас рӯтаныл хурит тотсыт. Ка̄сыӈ та̄лныл иӈ са̄внув хо̄тпа ты ва̄рмальн хасхатэ̄гыт.
Тувыл э̄лаль ма̄хум ӯс канын минасыт. Тот па̄нт а̄хвтас тармыл яныг хо̄нтыт порсум хо̄тпат наманыл хансым о̄лэ̄гыт. Ма̄хум хорамыӈ лӯптат тув пинсыт ос та̄наныл кастын ма̄гыс мощщан ёл-ротмала̄лсыт.
Ӯскант хо̄тал палыт концерт о̄лыс, хо̄нтлын порат э̄ргыгла̄лым э̄ргыт э̄ргувēсыт. Ӯщлахтын ма̄хум хо̄нт порат о̄ньщим танк по̄хыт по̄слахтасыт. Яныгпа̄ла хо̄тпат йӣквыс, ня̄врамыт ёнгасасыт, то̄ват ос кӯньгим тыгле-тувле ё̄мыгтасыт. Тот са̄лтатыт кӯр кӣврыт яныг пӯт па̄йтыглавес, хотьют ка̄сащас, каша тэ̄пъяласыт. Тох ты ӯст ялпыӈ хо̄тал мӯйлувес.
Ма̄н ветеран хо̄тпанув о̄лнэ палытыл янытлаӈкве патыянӯв. Ты пилыщмаӈ накт порсум ма̄хум нэ̄мхуньт ат ёрувлыянӯв. Та̄н хосытаныл ма̄н ань посыӈ хо̄талыл ёмщакв ты о̄лэ̄в. Тыима̄гыс та̄н э̄лы-па̄ланылт ма̄ мус хӯтахлэ̄в ос пӯмащипа ла̄тыӈ ла̄вēв.
Я̄тил, тыныӈ ветерананув, колта̄гланы̄н, рӯтанын ёт са̄в та̄л пуста̄гыл о̄лэ̄н. То̄рум а̄щин ӯргалым вос о̄ньщавет. Ма̄н  на̄нан сака э̄руптыянӯв!
 

	Мирув но̄х-патум хо̄тал

	Аквтуп ёрувлым

	нэ̄пак ло̄псыг

	Ма̄н сунсыглыянӯв

	Ювле хультум

	о̄лупсаныл.

	Товлыӈ ӯиг войнан

	нуясапта̄лвēсыт

	Мо̄т ма̄ нум-па̄лт

	ма̄хманув.

	Ань туп таи номтын

	ёхты:

	Пуссын кос юв

	ӯрвēсыт

	Рēгыӈ, рӯтыӈ

	коланылн.

	Туп пуссын ювле ат

	ёхтысыт,

	Лылыяныл войнан

	вуйвēсыт.

	Ос сака са̄в та̄л юи
	па̄лт

	Ма̄н сыртэпсам

	хольт атыянӯв,

	Хо̄нтлам лё̄ӈханыл

	ловинтыянӯв,

	Та̄ра-паттылӯв, хо̄т

	хо̄нтласыт.

	Ос кēлпаныл хо̄т

	со̄сыгласыт,

	Маныр ма̄гыс ма̄гыл

	по̄сыл

	Та порат та̄н

	майлавēсыт.

	Ос но̄х-патнэ посыӈ

	хо̄тал

	Маныр ё̄рыл

	ёхыттасыт.

	Война – пилыщмаӈ

	л а̄тыӈ

	Маныр са̄вит саватпи

	ос пилыщма

	Ма̄ янытыл мирн

	тотас.

	Вус ню̄лмияныл лап
	пусмысыт,

	Ос ма̄ныл пум

	яныгмавес

	Туп ма̄хум номтыт

	хультсыт

	Та пилыщмаӈ

	хо̄талыт.

	Мария

	ДВИНЯНИНОВА
