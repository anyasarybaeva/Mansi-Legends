

	Ты та̄л округувт ня̄врам янытлан та̄лыг намтым о̄лы. Кӯщаянув та̄наныл уральтыяныл ос са̄всыр щирыл нё̄тыяныл. Ма̄н нила хо̄тпа, тыи мирколт рӯпитан нэ̄ Людмила Алфёрова, соссаӈ ма̄хум газетагт кӯщаиг о̄лнэ нэ̄ Раиса Решетникова, ханты газетат ля̄ххал хаснэ нэ̄ Ирина Самсонова ос ам, ты э̄тпост Нягань ӯсн ялсӯв. Ма̄н тот савалап ня̄врамыт о̄лнэ «Северяночка» нампа колт мӯйлысӯв.


		Ма̄н тув ёхтынэ̄в э̄лы-па̄лт ня̄врамыт ӯйрищит ма̄гыс ма̄нь колсовыт тагатаӈкве кон ялмыт. Ты ёмас сымыӈ тэ̄ла «86 региону 86 добрых дел» нампа акция щирыл та̄н ва̄рсыт. Ос па̄рт ло̄мтытыл  колсовыт а̄гирищит-пыгрищит та̄нки ка̄тыл ва̄рмыт. Та̄н центранылт са̄всыр ма̄щтырлан колнакыт о̄лэ̄гыт. Ты о̄вылтыт ма̄навн ты колт кӯщай ва̄ӈын нэ̄ Елена Анатольевна Логинова ла̄выс ос тувыл ма̄навн пуссын колнакыт суссылтасанэ. 

		Ня̄врамыт ёмас, сыс-там колнакытт о̄лэ̄гыт, матыр-а̄ти э̄рнэ утыт о̄ньщēгыт. Кит а̄гири-щиг палт щалтсамув порат о̄лупсатэ̄н урыл китыгласагӯв. Алина ос Озода ювле ла̄всы̄г, тэ̄натэ̄н тот о̄луӈкве сака мӯсты. Та̄н ёмащакв тыттавет, та̄нки халанылт юртыӈыщ о̄лэ̄гыт. Марщумлаӈкве ат а̄лымавет, акваг матыр-а̄ти ва̄рēгыт, э̄типа̄лаг э̄ргуӈкве ман йӣквуӈкве ханищтахтэ̄гыт. Тувыл ялпыӈ хо̄талыт порат концерт ва̄рēгыт манос мо̄т центрыт ёт касэ̄гыт. Тот та̄н ёмас, сымыӈ хо̄тпатн ханищтавет. 

		Матыр та̄рвит ēмта-лан порат та̄н ётаныл са̄всыр педагогыт, пси-хологыт, лēккарыт рӯпитэ̄гыт. Ня̄врамыт я̄нас колнакн во̄выг-лавет, тот пусмалтах-тын ма̄гыс э̄рнэ утыт о̄лэ̄гыт. Ты центрыт ща̄нь-а̄щта̄л хультум ня̄врамыт о̄лэ̄гыт, та̄н ётаныл, ва̄им, ёмас номтыл потыртаӈкве э̄ри. 

		Ӯйрищит ма̄гыс та колсовыт та̄н мастерской-колнакт ва̄руӈкве нё̄твēсыт. Тот рӯпитан хум Владислав Геннадьевич Вялков а̄гирищит-пыгрищит сыресыр пормасыт ва̄руӈкве ханищтыянэ. Ма̄н тот хантыт ос ма̄ньщит о̄щнэ са̄ӈквылтап, тӯпыт, а̄ныт ос хансал ва̄рим пормасыт ка̄са-ла̄лсанӯв. Тувыл акв колнакт ня̄врамыт нё̄т-нэ маснутыт ю̄нтуӈкве ханищтавет. Са̄всыр хорамыӈ супыт ю̄нтэ̄гыт ос мо̄т акв тамле центрыт халт «Созвездие» нампа окружной касылт касэ̄гыт. Та̄н о̄выл местал майвēсыт. Ань ос акв касылн щё̄питахтэ̄гыт, ты та̄л та̄н рущ ма̄хум маснута-ныл суссылтэ̄гыт тах.

		Тувыл акв яныг колнаканыл музеиг ва̄рсаныл, акв па̄лэ̄т хо̄нтлуӈкве ялум хо̄тпат урыл потыртэ̄гыт, мо̄т колнакт рущ ма̄хум пēс пормасаныл акван-атвēсыт. Ня̄врамыт тот урокыл ва̄рыглавет.  

		Та̄н палтаныл ва̄тихал «Союз добровольцев России» нампа организацият о̄лнэ хо̄тпат щалтсэ̄гыт. Тот кӯщаиг Юлия Трушкова о̄лы, тав ётэ рӯпитан нэ̄т-хумыт матыр нё̄тмил акваг ва̄рēгыт. Ня̄врамыт ма̄гыс са̄в-сыр ханищтахтын щё̄сыт щё̄пита̄лэ̄гыт ос пӯмыщ хо̄тпат ёт ва̄йхатуӈкве тотыглыяныл. 

		Ма̄н ань та̄нанылн ос ма̄нки рӯпатав о̄вылтыт потыртасӯв. Ханты ос ма̄ньщи газетагув суссылтасагӯв, Андрей Тарханов хансум нэ̄паканэ та̄нанылн мӯйлуптасанӯв. Ос тувыл а̄канит ю̄нтуӈкве ха-нищтасанӯв. Ва̄рум а̄каняныл та̄нкина̄нылн висаныл. Ты э̄лы-па̄лт а̄гирищит ма̄навн э̄ргыт э̄ргысыт. Ня̄врамытын ань паща ла̄тыӈ кēтэ̄в, пуста̄гыл вос о̄лэ̄гыт, ос нэ̄мат лю̄ль нак та̄н палтаныл ул вос ēмталы. 

		Тамара Мерова

 
