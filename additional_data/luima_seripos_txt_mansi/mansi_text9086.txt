
Я̄ӈк на̄тнэ э̄тпос юи-о̄выл хо̄таланэ̄т округ дума Ассамблея депутатыт ос то̄ва кӯщаит сапра̄нин атхатыгласыт ос ат тэ̄лат о̄вылтыт потыртасыт. Кӯщаит рӯпатаныл урыл китыглавēсыт ос тувыл са̄кконытын палт э̄рнэ ла̄тыӈ хӯлтсыт. 
Тох Югра обществен­ный палатат пуӈктотнэ нэ̄ Алсу Маганова ла̄выс, та̄н округт о̄лнэ са̄всыр мирыт тэ̄ланыл акваг уральтым о̄ньщияныл, сосса ма̄хум ва̄рмаляныл пуссын ва̄ганыл. Ань 2023 та̄л сыс 126 ураль­тан тэ̄латныл 118 – сус­вēсыт, ос 8 тэ̄лат ёт иӈ рӯпитэ̄­гыт.    
Округ мирколн рӯпи­таӈкве винэ хо̄тпат кадровая политика де­партаментыт нэ̄па­каныл сунсавет. Тот кӯщай хум Александр Деменко хотты рӯпитан колытытн пуӈктотнэ хо̄тпат виӈкве, ты о̄выл­тыт потыртас. Татьяна Гоголева тавēн таи ла̄выс, ань ханты ос ма̄ньщи редакциян винэ кӯщай хо̄тпа ща̄нь ла̄тыӈ торгамтан ос ва̄нэ хо̄тпаг вос о̄лнув, атиӈк ты ва̄нэ тэ̄ла хот-щуртум­тавес. 
Нижнеобской ма̄-вит янытыл я̄т, тӯрыт ураль­тан ос тот хӯл алыщлан ва̄рмалит палт кӯщай хум Руслан Романчук таи хӯлтыс, ань мо̄лты та̄л сыс 21 сосса ма̄хум общинаныл хӯл пувуӈ­кве та̄ра­тан 143нэ̄пакыл майвē­сыт. Та щирыл акв тонна са̄­вит хӯл пувсыт, янгыщ Ха̄льӯс, Белояр­ский ос Октябрьский районытыт. Тувыл акв са̄ккон йиль­пииг рӯпи­таӈкве патыс, ань мо̄лты та̄л сӯкыр э̄т­посныл ма̄­хум туп 30 хо̄талын хӯл алыщлаӈкве та̄ртавет. 
Юи-о̄вылт ма̄ньлат ма̄хум ва̄рмаляныл ос внешний связь депар­таментыт кӯщаиг о̄лнэ хум Яков Самохвалов ос ня̄врамыт ханищтан ос наука департаментыт кӯ­щай хум Алексей Дре­нин, сосса ма̄хум программат э̄лаль тотнэ щирыл ла̄тыӈ ла̄всыг. Ань тув хӯлтыг­лым тэ̄лат са̄кконытыт хансавет ос мо̄т депу­татанув ёт сунсыяныл. 
Тамара МЕРОВА
