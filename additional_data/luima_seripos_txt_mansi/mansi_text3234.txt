
Ты туи ля̄ххал тотнэ ма̄хум Ханты-Мансийск ӯст ӯнттым йильпи № 4 школан тотыглавēсыт. Тот ань хӯрмит та̄л ня̄врамыт ханищтавет. Кӯщаиг тот Василий Михайлович Репский рӯпиты. Тав ма̄нав школа янытыл ва̄нтата̄лыстэ, колнакыт суссылтасанэ ос ты урыл потыртас.

	Ты школат ня̄врамыт кит смена щирыл ханищтавет. О̄выл классын ялантан ня̄врамыт ма̄гыс я̄нас кол ӯнттувес. Яныг классыӈ а̄гит-пыгыт ма̄гыс о̄с я̄нас кол щё̄питым о̄лы. Ань ты накт школан пуссын аквъёт со̄тыра арыгтем ня̄врам яланты. Акв сменат нёлса̄т ня̄врам ханищтахты. 

	Тот яныг а̄гит-пыгыт а̄лпыл акв смена щи-рыл ханищтахтэ̄гыт. Котиль классын ялантан ня̄врамаквет ос китыт сменат ханищтахтэ̄гыт. Школа нилаг уртым о̄лы. Ка̄сыӈ классын кӣвырныл щалтуӈкве ро̄ви, тыи ма̄гыс кон-ква̄луӈкве ат э̄ри. Колыт халанылт унсахыл ва̄рвēсыт, та̄н пуссын кол-хусапыл лап-ва̄рим о̄лэ̄гыт, рēгыӈыт. 

	Яныг школат а̄гит-пыгыт атыт классныл аквхуйпловит класс мус ханищтахтэ̄гыт. Тот нэ̄пак ловиньтан яныг колнак рӯпиты. Ха-нищтахтын ня̄врамыт нэ̄пакыт виӈкве пуссын тув ялантэ̄гыт. Сапра̄ни ва̄рыглан акв яныг колнак ос пувлын ма̄гыс бассейн о̄лэ̄г. Каснэ ма̄гыс ёмас, посыӈ кол ва̄рвес. Тувыл лощит, тэ̄пъялан яныг колнак капай о̄лы. 

	Йильпи школат ня̄врамыт ханищтан ма̄гыс са̄в э̄рнэ ва̄рмаль щё̄питавес. А̄гмыӈ-мосыӈ ня̄врамыт нуми классын ёхтынэ̄ныл ма̄гыс ёла-но̄х яла-сан лифтыт ва̄рвēсыт. Тувыл рущ, литерату-ра предметыг ос мо̄т хо̄н ла̄тыӈ ханищтан колнакыт о̄лэ̄гыт. Ты урокыт кина суснэ то̄тап хосыт ос нас хӯнтлым ханищтаӈкве ро̄вēгыт. Я̄нас ма̄т ос ла̄тӈаныл ат тэ̄лнэ ос таглын ня̄врамыт ёмщакв потыртаӈкве ханищтавет.

	Ты коныпал ня̄врамыт ханищтан ма̄гыс са̄всыр лабораторият рӯпитэ̄гыт. Ма̄нь пи-салил па̄тлуптан ма̄гыс колнак о̄лы. Тот та̄н по̄с нупыл писалил па̄тлуптаӈкве вēрмēгыт. Матыр ма̄щтырлан ва̄р-маль щё̄питавес. Тот ня̄врамыт пусмалтан ма̄гыс ма̄нь пӯльница о̄лы. Тот терапевт-лēккар ос ӯлщ пуӈк пусмалтан лēккар рӯпитэ̄г. 

	Ня̄врамыт хоталь номтаныл патэ̄гыт, та ва̄рмаль щирыл тот э̄лаль ханищтахтуӈкве вēрмēгыт. Тыи ма̄гыс матыр-а̄ти пуссын о̄лы. Ёнгын утыл са̄ӈквылтан ма̄гыс о̄с са̄в кол щё̄питым о̄лы. Тамле ты ёмас школа Ханты-Мансийск ӯст ӯнттувес. Ня̄врамыт ща̄гтым тот ханищтахтэ̄гыт.

	Кӯщай хум ла̄выс, школанылт ма̄нь ня̄врам кол рӯпиты. Ты накт туп акв группан ня̄врамыт тув ялантэ̄гыт, э̄лаль садик яныг-нувег ва̄руӈкве номсыяныл.

	Николай МЕРОВ
