
Ты э̄тпос о̄выл хо̄талэ̄т Югорск ӯст «Кванториум» нампа ня̄врамыт ханищтан кол рӯпитаӈкве патыс. Ты э̄лы-па̄лт акв тамле колыг Нефтеюганск ос Ханты-Мансийск ӯсыгт ӯнттувесы̄г. Ань тув ялантан а̄гит-пыгыт са̄всыр ищхӣпыӈ утыт ва̄руӈкве тот ханищтавет.

	Та ӯст ты йильпи кол пуснэ порат са̄в ма̄хум акван-атхатыгласыт.  Та̄наныл округ кӯщай нэ̄ Наталья Комарова янытласанэ. Тав Ханты-Мансийск ӯст рӯпитан акв тамле намыл пиным «Кванториум» нампа колн ёхталас ос кина суссылтан тотап хосыт та ма̄хум янытласанэ. Тав  ла̄выс, тамле ищхӣпыӈ тэ̄лат ханищтан колыт ань таи ма̄гсыл ӯнттавет, ня̄врамыт са̄в йильпи тэ̄ла вос ханищтэ̄гыт ос са̄в э̄рнэ, ёмас ва̄рмалитыл пӯмщалахтэ̄гыт. Россия янытыл тамле ханищтахтын кол мощща ӯнттым о̄лы. Тыи ма̄гсыл ня̄врамыт ты ищхӣпыӈ утыт  ма̄ньта̄гыл ханищтым са̄в э̄рнэ тэ̄ла тах ва̄руӈкве патэ̄гыт. 

	Ты кол ӯнттуӈкве «ГазпромТрансгазЮгорск» нампа компания олныл нё̄тыс. Наталья Комарова ты компаният рӯпитан ма̄хумн яныг пӯмащипа ла̄тыӈ ла̄выс. 

	Ань Югорск ӯст ӯнттым йильпи ханищтахтын колн ня̄врамыт ва̄т са̄грапнал э̄тпос о̄выл хо̄талныл ялантаӈкве патэ̄гыт. Ань ищхӣпыӈ утыт ханищтаӈкве тот са̄в ня̄врам ка̄сащи. 

	 

	Людмила Теткина  
