
Белоярский район Касум па̄вылт яныг таквс э̄тпост «Театр берестяных масок» нампа спектакль ищхӣпыӈ ут хосыт суссылтавес. Ёнгын ва̄рмаль «Щёхри-хохри» нам о̄ньщис. Ты пӯмащ тэ̄ла па̄влыӈ мирн сака мӯстыс. 
Ты ва̄рмаль Эстония ма̄т Таллин ӯст кина ва̄рнэ нэ̄ Анна Тюрпу ос Санкт-Петербург ӯст о̄лнэ хум Игорь Устинович тэ̄н щё̄пи­та̄лыстэ̄н, Касум па̄выл нэ̄т о̄с йӣквсыт. 
Тот ты нэ̄т ёнгысыт: Мария Игишева, Екате­рина Иночкина, Светла­на Рандымова, Евгения Салахова ос Марина Ка­бакова. 
Тот сосса ня̄врамыт интернатыт ханищтах­таманыл урыл суссыл­та­вес. Пēс порат са̄т та̄­ла­ныл то̄влум ня̄врамыт ханищтахтын ма̄н яныг па̄­вылн манос ӯсн тотыг­лавēсыт. Та̄нанылн тот о̄луӈкве оманыл ос а̄тя­ныл та̄л сака марщум о̄лыс. 
Сосса нэ̄квет ты ва̄р­маль ёмщакв ва̄га­ныл. Тыима̄гыс та̄на­нылн ёнгуӈкве кӯпнит о̄лыс. Аквтупмат ма̄нь порат о̄лум та̄нки о̄лупсаныл ка̄саласаныл. «Щёхри-хохри» спектакльт ща̄нь-а̄щ колныл мо̄т ма̄н миннэ тэ̄ла ос интер­натыт о̄лнэ ва̄рмаль потыртаве. 
Сӯкыр э̄тпос юи-о̄выл хо̄талытт ты спек­такль Йошкар-Ола ӯст «Майатул» финно-угор ма̄хум хӯрумхуйпловит мирхал фестивальт ищ­хӣпыӈ ут хосыт сус­сыл­тавес. 
Ты ялпыӈ хо̄­талт кӯ­щай хум Эрик Юзы­кайн ла̄выс: «Тамле йӣ­к­внэ ва̄рмалит финно-угор ма̄хманувн сака мӯс­тысыт. О̄с са̄внув ёнгын тэ̄лат ва̄руӈкве э̄ри». 
Касум па̄выл ма̄хум ты фестивальт ань хӯр­мит щёс мӯйлысыт. Та̄н мӯй хо̄тпатн ёмщакв ва̄вет ос янытлавет.

«Щёхри-хохри» ёнгил о̄лум порат ма̄хум ки­тыглавēсыт:
– Ма̄нь па̄вылт тамле ёнгын ва̄рмаль щё̄пита̄луӈкве э̄ри манос а̄ти? 
– Мо̄т ма̄хмытн ты ёнгил сунсуӈкве мӯсты? 
– Ты ёнгил тэ̄ла кина хосыт сунсуӈкве на̄нан ёмас ман а̄ти?
Санкт-Петербург, Тюмень, Ханты-Ман­сий­ск, Урай, Югорск, Белоярский ӯсытныл ос Касум па̄вылныл са̄тхуйплов хо̄тпа ты ва̄рмаль суссыт. Ты коныпал Финляндия, Германия, Нидерланды ос Франция мо̄т хо̄н ма̄ныл ма̄хум о̄лсыт.
Та̄н ты суссылтап ва̄рнэ ма̄хум ос ён­гын хо̄тпат пуссын янытла­саныл. Ос ла̄всыт, тамле ва̄рмаль акваг э̄лаль тотуӈкве э̄ри. Пēс йис о̄лупсанув урыл мо̄т ма̄хум о̄с вос ва̄гыт. 
Стефан Дудек ла̄выс: «Ёнгын хо̄тпат татем нё̄тнэ э̄ргыт э̄ргысыт ос пӯмащ потрыт потыр­тасыт. Матъёмас ты тэ̄ла ва̄руӈкве номылмат­вес. А̄нумн ты ёнгил сун­суӈкве сака пӯмыщ олыс».
Касум па̄вылт этно­графический музейт «Театр берестяных масок» 2012 та̄лт ва̄­руӈ­кве номылматвес. Ань ты хо̄тал мус та̄н акв­хуй­плов спектакль щё̄­питасыт. Тот ёнгын хо̄т­пат та̄нки йис о̄луп­са­ныл суссылтэ̄гыт.
Пётр Молданов хансум потре ма̄ньщи ла̄тӈыг Николай МЕРОВ толмащластэ
