
Тӯяг Свердловский область Ивдельский район Пума па̄вылн Нё̄рыт ляпат о̄лнэ ма̄ньщиянув палт ялсум. Тот Валентина Николаевна Анямова ма̄ньщи нэ̄ ёт хо̄нтхатыгласум. Нэ̄ такви о̄лупсатэ урыл а̄нумн то̄нт тох потырта̄лыс.
Тав Свердловский область Ивдельский район Кēрасколыӈъя па̄вылт 1969 та̄лт самын патыс. А̄тятэ Николай Васильевич Анямов Кēрасколыӈъя хум о̄лыс. Оматэ ос Фёкла Ивановна Номина наме о̄лыс. Нэ̄г-хумыг Валентина а̄гитэ̄н самын патме юи-па̄лт Фёкла Ивановна та̄ра сыме хотум ēмтыс. Николай Васильевич лётчикыт палт минас, са̄лыл мисанэ, та̄н тав нэ̄тэ ма̄нь а̄гитэ ёт Полуночный па̄выл пӯльницан тотсаныл. Оматэ пӯльницат нилахуйпловкем хо̄тал о̄лыс, тувыл тав а̄тимыг ēмтыс. Николай Васильевич таккēт ма̄нь ня̄враме о̄ньщуӈкве ат вēрмыстэ. Тав Валентина а̄гикēтэ ща̄нь-а̄щ та̄л хультум ма̄нь ня̄врамыт колн та тотыстэ.
Та па̄сныл а̄гирищкве са̄всыр са̄валап колт о̄лыс. Школат ханищтахтаме порат а̄ги ущта рӯтанэ̄н хо̄нтвес. Юи-о̄выл щёс тав Свердловский область Таватуй па̄выл са̄валап колт о̄лыс. А̄тятэ таве акваг кинсыстэ, во̄рил нэ̄пакыт щирыл ты хо̄нтыстэ.
Валентина хунь нёлолов та̄лэ то̄влыс, са̄валап колт рӯпитан кӯщай нэ̄ а̄ги Полуночный па̄выл интернатн ханищтахтуӈкве кēтыстэ.
Ты урыл а̄тятэ хӯлтвес, тав тāра Полуночный па̄вылн ёхтыс, а̄гитэ ёт тот акван та хо̄нтхатасы̄г.
То̄нт а̄тятэ Вася пыге ёт ёхтыс. Валентина ма̄ньщи ла̄тӈыл ты кос во̄выстэ: «А̄гикве, йийрищен ам палтум». Ос Валентина нэ̄матыр ма̄ньщи ла̄тӈыл ат торгамтас. Тувыл рущ щирыл таве во̄выстэ, ляпан о̄с ат юв, ща̄нь-а̄щ урыл, рӯтанэ урыл нэ̄матыр ат хӯлыглас. Тувыл а̄тятэ ос ханищтан хо̄тпа тавēн ты урыл потыртасы̄г, ущта мощ номтэ ёхтуӈкве патыс. А̄тятэ палт ёхтыгпа̄лы, канпēткат ка̄тыл āлмаиянэ, ос сысы та ха̄йты. Хащтал хо̄тпаныл сака пилыс.
Валентина са̄в ка̄ӈк Роман, Дима, Степан, Вася ос кит ӯвщи Ольга ос Соня о̄ньщис. Оматэ а̄тимыг ēмтыс, хо̄т та̄л минас, а̄тятэ китынтыг нэ̄ тотыс. Китыт э̄кватэ Александра Анямова, таве са̄лыӈ суныл Кēрасколыӈъя па̄вылн тотыстэ. Тэ̄н о̄с са̄в ня̄врам самын паттысы̄г ос янмалтасы̄г. Ань ты ляпа рӯт хо̄тпанэ пуссын я̄нас щēмьял са̄всыр ма̄тт о̄лэ̄гыт.
Та̄н пуссын Валентина ёт ва̄йхатуӈкве патсыт. Ётылнув, хунь ханищтахтын ма̄ныл по̄йтсыт, Валентина Кēрасколыӈъя па̄вылн тотсаныл. А̄ги во̄рт нэ̄мхуньт ат о̄лыс, кон-квāлуӈкве сака пилыс. Кол по̄хыт са̄лыт ха̄йтыгтасыт. То̄нт па̄влыӈ ма̄хум пуссын са̄лы о̄щсыт. Ос халанылт туп ма̄ньщи ла̄тӈыл потыртасыт. То̄ват рущ ла̄тыӈ щар ат ва̄сыт. Нэ̄мхуньт школат ат ханищтахтасыт, акваг во̄рт о̄лсыт.
Валентина ла̄выс: «О̄выл щёс хунь ам та̄н палтаныл ёхтысум, та̄н ам ётум ма̄ньщи ла̄тӈыл потыртаӈкве о̄вылтахтэ̄гыт, ос ам номсысум, та̄н ам нупылум нас ломгēгыт. Таима̄гыс та̄н нупыланыл ювле нас ва̄рыглахтасум ос мори потыртасум». Ты потре порат Валентина мовиньтын ёхтувес, аквъёт маткем та мовиньтасӯв.
Матахмат та̄л минас, ётылнув ма̄ньщи ла̄тӈыл потыртаӈкве ханьщувлас. Тав Елизавета Анямова ёт юртыӈыщ о̄лыс. Тав ты нилыт классныл Валентина ма̄ньщи ла̄тӈыл потыртаӈкв ханищтаӈкве патыстэ. О̄влэ̄т а̄гин та̄рвитыӈ о̄лыс. Ка̄ӈканэ тав ётэ о̄с ма̄ньщи ла̄тӈыл потыртасыт. Āги Кēраско-лыӈъят лӯсум ма̄ньщи мир о̄лупса ёмщакв ты ханищтас. Мори о̄луӈкве ат та̄ртвес, ка̄ӈканэ̄н та̄кыщ ӯргалавес.
А̄тятэ Екатерина увщи о̄ньщис. Нэ̄ рущ ла̄тӈыл потыртаӈкве щар ат ха̄сыс. Ты а̄кваныл ня̄врамыт янмалтаӈкве а̄тянылн ты нё̄тыс. Рущит э̄лыл ёхтэ̄гыт, матарыл китыглаве, тав щар нэ̄матыр ла̄тыӈ ат торгамтас.
Валентина юв ёхтуме порат, Ольга Горб увщитэ (ты нэ̄ о̄с а̄тим) школа а̄стламе юи-па̄лт э̄лаль Челябинск ӯст ханищтахтас. Тувыл тот о̄луӈкве хультсас. Вася пищма тавēн хансыс, Ольга йигрище ёт ва̄йхатуӈкве о̄с ёхталас. Тувыл Соня Бурмантово па̄вылт о̄лыс, тав о̄с ёхталас.
Пēс порат са̄в ма̄ньщи ма̄хум о̄лыс. Яныгпа̄ла хо̄тпат пуссын На̄й-О̄тыранувн по̄йкщасыт. Та порат Вижай я̄ ӯлтта яласаӈкве ат ро̄выс. Ты я̄ ялпыӈыг о̄лыс, э̄кват та я̄ ӯлтта яласаӈкве ат та̄ртвēсыт. Таима̄гыс та̄н о̄влэ̄т Бурмантово па̄вылн минасыт, тувыл ос Кēрасколыӈъя мус ла̄глыл ё̄мсыт. Валентина Николаевна та пора номылматыгластэ ос тох ла̄выс: «Ма̄н ла̄глыл тапалыт ма̄ та ё̄мсӯв. Я̄ӈкылмат та̄ра, вущлахыӈ ос витыӈ лё̄ӈхыт хосыт лю̄ньщим во̄рил ты ё̄мсум. Но̄х-а̄лмавем, та тотавем. Ам ётум маткем та саваласыт».
Па̄вылт ма̄ньщи ма̄хум пуссын во̄раим о̄лсыт. То̄нт во̄руй сов вуим Савелий Павлович Анямов рӯпитас. Ма̄хум алыщлам во̄руй сованыл пуссын тавен майлысаныл. Тав тыима̄гыс тэ̄нут-пормас тотыглас ос олн ойтыглас. Тав акв пыг Николай о̄ньщис.
Валентина пӯмащ ва̄рмаль урыл потыртас. Аквматнакт тэ̄н Николай Анямов ёт тӯя порат ӯщлахтын ма̄н тотвесы̄г. Тот мечикыл ёнгын, ма̄нь ня̄лыӈ писалил пāтлуптан, сыраил пōсын па̄хвтын ос мо̄т касылыт ма̄гыс ня̄врамыт янытлан нэ̄пакыл мӯйлуптавēсыт.
Вожатый хо̄тпа янытлан нэ̄пакт Анямов пēнтсыл Армянов нам хансум. Армянов янытлаӈкве во̄ввес, ня̄врамыт Валентина тыкос во̄всаныл, тав но̄х ат лю̄лис. А̄ги ул вос намталавес, намыл ты янытлан нэ̄пак ат вистэ. Ё̄тылнув тав ма̄гсылэ йильпи янытлан нэ̄пак хасвес, наме ёмщакв хӯлтвес, то̄нт ущта мӯйлупса вистэ. Ты урыл о̄с маткем та мовиньтасӯв.
Тувыл Валентина Николаевна нёлолов класс а̄стлас, э̄лаль воссыг ханищтахтуӈкве ат патыс. Та юи-па̄лт ка̄ӈканэ̄тн писалил па̄тлуптаӈкве ханищтавес. О̄влэ̄т Кēраско-лыӈъя па̄вылт лэ̄ӈын алыщлым яласас ос совыр лэ̄сыт ӯнтталас. Ла̄щал-ла̄щал во̄раяӈкве та о̄вылтахтас. Нё̄хыс ма̄гыс кēрнялит о̄ньщис. Норка, анта̄тыр, охсар, нёхыс, со̄выр са̄в щёс кāтн-патталас.
Мо̄лты туи ма̄ньщи нэ̄ Пума па̄выл ляпат о̄лнэ нё̄рт тэ̄рпиӈ тāр кинсуӈкве ёхталас. Па̄влыӈ ма̄хум ёт нё̄рн ялыс, мощ атыс. Ты тэ̄рпи та̄нки ма̄гсыланыл атэ̄гыт ос рущ хо̄тпатн тыналэ̄гыт. Рущ щирыл ты тэ̄рпиӈ тāр «золотой корень» ла̄ваве. Тāр са̄всыр та̄рвитыӈ а̄гм пусмалты. Лувнакыт а̄гмыӈ порат о̄с сартуӈкве ро̄вēгыт.
Са̄ртын Валентина Николаевна ха̄йталаӈкве Кēрасколыӈъя па̄вылн са̄в хум ёхталас. То̄ват са̄лыӈ суныл ёхталасыт, пуссын по̄хан кēтсанэ. А̄ги савалап колт яныгмас, пыгрищит ёт алхатас, сака мулумыг о̄лыс. Тыщир таккēт во̄рт акваг та о̄лыс, хум ат ва̄рыглас.
Ам тав о̄лупсатэ урыл потыр хасмум порат ма̄ньщи хум Михаил Дунаев ма̄н редакциявн щалтсас. Ам таве Валентина Николаевна о̄лупсатэ урыл китыгласлум. Хум та̄рвитыӈ ла̄тыӈ тотыс. Насати, я̄ӈк на̄тнэ э̄тпос оигпам порат нэ̄ рӯтанэ ёт ла̄глыл Щё̄лтыт па̄вылн ё̄мыс. Юи-о̄выл та̄лыт тав акваг тот о̄лыс. Лё̄ӈхыт сыме лю̄лиг ēмтыс, во̄ркол мус мощ ат ёхтысыт, нэ̄ а̄тимыг ēмтыс.
Ма̄н, тав рӯтанэ̄н сым ща̄ргын ла̄тыӈ кēтэ̄в. О̄лмēт тав сака пӯмащ, ощхулиӈ ос ёмас сымыӈ нэ̄г о̄лыс. Тӯяг о̄лупсатэ урыл потыртам потре ань таве ка̄стыглан ма̄гыс ты хансыслум.
