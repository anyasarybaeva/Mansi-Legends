
Ка̄сыӈ та̄л во̄ртур э̄тпос акв хотты ӯщлахтын хо̄талэ̄т «День физкультурника» нампа ялпыӈ хо̄тал ва̄рыглаве. Ты та̄л ялпыӈ хо̄тал 12 щислат о̄лыс. Ханты-Мансийск ӯст о̄лнэ мир ма̄гсыл ты кастыл «На волне здоровье» нампа фестиваль щё̄пита̄лвес. 

	Та хо̄талэ̄т «Югра-Атлетикс» нампа колн акв со̄тыра э̄лумхо̄лас акван-атхатыгласыт. Округ кӯщай нэ̄ Наталья Комарова тув о̄с ёхталас. Тав ла̄выс, ма̄н округувт ань са̄в мир спорт нупыл сунсы ос ты ялпыӈ хо̄тал янытлы.

	Ты юи-па̄лт яныгпа̄ла хо̄тпа Виктор Алексеевич Черин ма̄хум янытласанэ. О̄йка «Отличник физической культуры и спорта» ос «Почетный гражданин Ханты-Мансийска» нам о̄ньщи. Тав о̄с са̄в ёмас, сымыӈ ла̄тыӈ ӯсыӈ мирн ла̄выс.

	Ма̄хум са̄всыр касылыл тот ва̄рыглавēсыт, та̄н 400 метра ха̄йтсыт, акв ма̄ныл э̄лаль поргысыт, футбол, баскетбол ос са̄в мо̄т ёнгилыл ёнгасасыт. Ты ялпыӈ хо̄тал о̄лум порат мӯй хо̄тпат соссаӈ ма̄хум касылыл касуӈкве вēрмысыт. Та̄н са̄лыӈ сун ӯлтта поргысыт, ня̄л та̄ратасыт ос то̄выль тармыл ӯнтым йӣво̄выл кит нупыл хартсыт, хотьют ё̄рнувег о̄лы, тав такви нупылэ мо̄т хо̄тпатэ та хасумтытэ. Касылт округувт этноспорт щирыл рӯпитан федерация ва̄рыглас.

	Саша Лонгортов Ханты-Мансийск ӯст о̄лы, ты ялпыӈ хо̄талн Настя йигрище ёт ёхталас. Саша са̄лыӈ сун ӯлтта ва̄т арыгкем щёс порыгмас, ва̄гта̄л щар ат патыс. Тав ла̄выс, тавēн писаль ка̄тыт пувуӈкве ос па̄тлуптаӈкве сака мӯстыс.

	Ялпыӈ хо̄талт са̄всыр касылт но̄х-патум ма̄хум янытлавēсыт, мӯйлупсал ос янытлан нэ̄пакыл майвēсыт.
