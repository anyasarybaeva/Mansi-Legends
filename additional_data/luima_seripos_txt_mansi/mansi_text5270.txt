
Ха̄льӯс район Ягрим па̄вылт ма̄щтыр ма̄ньщи нэ̄ о̄лы – Любовь Георгиевна Бирюкова. Тав ма̄ньщи супыт, то̄рсахит, ва̄ит, ня̄рат, совъява̄ит ю̄нты, сэ̄тапыл матыр саги ос сакныл са̄всыр пормас харты.
Любовь Георгиевна пӯльницат ма̄нь леккарыг атпан нупыл кит та̄л рӯпитас, ань пенсият о̄лы. Ты нэ̄ ёт Ягримт ва̄йхатасум, ма̄ньполь э̄тпост тот районт  о̄лнэ ма̄щтыр ма̄хум хо̄нтхатыгласыт. 
Тав  тох   потыртас:
— Хо̄т та̄лум порат носки амти сагсум. Омам матыр щаквщи, тав по̄хатэ̄н ӯнтэ̄гум, сунсэ̄гум. Та юи-па̄лт та по̄йкилум, ла̄вēгум, наӈ а̄нумн тамле ма̄нь спица ва̄рен, ам о̄с сагēгум. Омамн спицал щё̄питавēсум, сагуӈкве та патсум. Ю̄нтнэ нупыл тай сака ат суссум, то̄нт номсэ̄в, рущ щирыл о̄лэ̄в. 
Тувыл хунь «Спасение Югры» организация ква̄лтапаптувес, ма̄н, сосса ма̄хум, тыт колнакыл майвесӯв. Акван-хо̄нтхатыглаӈкве патсӯв, са̄всыр маснут, то̄рсахит тув тотавет, ю̄нтуӈкве татем тахмаясум. 
Номсэ̄гум, хумус ам ат вēрмēгум, омам матыр-а̄ти ва̄руӈкве пуссын ха̄сыс. Ӯнтсум, та̄ра ю̄нтуӈкве та патсум, э̄рттам акваг ма̄щ-тырласум. Ма̄ньщи ма̄хманув а̄нумн суп ю̄н-тылтаӈкве патсыт, тыи во̄ви, таи во̄ви, пуссын ю̄нтыянум, мӯйлуптыянум.
Ам Тарыгса̄в па̄вылт 1950 та̄л яныгпо̄ль э̄т-пос 18 хо̄талэ̄т самын патсум, тот яныгмасум. Па̄вылт са̄в Мониныт о̄лсыт, омам Мария Степановна та рӯт нэ̄. Э̄лнаӈ тот школа, ла̄пка, пēкарня о̄лыс. Тувыл ма̄н 1964 та̄л порат Восыӈтӯрн ва̄нтлысӯв. Ам Восыӈтӯрт ос А̄нъят ханищтахтасум. 1969 та̄лт школа а̄стламум юи-па̄лт Ханты-Мансийск ӯсн минасум, тот хӯрум та̄л медучилищат ма̄нь лēккарыг ханищтахтасум.  Кульпасн рӯпитаӈкве кēтвēсум, 1971-1973 та̄лытт ма̄нь лēккарыг пӯльницат  рӯпитасум.

Тувыл Ягрим па̄вылн минасум, омам ляпан. Тав Восыӈтӯрт о̄лыс, тав палтэ ялантаӈкве, нё̄туӈкве. Омам 1997 та̄лт а̄тимыг ēмтыс. Тав сака ма̄щтырыг ю̄нтыс. Тав ю̄нтыглам супе мо̄лхо̄тал тыг тотыгласлум, сака пēс йис то̄р. Ам па̄квпаланум мощ яныгнувет, тав хораманэ ос сака ма̄нит, ма̄щтырыг ю̄нтым о̄лэ̄гыт. 
Омам сака са̄в мо̄йт ва̄рыс, э̄рыг ва̄рыс. Ирина яга̄гитэ а̄ги Ханты-Мансийск ӯст о̄лы, ты Альбина Николаевна Мехнина. Тилум председателиг о̄лыс, са̄всыр ма̄н кēтыглавес. Та̄н Ло̄пмуст, Тэ̄к ос Люлюкары па̄вылт о̄лсыт. Ам Альбина Николаевна ма̄ньщи супыл ю̄нтыслум, ва̄ил мӯйлуптаслум. О̄йкам о̄с ма̄ньщи супыл ю̄нтыслум. Ма̄хум э̄лыл ёхталэ̄гыт, ам ла̄вēгум, йиен, по̄славемēн. 
Ма̄ньщи супыл масхатымēн, та по̄слахтымēн.
— О̄йкан хотыл о̄лы?
— Томский областьт яныгмас, наме Анатолий Дмитриевич, рущ хум. Ягримн рӯпитаӈкве ёхтыс, тыт акван-хо̄нтхатасумēн, 1973 та̄л па̄сныл аквъёт о̄лымēн. Хӯрум ня̄врам янмалтасмēн, кит а̄ги – Лена ос Оксана ос Женя пыгмēн. Ань апыгрищанмēн ёт ня̄нькалахтымēн. 
О̄йкам ма̄нав э̄руп­тыянэ, хунь ханты ос ма̄ньщи передачат суссылтавет, хумус ма̄хум о̄лэ̄гыт, алыщлэ̄гыт ман во̄раēгыт, тав сака сунсы. Яга̄гитэ Украинат о̄лы. Ща̄не о̄с тот о̄лыс, хунь хо̄нт о̄вылтахтас, тав а̄тимыг ēмтыс. О̄ныпум о̄лме порат тув аквписыг ялантасӯв.
Ань ты колувн ма̄н ка̄сыӈ ӯщлахтын хо̄тал атхатыглэ̄в, матыр ю̄нтэ̄в, ханищтахтэ̄в. Семинарын ялантанэм порат о̄йкам ла̄ви, 
манрыг тув минэ̄гын, наӈ тох пуссын ва̄гын. Ам ювле потыртэ̄­гум, а̄ти, ам са̄в пормас ва̄руӈкве ат ха̄сэ̄гум, ханищтахтуӈкве па­тэ̄гум. 
Хунь сосса ма̄хум акван-атхатэ̄в, ма̄нти маснутыл масхатэ̄в, щар э̄рттам ам колум, пуссын ам рӯтанум. Номтум  татем  ёмас. 
Любовь Георгиев­на — хо̄тпа нупыл сымыӈ э̄лумхо̄лас, тамле ма̄щтыр, ка̄ркам нэ̄. Потре ма̄гыс пӯмащи­па ла̄тыӈ ла̄вēгум. Колта̄гыл ма̄хманэ ёт пус ка̄т, пус ла̄гыл вос о̄лы, На̄й-О̄тыранэ̄н вос  ӯргалаве!
