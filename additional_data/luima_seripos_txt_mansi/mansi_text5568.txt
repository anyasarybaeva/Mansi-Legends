
Сургутский районт о̄лнэ хантыт хумус са̄лыяныл янмалтыяныл, ань са̄в ма̄ныл ёхталам мӯй хо̄тпат суссыт. Та̄н та̄нки о̄лупсаныл о̄с тув а̄рталасаныл. То̄ваныл ты о̄вылтыт мощ потыртасыт. 
Норвегияныл ёхталам хумыг тэ̄нки о̄лнэ ма̄тэ̄н ос са̄лы тэ̄п урыл китыг­лавесы̄г. Андерс Оскал ла̄выс: 
– Тыг лё̄ӈх хосыт мин­нэ̄в сыс ка̄саласум, тыт са̄лы ӯрнэ ма̄т тэ̄паныл сака ёмасыт. Округын янытыл мо̄т ма̄тын ат ялантасум, таима̄гыс мо̄т ма̄ хумлег о̄лы, ат ва̄г­лум.  На̄н яныг во̄р халт о̄лэ̄­гын, ма̄н о̄лнэ ма̄в мо̄тан. Са̄лыт  аквхурип щирыл о̄нь­щиянӯв ос янмал­ты­янӯв.

Тувыл Йохан Маттис Тури потыртас, тав Кёуту­кену па̄выл ляпат са̄лы янмалтым  о̄лы. Тав  ла̄выс: 
– А̄нумн на̄н палтын сака пӯмыщ о̄лыс, ам сус­кемт, ма̄ янытыл са̄лы ӯр­нэ ма̄хманув о̄с акв­тох о̄л­э̄гыт. Ма̄н о̄луп­сав щар о̄с акв там­лег о̄лы, акв­хурип та̄рвит о̄нь­щēв, яныг кӯща­ит­ныл акв­хурипаг о̄лнэ нё̄т­милыт кинсэ̄в. 

Йильпи нот о̄выл­тах­там па̄сныл кит та̄рвитыг осн-паттувесы̄г - тыи лӯи­ма̄вт акваг ма̄лтыпыг ēм­туӈкве патыс, тувыл ма̄­хум йильпи о̄лнэ ма̄н ва̄­нтлэ̄гыт, мо̄т па̄влыт ӯнт­тэ̄гыт, таима̄гыс са̄лы ӯр­нэ ма̄т мощщамēгыт. 
Ма̄н, пēс хольт о̄лнэ хо̄тпат, мо̄т щирыл о̄луӈ­кве ат таӈхēв, тувыл мир­кол па̄лыл нё̄тмил та̄л э̄лаль о̄луӈкве о̄с нэ̄м­хот­мус ат а̄ртми. Кӯщ­аитн вос нё̄тнувēв, ма̄н­ьлат хо̄­т­пат ма̄н палтув рӯпи­таӈ­кве вос ёхты­нувыт.
Максим Васильев Мур­манский областьныл тыг ёхталас, тав са̄лы о̄щнэ щēмьят яныгмас, ты рӯ­пататэ ма̄ньта̄гыл ва̄гтэ. Са̄лыт такви ӯрнэ̄тэ ма̄­гыс тав Ловозеро па̄влэ̄т 2001 та̄лныл 2005 та̄л мус колледжит ханищтах­тас. Тувыл юн акв та̄л рӯ­пи­таме юи-па̄лт Нор­ве­гия ма̄н минас. Тот саами са̄лыӈ ма̄хум палт о̄лыс, та̄наныл са̄лы ӯруӈкве нё̄тыс, са̄всыр хащта̄л тэ̄­латн ханищтахтас. 
Ты о̄вылтыт Максим Васильев потыртас: 
– Саами ма̄хум ху­мус ща̄рык мувыл­тэ̄гыт ос пӯсасыт ва̄рē­гыт, пуссын ма̄кыг та̄ра-паттысанум. Са̄лы тэ̄пыӈ ма̄наныл ва̄­ганум, тувыл ӯйхул нё̄в­лиг хумус ва̄рияныл, там­ле ва̄рмалит суссум ос нё̄тсум. Ма̄н са̄лыянув о̄с аквтох ӯриянӯв, о̄лупсав, тэ̄нутанув аквхурипаг о̄лэ̄­гыт.
Норвегия ёмас ос пӯ­мыщ ма̄, та̄н о̄лнэ кола­ныл са̄всыр ищхӣпыӈ утыл ёв­тыяныл. Таи­ма̄­гыс кол­сори рӯпатаныл кӯпни­тыг ва̄рияныл, та­мле са̄всыр э̄рнэ утыт во̄рт о̄лнэ щēмьят о̄с о̄нь­щēгыт. 
Ам ма̄ньта̄гыл ва̄глум, са̄лы о̄щнэ ва̄рмаль – тыи сака та̄рвит рӯпата. Ос о̄пам, а̄тям щēмьянэ̄н ёт тох та о̄лсы̄г, ам ос та̄н хольтаныл о̄лупсав э̄лаль тотуӈкве тахмаяслум. Са̄в ман мощща, мана­са̄вит олн амки сэ̄лэ̄гум, нё̄выль ос мо̄т тэ̄нут, мас­нут ма̄нки о̄с о̄ньщēв. 
Ма̄ньлат ма̄хум ань тох о̄луӈкве ос рӯпитаӈкве ат ка̄сащēгыт. О̄влэ̄т пыгыт кооператив хосыт пӯм­ща­лавēсыт, тувыл кол­лед­жит ханищ­тах­туӈкве во̄в­ыглавēсыт. Ань коопе­ративыт ос кол­л­е­джит халт акван-пот­ы­р­тах­тын ла̄тыӈ а̄тим. 
Ам ань та̄н ётаныл потыртахтуӈкве таӈ­хē­гум, ёмас накыт э̄лаль вос тотнуваныл. Тувыл са̄лы ӯрнэ ма̄хум са̄внув олн сэ̄луӈкве вос пат­нувыт, о̄лупсаныл мощ кӯпнитыг ва̄руӈ­кве э̄рē­гыт. То̄нт ма̄нь­лат ма̄­хум ма̄н палтув рӯпитаӈ­кве ул ка̄са­щанувыт ос государство па̄лыл вос нё̄тнувēв.
Максим ла̄вме щирыл, Мурманский областьт 30 со̄тыракем са̄лы о̄ньщаве, ос ва̄т община рӯпитэ̄гыт. Кооперативытт рӯпитан хо̄тпат хус со̄тыра сол­ко̄вил ойтавет, мо̄р­сыӈ хо̄тпа ва̄т со̄тыра сол­ко̄ви сэ̄лы. Ос са̄лы­яныл тӯлмахытн ос пупа̄пщи­кевн порславет, са̄лы пур­нэ ӯй мощща, та̄н сака ат ха̄йтыгтэ̄гыт.  
 
