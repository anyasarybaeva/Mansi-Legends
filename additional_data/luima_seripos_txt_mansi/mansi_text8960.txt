
Рēтыӈ ю̄свой э̄тпос 21 хо̄талэ – ты ма̄ янытыл о̄лнэ са̄всыр мирыт ща̄нь ла̄тӈаныл янытлан хо̄тал. Ка̄сыӈ ма̄т, яныг ӯст ман ма̄нь па̄вылт, ма̄хум та̄нти ла̄тӈыл потрыт хансэ̄гыт, ты тэ̄ла рущ щирыл тох ла̄ваве – Фронтальный диктант.
Ханты-Мансийск ӯст о̄лнэ сосса мир – ма̄ньщи, ханты ос ё̄рн ма̄хум тамле потыр о̄с ка̄сыӈ та̄л хансэ̄гыт. Ты хо̄тал кастыл хо̄нтхатыглапыт музеитт, нэ̄пак о̄щнэ колытт, школатт ос мо̄т ма̄т ва̄рыглавет. 
Тынакт ам Обско-угорский институтт дик­тант хансум ма̄ньщи ос ханты хо̄тпат китыгла­санум, потыр хансуӈкве та̄рвитыӈ о̄лыс манос вēрмынтēм хассыт. Янге-ма̄не ювле мощ потыр­тасыт.
Ма̄ньщи ла̄тӈыл потыр А̄с-угорский институтт рӯпитан нэ̄, филологи­ческий наука канди­дат Людмила Николаевна Панченко ловиньтастэ. Ты колнакт ат хо̄тпа хассыт. 
Ма̄ньлат пыг Николай Панченко 18 та̄лэ то̄влыс, колледжит тэ̄нут па̄йтнэ хо̄тпаг 2 курсыт ханищ­тахты, тав тох ла̄выс:
– Ща̄нь ла̄тӈыл потыр ка̄сыӈ та̄л хансэ̄гум, ты тэ̄ла а̄нумн сака мӯсты. Ма̄н палтув ащо̄йкав о̄лыс, омав ёт тэ̄н акваг ма̄ньщи ла̄тӈыл потыр­тасы̄г, таима̄гыс ла̄тӈув мощ ва̄глум. То̄ванакт омав яныгмам ма̄н ялан­тэ̄в, Саранпа̄вылн, тот ма̄хум о̄с ма̄ньщи ла̄тӈыл потыртэ̄гыт. Ты сака нё̄тнэ ла̄тыӈ, вит хольт ови. 
Николай увщитэ Ека­терина о̄с хансыс дик­тант, а̄ги 21 та̄лэ то̄в­лыс, ма̄нь лēккарыг ханищ­тахты. Ла̄ви, тамле потрыт ма̄ньта̄гыл хансы, ань тынакт хансуӈкве мощ та̄рвитыӈнуве о̄лыс. 
Мо̄т колнакт ма̄хум ханты ла̄тӈыл – шурыш­кар­ский диалектыл хас­сыт. Потыр филологиче­ский наука кандидат нэ̄ Федосья Макаровна Лельхова ловиньтастэ, тав тох ла̄выс:
– Ма̄н палтув нила хо̄тпа ёхталасыт – кит нэ̄г ос институтт рӯпитан нэ̄ Виктория Львовна Сязи школат ханищтах­тын а̄гирищаге-пыгри­щаге. Тынакт ма̄н нэ̄пак хаснэ ханты хум Е.Д. Айпин «В тени старого кедра» нэ̄пакныл потыр-охса висув, ща̄нь ла̄тӈыг толмащласлӯв. Тамле тэ̄ла ма̄н ань ловит щёс ты ва̄рыслув. 
Ханты-Мансийск ӯст шурышкарский диалект ва̄нэ хо̄тпа са̄в кос о̄лы, та та̄лытт акваг са̄в хо̄тпа ёхталасыт. Ань ӯс янытыл институтув коны-пал са̄в ма̄т потыр ловиньта̄лаве. 
Тувыл 2020 та̄л па̄сныл са̄в хо̄тпа ищхӣпыӈ ут хосыт хансэ̄гыт. То̄ва э̄рыӈ яласаӈкве ат вēрми манос нас ат а̄лыми ма̄н палтув ёхтуӈкве, тох хан­суӈкве та̄нанылн кӯпнит. Ам рӯт ма̄хманумн, юр­танумн ос па̄влыӈ манос ӯсыӈ ханты хо̄тпатн ка̄­сыӈēмт ла̄всэ̄гум, тамле диктант сакати ищхӣпыӈ ут хосыт вос хансэ̄гыт. Ты хосыт ма̄н ла̄тӈув янытлылӯв, э̄лаль тоты­лӯв.
Шурышкарский диа­лектыл потыр хансум пыгрищ наме Виталий, тавēн 10 та̄л, 4 классыт ханищтахты. Ла̄ви, потыр ань китыт та̄л ты хансыс, юн ханты ла̄тыӈ ханищ­ты. Катя йигрище 7 та̄лэ то̄влыс. А̄гирищ ла̄выс, школат ханищтахтуӈкве сака пумыщ, тув ща̄гтым яланты, юн ос омаге-анкваге ёт ханты ла̄тыӈ ханищты. То̄ва ла̄тӈыт ва̄ганэ – ня̄нь, а̄ныса̄н, ва̄с, пасан.
Галина Леонидовна Нахрачёва А̄с-угорский институтт ведущий научный сотрудникыг рӯпиты, нэ̄ ла̄выс:
– Диктант хансуӈкве ам сака э̄руптэ̄гум, ты хо̄тал ка̄сыӈ та̄л ӯрилӯв. Тынакт пӯмыщ потыр хассӯв. Федосья Макаровна ка̄сыӈъēмт потыр шурышкарский диалектувн сака ёмщакв толмащлапитэ. Потыр акв ла̄тыӈныл мо̄т ла̄тӈыг толмащлаӈкве нас хунь, э̄лумхо̄лас ла̄тыӈ ат те ва̄гтэ, ты тэ̄ла ва̄руӈкве тав ат вēрмитэ. 
Тамле ма̄н колта̄глы­ӈыщ ялантаӈкве э̄ри. Хунь ня̄врам сунсы, ань ма̄хум та̄нти ла̄тӈыл по­тыртэ̄гыт, тавен тах пӯ­мыщ, ла̄тӈе пӯмщалаӈкве патытэ. Ам ня̄врамагум ань школат о̄лэ̄г, таи­ма̄гыс тыг ёхтуӈкве ат а̄лымасы̄г. О̄йкам о̄с ханты хум, юн то̄ванакт ща̄нь ла̄тӈыл потыртымēн. Тав тай акваг ма̄ньщи ла̄тӈыл пащалахы, ла̄ви, ма̄ньщи ла̄тӈыл потыртаӈ­кве татем кӯпнит. Ямал ма̄н Казым-Мыс па̄вылн ялантанэ̄в порат, а̄тям юн туп ханты ла̄тӈыл потырты. Пыгагум о̄влэ̄т таве ат тор­гамтастэ̄н, э̄тпос арыг тот о̄лсӯв, сунсэ̄гум, ня̄врамагум ла̄тыӈ хӯлуӈкве патсы̄г. 
Любовь Алексеевна Федоркив А̄с-угорский институтт научный со­трудникыг рӯпиты, тав казым­ский диалектын толмащ­лым потыр ло­виньтастэ. Нэ̄ ла̄выс:
– Ма̄хум институтн потыр хансуӈкве ща̄гтым ёхталэ̄гыт. Яныгхо̄тпав Евдокия Андреевна Нёмысова тыг ка̄сыӈ та̄л ёхталы, диктант хансы. Тынакт ма̄ньлат хо̄тпат, школат ханищтахтын а̄гирищит ос пыгрищит о̄лсыт, то̄ваныл ханты ла̄тыӈ ханищтэ̄гыт. Ам а̄гим Маша о̄с хансыс.
Мария Федоркив 18 та̄лэ, колледжит ханищтахты. А̄ги ла̄вме щирыл, потыр хансуӈкве та̄рвитыӈ о̄лыс, то̄ва ла̄тӈыт ат торгамтасанэ, таима̄гыс ат хассанэ. Оматэ юн ханты ла̄тӈыл потырты, ты ма̄гыс номтэ сака ёмас.    
Рущ пыгрищ Захар Бетехтин 16 та̄лэ, 10 классыт ханищтахты. Тав ханты ла̄тыӈ ханищты, то̄ва ла̄тӈыт ва̄ганэ, мощ потырты. Тыт ань казымский диалектыл хансыс, ла̄ви, потыр сака та̄рвитыӈ о̄лыс, ворил ты хансыстэ. Хащтал ла̄тӈыт пуссын та̄ра-паттуӈкве таӈхиянэ, ла̄тыӈ ва̄нэ хо̄тпатныл китыглахты тах.  
Прокопий Тимофеевич Тарлин А̄с-угорский институтт инженер-ис­сле­дователиг рӯпиты, тав о̄с акв-кит ла̄тыӈ ла̄выс:
– Тамле потыр ам ка̄сыӈ та̄л хансэ̄гум, тыхо̄тал ловит щёс ты хассум. Ща̄нь ла̄тӈыл хансуӈкве нэ̄мат та̄рвитыӈ а̄ти. Ам Ха̄льӯс район Тэ̄к па̄­вылт яныгмасум. Юн колта̄гыл ма̄хманум туп ханты ла̄тӈыл потыртасыт, таима̄гыс хунь школан минасум, рущ ла̄тӈыл потыртаӈкве ат ха̄ссум. 
Матъёмас тамле тэ̄ла ва̄рыгла̄лаве, сакати ты хосыт потрыт хансэ̄в, ма̄ньлат ма̄хманув ос ня̄врамыт яныгхо̄тпат нупыл сунсэ̄гыт, аквъёт хансэ̄гыт. Тох та̄н ща̄нь ла̄тӈаныл атхунь яныт­лаӈкве патыяныл.
Ханты нэ̄ Надежда Даниловна Никитина нэ̄пак о̄щнэ колнакт рӯпиты, тав о̄с ка̄сыӈ та̄л диктант хансы. Нэ̄ ла̄выс, ща̄нь ла̄тӈыл хансуӈкве тай сака ёмас, нэ̄мат та̄рвит а̄ти, тамле потыр ка̄сыӈ та̄л хансы.
Надежда Михайловна Постика о̄с ка̄сыӈ та̄л потыр хансы. Тав нэ̄пак о̄щнэ колт рӯпиты, Крае­ведение колнак тармыл пуӈктоты. Нэ̄ Ха̄льӯс район Тэ̄к па̄вылт яныгмас, пēс щирыл ханты супыт ю̄нты, пыганэ о̄с пуссын супохсатыл ю̄нтсанэ.  
Яныгхо̄тпа Евдокия Андреевна Нёмысова ма̄ньлат ма̄хум ёт пот­рамас, ща̄нь ла̄тӈе яныт­ластэ. Тав ла̄выс, тамле ма̄н ханищтам хо̄тпанэ ка̄салаӈкве ёхталы. Э̄ква са̄в а̄гит ос пыгыт ханты ла̄тӈыл потыртаӈкве ха­нищтас, ань ты ма̄гыс номтэ ёмас, ва̄гтэ, ла̄тӈа­ныл э̄лаль суйтуӈкве паты. 
Евдокия Андреевна «Лӯима̄ сэ̄рипос» газета ловиньтан ма̄хумн ёмас, сымыӈ ла̄тыӈ кēтыс. Ма̄ньщи ла̄тӈув ма̄ньлат хо̄тпанувн вос ханищтаве, э̄лаль вос тотаве.
Светлана РОМБАНДЕЕВА
