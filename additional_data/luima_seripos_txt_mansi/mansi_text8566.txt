
Ма̄нь таквс э̄тпос 5 щислат ня̄врамыт ханищтан хōтпат янытлан хōтал ōлыс, ты кастыл Елена Терентьевна Федотова урыл потыртэ̄в, тав сӯкыр э̄тпос 17 хо̄талэ̄т 50 та̄лэ то̄влыс. Нэ̄ са̄в та̄л школат рӯпитас, «Русская культура», «Краеведение» ос «История» тамле урокыт ня̄врамытн ханищтас.
Ханты мир пēс йис ōлупса э̄лаль тотнэ мāгыс ань тыхо̄тал мус сāв ёмас рӯпата вāри. Та урыл ам тав ётэ потыртасум.
– Елена Терентьевна, газета ловиньтан хōтпатн колтāглын урыл вāӈкве сака пӯмащиг ōлы, щēмьян урыл потыртэн?
– Ам сāв тāл Касум пāвылт ōлэ̄гум. Āщум Терентий Алексеевич Федотов рӯт-мāхманэ ёт пēс порат Полноват пāвылт ōлсыт. Āтям тот самын патыс ос тот рӯ­питас. Салехардский зоо­веттехникумт ӯйхул пус­малтаӈкве ханищ­тахтас. 
Хунь диплом-нэ̄пакыл майвēсыт, тав Восыӈтӯр пāвылн кēтвес, тот хӯрум тāл рӯпитас, э̄лаль «Казымский» совхозн рӯпитаӈкве минас.
Āщум аквписыг нэ̄па­канэ ёт Ӯсн ёхталас. Ха̄льӯст Софья Дмитри­евна Шаркевич омам ёт вāйхатас ос акван-ōлуӈкве минасы̄г, омам Касум пāвылн āщум ёт минас. Тав Тюмень ӯст Голышмановский район Усть-Ламенка пāвылт самын патыс, тот яныгмас. Щāнюм олн ловиньтан нэ̄г рӯпитас.
Мāн, ня̄врамыт, Касум пāвылт самын патсӯв, увщим, каӈкум ос ам – пити-патта ня̄врамыг ōлэ̄гум. Лов тāлум мус колтāглыл тот та ōлсӯв, тувыл щēмьяв ёт Бело­ярский ӯсн вантлысӯв. Хунь янгыг­нув ēмтсум, Касум пāвылн ювле ёхтысум. Ты пāвыл ам сака э̄руптылум.
– Омагын-āтягын урыл потыртэн?
– Ам колтāглумт сака ё̄р хōтпат ōлсыт. Омав хунь а̄тимыг ēмтыс, ам 7 тāлум ōлыс. Мāн āтяв ёт ōлсӯв, туи порат анēквам палт 
Усть-Ламенка пā­вылт тот аквписыг ӯщ­лах­тасум, тот ёмас мā. 1990 тāлт анēквам Касум пā­вылн мāн палтув ōлуӈ­кве ёхтыс. Усть-Ламенка пāвыл ань тыг мус сы­мумт ōнь­щилум.
– Наӈ сāв тāл Касум пāвылт ōлэ̄гын, школат история ханищтаӈкве улпыл э̄руптасын?
– Āти, āнумн амки кол­тāглум пēс йис ōлупсатэ урыл вāӈкве ос яныгпāла хōтпат китыглаӈкве сака пӯмащиг ōлыс, хумыс мāн щēмьянув ōлсыт. Ам филология, рущ ла̄тыӈ ос литература диплом-нэ̄пакыт ōньщēгум. Мāн ōлнэ мāв сака э̄руптылӯв. 
Мāнь порат сāв нэ̄па­кыт ловиньтасум, э̄типā­лаг фонарик ёт ōс ло­виньта­сум, яныг хōтпат тыи мāгыс аквписыг ля̄вт­сыт. 
Хōнтлын вāр­маль порат, 1941-1945 тāлытт, сака тāр­витыӈ ōлыс, мāньлат хōт­пат сāв ёмас тэ̄лат вāр­сыт. Ам тāнаныл яныг пӯмащипа лāвēгум.
Хунь ам 18 тāлум тōв­лыс, ам сосса мир ōлупса Ольга Александровна Кравченко (Молданова) ё̄ре хосыт вāӈкве патыс­лум, тав сāв вāнэ вāр­маль потыртас. Тав Казым­ский антропологический школан āнум рӯпитаӈкве вōвыстэ. 
Ōвлэ̄т ня̄врамыт ураль­тан нэ̄г ам Ханты-Мансий­ский педучилищат ха­нищ­тахтасум, э̄лаль юил ялантым Д.И. Мен­дел­е­ев нампа пединститутт Тобольск ӯст ханищтах­тасум. Мāнь ня̄врамыт уральтан нэ̄г рӯпитасум.
Анēквам рущ нэ̄ ōлыс, таимāгыс ам «Русская культура», «Краеведение» ос «История» ты предме­тыт ня̄врамытн ханищта­сум. Ня̄врамыт ёт Казым­ский этнографический музейн ялантасӯв, тот сāв суссылтап щё̄питым ōлыс, хумыс соссаӈ ма̄хум хӯл алыщласыт, вōраясыт ос са̄лы ӯрим ōлсыт.
– Наӈ «Касум ёх» нампа центрыт кӯщай нэ̄г ань ōлэ̄гын, рӯпатан урыл потыртэн.
– Акв яныг тэ̄ла мāн ōньщēв – пēс йис накыт ӯргалым мāхманув мāгыс хультуптаӈкве. Йильпи щирыл рӯпитаӈкве ос э̄лаль сосса мир ōлупса тотуӈкве э̄ри. 
Сака ёмас, хунь пред­принимателит аквъёт рӯ­питэ̄гыт, тāн сāвсыр сус­сыл­тап ос янытлан хō­тал щё̄пи­таӈ­кве нё̄тэ̄гыт.
Яныгпāла хōтпат Ӯй йӣквнэ вāрмаль э̄рнэ щирыл вāруӈкве мāнав хӯлтыглэ̄гыт. Мāньлат хōтпат вос сунсэ̄гыт ос тāнки э̄лаль ялпыӈ хōтал щё̄­пи­тэ̄гыт. 
«Фольклор­ные тропы» яныг проект ёт рӯпитэ̄в, хотьют музей колн ёхталы, сосса мир ōлупса урыл тāра-патты. 
Андрей Александрович Ерныхов мōйтыт мōйты ос Ӯй йӣкв э̄ргыт тол­мащлы. Тав мāнь пыг­ри­щит ёт ты э̄ргыт ха­нищ­таӈкве ос э̄ргуӈкве кā­сащи.
Мāн округувт сосса мир ōлупса урыл аквпи­сыг потыртаӈкве э̄ри, ня̄врамыт ёнгасан мāт ё̄рнкол тӯщтуӈкве, мāнь­хāпыл каснэ вāрмаль та мāт суссылтаӈкве, хōт сāв ханты, мāньщи ос ё̄рн хōтпат ōлэ̄гыт.
– Сāв рӯпата вāрим наӈ хунь ӯщлахтэ̄гын?
– Ам сāвсыр мāн ялантаӈкве э̄руптэ̄гум, мōт мир ōлупса сунсуӈкве ос тāн ётаныл вāйхатуӈкве. Мōлты тāл мāн волонтё­рыт ёт омам ōлум мāн ялсӯв – Голышманово пāвылт тот ханищтап вāры­гласӯв ос сāвсыр проектанув урыл тот ōлнэ хōтпатн потыртасӯв.
Па̄выл ляпа вōрув сака ёмас, тот пил вāтуӈкве, лāхыс ос пāкв атуӈкве э̄руптэ̄гум, тыи ам мāг­сылум сака сōтыӈ пора. 
Са̄сныл, сӯлныл ос пунныл матыр-āти кāтыл вāруӈ­кве сака пӯмащ – ам тох ты ёмщакве ӯщлахтэ̄гум.
Мāн, редакцият рӯпи­тан мāхум, Елена Теренть­евна намхо̄талэ̄т яныт­лылӯв, сāв э̄рнэ вāрмаль э̄лаль вос тоты, пус ка̄т, пус ла̄гыл вос о̄лы!
Оксана АЛБИНА
