
Ань ты э̄тпос котиль хо̄талэ̄т Ханты-Мансийск ӯст округ янытыл о̄лнэ са̄лыӈ ма̄хум халт яныг касыл ва̄рыглавес. Ты пӯмащ рущ ла̄тӈыл «Конкурс профессионального мастерства среди оленеводов Ханты-Мансийского автономного округа-Югры» намаим о̄лыс. Тамле касыл щар о̄выл щёс ты ва̄рыглавес. Округ янытыл о̄лнэ са̄лыӈ ма̄хум титыглахтасыт, касыланыл манрыг Ханты-Мансийск ӯст ва̄раве? Кӯщаит ла̄всыт: «Ханты-Мансийск ӯс округув котильт о̄лы, ты ма̄гсыл тыт ва̄рвес. Са̄всыр районытныл каснэ ма̄гыс ёхталам ма̄хум йинэ лё̄ӈханыл акв палытыг о̄лнэ щирыл тыт ва̄рвес». 

	Са̄лыӈ ма̄хум каснэ хо̄таланыл э̄лы-пал хо̄талт Ханты-Мансийск ӯсн са̄лыяныл тотвēсыт. Ат районныл ма̄хум тыг касуӈкв ёхталасыт. Нижневартовский, Сургутский, Нефтеюганский, Белоярский ос Ха̄льӯс районныл ма̄хум о̄лсыт.  Аквъёт пуссын хо̄тхуйполов каснэ са̄лыӈ сун тыг тотыглавес. Халанылт щар са̄в, са̄т са̄лыӈ сун, Сургутский районныл ёхталас. Тувыл ос са̄в саран ма̄хум о̄лсыт. Ма̄ньщи халт са̄лыӈ суныл каснэ хо̄тпа щар а̄тим о̄лыс. Са̄лыӈ колт рӯпитан ос матыр нё̄тмил ва̄рнэ щирыл хӯрум ма̄ньщи хо̄тпа ёхталас: Василий Ромбандеев Анна э̄кватэ̄нтыл ос Данил Вынгилев.

	Ӯсувн ёхтуманыл

	порат ат ё̄рнкол тӯщтысыт ос са̄лыяныл каснэ ла̄кв ханищтан щирыл а̄рталасаныл. Са̄лыӈ ма̄хум халанылт каснэ ва̄рмаляныл а̄лпыл онтолов щёс порат о̄вылтавес. О̄влэ̄т 

	та̄н са̄лыяныл урыл са̄всыр щирыл титыг-лавēсыт. Тыи ва̄рмаль ос касылыг ловиньтахтас. 

	«Кубок губернатора» нампа касыл о̄лнэ хо̄талт сака ащирмаӈ о̄лыс. Каснэ ва̄рмаль хунь о̄вылтавес, сунсуӈкв ёхталан ма̄хум мощща о̄лыс. Мӯй хо̄тпат са̄выӈпа̄лэ мольщаӈыл, сахил ос хорамыӈыщ ю̄нтым ва̄йил масхатам тот ё̄ӈхатахтыгласыт. 

	Са̄лыт о̄щнэ ма̄хмыт номтаныл уральтан юи-па̄лт ма̄к са̄лыӈ суныл яласан ва̄рмаль та о̄вылтавес. Ма̄хманув халанылт акван-нё̄тхатым кассыт. 

	Щар ма̄ньлатыӈ ка̄снэ хум Марк Рыков, щар янгыг Иосиф Кечимов о̄лсы̄г. Нэ̄ хо̄тпат халт акв ханты нэ Любовь Казанжи туп касыс. 

	О̄влэ̄т ма̄хум са̄лыяныл урыл титыглахтан касыланыл щирыл мӯйлуптавēсыт. Но̄х-патум ма̄хум халт юи-о̄выл места Саранпа̄вылныл ёхталам саран хум Аркадий Хозяинов вис. Аркадий э̄лы-па̄лт Касум па̄вылныл о̄лнэ ханты хум Юрий Тарлин но̄х-патыс. О̄выл места Иван Попов вистэ. Тав о̄с Белоярский район Касум па̄вылныл ёхталас. 

	Са̄лыл каснэ, тынщаӈ рēпнэ ос хӯрум щёс аквторыг поргын щирыл хӯрмит ма̄н Евгений Айпин ēмтыс. Титыт места Альберт Покачев вистэ. Тэ̄н сас Сургутский районныл о̄лэ̄г. Са̄лыӈ суныл каснэ щирыл Юрий Тарлин но̄х-патыс.  

	Соссаӈ ма̄хум халт «Кубок Губернатора» нампа щар ма̄к яныг мӯйлупса Юрий Кузьмич Тарлин вистэ. Ты ма̄гсыл тав тēр ха̄пыл яласан яныг моторыл ос тēр ква̄лгыт хосыт на̄йпос минэ генераторыл мӯйлуптавес. Мо̄т но̄х-патум ма̄хум ос «Буранын» ӯнттын йильпи двигателил  мӯйлуптавēсыт. 

	Александр ВЬЮТКИН

	 
