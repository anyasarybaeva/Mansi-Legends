
Ма̄н округувт акв яныг тӯр сака ялпыӈыг ла̄ваве. Тав Белоярский районт о̄лы, Нумто нам о̄ньщи. Хус та̄л ювле хультум порат та тӯр ос ляпа ма̄тэ ӯргалан ма̄г ва̄рвес, рущ ла̄тӈыл тох ла̄ваве – природный парк Нумто.

	Ма̄ хунь ӯргалаве, тот нэ̄матыр рӯпата ва̄руӈкв щар ат ро̄ви. Ос мо̄лты та̄л та ма̄т ма̄-вой но̄х-винэ ма̄хум рӯпитаӈкв о̄вылтахтасыт, та̄н «Сургутнефтегаз» компаният рӯпитэ̄гыт. Та̄наныл тув округ миркол кӯщаит рӯпитаӈкв та̄ртсаныл.

	Ань та̄н тот хумус рӯпитэ̄гыт, ма̄тэ хумус ӯргалаве, ты урыл потыртан ма̄гыс Белоярский ӯст са̄в мир акван-атхатыглас. Акв хо̄тал тот конференция рӯпитас. Тув са̄в яныг учёный хум хо̄тпат ёхталасыт, ма̄-вит ӯргалан махум, округ миркол кӯщаит. Ма̄к яныг кӯщаиг Алексей Забозлаев олыс, тав округ кӯщай ва̄ӈын хумыг рӯпиты. Наталья Стребкова Уполномоченный по правам человека нампа рӯпата ва̄ри.

	О̄влэ̄т яныг кӯщаит потыртасыт, та̄н ма̄хумн янытлан ла̄тыӈ ла̄всыт. Тувыл хо̄тал палыт номтыӈ хум хо̄тпат маттем тот та потыртасыт. Та̄н халанылт са̄выӈпа̄лэ пуссын ла̄всыт, Нумто тӯр мувлахи о̄лнэ ма̄тэ сака сыстам. «Красный книган» хансым товлыӈ ӯит, лӯптат, во̄руит ос ма̄нь ӯйквет тот сака са̄в о̄лы. Таима̄гыс та ма̄ ӯргалым о̄ньщуӈкв э̄ри. Округувт тамле ма̄ воссыг нэ̄мхо̄т а̄тим.

	Та тӯр ляпат во̄рт о̄лнэ хантыт, ё̄рныт тот о̄с о̄лсыт. Та̄н кӯщаитн та̄ра ля̄льт ла̄ввēсыт – нэ̄мхотьютаныл нэ̄матыр тот ул вос потырты, матыр та̄рвитыӈ ва̄рмаль о̄ньщēгыт ман а̄ти, нас вос ӯнлэ̄гыт.

	Во̄рт о̄лнэ соссаӈ хумыт ма̄навн ла̄всыт, та̄н о̄лнэ ма̄наныл ка̄сыӈ та̄лныл мощ мо̄тхурипаг ēмты. Мо̄лты туи порат сака мощща лё̄мвой о̄лыс, товлыӈ ӯит мощщаг ēмтсыт. Са̄в хо̄тпа са̄лыяныл я̄ӈкылмат порсэ̄гыт. Порсум са̄лыяныл ма̄гыс та̄н олныл щар ат ойтавет.

	Ань нефтяник ма̄хум тот рӯпитаӈкв о̄вылтахтэ̄гыт те, ма̄витэ о̄с лю̄лиг ēмтуӈкв паты. Та ма̄ныл ма̄-во̄й но̄х-няртуӈкв патаве. Ос та̄тылаг хультнэ ма̄ ёлы-па̄лн вит хунь со̄сэ̄гыт. Тӯрыт, я̄т, я̄ӈкылма̄т тув-то̄суӈкв тах патэ̄гыт.

	Ань иӈ сыстамыг о̄лум ма̄ витыг та тотыяныл. Ты урыл ма̄навн Татьяна Павловна Меркушина потыртас. Тав са̄в та̄л ма̄-вит ӯргалан департаментыт экологыг рӯпитас. Ты ва̄рмалит сака ёмащакв ва̄ганэ. Ты Нумто тӯр тав тармыл патым о̄ньщитэ. Ювле хультум э̄тпост тав рӯпатаныл по̄хан тēтвес, пенсиян минас.

	Юи-о̄выл ла̄тыӈ Югорский университетт рӯпитан профессор-о̄йка тав ла̄выс. О̄йка ты Нумто тӯр ма̄гыс сыме сака ща̄рги. Тав тох потыртас, тамле сыстам ма̄т ӯргалаӈкв э̄рēгыт, наука рӯпата ва̄рнэ ма̄хум ты ма̄ ёмащакв вос ханищтыяныл. Ма̄н округувт я̄т, тӯрыт наманыл нэ̄мхо̄т хансым ат о̄лэ̄гыт, тот витэ манхурипаг о̄лы, о̄с ат ва̄ганыл. Та̄нанылн ань э̄лаль са̄в рӯпитаӈкв э̄ри.

	Потыртаманыл юи-па̄лт «Нумто» нампа природный паркыт са̄в та̄л ёмащакв рӯпитан ма̄хум янытлавēсыт. То̄ваныл ма̄гылн тагатан по̄сыл майвēсыт, то̄ват ос янытлан нэ̄пакыл мӯйлуптавēсыт.
