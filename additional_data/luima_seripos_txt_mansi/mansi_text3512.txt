
 «То̄рум Маа» музей ӯнттым па̄сыл ты та̄л таквсы ва̄т та̄лыг ēмты. 1987 та̄л яныг таквс э̄тпос 30 хо̄талэ̄т Ханты-Мансийск ӯст о̄лнэ мир ос яныг кӯщаит тув мӯйлуӈкве та во̄ввēсыт. Та хо̄талныл ты музей рӯпататэ та о̄вылтавес.

	Ты та̄л о̄выл э̄тпосэ̄т тот рӯпитан ма̄хум яныг ялпыӈ хо̄таланыл кастыл щё̄питахтуӈкв та патсыт. Та̄н ань та̄нти рӯпитан коланылн ӯсыӈ мир о̄выл щёс тув во̄выгласыт. Ос потыртасыт, ва̄т та̄л ювле хультум порат ты музей хумус ӯнттувес.

	Ханты-Мансийск ӯс са̄т урам тармыл ӯнттым о̄лы, рущ ла̄тӈыл ла̄вавет – семь холмов. Я̄ ляпат о̄лнэ урамт соссаӈ ма̄хум музей ӯнттуӈкв ты номылматсыт. Ань ты хо̄тпат наманыл ва̄вет, та̄н пуссын намыӈ-суиӈ хо̄тпат – ты Юван Шесталов, Еремей Айпин, Татьяна Молданова, Эмиль Косполов ос мо̄таныт. Ос ма̄к яныг рӯпата та̄н ты ва̄рсыт.

	Еремей Данилович ань потыртас, ты музей ӯнттуӈкв о̄вылтаманыл порат, та̄н тох потыртахтасыт, тот соссаӈ ма̄хум о̄лнэ колыт ӯнттуӈкв э̄ри. Тав яныгмам ма̄тэ̄н минас, о̄лум во̄р колэ такви ма̄хманэ ёт хот-ло̄сталасаныл ос тыг ӯсн та тотсаныл. Тыт йильпииг ӯнттысаныл. Ань ты кол музей кант ӯнлы. 

	Ты кол норанэ сака осыӈыт ос та̄рвитыӈыт. Ханты-Мансийск ӯс урамн та̄н ты норыт та̄нти нас харттысаныл. Нэ̄матыр ма̄шинал тот рӯпитаӈкв ат ро̄выс, ма̄ сове ул вос сакватавес. Урам карсыг о̄лнэ̄тэ ма̄гыс, сып но̄ӈхаль минуӈкв ос матыр но̄хтотуӈкв сака та̄рвитыӈ о̄лыс.

	Хумус та порат рӯпитасыт, та̄н ань мовиньтым потыртасыт. Зоя Никифоровна Лозямова ла̄выс, ты ханты кол ӯнттувес, ос тӣврēт щёвал по̄щгуӈкв э̄рыс. Ра̄кт са̄в о̄лыс, ос щёвал паттатэ ва̄рнэ ма̄гыс тēр пӯщка э̄рыс. Тав юв ялыс, титтыг-яктым пӯщка музей ӯнттын ма̄н та тотыстэ. Кӯр ма̄гыс кӯртур о̄с а̄тим о̄лыс, о̄с юил тотыстэ. Ётыл о̄йкатэ̄н ла̄ваве, аман хотьют тӯлманты, таса̄вит пормас юн  а̄тим, хотталь та минамыт. Ня̄нь ва̄рнэ кӯр тэ̄н Татьяна Александровна Молдановал аквъёт по̄щгыстэ̄н.

	Ка̄сыӈ тув ёхталам хо̄тпа тот рӯпата о̄ньщис кос, ос ма̄хум ат то̄вылхатас. Эмиль Иванович Косполов милициян минас, тот ла̄выс, каснаколн мощщан ӯнтталан ма̄хум музей ӯнттуӈкве вос тēтавет. Тувыл ка̄сыӈ хо̄тал тав ат хо̄тпал майлувес. Турманколн ёхты, ка̄сыӈ хум ёмащакв сунсытэ ос ма̄к ё̄р хо̄тпа та пēрии.

	ГПТУ ос СПТУ колыгт, №6 школат ханищтахт ня̄врамыт пуссын тув ёхталасыт. Тох акваннё̄тхатым, юрщхатым ты музей та ӯнттувес. Округ мирколныл ты рӯпата акваг уральтавес, тот рӯпитан ма̄хум ла̄ввēсыт – ты музей молях вос ӯнттыяныл, тув мӯй мир тотыглаӈкв э̄ри.
