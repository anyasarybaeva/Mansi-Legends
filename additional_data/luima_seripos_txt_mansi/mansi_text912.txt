

	Кондинский район Леуши па̄выл школан 270 ня̄врам яланты, та̄н халанылт 95 а̄гирищ-пыгрищ ма̄ньщииг манос хантыиг о̄лэ̄гыт. Школа Леуши ос Листвиничный па̄выл халт ӯнлы. Ты кит па̄влыгт о̄лнэ ня̄врамыт тот ханищтахтэ̄гыт. 


		2005 та̄лт ты школа Кирилл Петрович Механошин  намыл пинвес. Ты о̄йка яныг хо̄нтлан нак о̄лум порат хо̄нтлас. Тав «Герой Советского Союза» яныг нам о̄ньщас. Андрей Семёнович Тарханов, ма̄ньщи поэт,  о̄с та школат ханищтахтас. Ты та̄л тав «Почётный житель ХМАО-Югры» яныг намыл майвес. Леуши школат рӯпитан ма̄хум ос ня̄врамыт ты хо̄тпаг сака янытлыяныл.

		Ань тот Татьяна Степановна Билоухая кӯщаиг рӯпиты. Леуши па̄вылн ялмум порат ам тав ётэ  хо̄нтхатыгласум ос школаныл урыл китыгласлум. Тав ла̄внэ̄тэ щирыл, Леуши па̄вылт йильпи школа 2001 та̄лт ӯнттувес. Школат аквторыг 400 а̄гирищит-пыгрищит ханищтахтуӈкве кос вēрмēгыт. Тувыл ань ты йис ня̄врамыт колнакыл ат то̄влавет. Ка̄сыӈ та̄лныл са̄внув ня̄врам школан ёхты, ань о̄выл классын 28 а̄гирищ-пыгрищ яланты. Па̄вылт мир акваг са̄вми ос са̄в щēмья савалап ня̄врам янмалтаӈкве выгыт. Ань Леуши па̄вылт 23 савалап а̄гирищ-пыгрищ щēмьят о̄лэ̄гыт. 

		Ань «региональный компонентыг» ла̄внэ программа школат ва̄рвес. Ты хосыт о̄выл классыт «Мы - дети природы»  нампа предмет ня̄врамыт ханищтэ̄гыт. 5-7 классыт соссаӈ ма̄хум литература урыл та̄н потыртавет. 8-9 классыт - «Экология и география ХМАО», 10-11 классын ялантан ня̄врамыт «История ХМАО»  нампа урокыл ва̄рвēсыт. 

		Йильпи программат щирыл ма̄ньщи манос ханты ла̄тыӈ ханищтаӈкв таӈхēгыт ке, туп то̄нт ла̄тыӈ ханищтан урокыл ва̄равет. Леуши па̄вылт ня̄врамыт ма̄ньщи ла̄тыӈ ва̄ӈкве ат ка̄сащēгыт. Татьяна Степановна  ла̄выс: «Па̄влувт ма̄ньщи ла̄тыӈ ва̄нэ хо̄тпа а̄тим, ты ма̄т о̄лнэ ма̄ньщит хосат та̄гыл ща̄нь ла̄тӈаныл хо̄т-ёрувласаныл. Улпыл тыи ма̄гсыл ня̄враманыл ты ла̄тыӈ  ханищтаӈкве ат таӈхēгыт. Ма̄н ня̄врамыт ма̄гсыл кружок ва̄рыгласӯв, ня̄врамыт сак хартуӈкве ханищтасанӯв. Тув акв-кит ня̄врам туп ялантас, тыщирыл ма̄щтырлаӈкве о̄с ат ка̄сащēгыт. 

		Школат музей рӯпиты, кӯщаиг тот  Елена Павловна Кульчицкая о̄лы. Тав ня̄врамыт ёт пēс пормасыт, нэ̄пакыт, хурит тув акван-аты. То̄ва а̄гит-пыгыт ёт са̄всыр доклад-потрыт хансэ̄гыт, са̄всыр конференциян ва̄тихал ялантэ̄гыт. Ты рӯпатал та̄н  пӯмщалахтэ̄гыт».

		Школат ма̄ньлат хо̄тпат рӯпитэ̄гыт ман а̄ти, ты урыл ам Татьяна Степановна китыгласлум. Кӯщай нэ̄ ювле ла̄выс: «Ань ма̄н школавт 9 ма̄ньлат хо̄тпа рӯпиты. Та̄н халанылт акв нэ̄ туп Леуши па̄вылныл о̄лы. Тав школа а̄стлан юи-па̄лт э̄лаль ня̄врам ханищтан нэ̄г ханищтаӈкве минас, тувыл ювле рӯпитаӈкве ёхтыс. Нёлолов хо̄тпа мо̄т ма̄ныл  о̄лэ̄гыт. Ань йильпи са̄ккон щирыл мо̄т ма̄ныл хо̄тпат рӯпитаӈкве тыг ке во̄вавет, та̄наныл о̄лнэ колыл миӈкве э̄ри. То̄ват служебныиг ла̄внэ колыл майвēсыт. То̄ва ма̄ньлат хо̄тпат та̄нки о̄лнэ кол хо̄нтсыт, аренда-олн ойтым о̄лэ̄гыт. Тамле колт о̄лнэ ханищтан хо̄тпанув на̄йпос, вит, коланыл па̄лтыглан ма̄гсыл олныл нё̄тавет.   

		Ос мо̄т са̄ккон щирыл университет очный отделения а̄стлан а̄гит-пыгыт та̄ра школан рӯпитаӈкве ке ёхтэ̄гыт, кит та̄л сыс ка̄сыӈ э̄тпос арыг кит со̄тыра солко̄вил мивет. Ань ня̄врамыт ханищтан хо̄тпат са̄в олныл ойтавет. Бюджетыт рӯпитан хо̄тпат хольт акв та̄л сыс рӯпата олнаныл но̄х-нё̄тавет. Тыи ма̄гсыл ма̄ньлат хо̄тпат ань школат рӯпитаӈкв ка̄сащēгыт».

		Ня̄врамыт ЕГЭ хумус хансэ̄гыт, ты урыл Татьяна Степановна тох ла̄выс: «Акв та̄лт 9 классыт 33 ня̄врам о̄лыс, школат э̄лаль ханищтахтуӈкве туп акв-хуйплов ня̄врам хультыс. Мо̄т ня̄враманув Междуреченский па̄вылт о̄лнэ колледжит ханищтахтэ̄гыт, а̄лпыл тув минэ̄гыт, ӣтипа̄лаг ювле ёхтэ̄гыт. Мо̄лты та̄л акв а̄ги ЕГЭ хансуӈкве ат вēрмыс,  аттестат пēнтсыл справка-нэ̄пакыл майвес. Тамле ва̄рмаль акв щёс туп о̄лыс, тох тай ня̄враманув пуссын экзаменыт ёмащакв хансэ̄гыт». 

		 

		Людмила Теткина 

		 

		 

 
