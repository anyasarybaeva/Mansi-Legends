
Мо̄лал «Центр занятости» колт рӯпитан ма̄хум ля̄ххал кēтсыт. Тот кӯщай ва̄ӈын нэ̄г Ольга Нестерова рӯпиты. Югра ма̄т рӯпата ат о̄щнэ мāхумн хумус нё̄тэ̄гыт, тав ты урыл потыртас. 
Ань рӯпатта̄л хультум хо̄тпатн рӯпата хо̄нтуӈ­кве сака та̄рвитыӈ. Ты ва̄рмальн са̄в хотал ман э̄тпос холтуӈкве э̄ри. Кӯщай нэ̄ ла̄вме щирыл, рӯпата киснэ порат юр­танын, рӯт ма̄хманын о̄с китыглэ̄н. Тувыл ань интернетыт ос газетат ты урыл са̄в хӯлтнэ ла̄тыӈ хансаве. 
Рӯпата киснэ ма̄хум ма̄гыс округ департаме­нт рӯпиты. Ищхӣпыӈ ут хосыт www.deptrud.admhmao.ru палт «Де­я­те­льность» ос «Для гра­ждан» нампа ло̄п­сыгт сунсуӈкве вēр­мегы̄н. Тувыл http://job.dznhmao.ru палт «Рӯпата кинсэ̄гум» ло̄псыт ос рӯ­пата киснэ ма̄хумн нё̄т­нэ Федеральный служ­ба палт «Россият рӯпата» нампа ло̄псыт хо̄нтуӈ­кве ро̄ви. Маныр тэ̄ла ва̄рнэ хо̄тпат э̄рēгыт, тот хансым о̄лы. 
Ань на̄н рӯпата кинсэ̄­гын манос э̄лаль ханищ­тахтуӈкве ка̄сащегы̄н ке, па̄влынт ман ӯсынт служба занятости колн ялэ̄н, тот ты тэ̄ла щирыл нё̄тавēн. Та̄н хӯлтнэ ла̄­тыӈ ла̄вēгыт, хо̄т ос ма­нырсыр рӯпата о̄лы. Ка̄­сащан хо̄тпат мо̄т ӯсн, па̄вылн кēтуӈкве вēрма­вет. Тот та̄н рӯпатан пат­хатнэ мус акваг нё̄тавет. 
«Центр занятости» нампа колт рӯпата киснэ хо̄тпат уральтавет, та̄н маныр ва̄руӈкве ха̄сэ̄гыт. Э̄лумхо̄лас э̄лаль ханищ­тахтуӈкве ка̄сащи ке, тав тот хӯлтнэ нэ̄пакыл миве. Хоталь номтэ паты, тув ха­нищтахтуӈкве мины. Ты ма̄хум ханищтахты­нэ̄ныл сыс стипендия-олныл ойтуӈкве патавет. Тувыл та э̄лумхо̄лас хот­ты организациян рӯпи­таӈкве мощщан кēтсаве. Тот, сакати, матса̄вит олн сэ̄луӈкве вēрми.
Ты нё̄тмил ва̄рнэ колн ёхтынэ̄н порат э̄рнэ нэ̄­паканын ёт вуēн. Ты пас­порт, рӯпата нэ̄пак ос ханищтахтын ма̄ а̄стлам нэ̄пак. А̄гмыӈ-мосыӈ хо̄тпан ос пӯльницаныл справка-нэ̄пак виӈкве э̄ри. Хо̄т тав пусмалтах­тас, ты урыл лēккар ла̄т­ӈе тот хансым вос о̄лыс. Та а̄гмыӈ-мосыӈ хо̄тпат, хотьют пӯльницат ат уральтахтас ос ат пус­малтахтас, та̄н «Центр занятости» кол па̄лыл олныл ат ойтавет.
Пӯльницаныл минэ справка-нэ̄пакыт ма­ныр хансым о̄лы, тав ты хосыт рӯпатал кин­суӈкве патаве. Тувыл ты э̄лумхо̄лас юи-о̄выл рӯпатат маныр ва̄рыс, таи о̄с сунсаве. Ос хо̄нтум рӯпататэ мус яласан лё̄ӈ­хе кӯпнитыг вос о̄лыс. Ты ва̄рмалит пуссын ёмщакв ханищтавет.
Ос акв тамле тэ̄ла, хотты кӯщай а̄гмыӈ-мосыӈ хо̄тпа рӯпитан ма̄н виӈкве ат ка̄сащи ке, ты урыл нэ̄пакн хан­саве. Э̄рнэ нэ̄паканын «Центр занятости» колн тотнэ̄н юи-па̄лт, та̄наныл уральтан ма̄гыс аквхуй­плов хо̄тал мины, тувыл ущта олныл ойтуӈкве па­тавēн.
Ты потыр 
«Центр занятости» колныл кēтвес, 
ма̄ньщи ла̄тӈыг Николай МЕРОВ хансыстэ
