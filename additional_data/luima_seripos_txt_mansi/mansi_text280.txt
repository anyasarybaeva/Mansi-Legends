
Мо̄лал Ханты-Ман­сийск ӯст предпри­нимателит ёт рӯпитан кӯщай пēриявес. Тот нила хо̄тпа рӯпитаӈкве ка̄сащасыт: ты Юрий Кирз­нер, Олег Шиян, Наталья Литвинова ос Ольга Бело­ножкина. Ка̄сыӈ хо̄тпа так­ви программатэ урыл по­тыртас, хумус ты ма̄хумн тав нё̄туӈкве паты. Пēрияп са̄ткем хо̄тал минас. Ма̄хум са̄внув нэ̄пак Ольга Бело­ножкина ма̄гыс та̄ратасыт.
Ойттур э̄тпос юи-о̄выл хо̄талытт окружной совет о̄лыс. Тот малый ос средний бизнес ва̄рнэ кӯщай хо̄тпат акван-атхатыгласыт. Муни­ципалитет кӯщаит кина суснэ то̄тап хосыт та̄н ётаныл са̄всыр ва̄рмалит урыл потыртасыт. Ты коныпал Москва ӯсныл тыг яныг кӯщай Борис Титов ёх­талас, тав Президентув палт предпринимателитн нё̄тым рӯпиты. Та сапра̄нит губерна­тор нэ̄ Наталья Комарова йиль­пи кӯщаиг Ольга Белоножки­на паттыстэ. Ты ма̄гыс яныг кӯщай нэ̄ э̄рнэ нэ̄пакт хасхатас.
Ольга Белоножкина ла̄выс: «Ам ты э̄лы-па̄лт прокурату­рат хо̄тахкем та̄л рӯпитасум. Арбитражный сутыт ма̄хумн нё̄тсум. Ос тамле тэ̄ла о̄лы, то̄ва хо̄тпат са̄кконыт ёмщакв ат ва̄ганыл. Са̄выӈпа̄лэ ты ма̄гыс та̄рвит ва̄рмаль ēмты. Ам са̄кконыт пуссын ёмщакв ва̄ганум. Я̄нас миннэ тов щи­рыл рӯпата ва̄рнэ хо̄тпатн нё̄туӈкве патэ̄гум».
Борис Титов кӯщай нэ̄ о̄с янытластэ. Тувыл ты сапра̄нит кӯщай хо̄тпат ос са̄всыр мо̄т тэ̄лат урыл потыртасыт.
