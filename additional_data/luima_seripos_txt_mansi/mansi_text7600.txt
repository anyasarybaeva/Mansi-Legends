
Ты накт ма̄н Франция ма̄ныл ёмас ла̄тӈыл кēтвесӯв. Тот Париж ӯст Шарлотта Буко руманэм о̄лы. Тав 2017 та̄лт ма̄ньщит ос хантыт о̄лупсаныл пӯмщалым Ханты-Мансийскан ёхталас ос сосса ма̄хманув ёт ва̄йхатас. 
Юв ёхтуме па̄сыл ма̄нав ва̄тихал номыл­матыгла̄лытэ. Ма̄ньщи мирув ос ща̄нь ла̄тӈув са̄в мирытн вос ва̄ве, тав такви о̄лнэ ма̄тэ̄т ма̄н о̄лупсав урыл потырта̄лы. 
Я̄ӈк на̄тнэ э̄тпос хӯрум­хуйпловит хо̄талт Шар­лотта Буко ос Сильван Убеда кит ма̄ньщи мо̄й­тыг щирыл э̄ргын-ёнгын спектакль ва̄рыгласы̄г. Тэ̄н француз-ма̄хумн лӯима̄­кев урыл, пēс порат хумус ма̄н о̄лсӯв, маныр ва̄рсӯв, та урыл потыр­тасы̄г. 
Тот мӯй хо̄тпат ма̄ньщи э̄ргыт хӯнтлысыт, тувыл ма̄н о̄лнэ ма̄вныл сыре­сыр хурит такталавēсыт.  Ос ётыл ла̄всы̄г, ня̄вра­манув пуссын та̄ксарыг, номтыӈыг вос яныгма­сыт. Та̄н ма̄ньта̄гыл яныг­хо̄тпа ла̄тыӈ хӯнтлын э̄лумхо̄ласыг ханищта­вēсыт. Тэ̄лы порат янге-ма̄не пуссын акв колн акван-атхатыгласыт ос мо̄йтыт хӯнтлысыт. Ты мо̄йтыт мӯтраӈыг о̄луӈ­кве ханищтэ̄гыт.
Шарлотта ос Сильван аквты хольт ма̄хманыл акв колнакн атсанэ̄н ос «Яныг во̄рт» нампа ёнгил ва̄рим «Во̄рто̄лнут ос кощар», «Са̄лы» кит мо̄йтыг суссылтасты̄г. Ты ёнгил 40 кӯм сыс мины, тув нёлолов та̄лныл яныгнуве ня̄врамыт ос яныг хо̄тпат сунсуӈкве во̄виньта̄лвēсыт. 
Ма̄ньщит о̄вылтыт тэ̄н потыртасы̄г: хумус ма̄-вит ос во̄руй ӯргалэ̄в, во̄р - о̄лнэ коланыл хольт ӯргалым о̄ньщилӯв ос пēс йис та̄гыл ма̄-вит нупыл по̄йкщēв. 
Ты ёнгил ма̄кыг ва̄рим вос о̄лыс, Шарлотта ма̄ньщит палт нё̄тмил во̄выс. Тох тав са̄всыр ху­рит хо̄нтыс ос э̄ргыт хӯнт­лыс, мо̄т са̄всыр ва̄рма­лит та̄ра-паттыс. Ань нё̄т­мил ма̄гыс тав М.С. Мерова щēмьятэ̄н пӯмащипа ла̄тыӈ кēты, хурит ма̄гыс Лидия Прописнован. 
Ма̄ньщи э̄рыгсовыт хансуӈкве ос йӣквыт ва̄ӈкве тав Валентина Перован ос Юлия Ярки­нан ханищтавес. Тувыл тот такви ханищтахтын хо̄тпанэ̄н нё̄твес, та̄н ха­ланылт Доминик Самсон Норман де Шамбур о̄лы. 
Ань ос ты кит француз хо̄тпаг урыл акв-кит ла̄тыӈ хансэ̄гум. 

Сильван Убеда
Шарлотта ла̄выс, тав ты э̄лумхо̄лас ёт акван-хо̄нтхатыгламе порат ты спектакль ва̄руӈкве номылматас. Сильван Убеда – такви э̄ргыт хансы ос э̄ргиянэ, тав музыка ханищтан хо̄тпаг о̄лы. 
Са̄всыр э̄рыгсовыт ак­ван-атыянэ, тавēн э̄рнэ щирыл щё̄питыянэ ос ма̄хум та̄наныл хӯнтлым ла̄щал-ла̄щал пусмалтах­тэ̄гыт. Тав мори капыр­тан ос ла̄тыӈ ат хӯнтлан ня̄врамыт ханищты, тувыл яныгпа̄ла хо̄тпат о̄лнэ интернат-колт рӯпиты. 
Та̄рвит а̄гм о̄щнэ хо̄т­пат ёт ва̄щинтахты, та̄на­нылн нё̄ты. 2015-2019 та̄лытыт Сильван Убеда турманколт ӯнлын хо̄тпат палт концертыт ва̄рыг­лас. Тох са̄всыр э̄ргыт хӯнт­лым та ма̄хум ротмēгыт, тувыл номтаныл ёмасыг ēмтэ̄гыт. Сильван са̄всыр э̄ргыт хосыт ма̄хум э̄лаль пусмалтаӈкве патыс.

Шарлотта Буко
Шарлотта Сарбоннский университет а̄стламе юи-па̄лт рущ потрыт французский ла̄тӈыг тол­мащлыянэ. Такви лӯима̄т о̄лнэ мирыт о̄вылтыт са̄в пӯмщалахтас. Тувыл 2017 та̄лт Югра ма̄н ёхталас, тыт хо̄нтхатыглам хо̄тпат тавēн сака мӯстысыт. Тав са̄всыр мӯтрат та̄ра-паттыс, о̄лупсатэ мо̄т номтыл э̄лаль тотуӈкве патыстэ. 
Ма̄ньщи мо̄йтыт рущ ла̄тӈыл ловиньтым та̄на­ныл французский ла̄тӈын толмащласанэ. Тох тав диссертация-нэ̄пак хан­сыс ос тамле пӯмащ ёнгил щё̄питас. Ма̄хманэ мо̄т о̄лупса ва̄им о̄с аквтох мӯтраӈыг вос о̄лэ̄гыт.
Тамара МЕРОВА
