
Ва̄т са̄грапнал э̄тпос хо̄тхуйпловит хо̄талэ̄т округ мирколт ля̄ххал тотнэ ма̄хум акван-атхатыгласыт. Тув Маргарита Лянге, савсыр мирыт ва̄рмаляныл щирыл рӯпатан кӯщай нэ̄, ёхталас. Са̄всыр мирыт аквъёт юртыӈыщ вос о̄лсыт, маныр рӯпата тыи ма̄гыс ва̄руӈкве э̄ри, тав ты урыл тот потыртас. 

	Ты кастыл Мария Волдина, яныгпа̄ла ханты э̄ква, ос Геннадий Райшев, ка̄тыл хурит по̄слын о̄йка, ос мо̄т са̄в хо̄тпа тув во̄виньта̄лвēсыт. Кина суссылтан то̄тап хосыт мо̄т районытыт о̄лнэ ма̄хманув ты потыр хӯнтлысыт ос та̄нки ва̄рмаляныл урыл потыртасыт. 

	О̄выл ла̄тыӈ Маргарита Лянге ла̄выс: «Сӯкыр э̄тпос о̄выл хо̄талытт Россия Президентув «Доктрина информационной безопасности» э̄рнэ нэ̄-пакт хасхатас. Ань ты нэ̄пак щирыл та̄нки ла̄тӈыл потыртан мирыт аквъёт юртыӈыщ вос о̄лсыт, тот ты урыл са̄в потыр хансым о̄лы. Ты ва̄рмаль таима̄гыс э̄ри, лю̄ль нак ул вос ēмталас. Ма̄н ма̄вт са̄всыр ща̄нь ла̄тӈытыл потыртан мир о̄лы. Юи-о̄выл та̄лыт тамле ва̄рмаль о̄лыглы, ма̄хум халанылт намыл воритотуӈкв хуйтавет. Ты лю̄ль нак ма̄н палтув ул вос ēмтыс, ань са̄в рӯпата ва̄раве.

	Кина суссылтан то̄тап хосыт Лангепас, Мегион, Сургут, Нягань, Ха̄льӯс ос мо̄т ӯст о̄лнэ мир та̄нки о̄лупсаныл урыл потыртасыт. Ма̄н округувт ма̄хум потраныл щирыл, во-ритотнэ сака яныг ва̄рмаль ат ēмталы. Ма̄хум юртыӈыщ о̄лэ̄гыт. Ка̄сыӈ ӯст «Культура центр» колыт рӯпитэ̄гыт. Тот са̄всыр ща̄нь ла̄тӈыл потыртан хо̄тпат пус-сын аквъёт рӯпитэ̄гыт. Ялпыӈ хо̄талыт порат ка̄сыӈ ма̄хум та̄нки пēс йис о̄лупсаныл мирн суссылтэ̄гыт. Та̄н э̄ргēгыт, йӣквēгыт, атыӈ тэ̄нут па̄йтэ̄гыт, акв пасан ва̄тат ӯнлэ̄гыт, аквъёт сака юртыӈыщ о̄лэ̄гыт. Тыи сака ёмас ва̄рмаль, тыщир ты о̄луӈкве э̄ри.

	2018 та̄лт кина суссылтан телекомпаният пуссын цифровой ва̄рмаль щирыл ля̄ххалыт тотуӈкве патэ̄гыт. Ты кастыл Ха̄льӯст ля̄ххал суссылтан хо̄тпат ты урыл потыртасыт, та̄н та̄нки по̄слум кина-ныл ӯст суссылтаӈкве ат вēрмияныл тах. Округувт ля̄ххал тотнэ мир яныг кӯщаяныл Елена Шумакова ла̄выс, ты та̄рвит ва̄рмаль са̄в ма̄т тах ēмты. По̄слын кинат ОТРК «Югра» нампа колт суссылтаӈкве тах ро̄ви. Тувыл ос ля̄ххал тотнэ ма̄ньщи нэ̄ Галина Эдин (Яптина) акв ва̄рмаль урыл китыглахтас. Са̄ртын «Северный дом» нампа передача соссаӈ ма̄хманув о̄лупса э̄лаль тотнэ урыл ва̄рвес. Ань та передача хумус э̄лаль рӯпитаӈкве паты.  

	Кӯщай нэ̄ Елена Шумакова ты урыл тох ла̄выс. Ты передача лап ат пантвес. Тав ань мо̄т щирыл ва̄руӈкве патвес. Ля̄ххалыт соссаӈ ма̄хум о̄лнэ йис ма̄нылт по̄славет. Ты передача нас мо̄т щирыл ва̄руӈкве патаве. 

	Ты сапра̄нит ма̄хум китахкем щё̄с са̄в-сыр ва̄рмаль урыл потыртасыт. Тувыл ос мощ мо̄лалнув соссаӈ мирыт халт «Мысля-щие люди» нампа ка-сыл ва̄рыглавес. Ханты ос ма̄ньщи ла̄тӈыл ля̄ххал тотнэ хо̄тпат та̄нки хансум потраныл о̄с тув кēтыгласаныл. Щар ёмас потыр хан-сум хо̄тпат ань яныт-лан нэ̄пакыл майвē-сыт. Янытлан нэ̄пакыт Маргарита Лянге ты хо̄тпатн мӯйлуптас: «Югория» нампа телерадиокомпаният рӯпитан ма̄ньщи нэ̄ Татьяна Мерован ос ханты нэ̄ Ольга Лонгортован, «Ханты ясанг» газетат рӯпитан кит хо̄тпагн, ты Ирина Самсонова ос Ульяна Данило майвесы̄г. «Лӯима̄ сэ̄рипос» газетаныл о̄с кит хо̄тпаг, ты Людмила Теткина ос Николай Меров мӯйлуптавесы̄г. 

	Сапра̄ни о̄лум порат ля̄ххал тотнэ ма̄хум департаментыт кӯщай ва̄ӈын э̄ква Вера Царёва намхо̄талэ о̄лыс. Тав хо̄тпан та̄лэ то̄влыс. Ля̄ххал тотнэ ма̄хум таве ты кастыл о̄с янытласаныл. Потрыт оигпам  юи-па̄лт ма̄хум пуссын ща̄й аюӈкве во̄ввēсыт. 

	 

Николай НИКИТИН
