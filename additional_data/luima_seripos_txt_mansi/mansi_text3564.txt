
Ювле хультум э̄тпос 28 хо̄талэ̄т Югорск ӯст «Новая весна» нампа касыл соссаӈ ма̄хум ма̄гсыл ва̄рыглавес. Югорск ӯс мирколт ос «Югра-Презент» нампа культура колт рӯпитан хо̄тпат ты ялпыӈ хо̄талн ма̄ньщи, ханты ос ё̄рн ма̄хум акван-атыгласаныл.

	Ӯст о̄лнэ соссаӈ мирыт та̄нки пēс йис ва̄рмаляныл ул вос ёрувласаныл, э̄лаль вос тотсаныл ос та̄нки халаныл вос ва̄йхатэ̄гыт, ты ма̄гсыл щё̄пита̄лвес. Касыл ты та̄л о̄выл щёс ва̄рыглавес, Руковыт ос Беловыт тот та̄нки халанылт кассыт. Ӯст о̄лнэ ма̄ньщи, ханты ос ё̄рн ма̄хум ты ялпыӈ хо̄талт щēмьяг хумус касэ̄г, та̄н пуссын сунсуӈкве тув ёхталасыт.

	О̄влэ̄т Нина Георгиевна Рукова ос Дарья Ивановна Белова тэ̄нки щēмьянэ̄н урыл потыртасы̄г. Тэ̄н тэ̄нки ня̄враманэ̄н ос апыг-рищанэ̄н э̄ргыт э̄ргуӈкве, йӣквыт йӣквуӈкве, ма̄щтырлаӈкве ос ща̄нь ла̄тӈыл потыртаӈкве ханищтыянэ̄н. Командаг сас сака ёмащакв э̄ргысы̄г ос йӣквсы̄г.

	Тувыл та̄н суссылтап щё̄питасыт ос та̄нки ка̄тыл ва̄рум пормасаныл суссылтасаныл. Беловыт ос Руковыт са̄всыр тучаӈыт, ма̄ньщи супыт, турло̄псыт, а̄канит ос са̄в мо̄т пормасыт тув тотыгласаныл. Пēс порат тамле пормасыт ю̄нтуӈкве ка̄сыӈ ма̄ньщи нэ̄ ха̄сыс, ань туп то̄ва ма̄хум ма̄щтырлэ̄гыт. Са̄выӈпа̄лэ ань тувле нупыл тэ̄ланыл щар а̄тим. Нина Георгиевна ос Дарья Ивановна ма̄щтырлаӈкве сака ёмащакв ха̄сэ̄г, ня̄враманэ̄н ос апыгрыщанэ̄н ю̄нсхатуӈкве, сакныл хартуӈкве о̄с ханищтэ̄г. Тэ̄н ма̄ньщи пēс йис ва̄рмалянэ̄н ат ёрувлэ̄г ос ӯст о̄лнэ са̄всыр ялпыӈ хо̄талыт о̄лыглан порат акваг ма̄ньщи о̄лупса урыл потыртэ̄г, э̄ргēг ос йӣквēг.

	Ты касылн та̄н ма̄ньщи тэ̄нут тотыгласыт. Нина Георгиевна ос Дарья Ивановна тув ёхталам ма̄хум хӯл, ва̄с ос нё̄выль исмитыл, пилыӈ ня̄нил тыттысанэ̄н.

	Ты касылт но̄х-патум колта̄гыл пēрияӈкве кос э̄рыс, тувыл ма̄хум такем ёмащакв э̄ргысыт, йӣквсыт ос культурав урыл потыртасыт,  щēмьяг сас о̄выл местал майвесы̄г. Югорск ӯст о̄лнэ ма̄хумн тамле ялпыӈ хо̄тал сака мӯстыс, мо̄тыт та̄лт мо̄т соссаӈ щēмьяг тув касуӈкве тах во̄выглавēг.
