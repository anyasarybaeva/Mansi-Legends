
Ты э̄тпос хӯрумхуйплов хо̄талэ̄т Ханты-Мансийск ӯст ля̄ххал тотнэ колн Росгвардия кӯщай хум Евгений Симаков ёхталас. Ювле хультум та̄лт хумус ōлсув, тав ты урыл потыртас. 
Евгений Симаков ла̄вме щирыл, мо̄лты та̄л Росгвардиян 75 та̄лэ то̄влыс. Росгвардият «ОМОН» ос «СОБР» нампа колыгт лусытан хо̄тпат хӯрмахкем со̄тыра лю̄ль нак осн-пат­тысыт, нёло­ловса̄т хо̄тпат пувса­ныл. Та̄н ты ма̄хум­ныл кит­са̄ткем писаль, ат со̄тыра са̄вит патрон, хо̄т со̄тыра кила куратан ут (взрыв­чатка) хот-висыт. 
Евгений Евгеньевич ла̄­выс, округувт са̄в во̄раян хо̄тпа о̄лы. Мо̄лты та̄л ты во̄раян хо̄тпат уральта­вē­сыт, та̄н писаляныл рōвнэ ма̄т вос о̄ньщияныл. Писаль лю̄льсаӈ о̄щнэ хо̄тпат штрафыл хасвē­сыт, писаляныл хот-вуйвēсыт. 
Ос ёмас ва̄р­маль тыи, 2021 та̄лт Ураль­ский федера­льный округ янытыл ма̄н ма̄вт щар мощща­нув та̄р­вит ва̄рмаль ēмталас. Кӯщай ла̄выс: 
– Йильпи та̄лт ӯщлах­тын хо̄талыт о̄лум порат, полицият рӯ­питан хо̄тпат са̄в мир ак­ван-атхатнэ ма̄т ӯргалым о̄щсаныл, акваг ураль­тахтым тот ё̄мыг­тасыт. Тыи­ма̄гыс па̄влытт, ӯсытт сака яныг та̄рвит ат ēмталас.  
Ювле хультум та̄лт, та̄л котиль э̄тпост Сургут ӯст кон акв э̄лумхо̄лас ма­таре хотум ēмтыс, тав лё̄ӈхыт ёл-патыс. Рос­гвардият рӯпитан хо̄тпа тавēн нё̄тмил ва̄рыс, лы­лытэ нэ̄гылттастэ, лēкка­рыт молях во̄в­санэ, хо̄тпа пӯль­ницан тотвес, ты хосыт лылытэ нэ̄лыс.
Рēтыӈ ю̄свой э̄тпост Пыть-Ях ӯст акв ня̄врам во̄ӈхан патыс. Полиция хо̄тпат таве тувыл но̄х-хартсаныл ос пӯльницан тотсаныл. Матъёмас нэ̄­ма­тыр та̄рвит ва̄рмаль ат ēмтыс. 
Нефтеюганск ӯст ос акв хум лю̄ль тэ̄рпи ты­налас, тав «СОБР» нампа поли­циян пуввес. Та хо̄тпа ма̄нь писаль ёт о̄ньщис, таитэ о̄с хот-вуйвес. Ань ты тэ̄ла ма̄гыс тав тур­манколн ӯнттувес. 
Юи-о̄выл щёс ва̄т са̄грапнал э̄тпост о̄с акв ва̄рмаль ēмталас, Рос­гвардият рӯпитан хум ляпат о̄лнэ щēмья кола­ныл но̄х-пēламлас, лусы­тан хум та̄нанылн кон-ква̄­луӈ­кве нё̄тыс ос э̄рнэ нэ̄па­каныл кон-тотуӈкве а̄лымас. 
Евгений Евгеньевич ла̄выс, тыи ос мо̄т са̄всыр ва̄рмаль щирыл та̄н ка̄сыӈ хо̄тал ма̄хумн нё̄тэ̄­гыт. Та̄н 2022 та̄л та̄л ко­тиль э̄тпос о̄вылтахтам па̄сныл нёлса̄т та̄рвит ва̄р­маль осн-паттысыт. То̄ва хо̄т­пат штрафыл пин­вē­сыт, то̄ват ос та̄рвит нак ва̄рум ма̄гыс сутыта­вēсыт.
Николай МЕРОВ
