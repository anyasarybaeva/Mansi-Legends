

	Хурит ма̄ньлат венгр хум по̄слым о̄лы. Тав ма̄н рӯпитан колувн щалтсас, ма̄н ётув ва̄йхатас. Хум ма̄ньщи ла̄тыӈ ёмщакв торгамты ос ма̄н палтув тав Азат Гарипов хатань пыг ёт ёхталас. Азат ма̄н потранув Норберт ма̄гыс английский ла̄тӈын толмащласанэ, венгр мӯй хум рущ ла̄тыӈ ущты ханищтаӈкве патыс, такви урēт тав ла̄выс:

	— Паща о̄лэ̄н, ам намум Норберт Силадьи. Ам мо̄лты та̄л ва̄т са̄грапнал э̄тпост Венгрия ма̄ныл Ханты-Мансийскан ёхтысум ос тыт Югорский университетт я̄ӈк на̄тнэ э̄тпос оигпан мус ханищтахтуӈкве патэ̄гум. Ам амки о̄лнэ ма̄мт Сегедский университетыт филология факультет а̄стласум, тот са̄т та̄л финно-угор рӯт ма̄хум ла̄тӈаныл ханищтасанум, ты тэ̄лат палт бакалавр ос магистр университет а̄стлам нэ̄пак о̄ньщēгум.

	Тувыл ань э̄лаль аспирантурат ханищ-тахтэ̄гум, ма̄ньщи ла̄тыӈ о̄вылтыт научный потыр хансуӈкве таӈхēгум. Таима̄гыс мо̄лты Венгрия правительство па̄лыл грант-олныл майвēсум ос тыг ёхтысум. Югорский университетын пӯмащипа ла̄тыӈ ла̄вēгум, та̄н а̄нумн тыг ёхтуӈкве во̄всаныл ос са̄всыр ва̄рмалянумт акваг нё̄тэ̄гыт.

	Тыт о̄лнэ̄м сыс ам то̄ва соссаӈ хо̄тпат ёт хо̄нтхатыгла̄лсум, та̄н ётаныл ва̄йхатасум. Та̄н пуссын та̄нки ща̄нь ла̄тӈыл потыртэ̄гыт, таима̄гыс сымумт ёмас. Ма̄ньщи ла̄тыӈ палт «синтаксис» накыт та̄ра-паттыянум ос диссертация нэ̄пак тах щё̄питэ̄гум.

	Венгрият ма̄н «FinUgRevita» нампа проект щё̄питасӯв. Ань маныр ма̄н тот ва̄рēв, ищхӣпыӈ ут хосыт ла̄тӈыт хумус хансуӈкве ос ханищтаӈкве ро̄вēгыт, пуссын на̄нан суссыл-тыянум. Тамле пораг ēмтыс, мощщаг хультум ма̄хум ла̄тӈаныл молях со̄ймēгыт ос мо̄т мирытн потраныл, мо̄йтаныл аты ва̄вет. Ма̄н ань удмурт ос ма̄ньщи ла̄тӈыг ищхӣпыӈ утн хансуӈкве вос а̄лыманувӯв, таима̄гыс са̄в рӯпитэ̄в.

	Тыт ам рущ ла̄тыӈ ханищтылум, культуратэ ос пӯмщалылум. Ам Ханты-Мансийск ӯсн сака а̄щирмаӈ порат ёхтысум, мощ по̄львēсум. А̄нумн тыт сака пӯмыщ, лӯима̄т о̄луӈкве мӯсты.
