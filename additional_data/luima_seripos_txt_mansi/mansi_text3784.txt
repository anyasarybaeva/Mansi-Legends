
Ёмас тэ̄ла ва̄рнэ хо̄тпат «Признание» премиял Ханты-Мансийск ӯст майвēсыт. Ты премия округувт хӯрумхуйпловит та̄л ты майлаве — ёмщакв рӯпитан ка̄ркам ма̄хум, общественный организациятыт ос благотворительный фондытт рӯпитан хо̄тпат та̄н ты янытлавет.

	Округ кӯщай нэ̄ Наталья Комарова тох ла̄выс: «Ты премияв Югра ма̄вт о̄лнэ ёмас миртēв хольт ка̄сыӈ та̄л ущпылнэ̄г нё̄тнэ̄г та ēмты. Са̄в э̄рнэ тэ̄ла ва̄рнэ хо̄тпат ма̄н ва̄ӈкве патыянӯв, та̄н хольтаныл рӯпитаӈкве ханищтахтэ̄в, то̄ванув та̄н хольтаныл мо̄т хотты йильпи тэ̄ла ква̄лтапаптэ̄гыт. Ювле хультум та̄лыт сыс ка̄ркам ма̄хум проектаныл хосыт округ мирн са̄в нё̄тмил ва̄рсыт. Ма̄хум «Признание» премия ка̄тын-паттынэ̄ныл юи-па̄лт ущпылнэ̄г са̄в тэ̄ла ва̄рēгыт, са̄в мир ёт акван-нё̄тхатым а̄прыӈыг рӯпитэ̄гыт».

	«Гражданское слово» номинацият «Первые югорские княжества: страницы летописи 825-летней истории Югры» нампа проект янытлавес, тав исторический наука докторн Александр Киселёвын щё̄питавес.

	«Народный контроль» номинацият мир ёт рӯпитан ос матыр-а̄ти уральтан тэ̄лат урыл хансым проект но̄х-патыс. Советский район общественный советэ̄т пуӈктотнэ хум Сергей Таньшин тав янытлавес.

	«Бережливый регион» номинацият матыр-а̄ти ӯргалан йильпи технологият урыл хансым проект щар ма̄кыг ла̄ввес, «Сибур» ма̄т рӯпитан ма̄хум та̄н янытлавēсыт.

	Нижневартовск ӯст «Ветеран «нампа» организация «Милосердие без границ» номинацият но̄х-патыс. Тот сымыӈ хо̄тпат рӯпитэ̄гыт, та̄н яныгхо̄тпатн ос а̄гмыӈ-мосыӈ ня̄врамытн нё̄тэ̄гыт, «Особенным детям — особенные бабушки» проект щё̄пита̄лмыт, э̄рнэ щирыл хасманыл.

	«Социальная звезда» номинацият Ренат Губайдуллин но̄х-патыс, тав «Час спорта со звездой» проектэ ма̄гыс э̄сгувес.

	«ЛУКОЙЛ-Западная Сибирь» компания округ мирн са̄в нё̄тмил ва̄рнэ̄тэ ма̄гыс янытлавес. Та̄н проектаныл «Социальная ответственность — гарантия успеха» номинациян ро̄выс, тув хасвес.

	Ты хо̄тпат халт акв ма̄ньщи нэ̄ Альбина Николаевна Мехнина янытлавес. Тав Юван Николаевич Шесталов намыӈ-суиӈ ягпыге хансыглам нэ̄паканэ пуссын акван-атыянэ, тав ва̄рум тэ̄латэ урыл мирн потырты. Альбина Николаевна щё̄питам проектэ  «Золотое сердце» номинацият но̄х-патыс, тав «То̄рум Маа» музейт научный сотрудникыг рӯпиты.

	Ювле хультум та̄лытт округ мирколт рӯпитан яныг кӯщаит Ю.Н. Шесталов нампа премия ва̄рсыт. Ты премиял та̄н нэ̄пак хаснэ хо̄тпат, соссаӈ мир культура ос э̄ргыт, йӣквыт ва̄нэ ма̄хум майлыяныл. Тынакт «Ханты ясаӈ» газета ва̄рнэ хо̄тпат ос Касум хантыт Ӯй йӣквнэ ва̄рмаляныл ва̄нэ хум Андрей Александрович Ерныхов янытлавēсыт. «Ханты ясаӈ» газета кӯщай нэ̄ Раиса Германовна Решетникова са̄в ёмас ла̄тыӈ ла̄выс, округ губернаторн нэ̄пак мӯйлуптас.

	Наталья Владимировна тох ла̄выс: «Ма̄н ловумтам ма̄хманув ка̄сталыянӯв, та̄н наманыл янытлыянӯв, ёмас ла̄тӈыл номылматыглыянӯв. Та̄н тэ̄ланыл ма̄н ань ханищтыянӯв те, э̄лаль те тотыянӯв, тащиӈк э̄рнэ щирыл та о̄лэ̄в. Тох о̄луӈкве патэ̄в те, ань яныгман ня̄врамыт ос ма̄ньлат ма̄хум пēс йис ва̄рмалит тах пуссын ёмащакв ва̄ӈкв патыяныл ос ёмас тэ̄ла ва̄рум ма̄хум янытлыяныл».
