
Ханты-Мансийск ӯст о̄лнэ «То̄рум Маа» музейт рӯпитан ма̄хум ань Комсомольский ӯсхулы 30 колн ва̄нтласыт. Ты э̄лы-па̄лт «Югорская Долина» нампа ма̄т рӯпитан коланыл о̄лыс. Яныг таквс э̄тпос хӯрмит щислат ты кастыл та̄н ялпыӈ хо̄тал ва̄рыгласыт ос мӯй ма̄хум тув во̄выгласыт. 
Округ кӯщай ва̄ӈын хум Александр Тиртока музейт рӯпитан хо̄тпат янытлаӈкве ёхталас. Тав ла̄выс, ма̄ньщит ос хантыт – ёмас, сымыӈ, мӯтраӈ ма̄хмыт, та̄нки пēс йис ва̄рмаляныл ат ёрувлыяныл ос э̄лаль тотыяныл. Тав 1989 та̄лт  о̄луӈкве тыг ёхтыс, та па̄сныл пēс йис ва̄рма­лил пӯмщалахты ос ты мирыт янытлыянэ. 

Музей кӯщай нэ̄ Людмила Алфёрова ла̄выс:
– Музеюв рӯпитанэ̄тэ сыс ма̄н са̄в щёс акв ма̄ныл мо̄т ма̄н ва̄нтла̄л­сӯв, ань ты са̄тыт колув. Щар о̄влэ̄т музеюв по̄­хат ма̄н рӯпитан колув о̄лыс, тувыл Механиза­торов ӯсхулыт колыл майлувесӯв. Акв порат «Югра лылыēп» нампа организацият рӯпита­сӯв. Ань ма̄н ӯс котильн ва̄нтлысӯв, тыт са̄в шко­лат, ня̄врам ӯргалан колыт о̄лэ̄гыт. Ам ном­сэ̄гум, ань са̄в мир тыг ёхталаӈкве тах паты. Тыт ма̄н са̄всыр йильпи суссылтапыт, ханищта­пыт, хо̄нтхатыглапыт, конференцият ва̄тихал ва̄рыглаӈкве тах патэ̄в». 

Ялпыӈ хо̄таланыл кас­тыл музейт са̄всыр сус­сылтапыт щё̄пита̄лвē­сыт. Музей кӯщай ва̄ӈын нэ̄ Эрика Сургутскова мӯй ма̄хумн Юван Шесталов кабинет-колнаке суссылтастэ. Ты колнакн стихыт, потрыт ловиньтан хо̄тпат ва̄ти­хал акван-атхатыглэ̄гыт. Та хо̄талэ̄т тот «Литера­турная встреча» нампа хо̄нтхатыглап ва̄рыгла­вес, ка̄сыӈ ка̄сащан хо̄т­па стихыт, потрыт тот ловиньтас. Мо̄т колнакт Геннадий Райшев 85 та̄лэ то̄влын кастыл сус­сылтап щё̄­питавес. 

А̄с-угорский институ­тыт рӯпитан нэ̄ Любовь Кашлатова такви анēк­ватэ э̄рганэ нэ̄пакн ва̄р­санэ. Та хо̄талэ̄т музей-колт та нэ̄паке урыл о̄с потыртас. 
«То̄рум Маа» музейт рӯпитан хум Анатолий Брусницын «Музей на ладони» нампа суссылтап мӯй ма̄хумн суссылтастэ. Тэ̄н Вячеслав Кондин ёт музейт о̄лнэ сӯмъяхыт, тэ̄лы кол, туи кол, ха̄пыт, са̄лы суныт ос са̄в мо̄т пормасыт ма̄ниг ва̄р­санэ̄н, ма̄нь ня̄врамыт ос а̄гмыӈ-мосыӈ хо̄тпат музейт ӯнттым колыт пуссын ка̄салаӈкве вос вēрмысаныл. Ты суссыл­тап ва̄рнэ ма̄гсыл тэ̄н «Доступная среда» нампа программа хосыт олныл та̄стыглавесы̄г. 

Ос аквта порат «Народ­ная медицина обских угров» суссылтап рӯпи­тас. Тот са̄всыр пилыт, пусмалтан лӯптат акван-атым о̄лсыт. Пēс порат ма̄ньщит ос хантыт а̄г­маныл пилыл ос лӯптал пусмалтасаныл, та урыл тот потыртавес. 
Та хо̄талэ̄т «То̄рум Маа» музей» ӣти мус рӯ­питас, са̄в э̄лумхо̄лас тув ёхталаӈкве ос ма̄ньщи, ханты пēс йис ва̄рма­литыл пӯмщалахтуӈкве вēрмыс. Тамле ялпыӈ хо̄тал «Ночь искусств» нампа ва̄рмаль хосыт щё̄пита̄лвес. 
 
