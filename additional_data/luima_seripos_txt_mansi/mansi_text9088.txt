
Ювле хультум э̄тпост ва̄т хо̄талэ̄т округ дума депутатыт 33-й сапра̄ниянылн акван-атхатыгласыт.  Тот лов са̄кконыт ос онтоловхуйплов постановление-нэ̄пакыт са̄всыр ва̄рмаляныл суснэ̄ныл юи-па̄лт то̄ва ма̄т воритотсыт ос ётыл пирмайтасаныл.
Тыи депутатыт са̄всыр комиссият рӯпитанэ̄ныл порат матыр хӯлтнэ ла̄тыӈ ла̄выгласыт ос ты сапра̄нин акван-атхатыгламаныл порат, тот пуӈктотнэ кӯщаяныл пуссын потыртасаныл. 
О̄влэ̄т та̄н «Почётная грамота Думы ХМАО-Югры» постановление-нэ̄пак пирмайтасыт. Тот ма̄хум пусмалтан, ня̄врам ханищтан, культура ос спорт, мо̄т са̄всыр ма̄т рӯпатаӈ ма̄хум яныт­ла­вēсыт. Та̄н халанылт 11 классыт ханищтахтын а̄гит о̄выл щёс о̄лсыт. 
Та̄н сыре-сыр касылыт, олим­пиадат но̄х-паты­гла­нэ̄ныл ма̄гыс тамле яныг мӯйлупсал миӈкве тах­маявēсыт. Тыи Казанцева Екатерина Вячеславовна ос Мирзезаде Зехра Эльчин кызы Советский ӯсныл ос Невзорова Александра Олеговна Пионерский ӯсныл о̄лнэ а̄гит. Ты коныпал хӯрум хо̄тпат сутыт рӯпитаӈкве пēриявēсыт. Ос ХМАО-Югра счётный палатан О.А. Коминцева ос П.В. Черкашин аудитор-хо̄тпаг паттувесы̄г. 
Тувыл са̄кконыт палт тамле ла̄тӈыт пēнтсаныл. Нуса щēмьятын нё̄тмил ва̄рнэ ма̄гыс мо̄лты та̄лт государство па̄лыл 4 со̄тырал та̄стыглавēсыт, ань 4 со̄тыра 350 сол­ко̄вил ойтуӈкве патавет. Щēмьят са̄в ня̄врам са­мын патнэ ма̄гыс «Югор­ский семейный ка­пи­тал» олныл 2030 та̄л мус э̄лаль миӈкве патавет. Ос хотты щēмьят савалап ня̄в­рам ян­малтаӈкве выгы̄т ке, о̄с тув ловиньтавет ос олныл нё̄тавет. 
Мо̄т са̄кконытыт хӯлтыг­лым ла̄тӈыт тамлет о̄л­сыт. Хо̄нтлуӈкве ялнэ хум хо̄тпат та̄нки ма̄гсыланыл кол ӯнттын ма̄гыс очередь та̄л ма̄л вос мивет.  Хохса ос кальян хартнэ колн 18 та̄ланыл ат то̄влум ня̄врамыт щар ул вос та̄ртавет, ань депутатыт тамле ла̄тыӈ пирмайта­сыт. Ла̄тыӈ ат хӯлнэ хо̄т­пат пувавет ке, штрафыл пинавет. Округт туризм тэ̄лат э̄лаль тотуӈкве туп аккредитация о̄щнэ хо̄т­пат та̄ртавет. 
Тувыл Общественный палата 2023 та̄л сыс ва̄­рум рӯпатаныл о̄вылтыт потыр хӯнтлысыт. Тот ва̄т нупыл нила депутатыт рӯпатаныл пирмайтаса­ныл, хӯрум хо̄тпат сап­ра̄нин ат ёхталасыт. 
Тамара МЕРОВА
 
