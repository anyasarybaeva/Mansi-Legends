
Ань са̄сныл матыр пормас ва̄руӈкв морсыӈ хо̄тпа вēрми. Ханты-Мансийск ӯст рӯпитан «То̄рум Маа» музей са̄сныл ва̄рим са̄всыр пормасыт акван-атсаныл ос ань ӯст о̄лнэ мирн суссылтыяныл. 
Ма̄н пēс ма̄хманув пуссын ма̄щтырыг о̄лсыт. Та̄н во̄рн миннэ̄ныл порат матыр а̄ны, ня̄лы ёт ат тотыгласыт. Вит аюӈкв те тахмаēгыт, ха̄льныл са̄с нуēгыт, ӯмпи щуӈкырматэ̄­гыт ос таил вит а̄мартэ̄гыт.
Хум хо̄тпат ос хӯлпыт ма̄гыс а̄хвтас ва̄рсыт. Са̄с тӣврын а̄хвтас пиныяныл, ма̄нигтыяныл ос ёмащакв нэ̄гсалыяныл, тащир а̄хв­тас та̄рвит ма̄гсыл та ва̄рыгласыт. 
Хӯл пиннэ ма̄гыс ос косум о̄лыс, паттатэ та̄кыщ ю̄нтвес ос асыл пасата̄л­вес, та асытныл витэ кон вос щурги. Ос хум са̄в хӯл те пуви, тавēн та̄рвитыӈ а̄ти ты хӯл юв тотуӈкве. 

Ань ты хо̄тал мус во̄рт о̄лнэ ма̄хманув со̄втыт, па̄йпыт пуссын о̄ньщēгыт. Ня̄враманыл ма̄гыс а̄па ю̄нтэ̄гыт. А̄паныл пēс щирыл ю̄нтыяныл, хора­мыл щуртыяныл. Ня̄врам ёмащакв тот вос хуи, ул вос пилуптаве.
Ань Ханты-Мансийск ӯсн ёхталан мӯй ма̄хум ты пēс ва̄рмалит урыл музей колт потыртавет. Тот са̄сныл варим пормас са̄в атым о̄лы.
Валентина УЗЕЛЬ
 
