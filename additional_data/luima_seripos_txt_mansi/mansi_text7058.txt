
Рēгыӈ туи пора ювле та хультыс, ань со̄рни оспа таквсы пора ёхтыс. Кон мощ ащирмаӈнувег ēмтыс, то̄ванакт раквсам па̄сги манос хотты ма̄т хо̄тал палыт раквуӈкве вēрми. Лӯптаӈ йӣвыт хорамыӈ лӯптаныл ёл-патыглāнтэ̄гыт, во̄р янытэт такем хорамыӈыг ēмтэ̄гыт. Тувле нупыл сунсым нас ща̄гтэ̄гын.
Ос таквсыг ма̄хманув са̄в рӯпата о̄ньщēгыт, туи сыс тэ̄пкант янмалтан тэ̄нутаныл хот-выганыл, во̄рн пил ва̄туӈкве ос па̄кв атуӈкве ялапа̄лэ̄гыт. Тох хоса тэ̄лы кастыл со̄пас ва̄рēгыт. Тувыл тэ̄пкананылт манса̄вит овощит ос пил ва̄тсыт, таияныл тэ̄нутыт па̄йтсыт, хоты овощит ма̄к щирыл янмалтаӈкве э̄ри, та урыл нэ̄т та̄нки халанылт потыртэ̄гыт. Ос ӯсыӈ манос па̄влыӈ ма̄т касылыт о̄лыглан порат ва̄рум рӯпатаныл суссылтыяныл.
Ты накт Белоярский ӯс намхо̄талэ янытлан ма̄гыс са̄всыр мероприя­тият ва̄рыглавēсыт. Акв касыл «Дары осени» намаим о̄лыс, тот Бело­ярский районт «Югра лылыēп» ассоциацият пуӈктотнэ нэ̄, Ирина Фирсова, сосса ма̄хум касуӈкве во̄выгласанэ. Ма̄нь па̄вылт о̄лнэ хо̄т­пат ищхӣпыӈ ут хосыт касуӈкве вēрмысыт. Та̄н та̄нки па̄йтум тэ̄нутаныл «рецептыт» хассыт ос хурин по̄слым касылын кēтсаныл. 

Ань Белоярскийт «Нуви-Ат» са̄в мирыт ак­ван-атхатанэ колт «Дары осени» ярмарка рӯпитас. Ма̄хум та̄нки янмал­тан тэ̄­нутаныл сус­сыл­тасыт ос тыналасыт. То̄нт касылыт каснэ хо̄тпат пуссын яныг пӯмащипа ла̄тӈыл ла̄ввēсыт ос грамота-нэ̄пакытыл майвēсыт. 

Тох ищхӣпыӈ ут хосыт суссылтам ос «рецепт» потраныл ма̄гыс «Пилыт ос овощит» нампа номи­нацият Пашторы па̄вылт о̄лнэ Татьяна Кирилло­вна Лельхова ос Вера Терентьевна Данилова э̄сгувесы̄г. Татьяна Лель­хова ревень ос свекла овощнил атыӈ тэ̄нут ва̄рыс ос ты урыл потыр хансыс, хумус ва̄раве.  Вера Данилова хумус овощит тэ̄лы порат ём­щакв уральтым о̄ньщавет, ты ва̄рмалит о̄вылтыт потыртас.

Нэлли Григорьевна Пичерская ос Валентина Дмитриевна Ирган Ванзе­ватныл о̄лнэ нэ̄г ос Зоя Никоновна Тарлина Касумныл «Осенняя фан­тазия» номинацият янытлавēсыт. Валентина Ирган кабачок овощныл ща̄нька-ня̄нь ва̄рнэ урыл хансыс. Зоя Тарлина со̄сныл ща̄й па̄йтыс, сыре-сыр лӯптал хорамыӈ суссылтап ва̄рыс.

Ванзеват па̄вылт о̄лнэ нэ̄ Руфина Прокопьевна Гришкина «Осенняя ком­позиция» номинацият э̄сгувес. Нэ̄ такви колэ по̄хат подсолнух лӯптат янмалтам. «Всей семьей на даче» намаим тэ̄лат Надежда Алексеевна Гришкина янытлавес. Тав Тугияны па̄вылт о̄лы, щēмьятэ ёт акваг пил ва̄тэ̄гыт, картёпка янмалтэ̄гыт ос ӯйхуланыл ма̄гыс пум са̄грēгыт. 

Полноват па̄вылт о̄лнэ нэ̄ Людмила Николаевна Костина хорамыӈ лӯптат акваг янмалты. Са̄всыр лӯптал тав хорам ва̄ри ос хотьютын мӯйлупты, тох ма̄хумн ща̄гт ва̄ри. Тав ань «Цветы на даче» номинацият э̄сгувес. 

Ань тэ̄лы кастыл па̄йтым тэ̄нутыл ма̄хма­нув маткем та о̄лэ̄гыт тах.

Тамара МЕРОВА
