
Ювле хультум э̄тпост ам Советский районын рӯпата щирыл ялсум. Тот акв ма̄ньщи хум ёт хо̄нтхатыгла̄лсум. Ты хум наме Павел Кириллович Дунаев, тав Советский районт о̄лнэ «Ма̄нь Та̄гт» нампа заповедникыт ма̄-вит ӯргалым рӯпиты. Ты хум рӯпататэ хумус мины ос маныр ва̄рмаль тав о̄ньщи, ты урыл а̄нумн потыртас. На̄н тав потре э̄лаль ловиньтэлы̄н:

	- Ам ща̄нь-а̄щ рӯ
	танум та̄гт ма̄ньщииг о̄лэ̄гыт. Та̄н Полум ос Та̄пс ма̄ ēрыл ёхтысыт. Яныг щащēквам Евфимия яныгса̄т лов та̄л янытыг ēмталас. Тав ам яныг о̄пам Василий Дунаев ёт о̄лыс. Рӯтанум пуссын та ма̄т во̄раим яласасыт. Тот Дунаевыт ма̄нь па̄выл иӈ ӯнлы. 

	Яныг хо̄нт о̄лум порат о̄пам щēмьяӈ та̄гыл Э̄сс я̄ ва̄тат ос Ущтор ва̄тат о̄лсыт. То̄нт а̄щум нёлолов та̄лэ туп то̄влыс, тав во̄рпа̄вылт яныгмас. Ётылнув Хонгакурт па̄вылн ва̄нтлысӯв. Тот ма̄тэ сака во̄руиӈ, хӯлыӈ ос пилыӈ. Ты нё̄тнэ ма̄кве во̄руиӈыг ос сыстамыг э̄лаль хультуптан ма̄гыс тот «Конда-Сосьвинский» нампа заповедник ва̄рвес. 

	О̄выл кӯщаиг тот Василий Владимирович Васильев о̄лыс. Та порат тот Дорогостайский ос Горновский кит о̄йкаг ма̄-вит ханищтым рӯпитасы̄г. А̄щум тэ̄н палтэ̄н хансуӈкве ос ловиньтаӈкве ханищтахтас, ва̄тихал тув ялантас. Тэ̄н хосытэ̄нт журналыт ос мо̄т са̄всыр нэ̄пакыт ловиньтаӈкве ханищтахтас. Василий Владимирович са̄в та̄л тот рӯпитас. 

	Са̄ртын ма̄хум Хонгакурт па̄выл мус тэ̄нут-пормас йивха̄пыл пēщ-о̄влыл хартыгласыт. Аквматнакт тэ̄нут-пормас тотнэ хо̄тпат сака айхатасыт, па̄вылн пуссын кучумыг ёхтысыт. Тыима̄гыс ма̄-вит ӯргалан кӯщай хум яныг кӯщаитн сака ля̄выльттавес. О̄йка сыме ат вēритас, писалил пистхатас. Тав та ма̄т ёл-щё̄питавес.

	Ма̄н ос колта̄глыл Хонгакурт па̄вылт мисыт о̄щсӯв. Тэ̄пканыт са̄всыр тэ̄нут янмалтасӯв. Та порат па̄вылт ва̄тахкем кол ӯнлыс. Тот ла̄пка, клуб-кол, ня̄нь ва̄рнэ кол, метеостанция, на̄йпос ва̄рнэ кол ос ма̄нь пӯльница рӯпитасыт. Тувыл 1951 та̄лт та заповедник лап-пантвес. Мир па̄вылныл ла̄кква-миныгласыт, туп ма̄н щēмьяв тот хультыс.

	А̄щум 1949 та̄лт 

	армиян лусытаӈкве ялыс. Юв ёхтуме юи
	па̄лт Хонгакурт па̄-вылт охотпромхозт во̄раяӈкве патыс. Тот 1974 та̄л мус нёхыс, лэ̄ӈын ос мо̄т во̄руй алыщлым рӯпитас.

	 Тувыл 1976 та̄лт ма̄н о̄лнэ ма̄вт ос «Ма̄нь Та̄гт» ма̄-вит ӯргалан ма̄ ва̄рвес. Тот о̄выл кӯщаиг ос Леонид Фёдорович Сташкевич рӯпитас. Тав та̄ра ам а̄щум такви палтэ рӯпитаӈкве вистэ. Ты ӯргалан ма̄ Штильман о̄йка тав ва̄руӈкве номылматастэ. Тав Москва ӯст йис ма̄ ӯргалан учёный хо̄тпаг рӯпитас. «Ма̄нь Та̄гт» намыл ос ам а̄щум Кирилл Андреевич Дунаев, тав пиныстэ. Тав 1932 та̄лт та ма̄т самын патыс. Са̄в та̄л тот во̄раим яласас, ма̄-витэ янытэ̄т ёмщакв ва̄стэ. Тыима̄гыс тув рӯпитаӈкве ты во̄ввес.

	Ма̄н колта̄глувт нила ня̄врам яныгмасӯв. Яныг каӈкум, кит увщиягум ос ам. Та̄н пуссын холасыт, ань амккем хультсум. Ань яныгмам па̄влумн ва̄тихал ялантэ̄гум. Тот о̄лнэм сыс ща̄нягум-а̄щагум колт хӯлэ̄гум. Па̄вылт пēс колыт пуссын нирыл лап-яныгмавēсыт, ёл-ра̄гпысыт. 

	Ам 1977 та̄лт Советский ӯс школат лов класс а̄стласум. Аквта туи «Ма̄нь Та̄гт» ӯргалан ма̄н лēсникыг рӯпитаӈкве патхатасум. Ӯргалан ма̄ мувлахил во̄рколыт ӯнттуӈкве нё̄тсум. Армиян миннэм мус тот акваг рӯпитасум. Кит та̄л лусытасум, юв ёхтысум, ос акв тув рӯпитаӈкве патхатасум.

	Тувыл ётылнув по̄хын минасум. Мо̄т ма̄т мощ рӯпитасум, о̄с амки яныгмам ма̄мн минасум. Тот метеостанцият рӯпитасум. Ос хунь «Ма̄нь Та̄гт» ӯргалан ма̄т мо̄т кӯщай пēнтхатас, ам ос лēсникыг тув патхатасум. То̄нт ма̄ уральтым тэ̄лы порат ёсал ё̄мыгтасув. Ёмнэ лё̄ӈхе хоса о̄лыс. Таима̄гыс ты ка̄сыӈ атхуйплов вēрыста э̄т хӯлнэ ма̄гыс во̄рколыт ӯнттысӯв. 

	«Ма̄нь Та̄гт» янытэ̄т мувлахил хӯрумса̄т вēрыста ēмты. Ам ӯргалан ма̄кем ос яныгса̄т вēрыста о̄лы. Ма̄н тот хо̄т инспектор рӯпитэ̄в. Кит хо̄тпаг лов хо̄тал рӯпитэ̄г, тувыл мо̄т кит хо̄тпа патхатэ̄г. Тыщир пēнтхатым рӯпитэ̄в. Во̄рт яласан ма̄гыс пуссын «Бураныл» майвесӯв.

	Ка̄сыӈ э̄тпос ӯргалан ма̄ мувылтылӯв. Мори алыщлан хо̄тпат ул вос во̄раясыт, ма̄в акваг уральтылӯв. Тамле ва̄рмаль о̄лыглы, то̄ванакт мори алыщлан хо̄тпат тув ёхтыпа̄лэ̄гыт. Са̄выӈпа̄лэ щёпрыт, ятрит па̄тлуптым яласэ̄гыт. 

	Аквматнакт мēн юрт хо̄тпамēнтыл ма̄-вит уральтаӈкве минасмēн. Акв ма̄т лё̄хъяс ӯлтта минам «Буран» лё̄ӈх хо̄нтсумēн. Номсымēн, тав ювле миннэ̄тэ порат пувиламēн. Ты кос ӯрхатсумēн, насати мо̄т ма̄ныл тахамыт. Та̄н ань ё̄р «Бураныл» яласэ̄гыт. Осыӈ тӯйтыл ат пилэ̄гыт, ёл ат тагапēгыт. 

	То̄ва по̄х хо̄тпат щар ат пилэ̄гыт. Ма̄н ӯнттум во̄рколанувт алыщлым о̄лэ̄гыт. Таквсы, ущты тӯйт патнэ порат тамле хо̄тпат са̄в щёс пувиньта̄лсӯв».

	Ты рӯпата коныпал инспектор хо̄тпат тэ̄лы порат во̄руй лё̄ӈхыт сунсэ̄гыт. Манырсыр во̄руй во̄рт яласы, манса̄вит во̄руй о̄лы, пуссын ловиньтым о̄ньщияныл. Вертолётыл яласэ̄гыт, со̄руп, са̄лы манса̄вит о̄лы ос ловиньтыяныл. Тувыл манырсыр лӯпта во̄рт тэ̄лы, хансыяныл ос ты хосыт научный рӯпата ва̄рēгыт. Ётыл ты лӯптат пуссын нэ̄пакн хансавет. Маныр во̄рт хо̄нтэ̄гыт, хури по̄слэ̄гыт ос кина суснэ то̄тапн снимайтэ̄гыт. Тамле ты пӯмащ рӯпата ва̄рēгыт. 

	Павел Кириллович акв та̄рвит ва̄рмаль урыл а̄нумн потыртас. Ам та потре мо̄т газетат тах хансылум.

	 

	Николай МЕРОВ
