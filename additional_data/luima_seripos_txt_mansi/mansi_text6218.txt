
Ма̄н ма̄вт са̄всыр пил яныгми. То̄ва пилыт ос э̄лыл тыг тотавет. Ка̄сыӈ хо̄тпа манос ня̄врам пил тэ̄ӈкве сака э̄рупты. Та̄н э̄лумхо̄лас кӣвре ма̄гыс са̄в ёмас витаминат мыгыт.
Лēккарыт ла̄вум щи­рыл, ма̄нь ня̄врам акв та̄ланыл то̄влын порат ущ пилыл тыттуӈкве ро̄вēгыт. О̄с тавēн акв­торыг са̄в пил ул маēн. О̄выл порат туп ма̄нь ня̄лы охсал тыттэлы̄н, пилыт сованыл хот-вуēн. Тувыл э̄лаль 50-100 са̄вит грамм пилыл ла̄щал-ла̄щал са̄вмал­тэ­лы̄н. Ос ӯргалахтэ̄н, тав со̄рге а̄гмыӈыг ул вос ēмты. Ты коныпыл ня̄в­рамын матыр аллер­гия ул вос о̄ньщис. Ты ва̄р­маль ёмщакв та̄ра-пат­тэ̄лы̄н, то̄нт ущ тавēн пил миӈкве ро̄ви. 
Тэ̄нутыт ханищтан институтт рӯпитан хо̄т­пат ла̄всыт, акв та̄л яны­тыг ēмтум ня̄врамыт о̄влэ̄т сосыг, са̄вни пи­лыл ос крыжовникыл со­ваныл та̄л тыттуӈкве ёмас. Ётылнув ӯсморах, ӯйрищ пил, клубника миӈкве ро̄ви. Ня̄врам хунь акв та̄лэ ос хо̄т э̄тпосэ то̄влы, тавēн облепиха ос черешня пил маяпа̄нтуӈкве вēр­мегы̄н. Ты пилыг кӣвыр ма̄гыс о̄с сака ёмасы̄г. 
Ня̄врам хӯрум та̄лэ то̄влын мус 150 грамм са̄вит пилыл миӈкве ро̄ви. Тыгыл э̄лаль хо̄т та̄лэ то̄влын мус иӈ 200 граммыл миӈкве вēрмилы̄н. Ня̄врам хунь ӯлыщ пуӈканэ яныгмēгыт, то̄нт ущ тавēн совыӈта̄гыл пи­лыт маēн. Атиӈк ня̄врам ла̄п-ӯнтуӈкве вēрмаве.
Ущты атым пилыт каша ос щаквит ёт па̄й­туӈкве ро̄ви. Тэ̄нэ э̄лы-па̄лт лю̄ль пилыт хот-вуēн. Тувыл ём­щакв хот-ловтэ̄н, ня̄врамыт со̄р­ганыл а̄гмыл ул вос ēмтсыт. 
Мир пусмалтан департаментныл кēтым ля̄ххал мāньщи лāтӈыг Николай МЕРОВ хансыстэ
