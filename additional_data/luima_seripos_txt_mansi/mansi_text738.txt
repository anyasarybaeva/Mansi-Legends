
Ханты-Мансийск ӯст Геннадий Райшев, ка̄тыл хурит ханты о̄йка,  о̄с акв суссылтапе рӯпиты. Тав 1960-1970 та̄лытт по̄слум хуриянэ тот суссылтавет. Та̄наныл сунсыглаӈкве са̄в мир ёхталас. Еремей Айпин, соссаӈ ма̄хум Ассамблея кӯщай хум, Геннадий Степанович ёт хосат та̄гыл ва̄йхаты.   Еремей  Данилович ла̄выс: «Та та̄лт ма̄н округув 83 та̄лэ то̄влыс. Округув ма̄гсыл са̄в рӯпата ва̄рнэ ма̄хум ма̄н янытласанӯв. Г. Райшев соссаӈ ма̄хум культура но̄х-во̄рмалтан ма̄гсыл о̄с са̄в ё̄р пиныс. Тав хуриянэ нупыл сунсым, нё̄тнэ ма̄-витув ма̄н ка̄салылӯв». 

	Ты суссылтап Наталья Фёдорова, искусствовед-нэ̄, щё̄питастэ. 1960-70 та̄лыт порат по̄слым хуриянэ хумус та̄н акван-атсаныл ос суссылтапн ва̄рсаныл, та урыл потыртас. Тав ла̄выс, то̄ва хуриянэ Карпинск ӯсныл тыг тотвēсыт, ӯсувт нэ̄мхуньт ат суссылтавēсыт. То̄ват  са̄в та̄л акв ма̄т хуим, щар лю̄лиг ēмтсыт. Та̄наныл мӯсхалыг щё̄питаӈкве 

	са̄в хо̄тал э̄рмыглас. 

	 Ты э̄лы-па̄лт «Графика Райшева» нампа выставкатэ суссылтавес. Та та̄л о̄йка 80 та̄лэ то̄влыс, ты кастыл тав ётэ рӯпитан хо̄тпат са̄всыр суссылтапыт ань щё̄питэ̄гыт. 

	 

	Л. Спирякова 

	хансум потре 

	ма̄ньщи ла̄тӈыл 

	Л. Теткина хансыстэ

	 
