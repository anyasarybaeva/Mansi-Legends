
Ты э̄тпост лēккарыт янытлан хо̄тал о̄лыс, таима̄гыс ам пӯльницат рӯпитан манос рӯпитам рӯтанум урыл хансуӈкве таӈхēгум. 
Налыман арыгтем та̄л рӯпитас
Ханты-Мансийск ӯст хосат та̄гыл ма̄нь лēккарыт ханищтан училище о̄лы, ам яныг увщим Екатерина Кузьминична Чеме­зова, тав тот 1974 та̄лт ханищтахтас. Учили­щатэ а̄стламе юи-па̄лт тав Октябрьский райо­нын рӯпитаӈкве минас, та порат ма̄ньлат ма̄хум хотты па̄вылн рӯпи­таӈкве тēтвēсыт. О̄влэ̄т Заречный па̄выл пӯль­ницат рӯпитас, ётылнув хум ва̄рыс, о̄йкатэ наме Владимир, тэ̄н Комсо­мольский па̄вылн ва̄нт­лысы̄г. 

Катяв са̄в та̄л школат ня̄врамыт уральтым рӯпитас, ка̄сыӈ хо̄тал манхурип тэ̄нутыл та̄н тыттавет, таи уральтас. Ня̄врамыт о̄с акваг сун­сыгласанэ, нэ̄матыр нюлми манос а̄гм ул вос о̄щсыт. Хотьют а̄гмыӈ, тав пӯльницан лēккар палт тēтсанэ, лēккарн тэ̄рпил вос хансавет. Пуссын аквъёт тав налыман арыгтем та̄л лēккарыг рӯпитас, ань туп тит та̄л пенсиян минас, юн колсори рӯ­пата ва̄ри, тэ̄пканэ̄т са̄в­сыр тэ̄нут янмалты.  
Екатерина Владимир о̄йкатэ̄нтыл хӯрум ня̄врам янмалтасы̄г – Сергей, Елена ос Наталья. Ань Лена а̄гитэ̄н пыгаге Игорь ос Костя анēкватэ̄н-ащо̄йкатэ̄н палт ва̄ти­хал ёхталэ̄г, ня̄врамыг школат Большой Атлым па̄вылт ханищтахтэ̄г, ӯщлахтын халт акваг мӯйлуӈкве тотыглавег. Туи сыс тай хоса тот о̄лэ̄г. 

Елена Большой Атлым па̄выл школат ня̄врамыт ханищтым рӯпиты. Тав ня̄врамыт та̄ксарыг о̄луӈкве ханищтыянэ, физкультура акваг вос ва̄рēгыт. О̄йкатэ наме Степан Картыков, тав ханты хум, тэ̄лы ос туи хӯл алыщлы, па̄вылт хотты рӯпата ликми, таи ва̄ри. 
Катям ма̄нь а̄гитэ̄н Наташа Ханты-Мансийск ӯст о̄лы, тэ̄нут тыналан ла̄пкат рӯпиты. Ты э̄лы-пал такви па̄влэ̄т пē­кар­нит рӯпитас, тувыл яныг ӯсн о̄луӈкве ва̄нтлыс, ма̄ньлат ма̄хумн ма̄нь па̄вылт о̄луӈкве марщум, таима̄гыс мо̄т ма̄н та ва̄нтлэ̄гыт. 
  
Увщим яныг пыгēн наме Щēрти о̄лыс, тав школат хум хо̄тпа рӯ­пата ва̄рыс, матыр хот-саквалы, тав хот-щё̄­пи­тасанэ, атхатнэ пор­сыт э̄л-тотыглас. Мо̄лты та̄л тав яныг квадроциклыл сакватахтас, та̄ра тот лылытэ ойматас, омаге-а̄тяге ёт о̄лыс, о̄лмēт тэ̄­натэ̄н акваг нё̄тыс, ань тэ̄н тав та̄лэ та хультсы̄г. 
 Яныгпа̄ла хо̄тпат пусмалты
Мо̄т увщим Людмила Рудольфовна Мерова Саранпа̄вылт школа а̄стламе юи-па̄лт, Тюмень ӯсн э̄лаль ха­нищтахтуӈкве минас, тот ос ма̄нь лēккарыт ханищтан училищат 1984 та̄лныл ос 1986 та̄л мус ханищтахтас. Та порат та̄ра пӯльницат рӯпитаӈкве патыс, ос са̄в та̄л Тюмень ӯст ток­сикология отделеният областной пӯль­ни­цат рӯпитас. 
Тув са̄всыр лю̄ль тэ̄рпи аялам манос лю̄ль ла̄хыс та̄япам хо̄тпат тотавет, та отделеният лылыяныл нэ̄гылттавет. Людмила а̄гмыӈ хо̄тпа тēлупта̄рсэ тэ̄рпиӈ ю̄н­тупыл молях хо̄нтыг­пиянэ, тавēн ты рӯпата ва̄руӈкве кӯстыр о̄лыс. 
Людав тит а̄ги янмал­тас – Настя ос Люция. Настятэ ань такви щēмьяӈ, Тюмень ӯст о̄лы, Улякщи о̄йкатэ̄нтыл а̄гииг-пыгыг янмалтэ̄г. Женя пыгēн аквхуйплов та̄л яныт, Аня а̄гитэ̄н ат та̄лэ. Настя ма̄нь ня̄врамыт ӯргалым садикт рӯпиты, о̄йкатэ яныг ма̄шинал яласы. 

Ма̄нь а̄гитэ Люциятэ Ханты-Мансийск ӯст технолого-педагогичес­кий колледжит кол ӯнт­тын хо̄тпаг ха­нищ­тахты.
Людмила Тюмень ӯсныл 2005 та̄лт Ханты-Мансийскын ва̄нтлыс. Тыт социальный службат рӯпиты, ӯст акв колт яныгпа̄ла хо̄тпат о̄ньща­вет. Тав та̄наныл ураль­тыянэ, яныг э̄кват ос о̄йкат лēккарн хансым тэ̄рпияныл пора щирыл вос аияныл, хот ул вос ёрувлыяныл, ка̄таныл-ла̄гланыл массажил ва̄риянэ.
Ты тӯя хащта̄л а̄гм хо̄нтвес, мир пусмалтан ма̄гыс лēккарыт ат то̄вылхатэ̄гыт. Мо̄лал Людмила Шапша па̄вылн яныгпа̄ла ма̄хум о̄лнэ колн рӯпитаӈкве во̄ввес, тав та̄ра ка̄сащас, тит са̄т сыс тот тармыл о̄лыс ос рӯпитас. Тув миннэ э̄лы-па̄лт та̄н, лēккарыт, пуссын э̄рнэ анализаныл вуйвēсыт, ёмщакв уральтавēсыт ос ущ тув рӯпитаӈкве та̄ртвēсыт.
 Тот смена щирыл рӯпитасыт, титхуйплов щё̄с сыс рӯпитэ̄гыт ос акв э̄т ӯщлахтэ̄гыт, тувыл о̄ста рӯпитэ̄гыт, ма̄хум давленияныл ураль­тыяныл ос маныр во̄вēгыт – нё̄тэ̄гыт.  

Яныгпа̄ла э̄кват ос о̄йкат хунь тэ̄ӈкве минэ̄гыт, лēккарыт та̄н по̄ханылт минлахтэ̄гыт, матум утыт лап ул вос ӯнта­вет, мӯсхал щирыл вос тэ̄­пъ­ялэ̄гыт. 
Людмила ла̄ви, матум э̄кват то̄ват ма̄нь ня̄в­рам хольт нёсара̄лэ̄гыт, тыи ат тэ̄гыт, таи ат таӈ­хēгыт, матыр ат а̄ртми. Тот рӯпитан ма̄хум та̄наныл та пēр­га­та̄лэ̄­гыт, то̄ват торыӈ ё̄мыг­таӈкве та̄нти ат вēр­мē­гыт. Рӯтанылн хот-арыгтаптавет, тамле колн та тотавет. Тахольт тот ёмас лēк­карыт, сымыӈ хо̄тпат рӯпи­тэ̄гыт, матум э̄лумхо̄лас сыстамыг о̄ньщаве ос сыме ат э̄тгалаве.  
Лӯпта э̄тпост социаль­ный работникыг рӯпи­тан ма̄хум ос лēккарыт янытлавет, Людмила сас тамле рӯпатаг ва̄ри, таве тит ялпыӈ хо̄талыл янытлылув. 
Пуӈк ва̄рнэ лēккар
Ма̄н щēмьявт о̄с акв хо̄тпав лēккарыг рӯ­питы, амти яныг пыгум - наме Константин Андреевич Дышлевой. Костям хунь школат ханищтахтас, то̄нт тав та̄ра ла̄выс, лēккарыг рӯпитаӈкве таӈхи. Лов ос 11 классыгт ханищтахтамēт тав медицинский коллед­жин ялантас, тот та̄н ты рӯпата урыл потыр­та­вēсыт. Ханты-Мансийск ӯст №1 школа а̄стлас ос Тюмень ӯсн минас, тот Тюменский меди­цинский университетт стоматологический факультетт ат та̄л ха­нищтахтас, та юи-па̄лт акв та̄л интернатурат о̄с э̄лаль ханищтахтас. 

Таве а̄стластэ ос туи областной стома­тологи­ческий пӯльницан рӯ­питаӈкве патхатас, ань тот нила та̄л рӯпиты, ма̄хум а̄гмыӈ улщ пуӈ­ка­ныл хот-маныг­тыянэ, тув ка̄сыӈ хо̄тал сака са̄в ма̄хум ёхталэ̄гыт, пус­сын илттыг илям­тавет. 
Мо̄т пӯльницат о̄с рӯпиты, ма̄хум пуӈкыл ва̄риянэ, рущ щирыл ла̄ваве «имп­лантация зубов», ты ӯлщ лувын тēрло̄мт ё̄ӈхтаве ос тав нумпалэ̄н ёмас пуӈк ва̄раве. Ты пуӈкыт щар э̄лумхо̄лас такви пуӈ­канэ хольт сусхатэ̄гыт, ты сака на̄к­сылыӈ ос та̄рвитыӈ рӯ­пата. 
Костям ла̄ви, тав палтэ пусмалтахтуӈкве ёхталан хо̄тпат то̄ват таве ханьщияныл, хо̄т ӯст ка̄салыянэ, тав ётэ пащалахтэ̄гыт. Пыгум рӯпататэ сымыӈыщ ва̄­ритэ, ла̄ви, тавēн ма̄хум ёт рӯпитаӈкве сака ёмас, э̄лумхо̄лас а̄гме мины, тав о̄с номтэ ёмасыг ēмты. 

Костя ма̄нь порат Саранпа̄вылт яныгмас, мēн ва̄тихал Хо̄рыӈ­па̄вылн ялантасмēн, тот тав анēкватэ ос ащо̄йкатэ ёт яныгмас. Ма̄н аквъёт мис посуӈ­кве минэ̄в, пум ва̄руӈкве о̄с аквъёт ялантасӯв, то̄ва порат толгуӈкве таве о̄с ёт вуйлыслув. Тав та пора акваг но­мылматыгла̄лытэ, то̄ва ма̄ньщи ла̄тӈыт ма̄нь пора па̄сыл номиянэ, ла̄ви: «Анēквам тох ты ла̄всас». 
Ань хащта̄л а̄гм хо̄нтым па̄сыл лēкка­рытын сака та̄рвитыӈ рӯ­питаӈкве. Рēгыӈ порат янытэ̄тыл костю­мыл масхатым рӯпитэ̄гыт, нёланыл-сӯпаныл мас­кал лап-пантыяныл, сам­тер пинэ̄гыт ос ка̄тн тулё̄влыӈ па̄сса масэ̄­гыт, тох лап-пантхатым э̄лумхо̄лас ёт рӯпитаӈ­кве сака та̄рвитыӈ ос вос­сыг хоталь ва̄рхатэ̄­гыт. 

Ма̄н лēк­каранувн пуста̄гыл о̄лнэ ла̄тыӈ ла̄вēв, со̄т ос щунь вос о̄ньщēгыт, На̄й-О̄тыранувн вос ӯр­галавет. 
Лӯпта э̄тпос ва̄т нупыл о̄выл щислат лēккарыт янытлан хо̄тал о̄лыс, ма̄н та̄наныл сы­мыӈыщ янытлыянув, мир пуста̄гыл вос о̄лэ̄­гыт, та̄нанылн мощща­нув рӯпата ēмты. 

Галина КОНДИНА
