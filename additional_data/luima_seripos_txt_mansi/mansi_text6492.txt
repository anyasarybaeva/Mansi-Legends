
Округув кӯщай нэ̄ Наталья Комарова ва̄т са̄грапнал э̄тпос 9 щислат о̄лнэ ма̄в 90 та̄лэ то̄влын хо̄тал э̄лы-па̄лт ля̄ххал тотнэ ма̄хум ёт ищхӣпыӈ ут хосыт потыртас. 
Та хо̄талт са̄всыр ӯсытт, па̄влытт о̄лнэ хо̄тпат, Китай, Сирия, Замбия ос мо̄т хо̄н ма̄т о̄лнэ ма̄­хум таве са̄всыр ва̄р­маль урыл китыг­ласа­ныл. 
О̄влэ̄т коронавирус-а̄гм ос ма̄хум пусмал­тан урыл потыр о̄лыс. Наталья Комарова ла̄­выс, ты а̄гм ма̄-во̄й но̄х-винэ компаният рӯпи­тан ма̄хум тӯяг тыг тот­сыт. Яныг ӯсытт о̄лнэ мир а̄гмыл ēмтуӈ­кве пат­сыт, ань ма̄нь па̄в­лы­тыт о̄лнэ ма̄хум а̄г­мыл ēмтэ̄гыт. 
Ма̄н округувн мо­щēртын 400 тэ̄рпи тах тотаве. О̄влэ̄т лēккарыт, мирн нё̄тнэ ма̄хум, по­лицият рӯпитан хо̄тпат ты тэ̄рпиӈ прививкал тах ва̄равет. 
Ань ат со̄тыра 600 лēккарыт округув яны­тыл рӯпитэ̄гыт. 2025 та̄лт тыт хо̄т со̄тыра арыг­кем лēккарыт ма̄­хум пусмалтаӈкве па­тэ̄­гыт. Та та̄л мус лов арыг­кем ФАПыт ма̄нь па̄выл­квет ӯнттавет. Пēс пӯль­ницат ёма­щакв щё̄питавет, са̄в­сыр ищхӣпыӈ утыл ёв­тавет.  
Ханты-Мансийский район Горноправдинск па̄вылт ӯнттын пӯльни­ца хоты порат а̄стлаве, та урыл о̄с китыглавес. Тав ла̄выс, та па̄вылт пӯльница са̄в та̄л ӯнт­таве ос па̄влыӈ мир ӯр­ха­туӈкве ва̄гта̄л патсыт. Ань мо̄т организацият рӯпитан хо̄тпат пӯльни­ца ӯнттуӈкве патсыт ос 2021 та̄лт туи а̄стлаӈ­кве ла̄вхатасыт. 
Горноправдинск па̄­вылт о̄лнэ ма̄хум пус­малтахтуӈкве Ханты-Мансийск ӯсн кēт­ы­г­ла­вет. Тувыл та̄н лēк­карыт палт хас­ха­туӈкве ос ищхӣпыӈ ут хо­сыт талон-нэ̄пак виӈ­к­ве щар ат вēрмē­гыт. Кӯщай нэ̄ та па̄вылт о̄лнэ ма̄хумн нё̄туӈкве ла̄выс. 
Сургут ӯст рӯпитан пӯль­ницат урыл Наталья Комарова тох потыртас: 
– Яныг таквс э̄тпос Сургут ӯст о̄лнэ акв пӯльница ёмащакв щё̄­пи­тавес, о̄люпыл сарт­вес, йильпи иснасыл пēнт­вес ос са̄в мо̄т рӯ­па­та тот ва̄рвес. 
Ань акв хо̄тал сыс 425 э̄лумхо̄­лас пусмал­тахтуӈкве ёх­талаӈкве тув вēр­мē­гыт. 2021 та̄лт о̄с акв йильпи пӯль­ни­цат та ӯст рӯпи­таӈкве о̄вылтахты, 315 э̄лум­хо̄лас аквторыг тот тах пусмалтаве. Ос хо̄тал сыс 165 э̄лумхо̄лас лēк­ка­рыт палт ёхталаӈкве тах вēр­мēгыт. 
Сургут ляпат А̄с я̄ ӯлтта унсах хоты порат ва̄раве, ля̄ххал тотнэ ма̄хум о̄с пӯмщалахта­сыт. Наталья Комарова ла̄выс, та̄н э̄рнэ нэ̄пак ань щё̄питасыт, Москва ӯсн кӯщаит палт кēт­са­ныл. 
Нэ̄пак ке пирмай­таве, йильпи унсах мо̄­тыт та̄л туи ва̄руӈкве тах о̄вылтаве ос 2024 та̄л а̄стлаве. Яныг ун­сах-капай ва̄рнэ ма̄гсыл 60% са̄вит олн Москва ӯсныл кēтаве ос 40% са̄вит олн округ мир­кол­ныл та̄ставе. 

«Ханты ясаӈ» нампа газетат рӯпи­тан нэ̄ Ирина Самсонова Югорский университе­тыт ма̄ньлат а̄гит, пы­гыт ма̄ньщи, ханты ос ё̄рн ла̄тӈыт манрыг ат ха­нищ­тавет, ты урыл китыг­лахтас. 
Наталья Владими­ровна ла̄выс, ты колт ма̄ньлат хо̄тпат са̄в­сыр мирыт ла̄тӈыт ань ханищтэ̄гыт. Тот «выс­шая школа журна­лис­тики и языкознания» нампа кол ва̄рвес. 
Ма̄хум финно-угор­ский ла̄тӈыт тот о̄с ха­нищтэ̄гыт. Сосса ма̄хум «Языкознание и литера­тура» ос «Языки народов РФ» нампа про­грам­мат щирыл ас­пи­рант-хо̄т­пат ханищ­та­вет. Кӯщаиг матах та̄л тот ханты нэ̄ София Влади­ми­ровна Онина о̄лы. 
Та хо̄тал Наталья Комарова ля̄ххал тотнэ ма̄хум ёт хӯрум щё̄с потыртас. Коронави­рус-а̄гм, вакцина урыл, пӯль­ницат, школат ӯнт­тын урыл, лё̄ӈхыт ва̄рнэ урыл ос са̄в мо̄т э̄рнэ тэ̄лат урыл китыглавес.
Людмила ТЕТКИНА
