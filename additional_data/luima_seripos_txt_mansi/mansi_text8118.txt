
Ханты-Мансийск ӯст о̄лнэ нэ̄ Светлана Астапович яныг пӯмащипа ла̄тыӈ депутат-хо̄тпан Руслан Проводниковын газетав хосыт кēты. Мирн ва̄нэ ма̄ньщи хум тавēн рӯпататэ щирыл нё̄тыс. Светлана Михайловна ты ва̄рмаль урыл таи потыртас: 
– Ам 2019 та̄лт пред­принимательство тэ̄ла щирыл рӯпитаӈкве вуй­хатасум. О̄влэ̄т са̄всыр э̄рнэ нэ̄пакыт акван-ат­санум ос Ханты-Мансийск ӯст Пушкин ӯсхулыт нилыт колт «ЭтноЮгра» ла̄пка ва̄рсум. Тот сосса ма̄хум ва̄рнэ пормаса­ныл, маснутаныл тына­ласанум. Ос амки матыр-а̄ти ю̄нтсум, сакныл тур­ло̄п­сыт, пальсакыт харт­сум, сувенирыт тына­лан ма̄гыс ва̄рсум.
Ханты ос ма̄ньщи ма̄щ­тыр хо̄тпат ёт потыр­тахтасум. Та̄н та̄нки ю̄н­тум пормасаныл а̄нумн кēтсаныл, ам ос ла̄пкамт э̄лаль вос тыналасанум. Пормасыт тыналан ко­ныпал ōс акв ва̄рмаль ва̄руӈкве номсысум. Ӯст о̄лнэ ма̄ньщит ам палтум во̄выглаӈкве тахсанум. Суп ю̄нтуӈкве, сак харт­уӈ­кве ос нас матыр ма̄щ­тырлаӈкве аквъёт вос вēрмысӯв. 
Ам ла̄пкам урыл са̄в­нув мир вос ва̄гыт, ищ­хӣпыӈ утыт амки ло̄пс ва̄рсум, ма̄щтыр хо̄тпат ю̄нтум пормасыт ма̄хум тот о̄с вос ёвтсыт. Ос аквта та̄лт «Югра­Тур - 2019» нампа тэ̄нут-пор­мас сус­сылтапын во̄выг­лавēсум, сосса ма̄хум о̄щнэ пормасыт тот сус­сылта­санум, ты­на­ласанум ос амки рӯ­патам урыл потыртасум. 
Тох рӯпитаӈкве а̄нумн сака мӯстыс кос, тувыл 2020 та̄лт ма̄ньполь э̄т­пост коронавирус-а̄гм ēмтыс, юн о̄луӈкве пус­сын ла̄ввесӯв. 
Са̄всыр пор­ма­сыт ты­налан ла̄пкат лап-пант­вēсыт, тэ̄нут ла̄пкат туп рӯпитасыт. Нэ̄мхотъют ат ла̄выс, манса̄вит хо̄тал манос э̄тпос тох юн ӯн­луӈкве патэ̄в. Ла̄пкам акв­та ма̄т вос о̄лы, аренда-олныт э̄лаль та ойтсум. Ам таса̄вит э̄тпос ат рӯпита­сум, пормас ат тынала­сум, олнанум холасыт. 
Ты организация кӯщаит ёт такос потыртахтасум, такос ла̄выгласанум, олн хунь сэ̄луӈкве патэ̄гум, та̄н ётаныл та̄ра тах ойт­ха­тэ̄гум. То̄нт предприни­матель-хо̄тпат нё̄твēсыт кос, ам ва̄рум рӯпатам нэ̄пакыт ат хасвес, олныл ат та̄стыглавесӯм. 
Ам ла̄тӈанум ты кӯ­щаит щар ат хӯнтлысыт, ос ӯрхатуӈ­кве щар ат тах­маясыт, ам ётум суты­тахтуӈ­кве о̄вылтахтасыт. Нэ̄па­кыл кēтвēсум, та̄­на­нылн аренда ма̄гсыл та̄ра вос ойтэ̄гум ос ты коны­пал пени-олныл хасвēсум. 
Ам таса̄вит э̄тпос ат рӯпитасум, хотыл таса̄вит олн выгум? Ты юи-па̄лт амки ла̄пкам лап-пан­тыслум, ма̄ньщи, ханты пормасыт тыналаӈкве воссыг ат патсум. Та па̄с­ныл а̄нумн са̄в пищма та̄н хансыгласыт, олн акваг во̄всыт. 
Ам амки та̄рвитыӈ ва̄р­малюм урыл Руслан Про­водниковн пищма хассум. Тав Ханты-Мансийск ӯсн хунь ёхтыс, ты организацият рӯпитан хо̄тпат ёт хо̄нтхатыглас ос та̄н а̄нумн вос нё̄тэ̄гыт, потыртахтас. Ты юи-па̄лт ла̄ввēсум, пеня-олныт ой­туӈкве ат э̄ри, ос аренда ма̄гсыл а̄рнтам та̄л оиг­пан мус вос ойтылум. 
Ань Ханты-Мансийск ӯст «Лылыӈ со̄юм» ня̄вра­мыт ханищтан колт рӯ­питэ̄гум. А̄гит ма̄ньщи щирыл ма̄щтырлаӈкве ханищтыянум. Ты ма̄хум  ёт 2023 та̄л оигпан мус тах а̄рнтам ойтуӈкве ла̄вхатасум. 
Ам ма̄ньщи газета щирыл Руслан Провод­ни­ковын яныг пӯмащипа ла̄тыӈ ла̄вēгум, матъёмас а̄нумн нё̄тыс ос ты кӯ­щаит ёт потыртахтуӈкве вēрмыс. Ма̄ньщи хум э̄лаль пуста̄гыл вос о̄лы. На̄й-О̄тыранэ̄н акваг вос ӯргалаве.
Светлана Астапович такви о̄парищ наме Кукарских, Āс ма̄ньщи нэ̄г о̄лы. Тав Октябрьский район Ня̄рихумит па̄вылт яныгмас. Школа а̄стламе юи-па̄лт Санкт-Петербург ӯст ня̄врам ханищтан хо̄тпаг ханищтахтас. 
Ту­выл ювле Ня̄ри­хумит па̄­вылн рӯпитаӈ­кве минас. 2005 та̄лт щēмь­яӈ та̄гыл Ханты-Мансийск ӯсн ва̄нтлас. Са̄в та̄л сыс Ханты-Мансийск ӯст «То̄рум Маа» музейт рӯпитас. 
Людмила ТЕТКИНА
