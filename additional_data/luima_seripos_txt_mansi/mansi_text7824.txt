
Ха̄льӯс район Кульпас па̄вылт са̄в та̄л ня̄врамыт ханищтам э̄ква о̄лы – Дарья Никитична Голошубина. Ма̄нь таквс э̄тпос 26 хо̄талэ̄т тав 82 та̄лэ то̄влы. 
Дарья Никитична 1940 та̄лт Кимкъясӯй па̄вылт самын патыс. Ма̄нь та̄гыл ма̄ньщи ла̄тыӈ хӯлыс, таима̄гыс ла̄тӈув ва̄гтэ, потырты. Школа Кульпаст а̄стластэ, тувыл нила та̄л Ханты-Мансийск ӯс пед­училищат ханищтахтас. Та̄ра ювле минас, о̄выл классытт ханищан хо̄тпаг патхатас. Юи-о̄выл та̄лытт ос яныгнув а̄гирищит-пыгрищит ма̄ньщи ла̄тӈыл ханищ­тасанэ.
Кульпас школат Дарья Никитична 44 та̄л рӯпитас, «Заслуженный учитель Российской Федерации» намыл майвес. Тав о̄йкатэ Игорь Алексеевич хӯл алыщлас, ётыл пиркати­рыг о̄лыс. Ма̄ньщи ла̄тӈыл по­тыртаӈкве о̄с сака ха̄сыс. А̄ги-пыг янмалтасы̄г, ань са̄т апыгрищанэ̄н ос ат апыг апыгрищанэ̄н о̄лэ̄гыт. 
Туи Кульпаст Дарья Никитична ёт потыртасум, тав ла̄выс:
– Ань тымат пилыщмаӈ а̄гм ма̄гыс кон сака ат яласэ̄гум, акваг юн о̄лэ̄гум. Саша пыгумн нё̄тавем, тэ̄нутыл тотавем, ос мо̄т матыр нё̄тмил пуссын тав ва̄ри. Ягримт Людмила а̄гим о̄лы, мо̄лты порат тав палтэ мӯйлуӈкве ялсум, 55 та̄лэ то̄влыс. 
Дарья Никитична ла̄выс, ань матуӈкве ты па­тыс, ос тав ты ма̄гыс сыме ат ща̄рги - ка̄сыӈ пора ёмас. Таи лю̄ль, хунь хо̄тпа ма­тум поратэ ат ка̄салытэ. Тувыл тав стих ло̄мт ловиньтас, ам таве ма̄ньщи ла̄тӈыл толмащласлум:
Та̄лыт сома товлыӈӯит, э̄л-тыламлэ̄гыт 
Туп акв тамле тэ̄ла о̄лы – 
Товлыӈӯит ювле ёхтэ̄гыт, 
Ос та̄ланув акваг та минэ̄гыт. 
Ма̄н, «Лӯима̄ сэ̄рипос» газета ва̄рнэ ма̄хум, Дарья Никитична ня̄в­ра­мыт ханищтан ма̄хум ялпыӈ хо̄талыл ос нам­хо̄­талэ̄т янытлылув! Ты я̄тил хо̄тпав пус ка̄т, пус ла̄гыл вос о̄лы, ня̄враманэ̄н-апыгрищанэ̄н ос ляпа ма̄хманэ̄н вос нё̄таве! Со̄тыӈыщ, щуниӈыщ вос о̄лы!
Светлана РОМБАНДЕЕВА
