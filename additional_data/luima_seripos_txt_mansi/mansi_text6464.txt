
Ты та̄л оигпан э̄лы-па̄лт округ кӯщай нэ̄ Наталья Комарова са̄всыр тэ̄лат урыл ма̄хумн ла̄тыӈ тотыс. Ма̄хум ань пуссын мо̄т щирыл о̄луӈкве патсыт. Са̄в тэ̄лат та̄рвитыӈыг ва̄руӈкве ēмтыс, ма̄хум рӯпата та̄л ул вос хультэ̄гыт ос а̄гманыл пусмалтаӈкве вос вēрмувēсыт – кӯщаит сака са̄в воритотсыт. 
Кӯщай нэ̄в са̄всыр тэ̄­лат о̄вылтыт щё̄с са̄вит потыртас, ам туп то̄ва ла̄тӈанэ хансыянум. Тав «Группа двадцати» намаим мирхал дек­ларацият акван-нё̄т­хатым ва̄рмаль урыл тох ла̄выс. 
Пандемия порат ма̄хум о̄лупса­ныл ос бизнес тэ̄ланыл ёмщакв э̄лаль тотнэ ма̄гыс 70 млрд солко̄ви та̄стувес. Тыгыл ма̄-во̄й но̄х-винэ компаният 9 млрд солко̄ви ма̄хум пусмал­тан ма̄гыс мисыт. 
Пенщиян патхатам хо̄т­пат, нуса щēмьят ос та̄р­витыӈыщ о̄лнэ нэ̄ хо̄т­пат халт коронавирус а̄гм ёл-по̄илтан ма̄гыс 480 со̄тыра солко̄ви хо̄лтвес.
Округ янытыл 19 колыт госпиталиг ва̄р­вēсыт ос тув э̄рнэ сыре­сыр пор­масыт ёвтвē­сыт. Ниж­невар­товск ӯст йильпи пӯльницат 140 койкат ты лю̄ль а̄гм пусмалтан ма̄гыс щё̄питавēсыт. Ос лēк­карыт та̄нки халанылт ищхӣпыӈ ут хосыт по­тыртым 10 со̄тыра щёс а̄гмыт пусмалтаӈкве ак­ван-нё̄тха­тасыт. А̄гмыт та̄ра-пат­тын ма̄гыс 14 ПЦР-лабо­ра­торият рӯпи­тэ̄гыт, та̄н пуссын ёмас ищхӣ­пыӈ ут о̄нь­щē­гыт. 
Ань ты порат окру­гувт 12 млрд тонна ма̄-во̄й но̄х-вуйвес. 5 йильпи ма̄-во̄й но̄х-хилнэ ма̄т ва̄рвēсыт. Пуссын ком­па­ният сэ̄лум олныт мирн нё̄тмил тэ̄лат ма̄­гыс та̄с­тувēсыт. Ма̄хум йильпи колыл ӯнттувē­сыт, машинал яласан ёмас лё̄ӈхыт щё̄пита­вēсыт, ма̄нь па̄в­лыт ищ­хи­пыӈ утыл ва̄рвē­сыт ос са̄в­сыр проектыт тэ̄лыг ēмтнэ ма̄гыс ол­ныл майвēсыт.
Предпринимательст­ват рӯпитан хо̄тпат тэ̄­ланыл ёмщакв э̄лаль миннэ̄ныл ма̄гыс олныл нё̄твēсыт. Фермерство щирыл рӯпи­тан хо̄тпат 220 со̄тыра сол­ко̄вил ой­туӈкве пат­вē­сыт. Ань са̄всыр пред­при­ни­мательст­во ва̄рнэ щи­рыл 4 со̄тыра 700 э̄лумхо̄лас хасхатасыт. Та̄н наманыл элек­трон­ный нэ̄пакын хӯлтавет ос тэ̄ланыл уральтым о̄нь­щавет. 
Ты та̄л Югра но̄х-во̄р­малтан фонд 6 про­ек­тыт э̄лаль тотыяныл, та̄н 2 млрд солко̄ви инвестиция кастыл нё̄твēсыт. Тувыл мо̄т ӯсытт манос районытт ва̄рум 8 йильпи проек­тыт округ миркол па̄­лыл олныл майвēсыт, ос 5 рӯпитан колыт мо̄т щирыл щё̄питавēсыт. Та̄н палтаныл 460 хо̄т­пат рӯпата хо̄нтсыт. 

Туризм тэ̄лат урыл я̄нас потыр о̄лыс. Ты та̄лт та̄н ва̄рмаляныл ёл-по̄илталвēсыт. Ма̄­хум хоталь-а̄ти яласаӈ­кве ат та̄ртыглавēсыт, таи­ма̄гыс олн щар ат сэ̄лсыт. 2021 та̄лт та̄н 80% сэ̄л­нэ олнаныл суб­сидия щирыл ювле-ой­туӈкве ла̄ввēсыт. Та щирыл та̄н туризм лё̄ӈ­ханыл ман коланыл йи­льпииг вос щё̄пита­саныл ос сыресыр сус­сылтапын, ханищтапын хотталь ялуӈкве вос вēрмысыт. 
Ростуризм хосыт Народная нё̄р ляпат глэмпинг-отель (кумыс­каныл ӯнт­тым ущлах­тын кол) ӯнт­туӈкве па­тэ̄гыт. Тав «Дикий Север-Югра» нампа югорский клубыт щё̄пи­тавес. Ты проект щирыл Югра ма̄вт о̄лнэ сосса ма̄хум мощ олн сэ̄лэ̄гыт тах. 
Округув «Центр раз­ви­тия этнографичес­кого туризма Российс­кой Федерации» нэ̄пакн хӯлтуӈкве э̄рēгыт. Сосса ма̄хум са̄в пēс наканыл туроператор-хо̄тпатн ва̄нэ̄г о̄ньща­вет ос та̄наныл аквта хольт э̄лаль то­туӈкве таӈхияныл. Та̄н ла̄всыт, пēс накыт ак­ван-атнэ юи-па̄лт тыт туризм ва̄рмалит пӯм­щииг щё̄­питаӈкве ро̄­вēгыт. 
Ма̄-вит ӯр­галан щи­рыл 6 проектыт э̄лаль тотавет, на̄й по̄с колыт мӯсхалыг рӯ­питанэ̄ныл ма̄гыс колыл ӯнттавет ос ищхӣпыӈ щаӈквыл ва̄равет. 
Наталья Комарова Юграт о̄лнэ ма̄хум ём­щакв рӯпитанэ̄ныл ма̄­гыс пӯмащипа ла̄тыӈ ла̄выс ос округув 90 та̄лэ то̄влын кастыл пуссын янытласанэ. 
Тамара Мерова
