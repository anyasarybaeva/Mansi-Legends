
Ловиньтан нэ̄пак хансум ма̄ньщи о̄йка Юван Николаевич Шесталов намаим премиял ма̄н округувт ма̄хум касыл щирыл ка̄сыӈ та̄л мивет. Та̄н сосса мирыт пēс йис ва̄рмаляныл ос ща̄нь ла̄тӈаныл э̄лаль тотнэ̄ныл ма̄гсыл янытлавет. 
Яныг кӯщай хум Руслан Кухарук ты та̄л но̄х-патум ма̄хумн тох ла̄выс: 
– Мирн ва̄нэ ма̄ньщи о̄йка Юван Николаевич Шесталов холытан  нам­хо̄талэ ēмтнув. Тав са̄в ёмас потрыт, стихыт ма̄ньщи ос рущ ла̄тӈыл хансыс, такви ща̄нь ла̄тӈе сака янытластэ. На̄н, тыг ёхтум ма̄хум, ты хōтпа ва̄рум рӯпататэ э̄лаль ань тотылы̄н. Тав намыл намаим премиял ма̄н сосса ма̄хманув пēс йис ва̄р­маляныл ос ща̄нь ла̄тӈаныл но̄х-во̄рмалтан ма̄гсыл ань тах янытлы­янӯв. 
Ты юи-па̄лт кӯщай хум са̄всыр ма̄ныл ёхтум хо̄тпат диплом-нэ̄пакыл ос хорамыӈ лӯптал мӯй­луптасанэ. 
Ты та̄л хӯрум хо̄тпат: ма̄ньщи э̄ква Мария Тихоновна Дви­ня­нинова, ханты хум Влади­мир Егорович Енов ос ханты нэ̄ Наталья Влади­мировна Крюкова янытлавēсыт. 
Мария Тихоновна Дви­нянинова Ха̄льӯс район Хулюмсӯнт па̄вылт о̄лы. Тав са̄в та̄л лēккарыг па̄вылт рӯпитас, пенсиян пат­хатме юи-па̄лт стихыт, потрыт ма̄ньщи ос рущ ла̄тӈыл хансуӈкве патыс. Потранэ «Лӯима̄ сэ̄рипос» газетан кēтыянэ. Мария Тихоновна ма̄ньщи пēс йис ва̄рмалит ва̄нэ хо̄т­паг о̄лы ос турсуиӈ э̄рыг э̄ргуӈкве ха̄сы. Па̄влыӈ мирн тав яныт­лаве, ма̄ньщи мир пēс  о̄лупса урыл потыртаӈ­кве, э̄ргыт э̄ргуӈкве ос стихыт ловиньтаӈкве школан ос ялпыӈ хо̄талыт о̄лыгланэ̄ныл порат акваг тув во̄выглаве. 
Владимир Егорович Енов Ханты-Мансийск ӯст о̄лы. Тав «Ханты ясаӈ» нампа газетат са̄в та̄л рӯпиты. Ос ты коныпал ханты пēс мо̄йтыт акван-атыянэ ос нэ̄пакыг та̄ра­тыянэ. Ханты хум ва̄ти­хал округ янытыл яласы, ӯсыӈ, па̄влыӈ мирыт, школат ханищ­тахтан ня̄врамыт ёт хо̄нтхаты­гла̄лы, потрыт, стихыт та̄нанылн ло­виньты. 
Наталья Владимировна Крюкова Октябрьский район Шеркалы па̄вылт музейт рӯпиты. Тав яныг­мам па̄влытн пēс йис по­рат ма̄хум хумус о̄л­мыг­тасыт, та урыл са̄в потрыт акван-атыс ос «Семь названий села Шеркалы» нампа нэ̄пак та̄ратас. Хо̄нтл­аӈкве ялум хо̄тпат урыл потрыт ак­ван-атыянэ, тох тав са̄в хо̄тпа наманыл акван-хассанэ ос «Шеркальцы – участники Великой Отече­ственной войны 1941-1945гг» нампа нэ̄пак та̄ратас.
Организацият халт  «Лӯима̄ сэ̄рипос» ма̄ньщи газетат, Нижневартов­ский район Варъёган па̄выл школат ос Мегион ӯст Региональный исто­рико-культурный центр-колт рӯпитан хо̄тпат но̄х-патсыт, та̄н яныг кӯщаитн о̄с янытлавēсыт. 
Варъёган па̄выл школа ты та̄л 85 та̄лэ тах то̄влы. Ня̄врамыт ханищтан кол кӯщай нэ̄ Светлана Ант­ропова ла̄­выс: 
– Школат а̄гит, пыгыт ща̄нь ла̄тӈыл потыр­таӈ­кве, сосса ма̄хум каснэ ва̄рмалитн ханищ­тыянӯв. Хӯл алыщ­лан, во̄раян ос са̄лы ӯрнэ ва̄р­малит урыл о̄с по­тырты­янӯв. Ань школавн 106 а̄гирищит, пыгрищит ялан­тэ̄гыт, та̄н халанылт са̄в ня̄врамыт во̄рныл Варъёган па̄вылн ханищ­таӈкве ёхталэ̄гыт. Таи лю̄ль, юи-о̄выл та̄лыт а̄гит-пыгыт ща̄нь ла̄тӈа­ныл щар ат ва̄ганыл. Юн ома­нылн-а̄тянылн ханты манос ё̄рн ла̄тӈыл потыр­таӈкве ат ханищтавет. 
Юван Шесталов нампа премиял ма̄хум ос орга­низацият касыл щирыл 2013 та̄л па̄сныл ка̄сыӈ та̄л мивет. Юи-о̄выл та̄лыт хӯрум хо̄тпат ос хӯрум организацият яныт­лавет. Ты э̄лы-па̄лт ты премия-олныл кит хо̄тпаг ос акв коллектив майлувēсыт.
Людмила ТЕТКИНА
