
Паща о̄лэ̄н, ам намум Галина Дунаева. Ам ма̄ньщи, Ивдель ӯст самын патсум, ма̄нь порат Лэ̄пла па̄вылт о̄лсум. Лэ̄пла-я̄ Ханты-Мансийский автономный округт ос Свердловский областьта ови. 
Лэ̄плат Тасманов кит щēмья о̄лэ̄г, ам анēквам мисыт, кроликыт о̄ньщас, туи порат ӯит ма̄гыс пум то̄сласӯв. Ма̄н тувыл мо̄т ма̄н ва̄нтлысӯв, ӯс мос ла̄глыл сака са̄в вēрыста ё̄мантаӈкве э̄рыс. Хӯрум хо̄тал хӯнт ёт ё̄муӈкве сака рӯпатаӈ. Ань тот акв щēмья ос ам канкум Коля Тасманов о̄лы. 
Ётылнув ма̄н Ушма пāвылн ва̄нтласӯв, тав Свердловский областьт о̄лы. Тыя па̄выл во̄р кӣ­вырт о̄лы, хумыс ла̄ваве, цивилизацияныл хосат.  Лильпи технологият ма̄н палтув о̄с ёхтасыт. Туи порат ёхталан ма̄хум ос сосса ма̄хмыт ялантэ̄ит хӯл алыщлаӈкве, вōраяӈ­кве, пил ва̄туӈкв ос нё̄рна ёхтала̄лэ̄ит. Ка̄сыӈ хо̄тпа хо̄нты таквина̄тэн ка̄с ва̄рнэ ва̄рмаль.
Ма̄н щēмьявт о̄лэ̄в ам, ща̄нюм, кыгщим, яйри­щум, Валера яйлаӈум. Яйри­щум ханищтахты Полу­ночный па̄вылт 11 класста. Туи порат каникулна юв ёхты. Хӯл алыщлан корабли­кыл хӯл алыщлаӈкве э̄рупты. Кораблик – тай ка̄тыл ва̄рнэ пормас, та̄­вē­тыл хӯл пуваве.  
Пāвыл по̄хит о̄лэ̄ит Нё̄рыт, ма̄н о̄лэ̄в Нё̄рыт ляпат. Ляпат о̄лэ̄ит тамле нё̄рыт: Перевал Дятлова, Ма̄ньпупыйнё̄р, Отортен ос мо̄таныт. Свердлов­ский область о̄лнэ ма̄нь­щит э̄руптэ̄ит нё̄рта ӯщ­лахтаӈкв. То ма̄хманув тыт Хоса я̄т ос Посар я̄т хӯл пувинтэ̄ит, ты Унтя ос Коля. 
Нё̄рта сака хорамиӈ ӯруӈкв хо̄тал ёл-ӯнтнэ ос но̄х-нэ̄йлын пора. Тыг ос акв ювле ла̄йлыл ялан­тэ̄в. Тэ̄лы порат ма̄хмыт пӯрка ю̄нтэ̄ит, о̄лнэ хо̄тал кус хунь мо̄т хурип. Ма̄н пал­тув ащирма. Вōраян ху­мыт ялантēит во̄раяӈкв. Тох ты ма̄н ма̄хманув тот о̄лэ̄ит.
Галина ДУНАЕВА
