
Мо̄лты та̄л туи порат Нефтеюганский район «Сказка» нампа ӯщлахтын ма̄т ам Мария Яковлевна Сенгепова ёт ва̄йхатасум. То̄нт округ янытыл о̄лнэ соссаӈ ма̄хум ма̄ньха̄пыл касуӈкве тув акван-атхатыгласыт. 

	Яныгпа̄ла ханты э̄ква Сургутский район Сытомино па̄вылныл тув ёхталас. О̄влэ̄т  мēн ма̄ньха̄пыл каснэ урыл потыртасмēн, ханты э̄ква  ка̄сыӈ та̄л тув ёхтала̄лы. Ты урыл ла̄выс: «Ма̄н Сытомино па̄вылт ка̄сыӈ та̄л ма̄ньха̄пыл касэ̄в, 17 та̄л сыс тот акван-атхатыглэ̄в. Тамле касыл ма̄н хӯл алыщлан ма̄хум янытлан хо̄тал кастыл щё̄пита̄лылӯв. Па̄влувт ань са̄всыр мир о̄лы. О̄влэ̄т ма̄н туп ма̄нки халувт касыл ва̄рыгласлӯв. Тувыл па̄влыӈ мир ма̄н нупылув кантлуӈкв патсыт, манрыг та̄наныл ат во̄виньта̄лыянӯв. Ань то̄ва рущит ма̄ньха̄пыл сака ёмащакв яласаӈкве ха̄сэ̄гыт».

	Мария Яковлевна яныг хо̄тпаг о̄лы, са̄всыр ялпыӈ хо̄талыт урыл о̄с са̄в ва̄г. Таве Витхо̄н нупыл по̄йкщан хо̄тал урыл китыгласлум. Ханты э̄ква ты урыл ла̄выс: «Ты ялпыӈ хо̄тал о̄лум порат ханты ма̄хум Витхо̄н нупыл по̄йкщасыт. Ам амки Дарко-Горшково пēс ханты па̄вылт самын патсум. Ань та па̄вылт хосат та̄гыл нэ̄мхотьют ат о̄лы. Колхозыт аквантотым порат ща̄нягум-а̄щагум колта̄глув ёт тыг Сытомино па̄вылн о̄луӈкве ва̄нтлуптавēсы̄г. Ам ма̄ниг о̄лмум порат ты ялпыӈ хо̄тал хумус ва̄рыглавес, ань ты мус сака ёмащакв номилум. Витхо̄н нупыл по̄йкщан хо̄тал я̄ӈк на̄тнэ юи-па̄лт та̄ра ва̄рыглавес. Яныг хо̄тпат на̄лми ва̄тан ёхталасыт, пасан щё̄пита̄лсыт, ма̄нь ня̄нь ло̄мтыт я̄н па̄хвтысыт. Тыщирыл пӯрлахтым са̄в хӯл во̄всыт. Тыг ёхталан мӯй ма̄хум мо̄т щирыл Витхо̄н нупыл по̄йкщēгыт. Ва̄им, са̄всыр ма̄т о̄лнэ хантыт, ма̄ньщит та̄нки На̄й-О̄тыр о̄ньщēгыт ос та̄нки щирыл по̄йкщēгыт».
