
Яныг кӯщай нэ̄ Наталья Комарова 2023 та̄лув ма̄хум нё̄тмил ва̄рнэ та̄лыг округувт намаястэ, рущ ла̄тӈыл «Год взаимопомощи в Югре» ла̄ваве. 
Ты та̄л сыс тыт о̄лнэ ма̄хум манхурип ёмас тэ̄лат ва̄руӈкве номсэ̄гыт, та урыл та̄н ищхӣпыӈ утыт «Югра» нампа ло̄псыт округ яныг кӯщай нэ̄н Наталья Комарован по­тыр­тасыт. 
Ты хо̄нтхаты­глап мо̄лты та̄л оигпам э̄лы-па̄лт ва̄т са̄грапнал э̄тпос 26 хо̄талт о̄лыс.
Яныг кӯщай нэ̄ ма̄хумн ла̄выс: 
– Югра ма̄т ка̄ркам, сымыӈ хо̄тпат о̄лэ̄гыт, та̄н нуса щēмьятн, а̄гмыӈ-мосыӈ ма̄хумн нё̄тэ̄гыт, ма̄-вит ӯргалэ̄гыт ос мо̄т э̄рнэ рӯпата ва̄рēгыт. 
Ма̄н округувт 250 со̄тыра арыгкем э̄лум­хо̄ласыт волонтёрыг о̄лэ̄­гыт ос са̄всыр э̄рнэ тэ̄лат мирн тотэ̄гыт. Таи ёмас, та̄н халанылт 23% са̄вит – тыи ма̄ньлат а̄гит ос пыгыт. 
Мо̄лты та̄л сыс ма̄н пуссын аквъёт 722 тонна са̄вит пормас ос тэ̄нут  ДНР, ЛНР, Херсонский ос Запорожский областит о̄лнэ мир ма̄гсыл акван-атсӯв ос тув кēтсӯв. 
Ос ты коныпал та ма̄т хо̄нтлан хо̄тпат нё̄тмилыл кēтса­нӯв. Мо̄лты та̄л оигпам э̄лы-па̄лт округувт «Зим­няя неделя добра» нампа нё̄тмил ва̄рнэ тэ̄ла о̄лыс. То̄нт 30 со̄тыра хо̄тпат са̄всыр ёмас рӯпата мир ма̄гсыл ва̄рсыт.
Яков Самохвалов акв ва̄рмаль урыл ла̄тыӈ ла̄выс. 
Ты хум «Центр граж­данских инициатив» нампа колт кӯщаиг о̄лы. Ань нё̄тмил ва̄рнэ ма̄хум касыл щирыл грант-олныл мивет. 
Тувыл ты олныл са̄в на̄лок-олн ювле пуваве, ёмас рӯпата ва̄рнэ ма̄гсыл мощща олн хульты. 
Ань округ кӯщаит Государственный Думан акв нэ̄пак хассыт. Ты гран-олн вим ма̄хум на̄лок-олн воссыг ул вос ойтэ̄гыт ос ёмас, э̄рнэ рӯпата нупыл вос холтыяныл. Нэ̄пак ке пирмайтаве, та̄н са̄внув олн виӈкве тах патэ̄гыт.   
Ты юи-па̄лт округ янытыл о̄лнэ ма̄хум та̄нки ва̄рум рӯпатаныл урыл кӯщай нэ̄н ōс потыртасыт.
Людмила ТЕТКИНА
