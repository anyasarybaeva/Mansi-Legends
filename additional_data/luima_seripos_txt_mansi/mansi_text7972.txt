
Ты э̄тпос лов хо̄талэ̄т округув 92 та̄лэ то̄влыс. Округув о̄лупсатэ са̄в ма̄хумн ва̄нэ ма̄гыс ка̄сыӈ та̄л сыре-сыр касылыт ва̄рыглавет. Ты та̄лт хӯрум проект-тэ̄лат щё̄пита̄лвēсыт, тувыл та каснэ ва̄рмалит но̄х-патум хо̄тпат губернатор нэ̄н янтытлавēсыт. Ань та̄н о̄вылтыт э̄лаль ловиньтэ̄н.
Ня̄врамыт касыл
Тамле касыл школат ханищтахтын ня̄врамыт ма̄гыс ва̄рвес. Ты та̄лт тот Россия янытыл о̄лнэ ня̄в­рамыт касуӈкве во̄­выглавēсыт. 86 са̄всыр регио­ныт о̄лнэ 290 со̄­тыра арыг­кем а̄гирищит-пыгры­щит Юграв о̄выл­тыт лов ки­тыглахтын ла̄тӈыт палт матыр ювле-хассыт. 
Наталья Комарова ла̄в­ме щирыл, тыгыл са̄выӈ­па̄лэ ня̄врамыт округт о̄лэ̄гыт, та̄н та̄нки ма̄кē­ныл урыл тахольт матыр-а̄ти ва̄гыт ос мо̄т ма̄хумн потыртэ̄гыт. Ту­выл Московский, Ниже­го­родский, Новосибирский, Сверд­ловский ос Тюмен­ский областитт о̄лнэ ня̄в­рамыт ёмщакв о̄с кассыт. О̄выл щёс Кыр­гыс­тан ос Узбекистан ма̄т о̄лнэ а̄гит-пыгыт ты касылн ла̄тыӈ кēтсыт.
Ань но̄х-патум ня̄вра­мыт Ханты-Мансийск ӯсн ёх­таласыт, та̄н пуссын На­талья Владимировнан мӯйлупсал майвēсыт. То̄­ват «номтыӈ щё̄сыл» мӯйлуптавēсыт, мо̄таныт велосипедыл манос са­мо­катыл. 
Но̄х-патум ня̄врамыт халт Николай Никишкин Белоярский район Касум па̄вылныл о̄лыс. Тав хӯр­мит классыт ханищтахты ос тыг Любовь Андреевна Никишкина щащēкватэ̄н тотыглавес. 
Пыгрищ ла̄выс: «Ам тыхо̄тал щё̄сыл мӯйлуп­та­вēсум, сака ща̄гтым о̄лэ̄гум. Са̄всыр касылт касуӈкве а̄нумн мӯсты, то̄­ванакт хурит по̄слэ̄гум, ищхӣпыӈ ут хосыт пӯмыщ касылыт хо̄нтэ̄гум, тув матыр о̄с хансэ̄гум. Ань акв по̄слын касылт о̄с мӯйлупса ӯрēгум». 
Мо̄т но̄х-патум а̄ги­ри­щит-пыгрищит Нижне­вартовск, Ханты-Ман­сийск, Югорск ӯсытныл, Ягрим ос Талинка па̄­вылныл о̄лсыт. Россия янытыл хӯрум ня̄врам Новосибирский область­ныл ёхталасыт, тувыл ос кит а̄гирищиг мӯй­луп­тавесы̄г, акватэ Красно­ярск ӯсныл ос мо̄­та­нэ Зыково па̄вылныл о̄лыс. Чебоксары ӯсныл Арина Толстова ищхӣпыӈ ут хо­сыт пащалахтас ос тамле пӯмыщ касыл ма̄гыс пӯ­ма­щипа ла̄тыӈ ла̄выс.

Хурит по̄слан касыл
Ты касылт 201 хо̄тпат кассыт, та̄н са̄всыр ма̄т о̄лэ̄гыт. Са̄выӈпа̄лэ ма̄хум округныл о̄лсыт, то̄ват Санкт-Петербург ӯсныл, Башкортастан, Коми рес­публиканыл. Жюри ань 1 со̄тыра 850 хурит сус­сыт ос лов са̄всыр но­ми­нацият но̄х-патум хо̄т­пат квадрокоптерыл мӯй­луптасаныл. 
Тувыл хӯрум хо̄тпа я̄нас мӯйлупсал щё̄пита­вēсыт ос янытлавēсыт. Григорий Викторов Ханты-Ман­сийск ӯсныл «Приз зри­тельских симпатий» тэ̄­лат но̄х-патыс. Мо̄т хум Кирилл Меркурьев ху­ри­янэ ёмщакв ищхӣ­пыӈ ут хосыт ва̄рнэ̄тэ ма̄гыс мӯй­луптавес. Ос Нижневар­товск ӯсныл ёхталам хум Дмитрий Чусовитин «Серебро Югры» нампа хуритэ ма̄гыс мӯйлупсал майвес. 
Тувыл та̄н кӯщай нэ̄ ёт потыртанэ̄ныл порат там­ле ла̄тыӈ ла̄всыт – мо̄тыт та̄лт хурит по̄слын хо̄тпат акван-атхатыглаӈкве таӈ­хēгыт ос Югравт хотты нё̄т­нэ ма̄н пуссын ялну­выт ке, тот та̄нки халанылт ма̄щ­тырыг по̄слуӈкве ха­нищтахтынувыт. 
Ма̄ янытыл ялнэ тэ̄ла
Хӯрмит проект рущ щи­рыл «Больше, чем пу­тешествие» намаим о̄лы. Тот 9-11 классытыт ха­нищтахтын ня̄врамыт ён­гилт касэ̄гыт. Тувыл но̄х-патум а̄гирищит-пыгрищит олныӈ-нэ̄пакыл мивет ос Россия янытыл хотты ӯсн тотыглавет. 
Ань Юграт хо̄т ня̄врам наманыл ла̄ввēсыт ос та̄н халанылт ат хо̄тпа Дагестан республикан мӯйлуӈкве ялсыт, ос акв а̄гирищ туи Санкт-Пе­тербург ӯсн тах ялы. 
Тамара МЕРОВА
