
Яныгпōль э̄тпос 8 хо̄талэ̄т ищхӣпыӈ ма̄т «ВКонтакте» ло̄псыт округувт са̄всыр департаментытт рӯпитан кӯщаит сосса ма̄хумн нё̄тнэ ва̄рмаль урыл потыртасыт. 
Ты хо̄нтхатыглап внут­ренний политика де­партамент кӯщай хум Александр Скурихин ва̄рыглас. Тав ла̄выс: 
– Ма̄н округувт о̄лнэ ма̄ньщи, ханты ос ё̄рн ма̄хум ма̄гсыл «Устойчи­вое развитие коренных малочисленных народов Севера» нампа програ­м­ма рӯпиты. Та̄н ты нэ̄пак хосыт 11 департамент ос районный мирколыт па̄лныл нё̄тавет.
Сосса ма̄хум община­ныл олн-нё̄тмилыл ань мивет ман а̄ти, та урыл Октябрьский район Шеркалы па̄вылт о̄лнэ хум Олег Сенгепов ки­тыглахтас. 
Общинат олныл та̄ставет 
Округ ма̄-вит ӯргалан департаментыт рӯпитан хум Евгений Лавров ла̄выс: 
– Общинат касыл щи­рыл олн-нё̄тмилыл та̄с­тавет. Ты тэ̄ла нупыл ка̄­сыӈ та̄л 21 млн солко̄ви холтаве. Акват пил ва̄тэ̄­гыт, ла̄хсыт атэ̄гыт, мо̄та­ныт хӯл алыщлэ̄гыт, са̄лы ӯрēгыт. Та̄н э̄лаль ёма­щакв вос рӯпитасыт, ма̄н олныл та̄стыя­нӯв, пилныл, ла̄хысныл, па̄кв­самныл, хӯлныл са̄всыр тэ̄нут вос ва̄рēгыт. Ос са̄лы лувныл, а̄ньтныл са̄всыр аньща­рыт ос мо̄т э̄рнэ утыт вос ёргēгыт. Ты касылыт акв номинация щирыл ма̄хум 3 млн 800 со̄тыра солко̄ви виӈкве вēрмēгыт. 
Проект-нэ̄паканыл вуянтаӈкве ӯсн ёхталэ̄гыт
Белоярский район Касум па̄вылт о̄лнэ нэ̄ Елена Федотова о̄с акв ва̄рмаль урыл пӯмща­лахтас. Тав ла̄выс, ма̄хум грант-олн  винэ ма̄гсыл та̄нки нэ̄паканыл кē­тыг­лэ̄гыт, тувыл та̄нки про­ект-нэ̄паканыл вуянтаӈ­кве Ханты-Мансийск ӯсн ёхталаӈкве во̄вавет. 
Ма̄нь па̄вылквет о̄лнэ хо̄тпат тапалыт ма̄н ялнэ ма̄гсыл са̄в олн холтэ̄гыт. Тувыл но̄х ат ке патэ̄гыт, олныл ат та̄ставет, вунь­щалыг та хуль­тэ̄гыт. Нэ̄ ки­тыглах­тас: «Ма̄нь па̄­выл­квет о̄лнэ хо̄т­патн та̄нки прое­к­та­ныл урыл ищхӣпыӈ ут хосыт потыр­таӈкве манрыг ат ро̄ви?»
Евгений Лавров ювле ла̄выс, сосса ма̄хум грант-олныл хумус миӈкве э̄ри, хӯлтнэ нэ̄пакт хансым о̄лы. Хо̄тпат нэ̄паканыл грант-олн ма̄гсыл ке кēтсыт, комиссия э̄лы-па̄лт проектаныл вуян­таӈ­кве Ханты-Мансийск ӯсн ёхталаӈкве э̄ри. Ты та̄л ма̄хум нэ̄паканыл я̄ӈк на̄тнэ э̄тпос 31 хо̄талэ мус тах пирмайтавет. Кӯщаит ты постановле­ниян йильпи ла̄тыӈ ке хансэ̄гыт, то̄нт ущ ма̄хум ищхӣпыӈ ут хосыт та̄нки проектаныл вуянтаӈкве тах вēрмēгыт». 
Ма̄ньлат хо̄тпат нё̄тавет
Белоярский районт о̄лнэ хум Геннадий Ранды­мов китыгла­хтас, ВУЗыт ос колледжит ха­нищ­тах­тын ма̄ньлат хо̄тпат хумус ань нё̄тавет. Ты тэ̄ла урыл ханищтап ос наука щирыл рӯпитан депар­таментыт кӯщай ва̄ӈын нэ̄ Инна Свят­ченко тох потыртас: 
– Ханищтахтын ма̄нь­лат а̄гит, пыгыт о̄с нё̄ты­янӯв, акв та̄л сыс 700 э̄лум­хо̄­лас олныл ювле ой­тыя­нӯв. Нусаг ōлнэ ма̄нь­лат хо̄тпат ханищ­тахтын нэ̄­пакыт ёвтнэ ма̄г­сыл, тэ̄нэ ма̄гсыл, о̄лнэ кол ма̄гсыл ойтхатнэ ол­ныл та̄стыя­нув. 
О̄выл курсыт ос нилыт курсыт ханищ­тахтын а̄гит, пыгыт маснут ёвтнэ ма̄г­сыл 40 со̄тыра солко̄вил акв щёс мыганӯв. Ос акв та̄л сыс юв ялнэ̄ныл ма̄гсыл олныл ойтыянӯв. 
Юи-о̄выл та̄лыт ма̄хум «ре­гио­наль­ный перечень про­фессий» нампа нэ̄пак щирыл ханищтавет. Ща̄­нит-а̄щит ня̄враманыл ханищтан ма̄гсыл холтум олнаныл о̄с ювле ой­ты­янӯв. Манхурип рӯпатан а̄гит-пыгыт ань ханищ­тахтуӈкве вēрмēгыт, ма̄н департаментув ищхӣпыӈ утэ̄т хо̄нтуӈкве ро̄ви. Нэ̄пак «Образование в Югре» нампа ло̄псыт о̄лы. Ня̄врамыт ма̄нь лēккарыг, во̄р ӯргалан хо̄тпаг, ӯйхул пусмалтан ма̄хмыг, ма̄-вит ӯргалан хо̄тпаг ос мо̄т са̄всыр профессиятын ханищтахтуӈкве вēрмēгыт. 
Кол ёвтнэ ма̄гсыл йильпи программа ма̄хум ӯрēгыт
Сургут ӯс нэ̄ Валентина Шадрина китыглахтас, сосса ма̄хум кол ёвтнэ йильпи программал хунь щё̄питавет. Ты тэ̄ла урыл кол ӯнттын департамент кӯщай хум Кирилл Мыс­кин ла̄тыӈ ла̄выс: 
– Ты нэ̄пак то̄нт пир­майтаве, хунь ты э̄лы-па̄лт программан хасха­там щēмьят пуссын суб­си­дия-олныл мивет ос та̄н колыӈыг ēмтэ̄гыт. Йильпи нэ̄пак сосса ма̄­хум Ассамблея ос са̄в­сыр обще­ственный орга­низацият рӯпитан хо̄тпат хансуӈкве тах нё̄тэ̄гыт. 
Ты программан хасха­тым сосса щēмьятн нё̄тнэ ма̄гсыл сака са̄в олн э̄ри. Хоты порат та̄наныл субсидиял та̄стыянӯв – ат ва̄глӯв. 2006 та̄лныл 2022 та̄л мус 4 со̄тыра 24 щēмья  олныл нё̄тсанӯв. Ты тэ̄ла нупыл 9 млрд. 840 млн солко̄ви холтсӯв. 
Хо̄нтхатыглапт сосса хо̄тпат ос са̄в мо̄т нё̄тмил урыл пӯмщалахтасыт. Александр Скурихин ла̄выс, ма̄хум та̄наныл 30 са̄всыр китыглахтын ла̄тыӈ хассыт. Та̄н ка̄сыӈ э̄лумхо̄ласн ювле тах пищма кēтэ̄гыт.
Людмила ТЕТКИНА
