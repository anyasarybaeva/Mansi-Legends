

	О̄йттур э̄тпост Нефтеюганский район «Сказка» нампа ӯщлахтын ма̄т соссаӈ ма̄хум ма̄ньха̄пыл кассыт. Ты касыл рущ ла̄тӈыл тох намаим о̄лыс: «Международные соревнования на Кубок губернатора по гребле на обласах». 


		Сургут ӯст о̄лнэ ма̄ньщи, ханты ма̄хум о̄с тув во̄виньта̄лвēсыт. Ма̄ньха̄пыл касуӈкве нёлолов хо̄тпа ёталасыт. Та̄н халанылт ханты хум Егор Романович Кельмин о̄лыс. Тав ка̄сыӈ та̄л касуӈкве ты ӯщлахтын ма̄н яланты. Ты ва̄рмаль урыл тох ла̄выс: «Матъёмас ань тамле ялпыӈ хо̄тал ва̄рыглаве ос са̄всыр ма̄т о̄лнэ соссаӈ ма̄хум акван-атыглавет. Ты та̄л ма̄н о̄выл места ат висӯв, номсэ̄гум, мо̄тыт та̄л тах ма̄н командав но̄х-паты. Улпыл, лю̄льсаӈ щё̄питахтасӯв ос ма̄ньха̄пыл мощща яласасӯв». Хум потре щирыл, та̄н, Сургут ӯсныл ёхталам ма̄хмыт, ты та̄л «Старый Сургут» нампа центр по̄хат о̄лнэ тӯрт ма̄нь-ха̄пыл товуӈкве ха-нищтахтасыт. 

		Егор Романович «Пупикат» нампа колт кӯщаиг о̄лы. Тав ня̄врамыт, ма̄ньла̄т хо̄тпат ос яныг ма̄хум са̄всыр щирыл касуӈкве, пēрщуӈкве ханищтыянэ. Ты рӯ-пататэ урыл тав тох потыртас: «Ань ма̄н палтув 600 арыгкем э̄лумхо̄лас ёхталы. Ма̄н ат та̄л яныт ня̄врамыт тув пирмайтэ̄в ос касуӈкве ханищтэ̄в. Щар яныг хо̄тпа 57 та̄лэ то̄влыс, ты хум рӯпатаныл по̄хын минаме юи-па̄лт ма̄н палтув ёхталаӈкве патыс. Ня̄врамытыл ма̄н кит со̄тыра солко̄ви выгӯв, яныг ма̄хум ос хӯрум со̄тыра солко̄ви акв э̄тпос ма̄гсыл ойтэ̄гыт. Касуӈкве ханищтахтын ма̄хум халт са̄в ма̄ньлат хо̄тпа о̄лы. Та̄н пуссын бокс, самбо, дзюдо щирыл касуӈкве ка̄сащēгыт. Ма̄н палтув са̄всыр мирыт ханищтахтэ̄гыт.  Ма̄ньщи, ханты пыгыт о̄с ёхталэ̄гыт. Ты ко-ныпал ма̄ньлат хо̄тпат тыньщаӈ, са̄грап, касай по̄с нупыл па̄хвтуӈкве ос са̄лы сун ӯлтта поргуӈ-кве ханищтыянӯв».

		Егор Романович ма̄ньта̄гыл касуӈкве сака э̄руптас. Тав Сургутский район Угут па̄вылт самын патыс. Школа а̄стламе юи-па̄лт Тобольск ӯст ня̄врам ханищтан хумыг ханищтахтас. Та ӯст о̄лмēт акв порат архив-колн минас, са̄всыр пēс нэ̄пакытт кисхатым акв пӯмащ ва̄рмаль урыл ловиньтас. Тот хансым о̄лыс, хумус пēс порат ханты ма̄хум пēрщисыт. Тав ты ва̄рмаль урыл сака пӯмщалахтуӈкве патыс. Ханищтахтын ма̄ныл а̄стуме юи-па̄лт ювле о̄лнэ ма̄тэ̄н ёхтыс. Ос яныгпа̄ла хо̄тпат  халт китыглахтуӈкве патыс, хумус пēс порат ханты ма̄хум пēрщисыт. Ты урыл хум таи потыртас: «Ам яныгпа̄ла хо̄тпат ты тэ̄ла урыл китыгласанум.  Яныгмам ма̄мт пēс йис ва̄рмалит ва̄нэ хо̄тпат то̄нт иӈ са̄в  о̄лсыт. То̄ват ты вармаль урыл а̄нумн са̄в потыртасыт. То̄нт ам  Касум па̄вылт о̄лнэ хантыт палт ялсум, ты пēрщин тэ̄ла  урыл тот о̄с китыглахтасум. Ам ты касыл урыл 40 арыгкем та̄л сыс пӯмщалахтасум, ань ма̄ньла̄т хо̄тпат ханищтэ̄гум». 

		Ам Роман Егорович китыгласлум, тав ва̄рум рӯпататэ урыл нэ̄пак хасуӈкве  номсы ман а̄ти? Ханты хум ювле ла̄выс, ты касыл урыл нэ̄пак хансуӈкве иӈ ат о̄вылтахтас. Ань тав мо̄т яныг рӯпата ва̄ри,  са̄внув ма̄ньлат хо̄тпат ханищтаӈкве таӈхи, та̄н тав но̄х-во̄рмалтам тэ̄латэ э̄лаль вос тотыяныл, пēс ма̄хум хольт вос пēрщēгыт. 

		Ханты хум ща̄нь ла̄тӈыл потыртаӈкве  ёмащакв ха̄сы. Акв порат тав ӯст о̄лнэ мирколт толмащиг рӯпитас. Тув ёхталан рущ ла̄тыӈ  ат ва̄нэ ханты ма̄хумн мирколт рӯпитан хо̄тпат ёт потыртаӈкве  нё̄тыс. Роман Егорович пēс йис ва̄рмалит о̄с ёмащакв ва̄ганэ, тыи ма̄гсыл са̄всыр ялпыӈ хо̄талыт о̄лыглан порат ханты культура урыл потыртаӈкве акваг во̄виньта̄лаве. 

		 

		Людмила Теткина

 
