
Ма̄н округувт 2019 та̄лт «региональный перечень профессий» нампа нэ̄пак пирмайтавес. Нэ̄пакн 97 са̄всыр профессият хансым о̄лэ̄гыт.
Сосса ма̄ньлат а̄гит ос пыгыт учителиг, лēкка­рыг, во̄р ӯргалан хо̄тпаг, ӯй­хул пусмалтан, хӯл алыщлан хо̄тпаг ос са̄в­сыр мо̄т рӯпата ва̄рнэ хо̄тпаг ханищтахтуӈкве ань вēрмēгыт. 
Ханищтап ос ма̄ньлат хо̄тпат ва̄рмаляныл щи­рыл рӯпитан департа­мент колт кӯщай хум Алексей Дренин ла̄выс: 
– Ты э̄лы-па̄лт рӯпи­тан са̄ккон щирыл туп нуса тотнэ щēмьят яныг­ман а̄гит ос пыгыт олныл та̄стыглавēсыт. Ань ма̄нь­лат хо̄тпат ханищтахтын ма̄гсыл ща̄няныл-а̄щаныл олн ке ойтэ̄гыт ос про­фессияныл ты нэ̄пакн хансым ке о̄лы, олнаныл ювле мивет. 
Университетт ханищ­тахтан а̄гит ос пыгыт акв та̄л сыс 100 со̄тыра солко̄вияныл ювле мивет. Училищат манос колледжит ханищтахтын ня̄врамыт 50 со̄тыра солко̄вияныл ювле выгыт. 
9 класс а̄стлам ня̄вра­мыт 22 специальность ос 11 класс а̄стлам а̄гит-пыгыт 55 профессият щирыл э̄лаль ханищ­тахтуӈ­кве ань вēрмēгыт. «Регио­нальный перечень профессий» нампа нэ̄пак ищхӣпыӈ утыт департамент ло̄псыт ловиньтаӈкве ро̄ви.  
Аквта департаментыт сосса ма̄хум отделт кӯ­щаиг  Надежда Борисовна Костылева рӯпиты. Тав округ янытыл яланта̄лы, сосса ня̄врамыт ос ща̄­няныл-а̄щаныл ёт хо̄нт­хатыгла̄лы ос ты нэ̄пак урыл та̄нанылн потырты. Ханты нэ̄ ла̄выс: 
– Я̄ӈк на̄тнэ э̄тпос ам Сургутский район Лямино па̄вылн ялсум. Та школат ханищтахтан а̄гитн-пы­гытн ос та̄н оманылн-а̄тя­нылн ты нэ̄пак урыл потыртасум. Хоты про­фессиян та̄н ань ха­нищ­тахтуӈкве вēрмēгыт, ман­хурип нэ̄пакыт ос хоты порат департамен­тын кēтуӈкве э̄ри, мана­са̄вит олныл ювле ойтуӈ­кве вēрмавет. Тувыл ма̄хум ты ёмас ва̄рмалил аты пӯмщалахтасыт, аты ки­тыглахтасыт. 
Ты та̄л сыс ты ва̄рмаль ма̄гсыл округ бюджетныл 43 млн арыгкем солко̄ви тах та̄ставе. 2021 та̄л ат э̄тпос сыс 283 ма̄ньлат хо̄тпат заявление-нэ̄пак олн ювле винэ ма̄гсыл хассыт, та̄н халанылт 75 «региональный перечень профессий» нампа нэ̄пак щирыл олныл ювле ойт­вēсыт. 
Юи-о̄выл та̄лт школа а̄стлам ня̄врамыт халт са̄в а̄гит ос пыгыт ма̄нь лēккарыг, ня̄врам ханищтан хо̄тпаг ос юристыг ханищтахтэ̄гыт. Нэ̄паканыл та̄н почта ос МФЦ кол щирыл тув кēтыяныл.
Надежда Борисовна ла̄выс, са̄ккон щирыл ма̄ньлат хо̄тпатн ханищ­тахтын ма̄ныл та̄н палта­ныл рēтыӈ ю̄свой э̄тпост манос ма̄ньполь э̄тпост справка кēтуӈкве э̄ри. 
Ань ма̄н округувт «Цифровая трансформа­ция» нампа нэ̄пак хан­саве, тав хунь пирмай­таве, ма̄ньлат а̄гит ос пыгыт нэ̄паканыл ищ­хӣпыӈ утыт «Госуслуги» ло̄пс щирыл кēтуӈкве тах вēр­мēгыт. То̄нт МФЦ колн манос почтан ялантаӈкве вос­сыг ат э̄ри.   
Ма̄ньщи, ханты ос ё̄рн ня̄врамыт целевой набор щирыл Санкт-Петербург ӯсн А.И. Герцен нампа университетн учителиг ханищтахтуӈкв ань о̄с во̄вавет. 
Надежда Костылева ла̄выс, ты та̄л 12 ня̄вра­мыт тот ханищтахтуӈкве ка̄сащēгыт. Мо̄лты та̄л ат ма̄ньлат хо̄тпа тув учите­лиг ханищтахтуӈкве ми­насыт.
Ты та̄л округув янытыл 656 арыгкем ма̄ньщи, ханты ос ё̄рн ня̄врамыт 9 класс ос 343 āгит ос пыгыт 11 классыт а̄ст­ла­сыт. Та̄н пуссын «регио­нальный перечень про­фессий» нампа нэ̄пак хо­сыт университетт ма­нос колледжит ханищ­тах­туӈкве э̄лаль вēрмēгыт. 
Я̄тил ма̄ньщи ма̄хум, ня̄враманын э̄лаль ханищ­тахтуӈкве ке ка̄сащēгыт, «Региональный перечень профессий» нампа нэ̄пак щирыл ханищтап депар­таментыт ищхӣпыӈ ут ло̄псыт хо̄нтэлы̄н, ёма­щакв ловиньтэлы̄н ос тув сво­нитэ̄н.
Людмила ТЕТКИНА
