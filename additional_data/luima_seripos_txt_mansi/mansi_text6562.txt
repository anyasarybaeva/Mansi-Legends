
Йильпи та̄л та ёхтыс. Я̄тил ма̄ньщи мир, округт о̄лнэ ма̄хум, на̄нанн Саранпа̄выл ня̄врамыт са̄в ёмас, сымыӈ ла̄тыӈ кēтэ̄гыт. Ка̄сыӈ хо̄тпа пус ка̄т, пус ла̄гыл вос о̄лы, а̄гирищит-пыгрищит ща̄нь ла̄тыӈ вос ханищтэ̄гыт, та̄нти мираныл вос янытлыяныл, пēс йис о̄лупса вос пӯмщалыяныл.
Юрта̄гирищиг

Ты хурит юрта̄гииг по̄слым о̄лэ̄г – Ксения Таратова ос Кристина Лончакова. Ксения 13 та̄лэ то̄влыс, 7 классыт ханищтахты. Технология урок сака э̄руптытэ, тот ка̄тыл матыр-а̄ти щакв­щēгыт, ю̄нсхатуӈкве ос тэ̄нут па̄йтуӈкве ханищ­тах­тэ̄гыт. Ла̄ви, ищхӣпыӈ ут хосыт ханищтахтуӈкве сака лю̄ль, юрта̄гиянэ ёт школан ялантаӈкве таӈхēгыт. Тав классэ̄т 21 ня̄врам ханищтахты. Ксения оматэ Елена Ни­ко­лаевна, а̄тятэ Альберт Владимирович. Йӣгрищ о̄ньщи, наме Аня. 
Китыт а̄гирищ Крис­тина о̄с 13 та̄лэ, 7 классыт ханищтахты. Са̄т та̄л яныт а̄пщирищ о̄ньщи, наме Юра. Оматэ̄н Надежда Калистратовна. 
Юрта̄гирищиг ла̄вēг, «Лӯима сэ̄рипос» ма̄ньщи газета та̄н палтаныл то­тыглаве, сунсыглыяныл, ома­гēн-анēквагēн акваг ловиньта̄лэ̄гыт. 
 
Хурит по̄слын а̄гирищит

Ты ос ма̄ньщи а̄гири­щиг – яга̄гииг, Виолетта ос Юля Ивановыг, ос тэ̄н юр­та̄гитэ̄н Радмила Еф­ре­менко. Виолетта 7 та̄лэ, 1 классыт ханищтахты. Ла̄ви, азбука сака э̄руп­тытэ, школат букват ва̄ӈкв патыс, ловинь­таӈ­кве ханьщувлас. Ня̄врамыт цент­рын яланты, тот ка̄­тыл хурит по̄слы, йӣкви ос э̄рги.
Юля 12 та̄лэ то̄влыс, 6 классыт ханищтахты. Литература, математика ос биология урокыт сака э̄руптыянэ. Школа юи-па̄лт теннисыл ёнгасы, ка̄тыл са̄всыр хурит по̄слы. Виолетта ос Юля оматэ̄н Татьяна Василь­евна, а̄тятэ̄н Дмитрий Нико­лаевич. А̄гири­щиг каӈк ос а̄пщи о̄ньщēг, Павлик ос Эдик. 
Радмила 3 классыт ханищтахты, аэробика ва̄рнэ тэ̄ла палт яланты, музыкальный школат э̄рги. 
 
Яныг колта̄глыт яныгми

Коля Лелятов 11 та̄лэ, 5 классыт ханищтахты. Колта̄гланылт та̄н ат яг­пыг яныгмēгыт. Оманыл Таисия Савельевна, а̄тя­ныл Георгий Алексеевич. Коля ла̄ви, ма̄ньщи ла̄тыӈ урок сака э̄руптытэ, шко­лат ща̄нь ла̄тыӈ ханищты. Тав а̄кве Светлана Са­вель­евна Мерова ма̄ньщи ла̄тыӈ учителиг о̄лы. Ан­ēк­ватэ юн акваг ма̄ньщи ла̄тӈыл потырты. Тынакт Коля щащēкватэ Ольга Владимировна Лелятова а̄тимыг ēмтыс, тав сади­кыт рӯпитас, ма̄нь ня̄врамыт ща̄нь ла̄тӈыл по­тыртаӈкве ханищта­санэ.  
 
Анēкватэ ёт ма̄ньщи ла̄тыӈ ханищты

Ты а̄гирищ наме Даша Канева, 7 та̄лэ, 1 классыт ханищтахты. Школа юи-па̄лт тав йӣквуӈкве яланты, ка̄тыл хурит по̄слы. Оматэ Татьяна Игоревна, а̄тятэ Леонид Николаевич. А̄гирищ увщи ос а̄пщи о̄ньщи – Арина 6 классыт ханищтахты, а̄пщитэ Артём кит та̄лэ то̄влыс. Даша анēкваге-ащо̄йкаге Кульпаст о̄лэ̄г. Анēкватэ Наталья Борисо­вна Дудорева сака ма̄щ­тыр нэ̄, ка̄тыл матыр-а̄ти щаквщи – ю̄нсхаты, сакныл са̄всыр пормасыт, ма̄гылн тагатан хорамыт харты. Апыгри­щанэ ёт ма̄ньщи ла̄тӈыл потырты.
Тав ма̄хманэ са̄лы ӯрим яласэ̄гыт

Ты хурит саран а̄ги­рищ Маша Филиппова по̄слым о̄лы, тав школат ханищтахты. Оматэ Марина, а̄тятэ Алексей. Щащēкватэ Ульяна Нико­лаевна Филиппова ос о̄патэ са̄в та̄л нё̄рт са̄лы ӯрим яласасы̄г.   
Ка̄тыл щаквщи

Аня Таратова 9 та̄лэ то̄влыс, 3 классыт ханищ­тахты. Ма̄ньщи ос рущ ла̄тыӈ урокыг сака э̄руп­тыяге. Са̄всыр кружо­кы­тын яланты, тот ка̄тыл матыр-а̄ти щаквщи. Оматэ Елена Николаевна, а̄тятэ Альберт Владимирович. Анēкватэ Вера Ивановна Тихонова ма̄ньщи супыт ю̄нты, са̄всыр пормасыт ма̄щтырлы. Юн ща̄нь ла̄тӈыл потырты, апыгри­щанэ ханищтыянэ.
Ялпыӈколн ялантан а̄гирищит

Ты хӯрум а̄гирищит Ульяна Хантанзеева, Аня Пет­рова ос Даша Зайки­на ялпыӈколн ялантэ̄гыт. Тот э̄ргēгыт, ка̄тыл ма­тыр ма̄щтырлэ̄гыт, хурит по̄слэ̄гыт. Даша ло̄ӈхань­щапыт суй ва̄руӈкве ха̄сы. Ялпыӈ хо̄та­лыт порат ялпыӈколн яланта̄лы, кон хӯрум ло̄ӈхань­щапыт ханэ̄гыт, суй ва̄рнэ ма̄гыс Даша ква̄лгыт ха­сумта̄­лыянэ. А̄гирищ 12 та̄лэ, 6 классыт ханищтахты. 
Ты я̄тил ня̄врамаквет пуста̄гыл вос яныгмēгыт оманылн-а̄тянылн вос нё̄тэ̄гыт, ёмащакв вос ха­нищ­тахтэ̄гыт.
Светлана РОМБАНДЕЕВА
