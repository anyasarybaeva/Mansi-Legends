
Яныгпо̄ль э̄тпост Ханты-Мансийск ӯст са̄всыр мирыт янытлан хо̄нтхатыглап ва̄рыглавес, рущ щирыл намаявес – «Всероссийский форум национального единства». Ӯсн Россия янытыл 45 ма̄ныл мирыт ёхталасыт. 
Округ кӯщай нэ̄ Наталья Комарова ла̄выс: 
– Ты та̄л ма̄хум Камчат­ский край, Запорожский область, Донецкий ос Луганский республика ма̄ныл ма̄н палтув щар о̄выл щёс ёхтысыт. 
Пере­пись тэ̄ла щирыл та̄ра-патыс, округувт ань 139 са̄всыр мирыт о̄лэ̄гыт. Ка̄сыӈ мир та̄нти пēс о̄лупсаныл э̄лаль тоты­яныл, йис тэ̄ланыл но̄х-во̄рмалтыяныл, та̄нти ла̄тӈыл потыр­тэ̄гыт, ня̄в­ра­маныл ханищ­тыяныл. Тӯя порат ма̄х­манув Пасха ялпыӈ хо̄талт мӯйлысыт, мощ ётылнуве Ураза-байрам хо̄тал янытласыт, хунь ос ӯринэ̄ква хо̄тал ляпамас, янге-ма̄не ак­ван-атхатыгласыт, э̄ргы­сыт, йӣквсыт. 
Нэ̄пак хаснэ ё̄рн хум Юрий Вэлла тох ла̄всас: «Родина – ты а̄ти туп нас ма̄. Э̄лумхо̄лас хунь о̄лнэ ма̄тэ ма̄гыс сыме ща̄рги, то̄нт ма̄тэ̄нтыл акван-о̄лтхатым о̄лэ̄г. Ос номтэ ат те савалы – тащиӈк тав Родина ат о̄ньщи».
Тюменьныл область губернатор Александр Моор о̄лыс, тав о̄с по­тыр­тас: 
– Тюменский областьн, Югра ос Ямал ма̄н са̄в та̄л мирыт са̄всыр ма̄ныл о̄луӈкве ювыт. Ты ма̄т яныгса̄т арыгтем мирыт о̄лэ̄гыт, ка̄сыӈ та̄нти ла̄тӈыл потыртэ̄гыт, йис о̄лупсаныл э̄лаль тоты­яныл. Ма̄навн акван-хо̄нт­хатыгла̄луӈкве э̄ри, потрамаӈкве, э̄рнэ нэ̄па­кыт хансуӈкве э̄ри, ань ты ма̄т о̄лнэ мирыт хала­нылт юртыӈыщ вос о̄лэ̄­гыт, э̄рнэ тэ̄ланыл акван-нё̄т­хатым вос ва̄рияныл. 
Ань йист э̄лы хо̄н ма̄т о̄лнэ то̄ва ма̄хум рущ культура ва̄ӈкве ат таӈхēгыт, Россия мирув ёт воритотэ̄гыт. Таима̄гыс ма̄н ань пуссын Владимир Путин Прези­дентув ёт акван-нё̄тхатым та̄­кыщ лю̄лēв, са̄в ёмас, э̄рнэ тэ̄лат ва̄рēв. 
Ам хунь са̄лтатанув хо̄нтлын ма̄н ялсум, та̄н ётаныл потрамасум, то̄нт ва̄слум, хум хо̄тпат Россияв янытыл са̄всыр ма̄ныл, са̄всыр мирытныл о̄лнэ̄ныл тēпыл кос, ос акв колта̄гыл, акв мир хольт акв ляпат юртыӈыщ о̄лэ̄гыт, о̄лнэ ма̄наныл вуянтыяныл. 
Хунь ма̄н аквъёт ёма­щакв о̄лэ̄в, то̄нт нэ̄мхотты мир ма̄навн нэ̄матыр лю̄ль ат ва̄ри. Са̄лтатанув тот хо̄нтлэ̄гыт, ма̄н ос тыт рӯпитэ̄в, ка̄сыӈ ӯст манос ма̄нь па̄вылт о̄лнэ ма̄хманув ма̄гыс номсахтэ̄в. 
Москваныл ёхталам хум, са̄всыр мирыт  тэ̄ла­ныл палт (Федеральное агент­ство по делам национально­стей) кӯщай Игорь Бари­нов о̄с акв-кит ла̄тыӈ ла̄выс:
– Ань ты та̄рвитыӈ о̄лупсавт тамле хо̄нтха­ты­глапыт ва̄руӈкве ат­хунь э̄рēгыт. Ты хосыт ма̄н халанувт ва̄йхатэ̄в, аквъёт рӯпитэ̄в, ка̄ркам хо̄тпат наманыл та̄ра-паттыянӯв, э̄лаль ханищтахтуӈкве кēтыянӯв. Тувыл та̄н хуньт тах са̄ккон тотуӈкве па­тэ̄­гыт, Россия мирув ма̄гыс са̄в э̄рнэ тэ̄лат тах ва̄рē­гыт ос щё̄питэ̄гыт. 
Ты форум хӯрум хо̄тал рӯпитас, яныгпо̄ль э̄тпос 23-25 числанэ̄т о̄лыс. Ма̄хум ща̄нь ла̄тыӈ ха­нищтан тэ̄ла урыл по­тыртасыт, кина-охсат ва̄­руӈ­кве ханищтахтасыт, округт о̄лнэ сосса ма̄хум ма̄ньлат хо̄тпаныл хала­нылт потрамасыт – ты тэ̄ланыл «Традиции в будущее» намаим о̄лыс. 12 ма̄ныл ёхталам ма̄хум ка̄тыл ю̄нтум та̄нти мира­ныл маснут сус­сыл­тасыт – Тыва рес­публиканыл о̄лсыт, Камчатка, Марий Эл, Татарстан, Башкорто­стан, Югра, Ямал ос мо̄т ма̄ныл. Маснутаныл татем нё̄тнэт, ма̄щтырыг ю̄нтым о̄лэ̄гыт, сунсуӈкве сака пӯмыщ о̄лыс.
Светлана РОМБАНДЕЕВА
