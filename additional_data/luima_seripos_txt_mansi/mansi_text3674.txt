
Мо̄лты тув порат Нефтеюганский район Салым па̄выл ляпат учёный ма̄хум, археологыт рӯпитасыт. Тот сака пēс порат ма̄хум о̄лум ма̄ хо̄нтвес, рущ ла̄тӈыл тав ла̄ваве – Священная кедровая роща. Ань тот хо̄нтым пēс йис пормасыт Ханты-Мансийск ӯст о̄лнэ «Ма̄-вит ос Э̄лмхолас» нампа музейт суссылтавет.
На̄й-О̄тыраныл урыл
Та ма̄т о̄лум ханты ма̄хум та̄нти На̄й-О̄тыр о̄щсыт. Ты На̄й-О̄тыраныл тамле нам о̄ньщис – Сотым-тэ-ики. Ма̄ньщи ла̄тӈыл те ла̄вуӈкв, тох толмащлаве – Яныг Салым-я̄-Хум. Ань учёный ма̄хум ла̄вēгыт, тамле хо̄тпа, со̄ль, о̄лыс. Тав та пēс йист та ēрт ка̄нащиг о̄лум.
Пēс порат та̄н ма̄нанылн хатань ма̄хум хо̄нтлуӈкв ёхтысыт, са̄в хо̄тпа ёхтыс. Ты Яныг Салым-я̄-Хум ягпыге ёт о̄лум ма̄наныл вуянтасаныл, хатань ма̄хум пуссын тот порслысаныл, нэ̄мхотьют тув ат та̄ртсыт. Ань тыг мус тамле потыр о̄лы, ты ка̄нащ ёвтыл ня̄л та̄раты ос ня̄лэ ма̄н хо̄йнэ порат ма̄тэ то̄ргуӈкв та паты, хатанит та рохтэ̄гыт, ювле та ха̄йтэ̄гыт. Ос та торыг ля̄льт мо̄т ка̄нащин хо̄нтавет. Тыгле-тувле ня̄влалыманыл, пуссын та порслысаныл.
Ка̄нащаныл а̄тимыг ēмтме юи-па̄лт тот о̄лум ханты ма̄хум ты ка̄нащ На̄й-О̄тырыг ӯнттысаныл, тав нупылэ по̄йкщуӈкв патсыт. Ка̄сыӈ са̄т та̄л тав йильпи йӣвныл хуритэ са̄грысаныл. Тав карсытэ э̄лмхо̄лас карсытыг акв метра арыгтем о̄лыс. Тав хуритэ, нила ягпыганэ ос тав тит нэ̄гаге хурит пуссын ӯльпаныл са̄грувēсыт. Тувыл та̄н пуссын ялпыӈ ма̄т тӯщтыглавēсыт, тот ма̄хум йирхатсыт – йирыг тот лув манос па̄ля тӯщтыглавес, мо̄т ӯй ат ро̄выс.
Тувыл ты са̄т хури пуссын ялпыӈ ӯльпаӈ са̄вщахлын тотвēсыт, тот ӯра ӯнттым о̄лыс. Тот са̄т та̄л ты о̄щвēсыт. Са̄т та̄л мины, о̄ста йильпи хурит са̄грыгласыт. Ты ма̄к яныг На̄й-О̄тыраныл Щахыл-О̄тырыг ла̄выгласаныл. Лю̄ль ма̄хум ман хо̄нтлын хо̄тпат та ēрн те ёхталасыт, ханты ма̄хум ты Яныг-Салым-я̄-Хум (Сотэм-тэ-ики) нампа На̄й-О̄тыранылн по̄йкщасыт. Тав та̄ра щахыл-капай та тēты, щахыл са̄лая̄лым лю̄ль хо̄тпат пуссын та порслыянэ.
Суссылтап урыл
Пēс порат тот Сивохребт нампа па̄выл о̄лыс, та ляпат ты ка̄нащ ягпыганэ ёт о̄лум. Ань ты ма̄т пуссын ялпыӈыг ла̄вавет. Ос учёныитн сака ӯргалым о̄ньщавет. Ма̄хум потырта̄лсыт, пēс порат ханты а̄гит я̄ ва̄тат са̄в пормас хо̄нтыгласыт, то̄ват а̄танылн нэ̄гсалыяныл, то̄ват хорам пēнтсыл о̄щсаныл. Та̄н ты йис пормасыт урыл ул ат ва̄саныл.
2016 та̄л порат та ēрт хо̄нтым пормасыт ёмащакв сыстамтавēсыт, та̄н са̄выӈпа̄лэ пуссын аргиныл ос ща̄лыг-олныл ва̄римат. Археологыт тот акв со̄тыра титса̄ттем са̄всыр пормас хо̄нтсыт.
Ань музейт рӯпитан хум Александр Шмидт ла̄выс, матъёмас по̄х хо̄тпат (рущ ла̄тӈыл та̄н ла̄вавет – чёрные копатели) тув ялуӈкв ат а̄лымасыт, та ма̄ урыл та̄н ул ат ва̄саныл. Ты хо̄тпат хотты ма̄н те ёхтэ̄гыт, тот нэ̄матыр ат хульты. Ма̄ пулиг но̄х-о̄хтыртыяныл. Са̄всыр ищхӣпыӈ ут о̄ньщēгыт, ма̄ ёлы-па̄лт матыр пēс пормас те хуи, пуссын хо̄нтыяныл.
Ты та̄л туи порат археолог-ма̄хум Ха̄льӯс ос Октябрьский районыгн ялэ̄гыт, тот о̄с ма̄хум о̄лум сака пēс йис ма̄ хо̄нтсыт. Ань та̄нанылн ты урыл нэ̄мхотьютн потыртаӈкв ат ро̄ви, хо̄т та̄н рӯпитаӈкв патэ̄гыт. По̄х хо̄тпат та̄н э̄лы-па̄ланылт тув ялуӈкв ул вос а̄лымēгыт.
