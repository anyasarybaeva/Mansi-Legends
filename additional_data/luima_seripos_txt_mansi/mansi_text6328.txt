
Мо̄лты тув Ханты-Мансийск ӯсн а̄па ва̄рнэ ханищтапн са̄в ка̄ркам хо̄тпат атхатыгласыт, та̄н халанылт Вера Кузьминична Гашкова о̄лыс. Тав Ямал ма̄ныл ёхталас. Нэ̄ ла̄выс, ма̄нь а̄пат, ёнгын а̄пат туп ю̄нтыглас, ос яныгнув а̄па о̄выл щёс ю̄нтыс. Вера Кузьминична тох потыртас:
– Ам Ямал ма̄т Пу­ровский район Тарко-Сале ӯст о̄лэ̄гум. 1963 та̄лт Приуральский район Катравож па̄­вылт самын патсум, тот яныг­масум. Омагум-а̄тягум ханты хо̄тпаг, сас ё̄рнколт самын патсы̄г, са̄лы ӯрим яласасыг. Омам Пельвож нэ̄ о̄лыс, сахит, мольщаӈыт ос ла̄гыл маснутыт ю̄нтыс.
Школат о̄влэ̄т Кат­равож па̄вылт ханищ­тахтасум, ётыл Ак­сар­ка па̄вылт, тот лов класс а̄стласум. Хан­ты-Мансийск ӯс пе­дучилищат ханищ­тах­тасум, ня̄врам са­дикт 11 та̄л рӯпитасум. Ту­выл культура тэ̄лан патхатасум, тот хус та̄л рӯпитасум.
Хунь пенсиян ми­насум, рӯпитан ма̄ныл по̄йтсум, ю̄нсхатаӈкве патсум – ханты су­пыт, са̄сныл са̄всыр хусапсовыт ю̄нтэ̄гум, сакныл сыре-сыр пор­масыт хартэ̄гум, сэ̄та­пыл маснут сагēгум. 
Тамле хо̄нтхатыгла­пын во̄вавем те, ялан­тэ̄гум. Тыт, Ханты-Ман­сийск ӯст, ма̄нь а̄гим о̄лы, кит ня̄врам о̄ньщи, ты ӯсн ва̄тихал ёхталэ̄гум. 
Ма̄н ань акваг номсэ̄в, са̄внув олн сэ̄луӈкве э̄ри, акваг та рӯпитэ̄в, ня̄нь винэ олн ка̄тын вос паттэ̄в. Ос пуӈканувт о̄щнэ номтанув нупыл сака тэ̄лав а̄ти, пēс ма̄хманув хумус о̄лсыт, маныр ва̄рсыт, мо̄рсыӈ порат номылмата̄лэ̄в. Ма̄нти культурав ва̄ӈкве э̄ри, ща̄нь ла̄тӈыл по­тыртаӈкве, пēс о̄лупсав ня̄враманувн вос ва̄­ве. Та̄н ма̄н нуплув сунсэ̄гыт, ма̄н хумус о̄лэ̄в, маныр янытлэ̄в, та̄н о̄с аквтох тах э̄лаль о̄луӈкве патэ̄гыт.  
«Ханты ясаӈ» газета ловиньтылум, «Лӯима̄ сэ̄рипос» ма̄ньщи газета о̄с акваг сун­сыглылум, ла̄тыӈ ат ва̄нэ̄м тēпыл, сакати хурит пӯмщалэ̄гум. Пēс йис о̄лупсав ул вос ёрувлылув, э̄лаль ёмас номтыл вос о̄лсув.
Ам ань ва̄глум, а̄па ю̄нтуӈкве нас хунь, ты сака та̄рвитыӈ рӯпата. Тамле ханищтапыт ва̄­тихал ва̄руӈкве э̄ри. Хо̄тпа щаквщуӈкве ат те ха̄сы, тыт пормасыт э̄рнэ щирыл ва̄руӈкве ханищтаве. 
 
Светлана Ромбандеева
