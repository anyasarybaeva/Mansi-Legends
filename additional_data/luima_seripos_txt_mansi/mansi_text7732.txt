
Яныг хо̄тпанув ла̄всасыт, са̄ртын – пēс порат, ань ос рущ порат ма̄н о̄лэ̄в. Ты ла̄тӈыт мощ э̄лаль тотыгпиянӯв те, о̄лупсав ань ищхӣпыӈ ут порат о̄лы. Тамле номтыт ма̄хум нупыл сунсым ёхтэ̄гыт, хунь янге-ма̄не пуссын телепонаныл нупыл сунсым ӯнлахо̄лэ̄гыт-лю̄ляхо̄лэ̄гыт. 
Хотьют манарыл пӯм­щалахты, маныр пӯмыщ сунсуӈкв-хӯнтлаӈкв таӈ­хи, таи такви ищхӣпыӈ утэ̄т та тинсы. Аква ёнги, мо̄тан кина сунсы, хӯр­мит – нэ̄пак ловиньты. Ты коныпал хо̄тпат пӯмыщ по̄слын хурит, потрыт, кинат ва̄руӈкве хань­щув­ласыт, ты хосыт мир пӯмщалэ̄гыт. Тӯяг Хулюм­сӯнт па̄вылныл хотьют тай сака пӯ­мыщ кина-охса ищхӣпыӈ ут хосыт сус­сылтас: а̄лпыл, сэ̄ӈкв порат, Та̄гт-я̄ хосыт нор колкве ос тав палтэ нэ̄­гым йӣв ха̄п на̄твесы̄г… 
Ётыл «Югория» теле­ви­деният рӯпитан хо̄тпат конкурс ва̄рыгласыт, хо­мус ты кина охса нама­яӈ­кве ро̄внув. Са̄в хо̄тпат са̄всыр намыт хан­сыг­ла̄лсыт, но̄х-патыс, ном­сэгы̄н, хотьют? Мария Двинянинова! Тав ётэ ма̄н сво­нитахтасӯв, таве титыгласлӯв.

– Мария Тихоновна, кина-охса сунсым ман­хурип намыт наӈ номтын ёхтысыт, хунь о̄лнэ па̄в­лын та̄ра ма̄нь колкве ха̄пе ёт на̄твесы̄г? 
– То̄нт май я̄ ва̄тат лап-а̄марим о̄лсыт, акв нам тох о̄лыс: «Минэ̄гум во̄р ӯйхул яныг витныл вуян­таӈкв», тувыл ос рущ мо̄йт хольт хас­сум «Сорт­хӯл уйгалан хольт, ам номтум номсан хольт, минэ̄гум я̄ ов овтнэ хо­сыт», тувыл ос тамле нам хассум: «Ва̄ӈкве таӈхēгум, хомус пēс по­рат ма̄хум мотор­та̄л яла­сасыт. Моторум тай со̄пасыг ёт вислум».
– Та хо̄тпа, хотьют ты хури по̄слыс ос наӈын но̄х-патмын ма̄гыс ма̄н янытлылӯв. Со̄ль, сака ёмас намыт хасмын. Ань ос та урыл титыг­лылум, наӈ сака пӯмыщ по̄слын хурит ос кинат страни­цант тӯщтыг­лэ̄­гын, ты ва̄рмаль молях ханищ­та­слын. Хотыл ва̄глын, ма̄хумн пӯмщиг суснэ ма̄гыс маныр по̄слаӈкве э̄ри? 
– По̄слан ва̄рмаль са̄р­тын па̄сыл кос пӯмща­ла­сум, туп тамле по̄слан ут ат о̄щсум. То̄нт самагум ёмащакв ка̄саласы̄г, пот­рыт хассум. 
Ам тамле ла̄­тыӈ о̄нь­щēгум: «Маныр хӯн­там­лэ̄гум – таи ӯлы­лэ̄гум! Маныр ка̄салэ̄гум – таи пӯмщалэ̄гум!» Ма̄нь­та̄гыл ща̄нянув-а̄щанув во̄раныл-витаныл ӯлы­лым о̄лсыт, ма̄н о̄с таи­ма̄­гыс во̄рув-витув яныт­лэ̄в, ёмас хо̄тпа ӯлылэ̄в. Тав маныр ёмас, пӯмащ ва̄рыс, таи э̄лаль потыртэ̄в. 
Ам ты э̄лы-па̄лт са̄в ёмас па̄влыӈ ма̄хманум урыл хансыгласум. Та̄н тыил пӯмщалахтэ̄гыт, а̄нум о̄с ёмас, о̄с таххаты хоты хо̄тпа урыл манос ва̄р­маль урыл хансуӈкве-потыртаӈ­кве. Маныр ху­рип постыгланэ хо̄тал ка̄салэ̄гум, таи та пӯмща­лэ̄гум, ань теле­понын по̄с­лэ̄гум. Ты тув э̄тпос­тем Ха̄льӯст о̄лсум, тот о̄с по̄сласум. Матыр ёмас манос нё̄тнэ ка̄салэ̄гум, таи та по̄слэ̄гум. Мисыт ка̄саласум о̄с кинан по̄с­ласанум, хотьют ка̄сащи – сунсы. Ка̄сыӈ хо̄тал такви хӯл­тыглы маныр по̄слаӈкв. Палюм ёмас хӯнтамлы – таи хӯнтлэ̄гум, самум пӯмащ, нё̄тнэ ка̄салы, таил пӯмщалахтэ̄гум ос мирум ёт уртхатэ̄гум.
– Наӈ ёмас ва̄рмаль хо̄тпатн ва̄рēгын, рӯпатан мирын ма̄гыс ва̄рилын. Ты та̄л сыс Хулюмсӯнт па̄выл хомус о̄лыс, мир о̄луп­сатэ манхурипаг о̄лыс?
– Ты о̄вылтахтам та̄л па̄влыӈ ма̄хум ма̄гыс сака та̄рвитыӈыг о̄лыс ос ма̄ янытыл о̄лнэ мир ма̄гыс. Тэ̄лы-тӯяг тӯйт осыӈ о̄лыс, тувыл ос тӯяг – тув котиль мус яныг вит ва̄рыглас. То̄рум ха̄сы са̄всыр нак ва̄рапаӈкв, тувыл май яныг вит юи-па̄лт ос мо̄т нак ēмтыс: ма̄ янытыл уля тэ̄г. Тахольта тит хо̄тал сыс раквыс, мощ э̄рыӈ улятэ харыгтастэ. 
Па̄­вылт о̄с ма̄хум сака мат ёмас ат о̄лэ̄гыт, ты тув сыс хӯрум хо̄тпа а̄тимыг ēмтыс. Ты­гыл­нал ма̄хум матъёмас о̄лнэ­тем о̄лантэ̄гыт. Яныг­ман ня̄врам яныгми, матнэ хо̄тпа маты. Тох тай па̄влув ёмас, туп мире пуста̄гыл вус о̄лыс, ка̄сыӈ хо̄тпа такви рӯпата о̄ньщи. Ма̄нь ма̄хум рӯпитэ̄гыт, яныг ма̄хум колсори рӯпата ва̄рēгыт, тэ̄пкант картопка, хорамыӈ лӯпта янмал­тэ̄­гыт. Мис-ӯйхул тай ань йис нэ̄мхотьют ат янмал­ты. Яныг ма̄хум ва̄гта̄л пат­сыт ос ма̄нь мирн ищ­хӣпыӈ рӯпатат рӯпитым ӯй­хул о̄ньщуӈкв ат а̄ртми. 
– Мария Тихоновна, наӈын яныг пӯмащипа ла̄тыӈ ла̄вēв ёмас, сымын ро̄внэ потранын ма̄гыс. Ка̄сыӈ па̄вылт ма̄ньщи хо̄тпат ты потыр ловиньтым, наӈ ла̄тӈанын хӯлым, теле­пон хосыт наӈын вос хо̄нтыяныл, наӈ страницан в «ВКонтакте» сунсыяныл. 
Мария Двинянинова ос Светлана Садомина ищхӣпыӈ ут хосыт
потыртасы̄г
