
Ма̄н округувт «Развитие жилищной сферы» нампа яныг программа хосыт тыт о̄лнэ щēмьят колыл ёвтуӈкве нё̄тавет. Ты нэ̄пакн «Обеспечение жильем граждан из числа коренных малочисленных народов ХМАО – Югры» нампа сосса мирн нё̄тнэ программа о̄с хансым о̄лы. 
Ма̄ньщи, ханты ос ё̄рн щēмьят о̄лнэ кол ёвтуӈ­кве ты нэ̄пак хосыт ань нё̄тавет. Сосса ма̄хум 2013-2014 та̄лыт мус субсидия-олн ма̄гсыл тув хас­хатуӈкве вēрмысыт. 
Ты э̄лы-па̄лт та̄н Ипо­течный агентство-кол па̄лныл субсидиял майвē­сыт. 2021 та̄лныл сосса щēмьят кол ӯнттын де­пар­таментыл, строитель­ство депар­таментыл суб­сидия-олныл та̄ставет. Федеральный ос регио­нальный программа щирыл отделт рӯпитан ма̄хум ты рӯпата ань ва̄­рēгыт. Ма̄хум китыглах­тын ла̄тыӈ ке о̄ньщēгыт, тув свонитаӈкве вēрмēгыт. Кол ӯнттын департамент ищхӣпыӈ утыт такви ло̄пс о̄ньщи, манса̄вит щēмьят очередин хасхатым о̄лэ̄­гыт, тот сунсуӈкве ро̄ви. 
Та та̄л ва̄т са̄грапнал э̄тпост ма̄н кол ӯнттын департаментын пищма хансыгласӯв ос китыг­лахтасӯв, 2021 та̄лт ман­са̄вит ма̄ньщи, ханты ос ё̄рн щēмьят субсидия-олныл майвēсыт.  
Тот рӯпитан хо̄тпат хассыт, мо̄лты та̄л аквхуй­плов э̄тпос сыс 289 сосса щēмьят субсидия-олныл та̄стувēсыт, ты ва̄рмаль нупыл 912 млн 779 со̄­тыра солко̄ви холтвес. 2021 та̄лт сосса мāхум нё̄тнэ нупыл акв млрд 512 млн 683 со̄тыра солко̄ви хансыглавес. Ва̄т са̄грапнал э̄тпост уведомление-нэ̄пакыл 2012 та̄лт ма̄нь таквс э̄тпост ос 2014 та̄лт лӯпта э̄тпост кол ёвтнэ ма̄гсыл очередин хасхатнэ щēмьят кēтвēсыт. Та̄н кол ёвтнэ манос ӯнттын ма̄гсыл олныл майвēсыт. 
Кол ӯнттын департа­ментыт рӯпитан хо̄тпат ос хассыт, ань сосса щēмьят о̄лнэ колыт яныг па̄вылт манос ӯсыт ёвтэ̄гыт. Та̄н халанылт сака мощща ма̄хум та̄нки кол ӯнттэ̄­гыт. Кол ёвтнэ щēмьят халанылт 70% са̄вит Ханты-Мансийск, Сургут, Нягань, Нижневартовск, Югорск, Урай, Белоярский, Советский, Лангепас ӯсытт ёвтсыт. Ос 30% са̄вит щēмьят па̄вылт кол висыт. Туп са̄т щēмьят та̄стым субсидия-олныл кол та̄нки па̄вланылт ӯнттэ̄гыт.
Мо̄лты та̄л ва̄т са̄грап­нал э̄тпост акв со̄тыра 581 сосса щēмьят очередин хасхатым о̄лсыт. Та̄н ха­ланылт акв со̄тыра 471 щēмьят заявление-нэ̄пак 2013 та̄л ва̄т са̄грапнал э̄тпос 31 хо̄талэ мус хассыт ос 110 щēмья 2014 та̄л  оигпам мус очередин хасхатасыт. 
Ты программан хан­сым сосса щēмьятн нё̄тнэ ма̄гсыл 6 млрд солко̄ви э̄ри. Хоты по­рат та̄н нё̄тавет, мир­колт рӯпитан хо̄тпат ат ва̄ганыл. 
Людмила ТЕТКИНА
