
Тамле ля̄ххал ма̄навн губернатор ва̄ӈын хум Всеволод Кольцов, образование ос ма̄ньлат ма̄хум тэ̄ланыл ёт департаментыт рӯпитан кӯщай хум Алексей Дренин ос ща̄нь-а̄щит комитетыт пуӈктотнэ нэ̄ Елена Панасюк ла̄всыт. Та̄н ос та̄нанылн нё̄тнэ хо̄тпат ня̄врамыт ханищтахтуӈкве миннэ̄ныл э̄лы-па̄лт школат пуссын уральтасаныл ос ты о̄вылтыт ма̄навн потыртасыт.
Всеволод Кольцов ля̄ххал тотнэ хо̄тпатн ла̄выс: «Сӯкыр э̄тпос о̄выл щислатэ̄т округувт 720 са̄всыр ханищтахтын колыт рӯпитаӈкве патсыт, 294  тыи школат. Ань ты колыт пуссын ёмщакв щё̄питан ма̄гыс 1 млрд. солко̄ви холтвес. Тот йильпи иснасыт, колканыт йильпииг пēнтвēсыт манос норыт о̄люптавēсыт, тувыл э̄рнэ пормасыт ёвтвēсыт. Хащта̄л хо̄тпа ханищтахтын колн мори ул вос щалтыс, тот ӯргалан ищхӣпыӈ утыт ва̄рвēсыт. Тэ̄нут па̄йтнэ колнаканыл о̄с уральтавēсыт, ёмщакв щё̄питавēсыт».
Алексей Дренин э̄лаль потыртас: «Ханищтахтын э̄рнэ нэ̄пакыл ка̄сыӈ ня̄врам школа па̄лыл миве. «Рабочая тетрадь» нампа нэ̄пакыт ос школаныл китыглаӈкве э̄рēгыт, ща̄нь-а̄щит ты нэ̄пак та̄нки олныл ул вос ёвтэ̄гыт. Ты та̄л 540 со̄тыра арыг йильпи учебникыт ёвтвēсыт ос школат халт ла̄кква-уртвēсыт. Ты ма̄гсыл 200 млн. со̄лкови холтвес.
Ты та̄л ня̄врамыт астрономия йильпи ханищтан предметыл ва̄рвēсыт, шахматы урокыт о̄с э̄лаль ханищтаӈкве патавет. О̄выл хо̄талыт та̄н «Истоки» ва̄рмалит о̄вылтыт потыртаӈкве патэ̄гыт. Школан о̄выл щёс миннэ ня̄врамыт округ па̄лыл пуссын мӯйлупсал мӯйлуптавēсыт».
Ань пыганув, а̄гиянув пуссын ёмщакв, номтыӈыг ханищтахтуӈкве ла̄ввēсыт ос пуста̄гыл, ӯргалахтым вос о̄лсыт.
