
А̄с-угорский институтыт рӯпитан соссаӈ ма̄хум «Литературное наследие обских угров» нампа нэ̄пак капаиг та̄ратасыт — акватэ ханты ла̄тӈыл хансым о̄лы, мо̄танэ ос ма̄ньщи ла̄тӈыл хасвес.

	Тув 74 са̄вит соссаӈ хо̄тпат потраныл ос стиханыл хасвēсыт, та̄н халанылт 30 — ма̄ньщи нэ̄т ос хумит, 44 — ханты ма̄хум. Ты нэ̄пак филологический наука доктор нэ̄ Елена Викторовна Косинцева тав ва̄руӈкв номылматас, кӯщаит ёт потыртахтас. Ханищтан ос ма̄ньлат ма̄хум департамент, Российский гуманитарный научный фонд ос округ Правительстват рӯпитан кӯщаит тав ётэ пуссын ка̄сащасыт, ты нэ̄пак та̄ратаӈкве нё̄тсыт.

	Тув хансым потрыт щирыл на̄ӈки, соссаӈ ма̄хум ма̄ныр урыл номсэ̄гыт, пēс порат ма̄хманыл хумус о̄лсыт, маныр ва̄рсыт. Ка̄сыӈ потыр ман стихотворение ханты ос ма̄ньщи ла̄тыӈ коныпал рущ ла̄тӈыл хансым о̄лы. Потыр хансум хо̄тпа о̄вылтыт тот ма̄нь потырохса хасвес — тав хо̄т самын патыс, яныгмас, ань хоты ма̄т о̄лы, хо̄т рӯпиты.

	Дума председатель ва̄ӈын о̄йка Еремей Данилович Айпин ла̄вме щирыл, ты нэ̄пакын сака са̄в потыр ос стихотворение хасвес, соссаӈ мир ма̄гыс ты ма̄к яныг нэ̄пак. О̄йка тамле потранэ тув о̄с хасумтымат: «Я слушаю землю», «Осень в твоём городе» ос «Медвежье горе».

	Ты нэ̄пак хансум ма̄хум «То̄рум Маа» музей кӯщаин Л.А. Алфёрован янытлавēсыт. Тувыл о̄с аквта музейт Юван Николаевич Шесталов колнаке тармыл пуӈктотнэ нэ̄ А.Н. Мехнина ла̄тыӈ ла̄выс. Мо̄т ма̄хум о̄с потыртасыт, ты нэ̄пакыг ма̄гыс яныг пӯмащипа ла̄тыӈ ла̄всыт.
