
Ня̄врамыт ханищтан хо̄тпат янытлан хо̄тал кастыл ам Альбина Васильевна Попова урыл потыр хансэ̄гум. Тав Ха̄льӯс район Саранпа̄вылт «Поиск» нампа центр кӯщаиг о̄лы. Альбина Васильевна 47 та̄л ня̄врамыт ханищтым рӯпиты. Тав «Отличник народного просвещения», «Заслуженный учитель ХМАО» яныг намыг ос са̄в мо̄т янытлан нэ̄пакыт о̄ньщи. 
Ювле хультум та̄лт «Поиск» нампа центр Россия янытыл о̄лум касылт но̄х-патыс. То̄нт «100 лучших ор-ганизаций дополни-тельного образования России» намыл майвес. 
Альбина Васильевна Няхлаӈ па̄вылт самын патыс. Тот о̄выл классыт ханищтахтас. Тав ща̄няге-а̄щаге Василий Николаевич Вадичупов ос Елена Ивановна Та-ратова ма̄ньщи хо̄тпаг о̄лсы̄г. Щēмьят Альбина яныг а̄гииг о̄лыс. Са̄т та̄лэ хунь то̄влыс, школат ханищтахтуӈкве патыс. Та поратэ урыл Альбина Васильевна таи потыртас: «Няхлаӈ па̄вылт яныг школа рӯпитас, а̄гирищит-пыгрищит са̄всыр ма̄ныл тув ханищтахтуӈкве тотыглавēсыт. Па̄вылт таса̄вит ня̄врам о̄лыс, та̄н пуссын шко-лан ялантасыт. Тыи ма̄гсыл та̄н ётаныл ха-нищтахтуӈкве ам сака ка̄сащасум. Ёмащакв номилум,  хумус а̄тям ёт ты яныг школан ё̄мсумēн, хумус о̄выл щёс партан ӯнттувēсум. То̄нт омам мо̄т нэ̄ ёт во̄рт рӯпитас. Юв ёхтыс, а̄тям нупыл ла̄выс: «Манрыг ханищтахтуӈкве кē-тыслын, а̄гимēн иӈ ма̄нь, юн вос о̄лы». А̄тям тавēн ла̄выс: «Вос ханищтахты». Тох школан ялантаӈкве та патсум. Тувыл Няхлаӈ ос Кимкъясӯй па̄влыгт о̄лнэ колхозыг акван-тотвесы̄г. Бешкильцев о̄йка кӯщаиг паттувес. Няхлаӈ па̄вылт о̄лнэ мир Кимкъясӯйн ва̄нтлуптаӈкве патвēсыт. Тыи ма̄гсыл китыт классыт ханищ-тахтуӈкве та па̄вылн тотвēсум. Та хо̄тал о̄с ёмащакве номилум, Кимкъясӯй па̄вылн на̄иӈха̄пыл тотвēсум, ты ут такем кургыс, тыи ма̄гсыл сака пил-сум, а̄латы лю̄щсум. Па̄вылн ёхтысӯв, ос хащта̄л ма̄хум палт та ва̄нттувēсум. Таса̄вит та̄л ювле хультыс, та хо̄тал ань тыг мус номилум. Тувыл ща̄нягум-а̄щагум Кимкъясӯйт кол ӯнттысы̄г. Э̄щанум, а̄пщирищанум та колт яныгмасыт. Ам ма̄ниг о̄лмум порат тэ̄н са̄лы ӯрим яласы̄г, тувыл на̄лув ва̄глысы̄г, та па̄-вылн о̄лмыгтасы̄г. Тэ̄н ӯнттум колэ̄н ань тыг мус па̄влувт ӯнлы. Ам та̄л сыс кит щёс тув ялантэ̄гум. Э̄щанум э̄лн о̄лэ̄гыт, тыи ма̄гсыл туп тэ̄лы порат ёхталэ̄гыт, тот ва̄щиньтахтэ̄в». 
Кимкъясӯй па̄вылт Альбина нила класс мус ханищтахтас, тувыл э̄лаль Кульпасн кēтвес. Та па̄вылт тав школа а̄стлас ос Ханты-Мансийск ӯсн э̄лаль ханищтахтуӈкве минас. Та порат училище а̄стлам а̄гит-пыгыт та̄ра рӯпитаӈкве кēтвēсыт. Ос та па̄вылт хӯрум та̄л рӯпитаӈкве э̄рыс. Ма̄ньщи а̄ги Ванзеват па̄вылн кēтыглавес. Тув минуӈкве тав щар ат ка̄сащас, ты юи-па̄лт Ха̄льӯс район Сӯкыръя па̄вылн ня̄врамыт ханищтаӈкве минуӈкве ла̄ввес. Та урыл Альбина Васильевна ла̄-выс: «Акв порат ща̄нягумн-а̄щагумн Саранпа̄выл нупыл тотыглавēсум, ва̄глум, Сӯкыръя ты па̄выл ляпат о̄лы. Тыима̄гсыл тув минуӈкве та̄ра ка̄сащасум. 
Ха̄льӯсныл Саранпа̄выл нупыл ам на̄иӈха̄пыл минасум. То̄нт витэ ма̄нь о̄лыс, Хо̄рыӈпа̄выл мус туп тотвесӯв. Аквта порат Ха̄льӯсныл Сӯкыръян интернат ӯральтаӈкве нэ̄ йис. Ты хащта̄л нэ̄ ёт Хо̄рыӈпа̄вылт на̄лми ва̄тат ӯнлысамēн. Тувыл тав ма̄гсылэ ха̄п кēтвес, ам тав ётэ Саранпа̄выл мус ёхтысум. Ань ном-сэ̄гум, ты нэ̄ Сӯкыръя па̄вылн ат ке йис, улпыл, Хо̄рыӈпа̄вылт на̄лми ва̄тат хоса ха̄йтыгтасум. Тувыл аквъёт мирколн минасамēн. Миркол кӯщаиг Малюгин-хум о̄лыс. Мēн ма̄гсыламēн ма̄шина хо̄нтыс, Ни-колай о̄йкам тот во-дителиг о̄лыс. Тав мēнамēн звероферма мус тотсаге ос тот хультуптасаге. Ты звероферма по̄хыт такем та пасыс, такем па̄ӈкыӈ о̄лыс. Тот лю̄ляхо̄лым, номсысум, акв та̄л тах вēритэ̄гум, тувыл юв оēгум, ты па̄вылт о̄луӈкве щар ат хультэ̄гум. Тувыл интернатыт завхозыг рӯпитан хум я̄ӈк лувыл ты ёхтыс, телеган та̄лт-тувесмēн, интернат нупыл та тотвесамēн. 
Ам э̄лы-па̄лумт ос акв ма̄ньлат а̄ги тув рӯпитаӈкве ёхтыс, акв колыл майвесамēн. О̄лнэ колмēн ёмащакв  хот-щё̄питаслумēн, ла̄пкат обои ёвтсумēн. Тувыл хунь ва̄глумēн, хумус ты утыт ханлуӈкве э̄ри, нас ма̄нь кнопкал тув ва̄рсанмēн. Мощ о̄лсумēн, ты кнопкат ёл-патыглаӈкве пат-сыт, нё̄тнэ обоит ёл та рагатасыт. Таквсы пора ёхтыс, ащирмаӈыг ēмтыс, кӯр па̄лтуӈкве  о̄с ат ха̄сымēн. Ю̄рт а̄гим ёт маткем та саваласмēн. Ам ма̄ньта̄гыл интернатыт о̄лсум. Юв ос туп туи порат ӯщлахтуӈкве ёхталасум, омам тэ̄-нут па̄йтуӈкве, вит тотуӈкве, посхатуӈкве, мис посуӈкве акваг нё̄тыслум. Тэ̄лы тай мощщакēн ёхталасум, омам кӯр акваг такви па̄лтыгластэ. 
То̄нт па̄вылт сака са̄в ма̄ньлат пыг о̄лыс. Ка̄саласаныл, кит хащта̄л а̄гииг ёх-тысы̄г, мēн палтумēн пēрхатуӈкве та патсыт. Акв хо̄тал кӯрмēн па̄лтысламēн, тувыл, я-а-ты, посым но̄ӈхаль ат мины, ювле харты, нас кон-ойсумēн. Ма̄хум во̄всумēн, хум кӯртур сунсуӈкве колалан но̄х-ха̄ӈхыс, тувыл ёл-ва̄глыс, акв ка̄тэ̄т  яныг то̄р о̄ньщас. Мēн нупыламēн ла̄ви: «Ос манрыг кӯртурын то̄-рыл ла̄п-пантыслын». Мēн тай ты урыл щар нэ̄матыр ат ва̄глумēн. Па̄вылт о̄лнэ пыгыт тох та капыртасыт, мēна-мēн тох саватасыт. 
Акв хо̄тал ӣтипа̄лаг юрт а̄гим ёт юн о̄лымēн. Тувыл хӯлыламēн, ис-нас хотьютн та ра̄таве, мēн тув ха̄йтсумēн. Сунсымēн, иснасын ква̄лыгн картопка нэ̄гсалым о̄лы. Ты картопка иснасыт та ра̄ты, ос ква̄лге э̄л хотталь мины. Кон-ха̄йтсумēн, пыгыт та̄ра сысы оясыт, тыщирыл рохтуптавесмēн. 
Сӯкыръя па̄вылт ам хӯрмит классын ялантан ня̄врамыт ханищтасанум. Па̄вылт интернат рӯпитас, тот яныгса̄т арыгкем ня̄врам о̄лыс. А̄гит-пыгыт кит смена щирыл ханищтахтасыт. То̄нт нё̄рт са̄всыр ма̄ныл ёхтум ма̄хум рӯпитасыт, та̄нки ня̄враманыл тыг ханищахтуӈкве кēтыгласаныл. Кит та̄л ня̄врамыт ханищтым рӯпитасум. 
Тувыл Саранпа̄вылт яныг школа ӯнттувес, интернатыт о̄лум ня̄врамыт тув кēтвēсыт. Та порат Саранпа̄вылт кит школа рӯпитасы̄г, тот 700 арыгкем ня̄в-рам ханищтахтасыт. Сӯкыръя па̄вылт туп о̄выл школа хуль-туптавес, ос ам тот кӯ-щаиг паттувēсум. Кит та̄л тот рӯпитасум.
Та порат ма̄н, ма̄ньлат а̄гит-пыгыт, пуссын комсомольцыг о̄лсӯв. Ам ты организацият кӯщаиг пēриявēсум. То̄нт ма̄н Сӯкыръя па̄вылт о̄лнэ а̄гит-пы-гыт ёт клуб ӯнттуӈкве о̄вылтахтасӯв. Колала мус ӯнттыслӯв, уласыт, пасаныт ос ма̄нки ва̄рсӯв. Тувыл ам Саранпа̄вылн рӯпитаӈкве минасум, па̄вылт ӯнттум клубув тох та хультыс, нэ̄м-хотьют э̄лаль ва̄руӈкве воссыг аты патыс. 
Саранпа̄выл школат рӯпитаӈкве патсум. Тувыл Володя пыгум иӈ ма̄нь, ва̄тихал а̄гмыл ēмталас. Акваг тав ётэ юн о̄лсум. Ам классум мо̄т хо̄тпатын акваг та ханищтавес. То̄нт ты рӯпатаныл по̄хын-минуӈкве тахсум, тувыл школа кӯщай ла̄выс, ня̄врам ханищтан хо̄тпа мощща, о̄с акв та̄л вос рӯпитэ̄гум. Акв та̄л о̄с рӯпитасум, тувыл интернатын вос-питателиг патхатасум. То̄нт таса̄вит ня̄врам о̄лыс, Саранпа̄вылт кит интернат рӯпитасы̄г. Ам ма̄нь интернатыт воспитателиг о̄лсум. Тувыл яныг интернат кӯщай та̄л хультыс, ам тув рӯпитаӈкве паттувēсум. Хунь ты интернатын ёхтысум, о̄влэ̄т та̄ра кон оюӈкве тахсум, такем пилыщмаӈ о̄лыс. Иснасытыт хащ-лум то̄рло̄мтыт ханащласыт, колкан о̄люпыл нэ̄мхуньт аты сартыгласаныл, а̄вит, улпыл, о̄с нэ̄мхуньт ат ловтыглавēсыт.  Тамле интернатыт ня̄врамыт о̄лсыт. Ам рӯпитаӈкве хунь патсум, интернат ёмщакв щё̄питаслум. Са̄всыр пормасыт ма̄гсыл Тюмень ӯсн ялантасум, тот маныр э̄ри, пуссын ёвтсум, тувыл яныг вит порат на̄иӈха̄пыл Саранпа̄вылн тотсанум. Интернат кӯщаиг ам 11 та̄л рӯпитасум. Тувыл о̄выл школан рӯпитаӈкве во̄ввēсум. Тот ам 1992 та̄лныл 2006 та̄л мус кӯщаиг о̄лсум. 2007 та̄лныл ты центрыт рӯпитэ̄гум. 
Ань тот ня̄врамыт са̄всыр кружокытын ялантэ̄гыт, сакныл хартуӈкве, ю̄нсхат-суӈкве ос мо̄т щирыл ма̄щтырлаӈкве ханищтавет.  
Альбина Васильевна ты центрыт рӯпитаӈкве хунь о̄вылтахтас, ня̄врамыт ма̄гсыл Саранпа̄выл ляпат «Долина Польи» ӯщлахтын ма̄ ва̄рыс. Ань ня̄врамыт нё̄рт ёсал тахсуӈкве вēрмēгыт.
 Ты центр рӯпататэ урыл Альбина Васильевна о̄с ла̄тыӈ ла̄выс: «Ка̄сыӈ та̄л хунь йильпи ханищтахтын та̄л о̄вылтахты, ня̄врамыт тыг во̄виньта̄лыянув. Та̄нанылн потыртэ̄в, тыт манхурип кружокыт рӯпитэ̄гыт. А̄гирищит э̄ргуӈкве ос йӣквуӈкве сака э̄руптэ̄гыт. Ты коныпал та̄н са̄всыр атыӈ ня̄нь ва̄руӈкве ос тэ̄нут тыт па̄йтуӈкве ханищтавет. Яныгнув а̄гит ос са̄всыр нё̄тнэ супыт тыт ю̄нтэ̄гыт.  Пыгрищит бильярдыл ос  теннисыл ёнгуӈкве ёхталэ̄гыт. Ань центр по̄хат яныг кол ӯнттуӈкве тахсӯв. Ня̄враманув тот футбол ос волейбол вос ёнгынувыт, тувыл таса̄вит олн ат о̄ньщēв. Ань «Кабинет юных спасателей» ва̄руӈкве номсэ̄в, тувыл рӯпитан колув сака ма̄нь, колнак ат то̄вылхаты. Ма̄н са̄всыр ёмас номт о̄ньщēв, тувыл мощща олныл та̄стыглавēв. Нё̄р ляпат ӯщлахтын ма̄ хунь ва̄рыслӯв, ма̄навн Татьяна Степановна Гоголева нё̄тыс, депутатский фондыныл олн та̄стыглас. Ты олныл ня̄врамыт ӯщлахтын ма̄ ма̄гсыл «Бураныт»,  са̄в мо̄т э̄рнэ пормасыт ёвтсӯв. Ань Татьяна Степановнан яныг пӯмащипа ла̄тыӈ ла̄вēв.  
Ма̄н сака ёмащакв Саранпа̄вылт о̄лнэ музей ос клуб ёт рӯпитэ̄в. Са̄всыр ялпыӈ хо̄талыт порат ня̄врамыт ва̄рнэ пормасаныл тот суссылтыянӯв. Ня̄враманув са̄всыр концертыт э̄ргуӈкве ос йӣквуӈкве сака э̄руптэ̄гыт».
 
Людмила Теткина
