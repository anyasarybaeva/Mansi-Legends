
Ты туи сыс округув янытыл сака са̄в ма̄т на̄й тэ̄с. О̄влэ̄т о̄йттур э̄тпос о̄вылтахтам порат ёмас о̄лыс, нэ̄мхо̄т тэ̄нэ на̄й ат хо̄нтыглавес. Ос Якутия ма̄т тот арген са̄в на̄й пēламлас, та̄нти ма̄хманыл ат то̄вылхатсыт, ма̄н округувныл пожарникыт тув тēтвēсыт. Тувыл рēгыӈыг ēмтыс, ма̄хум во̄рт яласэ̄гыт, хо̄т тэ̄нэ а̄ращ тох хультуптэ̄гыт, манос хохса вущкасэ̄гыт, на̄йкве э̄лаль та мины. Ва̄тихал щахлыт кургуӈкве патсыт, тох о̄с на̄й пēламлы. Ма̄н округувт татем посымыӈыг ēмтыс, насати хо̄т-а̄ти на̄й тэ̄нэ̄тэ.
Ха̄льӯс район Саран­па̄вылт на̄й харыгтым рӯпитан хумыт  Совет­ский районын, ётыл Ханты-Мансийский районын ос мо̄т ма̄тын рӯпитаӈкве тотыглавē­сыт. Та̄н яласам лё̄ӈха­ныл, ва̄рум рӯпатаныл урыл ма̄н Пётр Вокуев титыгласлӯв. Пётр са̄т та̄л Саранпа̄вылт База авиа­ционной и наземной охраны лесов нампа ма̄т рӯпиты, тав ла̄выс: «Ма̄н нилахтем та̄л нэ̄мхотталь на̄й харыг­таӈ­кве э̄л ат тотыгла­весӯв. Ань о̄влэ̄т Совет­ский ӯс ляпан тотвесӯв, тот сака яныг на̄й капай тэ̄с, ӯс ляпан а̄ла ты ёх­тыс, маттем та харыг­таслӯв. Тот а̄стысув, Ханты-Мансийский райо­нын тотвесӯв, тот ос ла̄кква ма̄т тэ̄с. Салым па̄выл ляпат во̄рт акв о̄йка о̄лы, тав во̄р ӯрга­лым са̄в та̄л рӯпиты, наме Влади­мир Семёно­вич Сургучёв. Ма̄нав ка̄­сала­мēт сака ща̄гтыс, тав ётэ рума­лахтасув ос ак­ван-нё̄тхатым во̄ре ха­рыг­таслӯв». 

Ма̄н пуссын ва̄глӯв, пожарникыт на̄й ха­рыгтэ̄гыт. Ос хумус та̄н во̄рн вертолётыл тота­вет ос хумус лё̄хта̄л ма̄т ёл-та̄ртавет, ты ва̄р­маль туп мо̄рсыӈ э̄лум­хо̄лас ва̄г. Ты урыл Пётр потыртас, та̄н насати ква̄лыг хосыт аквал-аквал ёл-та̄ртахтэ̄гыт, ёт са̄грап, сартнэтēр о̄ньщēгыт. Пуссын ёл-та̄ртахтэ̄гыт ос верто­лёт ёл-иснэ ма̄гсыл ма̄-ло̄мт харамтэ̄гыт, мувлахи ма̄нь йӣвыт ёл-са̄грияныл, яныг йӣ­выт ёл-сартыяныл, ты рӯпата та̄нанылн молях ва̄руӈкве э̄ри, атхуй­плов кӯм сыс. Тувыл вертолёт ёл-исы, та̄н пормасаныл, тэ̄нутаныл, рӯпитаӈкве э̄рнэ щаӈкваныл ёл-выгыт, вертолётаныл ювле та тыламлы, та̄н та хультэ̄гыт. То̄ва порат посым халт вертолёт ворил ёл-иссы, тув мус ляпат на̄й та тэ̄г. 

Хумыт та̄ра рӯпитаӈ­кве ква̄лапēгыт, турман­лан мус тот капыртэ̄гыт. Тувыл ос мощ ӯщлах­тэ̄гыт, постыглан порат оста харыгтэ̄гыт. 
Ты сака та̄рвитыӈ рӯ­пата, тэ̄нэ на̄й коны­пал во̄рт са̄всыр ӯйхул ё̄мыгты, тамле порат та̄н хо̄тпа палт нэ̄глапаӈкве вēрмēгыт. Таима̄гыс ка̄сыӈ э̄лумхо̄лас во̄рув ӯргалым вос о̄ньщитэ, туи то̄сам порат во̄рт а̄ращ ул вос ва̄рēгыт, матыр о̄выл ēмты, та̄н тувыл сысы оēгыт, лап ат харыгтыяныл. Тох ва̄руӈкве щар ат ро̄ви ос ня̄враманын во̄рув ӯргалаӈкве ханищтэ̄н.

Пётр Анатольевич Саранпа̄вылт самын патыс, тот школат ха­нищтахтас. А̄тятэ саран хум ос оматэ ё̄рн нэ̄ о̄лыс. Тав ма̄ниг о̄лмēт оматэ та̄л хультыс, школат иӈ ат ханищтахтас, а̄щēн тактēт янмалтавес, пыг­рищ са̄выӈпа̄лэ интер­натыт о̄лыс. 
На̄й харыгтым са̄т та̄л рӯпиты, ты э̄лы-па̄лт мо̄т са̄в ма̄т рӯпитас. Тавēн ма̄н пуста̄гыл о̄лнэ ла̄тыӈ тēтэ̄в, щēмьятэ ос рӯтанэ ёт пуста̄гыл вос о̄лэ̄гыт. 
Галина КОНДИНА 
