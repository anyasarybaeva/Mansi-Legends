
Ты э̄тпост Евгений Платонов, ма̄-вит ӯргалан департаментыт кӯщай ва̄ӈын хум, ос Антон Квитко, округ МЧС кӯщай ва̄ӈын хум, ля̄ххал тотнэ колн ёхталасы̄г. Ань округув на̄й тэ̄нэ ва̄рмаль щирыл маныр рӯпата ва̄раве, во̄рт хо̄т на̄й тэ̄г, ты урыл потыртасы̄г.

Ма̄в хумус 

уральтаве

	 

	Ань округувт на̄й харыгтым рӯпитан хо̄тпат хумус рӯпитэ̄гыт, ты урыл Евгений Платонов потыртас. Тав ла̄выс, та̄н пуссын та̄ксарыт. Та̄нки рӯпатаныл ёмщакв ва̄ганыл. Тэ̄лы сыс акваг ханищтапыл щё̄пита̄лавет. Туи пора ёхты, на̄й харыгтан хо̄тпат ма̄ янытыл уральтым та̄н акваг яласэ̄гыт.

	Та̄н хусах ма̄нь товлыӈха̄п контракт щирыл ка̄сыӈ та̄л вуйлэ̄гыт. Та̄нки ос ва̄т нупыл китах вертолёт о̄ньщēгыт. Товлыӈха̄пыл тыламлым ма̄ акваг уральтыяныл. Хо̄т на̄й тэ̄г, та ма̄ та̄ра-паттыяныл, тув та̄ра ма̄хум на̄й харыгтаӈкве кēтавет.

	2010, 2011, 2012 та̄лытт щар са̄в во̄р на̄йн ё̄свес. То̄нт сака рēгыӈ о̄лыс, на̄й харыгтан ма̄гыс МЧСт рӯпитан хо̄тпат то̄нт са̄в ё̄р пинсыт. Ань МЧС ма̄хум ёмащакв рӯпитанэ̄ныл ма̄гыс матыр-а̄ти пуссын о̄лы. Ты та̄л во̄рт на̄й щар нэ̄мхо̄т но̄х ат пēламла̄лыс. Ань ва̄тихал ракви, ос яныг рēг ат ва̄ри.

	Ты туи туп ат гектар са̄виткем во̄р на̄йн ё̄свес. Лов та̄л сыс, ты порат щар мощща. 2012 та̄лт атпан нупыл нила са̄всыр ма̄тт на̄й тэ̄с. То̄нт налыман нупыл хо̄т со̄тыра гектар во̄р на̄йн тайвес.

	Округувт рӯпитан на̄й харыгтан хо̄тпанув э̄лы ма̄н на̄й харыгтаӈкве о̄с ялантэ̄гыт. Мо̄лты та̄л Ямало-Ненецкий округн ос Забайкальский крайн нё̄туӈкве кēтыглавēсыт.

	Ты о̄йттур э̄тпос хо̄тыт хо̄талэ̄т Нягань ӯст округ янытыл та̄н ма̄гсыланыл касыл щё̄пита̄лвес. Щар ка̄ркам ос та̄ксар хо̄тпат мӯйлупсал майвēсыт. Тувыл та̄н э̄лаль о̄с Россия касылн тах минэ̄гыт. Тамле касылыт ка̄сыӈ та̄л щё̄пита̄лавет. Мо̄лты та̄л ма̄н округувныл олнэ̄ на̄й харыгтан хум Россия касылт китыт места вис.

	 

Во̄р ёл-яктаве

	 

	Округ кӯщай Наталья Комарова хӯлтнэ ла̄тӈе щирыл, ань яныгса̄т арыгтем па̄влыт ляпат во̄р ёл-яктувес. Та ма̄т ка̄сыӈ та̄л йӣвыл, порсыл хот-сыстамтавет. Ос тамле ва̄рмаль о̄лы. Па̄влыт по̄хыт во̄р ёл-са̄граве, ос тот ма̄хум та̄ра матыр ӯнттуӈкве кусэ̄гыт. То̄ва хо̄тпат тот са̄при ва̄рēгыт, хотты хо̄тпа кол тот ӯнтты. То̄ва ма̄т ма̄хум порс вит со̄сантаӈкве тув о̄вылтахтэ̄гыт. Таима̄гыс тамле ма̄т акваг уральтым о̄ньщавет, ма̄хум тот нэ̄матыр ул вос ва̄рēгыт.

	Тувыл пēрмат ос ӯщлахтын ма̄гыс ӯнттым колыт по̄хыт ловманкем метра па̄ӈхвит во̄р та̄ра ёл-яктуӈкве э̄ри. На̄й тот ке пēламлы, тав та̄ра колыт нупыл мины. Во̄рт на̄й тэ̄нэ ва̄рмаль ул вос ēмтыс, МЧСт рӯпитан ма̄хум ӯщлахтын ма̄т хӯлтыглан хурит тагатэ̄гыт. Тув ёхталан хо̄тпатн ӯргалахтын урыл потыртэ̄гыт.

	 

На̄й харыгтан 

ма̄хум урыл

	 

	Тувыл ос МЧС кӯщай ва̄ӈын хум Антон Квитко округувт на̄й харыгтан ва̄рмаль урыл потыртас. Тав ла̄выс, ты хо̄тпат во̄р ляпат ӯнлын па̄влыт ёмщакв уральтым о̄ньщияныл. Тот о̄лнэ ма̄хумн тамле ла̄тыӈ ла̄вēгыт, та̄н во̄рт а̄ращ харыгтатта̄л ул вос хультуптыяныл, хохса-ло̄мт мори ул вос па̄хвтэ̄гыт. Ос мо̄т ва̄рмаль урыл потыртэ̄гыт.

	То̄ва хо̄тпат харамат то̄сам пум но̄х-пēламтэ̄гыт. Са̄выӈпа̄лэ ты хосыт яныг на̄й та ēмты. Ты та̄л тамле о̄выл ва̄рум нёлоловхуйплов хо̄тпат штрафыл пинвēсыт. Э̄лы ма̄тт ӯнлын па̄влыт кӯщай хо̄тпат ты урыл о̄с ла̄ввēсыт.

	Тот матыр на̄й ке пēламлы, та̄н та̄ра МЧС хо̄тпатн вос свонитэ̄гыт. Та̄н ты ва̄рмаль о̄с акваг уральтыяныл. Са̄в щёс тамле ва̄рмаль о̄лыглас, па̄выл по̄хат во̄рт на̄й пēламлы, па̄выл нупыл мины, колыт ё̄савет, то̄ва хо̄тпат ты хосыт порсысыт. Таима̄гыс ты ва̄рмаль ань ёмщакв уральтым о̄ньщаве.

	 

Ня̄врамыт ханищтавет

	 

	Тувыл ос ань туи порат ня̄врамыт ӯщлахтын ма̄н тотыглавет. Округувт са̄в ӯщлахтын ма̄т во̄р ляпат о̄лэ̄гыт. На̄й харыгтан хо̄тпат та̄н ётаныл потрамаӈкве о̄с ялантэ̄гыт. Ӯщлахтын ма̄т мувлахи во̄р хот-са̄грияныл. Уральтэ̄гыт, ляпат вит вос о̄лыс. Ня̄врамыт пуссын хӯлтнэ нэ̄пакытыл мивет.

	Ӯщлахтын ма̄ ляпат на̄й пēламлас ке, маныр ва̄руӈкве, тот ёмщакв хансым о̄лы. Ты коныпал ня̄врамыт ма̄гсыл на̄й тэ̄нэ урыл воспитатель хо̄тпат са̄всыр касылыт ос ёнгилыт щё̄пита̄лэ̄гыт. Тамле нак ке ēмты, о̄выл щёс хо̄тпан хумус нё̄туӈкве, манарыл пусмалтаӈкве, ня̄врамыт вос ха̄ссыт, тот ты ва̄рмалин ханищтавет. Ты та̄л нэ̄матыр лю̄ль ат ēмталас.

	Тыи ос мо̄т тэ̄лат урыл кӯщай хумыг щё̄скем потрамасы̄г. Юи-о̄вылт Евгений Платонов ос ты урыл ла̄выс. О̄йттур э̄тпос атхуйплов щислат Ханты-Мансийск ӯст во̄р сыстамтан хо̄тал щё̄пита̄лвес. Тув ӯст о̄лнэ ма̄хум порс атуӈкве во̄выглавēсыт. Рӯпитан ма̄ныл а̄стуманыл юи-па̄лт ма̄хум пуссын кашал тыттувēсыт ос ща̄ил айтвēсыт. Ма̄хум а̄лпыл лов щё̄ст «Долина ручьёв» ма̄т акван-атхатыгласыт. Хотьют ёмас ва̄рмаль ва̄руӈкве ка̄сащас, пуссын ёхталасыт.
