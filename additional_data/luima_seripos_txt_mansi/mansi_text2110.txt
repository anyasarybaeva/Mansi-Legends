

	О̄йттур э̄тпос атхуйпловит хо̄талэ̄т Ханты-Мансийск ӯс ля̄ххал тотнэ колн опека ос попечительство округ управленият кӯщай ва̄ӈын нэ̄ Елена Немчинова ёхталас. Тав округувт савалап колытт о̄лнэ ня̄врамыт уральтым рӯпиты. Та̄н ма̄гсыланыл манырсыр рӯпата ва̄раве, тав ты урыл потыртас.

	Ты кӯщай ла̄выс, ань ты хо̄тал мус округувт ща̄нь-а̄щ та̄л хультум 7 со̄тыра 710 ня̄врам о̄лы. Та̄н халанылт яныгса̄т арыгкем ня̄врам савалап колт яныгмēгыт. Югра ма̄т ат савалап кол ань рӯпиты. Ос мощēртын Нефтеюганск ӯст «Светозар» нампа кол лап-пантаве. Ты хо̄тал мус тот туп налыман нупыл ат ня̄врам хультыс. Онтоловхуйплов а̄гит-пыгыт ты та̄л нёлоловхуйплов та̄ланыл то̄влынэ̄ныл порат та̄нки я̄нас о̄луӈкве патэ̄гыт тах. 

	Та сыс округувт са̄выӈпа̄лэ савалап ня̄врамыт щēмья хо̄нтсыт, тот янмалтавет. Ты ва̄рмаль щирыл Россия янытыл Югра ма̄в хӯрмит местат о̄лы. Ань ты хо̄тал мус 98 процент са̄вит са̄валап ня̄врам щēмьяна тыт вуйвēсыт. 

	Тувыл ос акв ёмас ва̄рмаль о̄лы. Ань лю̄льсаӈ о̄лнэ ща̄нит-а̄щит мощщамаӈкве патсыт. 2013 та̄лт 511 тамле ща̄нь-а̄щ о̄лыс. 2014 та̄лт 428 хо̄тпа хультыс. Кӯщай нэ̄ ла̄выс, ты щēмьят ёт яныг рӯпата ва̄раве. О̄лупсаныл ёмасыг щё̄питан ма̄гыс та̄н акваг нё̄тавет. Рӯпитан ма̄н паттавет, вина ул вос айсыт, акваг уральтым о̄ньщавет. Ётыл ты щēмьят ёмщакв о̄луӈкве патэ̄гыт ке, та̄н ня̄враманыл ювле миӈкве вēрмавет.

	 

	Николай МЕРОВ
