
Ханты-Мансийск ӯст о̄лнэ «То̄рум Маа» музейт пӯмыщ суссылтап ва̄рвес, тох намаявес: «Талант, душа и золотые руки». Белоярский район Тугияны па̄вылныл о̄лнэ хӯрум ма̄щтыр нэ̄квет ка̄тыл ва̄рум маснутаныл, ю̄нтум пормасаныл мирн суссылтавет – Анна Матвеевна Себурова, Людмила Калистратовна Зубакина ос Надежда Алексеевна Гришкина.
О̄выл ла̄тыӈ музей кӯщай нэ̄ Людмила Александровна Алферова тав ла̄выс:
– Ты ялпыӈ ма̄т, сосса мир музейт, ка̄сыӈ хо̄тпа ка̄саланэм порат номтум сака ёмас. Ка̄сыӈ ма̄щтыр хо̄тпа ёт ма̄н юртыӈыщ о̄лэ̄в, ӯс мирн та̄н уранылт потыртэ̄в, суссылтапыт ва̄рыглэ̄в. Э̄лумхо̄лас коныпал ма̄н ма̄нь па̄влыт о̄вылтыт потыртэ̄в, то̄ват хосат оссувлавēсыт, ат о̄лавет. Та̄наныл ма̄н номиянӯв, тот о̄лум ма̄хум янытлыянӯв. Аквтох ма̄н тыт «Родословная» тэ̄ла ва̄рēв, хо̄тпа такви рӯтанэ наманыл нэ̄пакн хансыянэ, тувыл ты урыл мирн потыртэ̄в. 
Надежда Алексеевна ёт мēн «Сокровища Севера» тэ̄ла о̄лум порат Москва ӯсн ялсумēн, тот  тав ханты супыл ё̄мыгтас, ка̄тыл ва̄рум пормасанэ мирн суссылтас. Кит а̄гияге ос пыге о̄с оманыл хольт матыр щаквщēгыт.
Ты хӯрум ма̄щтыр нэ̄кветн ам са̄в ёмас, сымыӈ ла̄тыӈ ла̄вēгум. Матъёмас тыг ёхтысы̄н, ма̄навн ялпыӈ хо̄тал ва̄рсын. Ва̄тихал ёхталэ̄н, ка̄тыл ва̄рнэ пормасанын суссылтэ̄н.
Тувыл та̄н Людмила Александровнан янытлан нэ̄пакыл майвēсыт. Ка̄сыӈаныл такви о̄вылтытэ мощ потыртас. 
Анна Матвеевна Себурова тох ла̄выс:
– Ам па̄квпалыӈ супыт ю̄нтэ̄гум, то̄ванакт нуйил матыр ва̄рēгум. Яныгмамум порат омам акваг матыр щаквщис. Ам тав ляпатэ̄н ӯнтэ̄гум, о̄с та ю̄нсхатэ̄гум. Па̄влувт э̄лнаӈ пуссын ханты супыл масхатым ё̄мыгтасыт. Хунь яныгмасум, клубт рӯпитаӈкве патсум. Тот ю̄нсхатын кружок ва̄рсӯв, нэ̄ хо̄тпат ос а̄гирищит акван-атхатэ̄в, ханищтахтэ̄в,  матыр ю̄нтэ̄в. О̄йкам, ня̄враманум ос апыгрищанум пуссын ханты супыл ю̄нтсанум. Ялпыӈ хо̄талыт супанув пуссын масыянӯв, мӯй мир халт ё̄мыгтэ̄в. Ань тыг матъёмас во̄ввēсум, пӯмащипа. Амтирот номсэ̄гум, тащир ма̄н пēс йис ва̄рмалянӯв э̄рнэ̄ныл, мирн пӯмщалавет. 
Людмила Калистратовна Зубакина о̄с ма̄ньта̄гыл ю̄нсхатуӈкве патыс, нэ̄ ла̄выс: 
– Омам са̄в маснут ю̄нтыс, сэ̄тапыл щултиныт сагыс. Ам тав ётэ о̄с акваг матыр ю̄нтсум – суп, то̄р сахи, ла̄гыл маснут, та маныр. Тугияны па̄влувт са̄в ма̄щтыр нэ̄кве о̄лыс, пуссын нё̄тнэ маснут, пормас ва̄рсыт. Акван-атхатэ̄гыт, щаквщим та ӯнлэ̄гыт, тыхал э̄ргēгыт.
Хӯрмит ма̄щтыр нэ̄ Надежда Алексеевна Гришкина «Народный мастер России» намыл маим о̄лы, такви о̄вылтытэ о̄с мощ потыртас. Тав са̄лы ӯрнэ ма̄т яныгмас, рӯтанэ халт ма̄щтыр хо̄тпа, мо̄йт ос э̄рыг ва̄нэ хо̄тпа са̄в о̄лыс. Ты нэ̄ урыл ам тах акв хотты газетат са̄внув хансэ̄гум. 
Тугияны па̄выл ма̄щтыр нэ̄квет ка̄тыл ва̄рум пормасаныл Ханты-Мансийск ӯст яныг таквс э̄тпос 5 хо̄талэ мус суссылтаӈкве патавет. Я̄тил ма̄ньщи миртēв, ханты нэ̄квет ю̄нтум маснутаныл, пормасаныл ка̄салан ма̄гыс «То̄рум Маа» музейн ялэ̄н, тот мощ ё̄мыгтэ̄н, пӯмщалахтэ̄н.
