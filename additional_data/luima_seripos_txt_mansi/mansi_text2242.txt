

	Наталья Ткачук, Ханты-Мансийскат А̄с-угорский институтт рӯпитан нэ̄, мо̄лал та̄гыл ма̄н газетавн соссаӈ хо̄тпат урыл потрыт кēты. Тав хо̄т-а̄ти ма̄нь па̄влыӈ ма̄т яласы ос хантыт, ма̄ньщит, ё̄рн хо̄тпат статистика-нэ̄пакн хансыянэ ос о̄лупсаныл о̄вылтыт пӯмщалахты.  Наталья ос Юлия Валерьевна Исламова, институтт аквъёт рӯпитан нэ̄, Октябрьский район Большой Атлым па̄вылн ялмēн порат Анна Дмитриевна Глухова ёт ва̄йхатасы̄г. Юлия Исламова филологический наукат кандидат нам о̄ньщи. Тав па̄влыт, я̄т, тӯрыт пēс о̄лнэ наманыл ханты ла̄тӈыл та̄ра-паттыянэ ос манрыг тох намтувēсыт, э̄лаль ханищтыянэ. Ань ты рӯпатат ла̄тӈыт хӯлтнэ ма̄гыс Анна Дмитриевна палт кēтвесы̄г.

	О̄выл щёс тав колэн ёхтумēн порат э̄ква юн а̄тим о̄лыс. Колпо̄х о̄лнэ хо̄тпат ла̄всыт, тав э̄типа̄лаг туп юв ёхты тах. Э̄ква то̄ва хо̄талыт хӯл няслуӈкве яланты, тав хӯл алыщлан ма̄тэ̄ мус 5 вēрста ла̄глыл ё̄ми. Тувыл со̄ль, э̄типа̄лаг тэ̄н э̄ква ёт лё̄х хосыт ё̄мим ка̄саластэ̄н. Тав хӯлыӈ хӯрыг та̄гыл сыспалт тотыс ос ка̄тэт спининг о̄ньщис. Пащалахтаманыл юи-па̄лт э̄ква мӯй хо̄тпаг такви палтэ во̄всаге. 

	Такви урēтыл Анна Дмитриевна таи потыртас, тав лӯпта э̄тпос атыт щислат 1933 та̄лт Касум щēмьят самын патыс. Тав са̄лы янмалтан щēмьянтыл о̄лы, а̄ще Дмитрий Григорьевич Ерныхов ос ща̄не Анастасия Алексеевна Обатина. Та̄н Батлымка я̄  хосыт о̄лсыт. А̄ще совхоз са̄лыт янмалтан коныпал такви 30 са̄вит са̄лы о̄ньщис. Тувыл тав хо̄нтлуӈкве тотыглавес ос 1943 та̄лт ювле ёхтыс. Та порат та̄н та̄рвит о̄лупсал о̄лсыт, яныгмасыт. Оматэ хум ва̄рнэ та̄рвит рӯпатат са̄в рӯпитас, во̄раяӈкве такви ялантас, во̄ртолнут тавēн о̄с ликмыглас. Тав во̄раяме хосыт кастыле ня̄врамыт тэ̄тал ат рагатасыт. Анна Дмитриевна ос ма̄ньта̄гыл во̄р яктым са̄в рӯпитас. То̄нт Большой Атлым по̄хат, 30 вēрстан, ма̄хум лесозаготовкан тотыглавēсыт. 

	Ань Анна Дмитриевна па̄вылт такви колэ̄т о̄лы. Кол по̄хатэ̄т тэ̄пкант картё̄пка такви янмалты. Па̄ля ос коза о̄ньщи. Туи пил ва̄туӈкве во̄рн ха̄йтталы. Матыр-а̄ти колсори рӯпата акваг ва̄ри. Галина Григорьевна Мамарова, колпо̄х о̄лнэ нэ̄, матумпа̄ла э̄ква урыл ла̄выс: «Аннэ ань тыг мус во̄раяӈкве яланты. Писалил а̄ӈха патамты, туи ман тэ̄лы такви хӯл алыщлы. Во̄рто̄лнут манах щёс ва̄щинтас. Ма̄н па̄влувт Анна Дмитриевна сака янытлаве, тав ёмас э̄лумхо̄лас». 

	Э̄ква па̄влэ̄т ӯйхул пусмалтан яныг хо̄тпаг ла̄ваве. Ӯйхулыт хотум ēмтнэ̄ныл порат ма̄хум тав палтэ ёхтэ̄гыт ос таве нё̄туӈкве во̄вияныл.

	Анна Дмитриевна ат ня̄врам янмалтас. Ань апганэ о̄с яныгмасыт, школа а̄стласыт, та̄нки щēмьяӈыг ēмтсыт. Тюмень ӯст о̄лэ̄гыт. 

	Ань институтт рӯпитан нэ̄г тав ётэ акван-хо̄нтхатам хо̄талт Анна Дмитриевна 82 та̄лэ то̄влум. Тэ̄н тавēн иӈ са̄в та̄л пуста̄гыл о̄луӈкве ла̄всы̄г, сымыӈ хо̄тпаг акваг вос о̄лы. Ма̄н Анна Дмитриевна о̄с янытлылӯв, пус ка̄т, пус ла̄гыл тавēн, На̄й-О̄тыранэ̄н вос ӯргалаве. 

	 

	Н. Ткачук кēтум 

	потре ма̄ньщи ла̄тӈыг 

	Т. хатанева 

	толмащластэ
