
Ленинградский область Выборг ӯст сӯкыр э̄тпос 18 хо̄талныл 21 хо̄тал мус Россия янытыл мощщаг хультум финно-угорский ос самодийский мирыт культураныл суссылтан VI фестиваль о̄лыс. Тув э̄ргын ос йӣквнэ ма̄хум, ка̄тыл пормасыт ва̄рнэ ма̄щтыр хо̄тпат во̄виньта̄лвēсыт.
Ты фестиваль «РФ Финно-угорский культура центр», РФ Министерство па̄лыл рӯпитан Ленинград­ский область народный творчества кол ос В.Д. Поленов нампа Государственный Российский народный творчества кол па̄лыл щё̄питавес. 
Выборг ӯсн Удмур­тия ос Карелия респу­бли­кагныл, Ненецкий авто­номный округныл, Мурманский ос Псков­ский областигныл,  Югра, Ямал ос Таймыр ма̄ныл мӯй ма̄хум ёх­та­ла­сыт. Хӯрум хо̄тал сыс бесермяне, вепсыт, води, долганыт, ижо­рыт, ингерман­ланд­ский финныт, ма̄ньщит, ё̄р­н­ыт, саамыт, селькуп­ыт, сето ос хантыт та ӯст о̄лнэ ма̄хумн э̄ргын-йӣквнэ накыт суссыл­тасыт. 
О̄выл хо̄талт Выборг ӯс культура яныг колт э̄ргын ос йӣквнэ ма̄хум ва̄йхатнэ ма̄гыс акван-атхатыгласыт. Тот Ленинградский область культура коми­тетт пуӈктотнэ хум Владимир Цой та̄н ётаныл пащалахтас ос тэ̄лат э̄лаль тотнэ ёмас ла̄тыӈ ла̄выс. Мо̄т хо̄талыгт ма̄хум маныр ва̄рсыт, я̄нас потыр хассум. 
Ка̄с ва̄рнэ китыт хо̄тал
Китыт хо̄талэ̄т фес­ти­валь Выборг ӯст Ленин нампа ӯскант ва̄рыг­лавес. Тот са̄в ма̄ныл ёхтум ма̄щтыр хо̄тпат э̄ргысыт, йӣкв­сыт ос ка̄тыл ва̄рум порма­саныл суссыл­тасыт. О̄влэ̄т Мери Русанова, В.Д. Поленова нампа колт кӯщай ва̄ӈыг нэ̄, ос «РФ Финно-угорский культура центр» колт пуӈтотнэ нэ̄ Татьяна Барахова мӯй ма̄хум ёт пащалахтасы̄г ос сымн ро̄внэ ла̄тыӈ ла̄всы̄г. 
Ты накт хащта̄л а̄гм о̄лнэ̄тэ ма̄гыс са̄в ма̄хум аквторыг акван-атуӈ­кве ат ро̄выс. Тувыл та хольт кӯщаит ка̄са­ща­сыт, ос хотыл-а̄ти о̄лнэ са̄в мирыт тув та ёх­тысыт ос ялпыӈ хо̄талт мӯй­лысыт.
Ма̄н округувныл фес­ти­вальн хӯрум э̄ргын-йӣквнэ коллек­тивыт ялсыт, тыи «Ӯй йӣквнэ» нампа школаныл Тимо­фей Молданов ос Яков Тарлин о̄лсы̄г, тувыл «Ёмвош ёх» нампа э̄ргын колныл нила ханты нэ̄т, са̄ӈквылтапыл са̄ӈ­к­выл­таӈкве ханищтан школа ос са̄ӈквыл­тап ва̄руӈкве ха̄снэ пыг Александр Замиралов. 
Округ ма̄хманув пус­сын аквъёт «Зарожде­ние Югорской земли» нампа пēс нак суссыл­тасыт. Кит хумыг тӯлыг­лах­тасы̄г, Александр ма̄ньщи куклаӈ та̄н са̄ӈквылтапыл са̄ӈк­вылтас, нэ̄т ӯлылап э̄ргысыт ос тувыл «Куринька» йӣкв йӣкв­сыт. 
Ты коныпал та̄н ос Ханты-Мансийский народный творчества кол па̄лыл кӯщай нэ̄ ос сосса ма̄хум ёт рӯпитан нэ̄ «топис» нампа ханты шахматыл ёнгуӈ­кве мӯй ма̄хум ханищта­сыт, са̄в­сыр а̄мщит а̄м­щисыт, ощхуль ва̄рсыт. 

Мо̄т финно-угор ос самодийский мӯйлын ма̄хум та̄нки маснутыл масхатым о̄лсыт. Та̄н о̄с сака пӯмыщ щирыл э̄ргысыт, йӣквсыт. То̄ва группат ня̄врамыӈ та̄­гыл ёхтала­сыт, тыи сето ос вепсыт ща̄нь ла̄т­ӈыл а̄гирищит-пыг­ри­щит ханищтэ̄гыт. Щар са̄в ма̄ньлат хо̄тпат Ненецкий автономный округныл ёхталасыт. Та̄н йӣквнэ коланыл «Хаяр» ё̄рн ма̄хум ла̄тӈыл нам­тым о̄лы, ма̄ньщи ла̄т­ӈыл тыи «хо̄тал».

Э̄ргын-йӣквнэ ма̄хум халт акв яныгпа̄ла э̄ква Импи Ефимчук о̄лыс, тав «Рёнтюшки» нампа ансамблит ингерманд­ланский финн ла̄тӈыл э̄рыг э̄ргыс. Тувыл Мур­ман­ский областьныл матумпа̄ла хо̄тпат о̄с ёхталасыт. Та̄н «Елле» («О̄лупса») э̄ргыӈ кол ва̄рсыт, тот саам ма̄хум э̄ргыт, ёнгыт, йӣквыт ханищтэ̄гыт.  

Ямал маныл ёхта­лам Нядма Няруй ос Людмила Дибикова нё̄тнэг э̄ргысы̄г. Выборг ӯст рӯпитан «Вереск» ансамбль финныт 1930-ыт та̄лытт э̄ргум э̄рга­ныл ос йӣкваныл та̄ра-паттысаныл ос та̄на­ныл суссылтасыт. 

Ка̄с ва̄рнэ кит хо̄тал сыс ма̄н финно-угрыт ос самодийцыт пēс на­каныл суссанӯв, са̄всыр ёнгыт ёнгысӯв, а̄мщит а̄мщисӯв, ка̄тыл ва̄рум пормасыт ка̄саласанӯв. Яныг а̄каниг масхатам хо̄тпат ё̄мыгтасыт ос мӯй ма̄хум ёт по̄слах­та­сыт.

Яныгпа̄ла э̄ква потре
Тот суссыглапыт ос концерт суснэ акв э̄ква ёт потрамасум. Наме Вера Фёдоровна Семи­дёркина, тав а̄нумн ла̄выс: «Ам ань сака ща̄гтым о̄лэ̄гум, тыт таса̄вит са̄всыр мирыт пēс наканыл, йӣкваныл, э̄рганыл ёт ва̄йхатасум. Мӯй ма̄хум пуссын та̄нки о̄щнэ нё̄тнэ маснутыл масхатым о̄лэ̄гыт. Тувыл сустēмт, акв ма̄нь а̄ги­рищкве такем ха̄снэ̄г такви ма̄хманэ йӣкв йӣквыс. Рущит мощ мо̄т щирыл йӣквēгыт.

Ам 78 та̄лум то̄влыс, хосат пенсиян патха­тасум. Выборг ӯст ам 1953 та̄лныл о̄лэ̄гум. Са̄в та̄л туризм тэ̄лат рӯ­пи­тасум, ма̄хум ща̄рыщ ва̄тат ӯщлахтуӈ­кве кēтыгласанум. Амки Краснодарский крайн, Прибалтикан хо̄т-а̄ти о̄с ялсум, тот о̄лнэ ма̄хум ва̄щинтасум. 
Ты фестивальт тай то̄ват ва̄та̄л мирыт, лӯима̄ ма̄хум э̄рганыл, йӣкваныл сака пӯмыщ а̄нумн сунсуӈкве о̄лыс. Пуссын ва̄тихал тыг вос ёхталэ̄гыт, ос ма̄н нё̄тнэ ӯскēвт вос мӯйлэ̄гыт».  
Фестиваль оигпам хо̄талт артистат пуссын янытлан нэ̄пакыл ос мӯйлупсал майвēсыт. Рӯтыг о̄лнэ мирыт та̄нки халанылт ва̄йха­тасыт.
Сапра̄ни ва̄рыглас
Аквта хо̄тал а̄лпыл финно-угор культур­ный центрыт рӯпитан координатор-хо̄тпат сапра̄нин акван-атыг­лавēсыт ос та̄нки рӯ­па­таныл о̄вылтыт по­тыр­тасыт. Сапра̄­нияныл «Актуальные аспекты в сохранении и развитии культурного наследия малочисленных народов России» намтым о̄лыс. 
Ты сапра̄нит йильпи рӯпитан координатор-нэ̄г намагēн ла̄ввесы̄г: тыи Татьяна Леднёва Карелия республиканыл ос Ольга Терентьева Ямал ма̄ныл. Тувыл РФ па̄лыл В.Д. Поленов нампа ГРДНТ колт кӯщай ва̄ӈын нэ̄ Мери Русанова са̄в мирыт хумус та̄нки халанылт о̄лэ̄гыт ос тэ̄ланыл ху­мле ва̄рияныл, та урыл потыртас. Хащта̄л а̄гм ты кос о̄лы, ос ма̄хум пуссын пēс наканыл э̄лаль но̄х-во̄рмалтыя­ныл.

Координаторыт по­тыртасыт, матыр-а̄ти суссылтапыт, э̄ргын ос йӣквнэ ка̄сыт кинан по̄слысаныл ос тох ма̄хумн та̄кталасаныл. Ханищтапыт, мастер-классыт, ёнгыт о̄с ищ­хӣпыӈ ут хосыт суссыл­тасаныл. Ты ма̄хум ла̄вманыл щирыл, та̄н о̄влэ̄т по̄слахтын накыт ёмщакв ханищтасаныл, тувыл ущ матыр-а̄ти по̄слысыт. Таи лю̄ль, та̄н рӯпатаныл суснэ ма̄хмытныл ювле нэ̄­матыр ла̄тыӈ ат ёхта­лас. Та̄н, артистат, тамле накытн сака ханьщувлым о̄лэ̄гыт. Таима̄гыс фести­ва­лин са̄в ма̄хум акван-атыг­лавет, та сыс артистат та̄нки халанылн ханищ­тахтэ̄гыт ос суснэ ма̄хум ка̄тпатта ра̄тнэ̄ныл юи-па̄лт артистат о̄с ща̄гыл­тыяныл.
Елена Исламуратова, округ творчества колт кӯщаиг о̄лнэ нэ̄, ла̄выс, ань ты йильпи рӯпата тотнэ щирыл таи ёмас, ищхӣпыӈ утын по̄слым ка̄сыӈ ма̄ янытыл о̄лнэ ма̄хумн сунсуӈкве о̄с вēрмавет.
Тувыл пандемия паттат 2020 та̄л сыс ат ва̄рум тэ̄ланыл мо̄т та̄лт ва̄­рияныл тах. 
Татьяна Барахова ла̄выс, ань культурный центрыт ва̄рум рӯпа­та­ныл пуссын ищхӣпыӈ ут хосыт ва̄тихал вос сунсыяныл. Та̄нки хала­нылт вос нё̄тхатэ̄гыт ос ханищтахтэ̄гыт. Мо̄тыт сапра̄нин 2021 та̄лт та̄н ищхӣпыӈ ут хосыт тах акван-атхатыглэ̄гыт.
Ос мо̄т порат фести­валь хунь ēмты, та урыл нэ̄матыр ат ва̄гыт, туп щар мощщаг хуль­тум финно-угор ос само­дийцыт о̄лнэ ма̄нанылт ва̄руӈкве номсэ̄гыт. Тувыл ты фестиваль акв ла̄тӈыл хотмус нам­туӈкве э̄ри, то̄нт ищ­хӣ­пыӈ ут хосыт та ла̄тӈе щирыл ля̄ххалыт кӯп­ни­тыг хо̄нтуӈкве ро̄ви.
Тамара МЕРОВА
