

	Ханты-Мансийск ӯст  о̄лнэ соссаӈ ма̄хум халт «Мама, папа, я  – обско-угорская семья» касыл ва̄рыглавес. Тамле ва̄рмаль ка̄сыӈ та̄л «Лылыӈ со̄юм» центрыт рӯпитан ма̄хум щё̄пита̄лыглэ̄гыт. Ты та̄лт хӯрум соссаӈ щēмьят касуӈкве тув ёхталасыт.  


		Тувыл ка̄сыӈēмт касыл матхурип мо̄т-мо̄т нам о̄ньщи, ты порат тав нэ̄ хо̄тпа ос литература та̄л кастыл намыл пинвес. Ань нэ̄ хо̄тпат хумус ня̄враманыл янмалтыяныл, маныр аквъёт ва̄рēгыт, манхурип мӯтраӈ накн та̄наныл ханищтыяныл – ты урыл пуссын потыртасыт ос суссылтасыт. 

		Ма̄ньщи ма̄хум халт касуӈкве кит нэ̄г Тамара Алгадьева  ос Оксана Динисламова  ёхталасы̄г. Ты нэ̄г сас Хулюмсӯнт па̄вылт самын патсы̄г ос  хосат та̄гыл Ханты-Мансийск ӯсн о̄лмыгтасы̄г.  Тамара Михайловна аквхуйплов та̄л яныт Лиза а̄гитэ̄нтыл ос кит аӈква̄гияге Ксения ос Дарья ёт о̄лыс. Оксана Юрисовна кит ма̄нь а̄гияге ос аӈквпыге ёт  о̄лыс. Тав яныг а̄гитэ Ксениян онтолов та̄л, мо̄танэ Са̄нтыра ма̄нь а̄гирищкве та̄лэ ущ то̄влыс. Каӈке пыг Максимн – са̄т та̄л. Ты ма̄ньлат нэ̄г щēмьягēн о̄вылтыт ищхӣпыӈ ут хосыт пӯмыщ хурит суссылтасы̄г.

		Тувыл  А̄с э̄ква Галина Токчевна Шиянова кит апгаге ёт ёхталас. Тав Ямал ма̄т самын патыс, тав щēмьяӈ та̄гыл хосат ӯсувн о̄луӈкве ва̄нтлыс. О̄йкатэ ё̄рн хумыг о̄лыс, тэ̄н са̄в ня̄врам янмалтасы̄г. Та̄н ань пуссын та̄нки ня̄врамыӈыг ēмтсыт.  Ань касуӈкве тотыглам апгаге а̄щēн хатань хум. Галина Токчевна ла̄выс: «Ма̄н са̄всыр мирыл  о̄лэ̄в, ос амки лӯима̄ ма̄тем э̄руптым, пēс наканум э̄лаль тотым ня̄враманум, апганум о̄луӈкве ханищтыянум». Тав такви щēмьятэ урыл потыртаме порат хурит по̄слым кит нэ̄пакыг суссылтасаге.

		О̄выл касылт щēмьят хо̄талакве по̄слуӈкве ла̄ввēсыт; ня̄врамыт оманыл манхурип хо̄талаквēг сусхатэ̄гыт, вос по̄слэ̄гыт ос оманыл Хо̄тал ханса хольт вос по̄слыяныл. Тувыл каснэ ма̄хманув йӣквсыт, та̄нки ща̄нь ла̄тӈыл стихыт ловиньтасыт. Ётыл пуссын то̄тапыл майлувēсыт, ос манхурип о̄лупсал рӯт ма̄хманыл о̄лэ̄гыт, маныр ва̄рēгыт – тамле пормасыт тув вос атэ̄гыт. Галина Токчевна са̄лы о̄щнэ ма̄хум пормасыт тув пиныс, Тамара ос Оксана хӯл алыщлан манос во̄раян ма̄хум о̄щнэ пормасыт то̄тапн атсы̄г.

		Юи-о̄выл касыл ма̄гыс атыӈ тэ̄нут юил тотсыт. Шиянов колта̄гыл морах пил тотсыт, Алгадьевыт ос Динисламовыт хӯл са̄ритамыт ос хӯлыӈ ня̄нь ва̄рмыт, па̄квсам тотсыт. 

		Ты щēмьят касылын щё̄питахтынэ̄ныл сыс «Лылыӈ со̄юм» центрыт ханищтахтан а̄гирищит-пыгрищит са̄ӈквылтапыл са̄ӈквылтасыт. «Ялпӯс ма̄хум» нампа ансамблин ялнэ а̄гирищквет йӣквсыт ос э̄ргысыт. 

		Жюри хо̄тпаг Н. К. Бушуева, «Лылыӈ со̄юм» центрыт рӯпитан нэ̄, Е.И. Адина, Хулюмсӯнт па̄вылныл ёхталам мӯй нэ̄, о̄лыс. Ос кӯщай нэ̄г А.Н. Мехнина пēрия̄лвес, тав Юван Шесталов музей-колнакт рӯпиты.

		Ань хӯрмит места Г.Т. Шиянован майвес, китыт местат Т.М. Алгадьева о̄лыс. Оксана Динисламова щēмьятэ но̄х-патыс. Ты щēмьят дипломыл ос мӯйлупсал мӯйлуптавēсыт. Тувыл мӯй ма̄хмыт пуссын ща̄й аюӈкве пасан ва̄тан во̄ввēсыт. Ёмас, пӯмыщ касыл та оигпас.

		Тамара Мерова 

 
