
Я̄ӈк на̄тнэ э̄тпост округ Пенсионный фонд кӯщай нэ̄ Татьяна Зайцева ля̄ххал тотнэ ма̄хум акван-атыгласанэ. 
Нэ̄ потыртас, ань Россия Президент хансум йильпи са̄кконэ щирыл ня̄врамыт лӯпта э̄тпост олныл ойтуӈкве о̄вылтавет. Ня̄врамыт хӯрум я̄нас са̄ккон щирыл олныл нё̄тавет. 
Хӯрум та̄л то̄влын мус, колта̄гыл «Материн­ский капитал» нэ̄пак вос о̄ньщи. Ты ня̄вра­мыт хӯрум э̄тпос сыс 5 со̄тыра солко̄вил ойтуӈ­кве патавет. 
Китыт указ щирыл, 3 та̄лныл ос 7 та̄л яныт ня̄врамыт о̄с аквтох 5 со̄тыра солко̄вил хӯрум э̄тпос ойтуӈкве патавет. Тыг ро̄внэ ня̄врамыт «Материнский капитал» нэ̄пак о̄ньщēгыт ман а̄ти, Пенсионный фонд тувле ат сунсы, ка̄сыӈ­а­ныл олныл миве. 
Округувт о̄лнэ ма̄хум халт 5 со̄тыра солко̄вил 62 со̄тыракем ня̄врам миве – ты 503 млн. солко̄ви.
Хӯрмит нё̄тмил – 3 та̄лныл ос 16 та̄л иӈ ат то̄влум яныт ня̄врамыт 10 со̄тыра солко̄вил мивет. Ты та̄л яныт ня̄врамыт янмалтан колта̄глытныл ань округув янытыл 153 со̄тыра хо̄тпа заявле­ние-нэ̄пак Пенсион­ный фондын кēтсыт. 
Ма̄н ма̄вт ань тамле нё̄тмил 320 со̄тыра колта̄глыт ка̄тын-пат­туӈкве вēрмēгыт. Ты тэ̄ла ма̄гыс 2 млрд. солко̄ви та̄стувес.
Ма̄хум ань янгыщ ищхӣпыӈ ут «Госуслуги» нампа ло̄псэ хосыт олн хасылтэ̄гыт. Таяныт ёмас ва̄рēн, заявление-нэ̄паканын мӯсхал щирыл хансэ̄н, акв-кит буква хот-тыпылтэгы̄н те, олныл ат кēтавēн. 
Манах хо̄тпа олн хасыл­тас, манах ня̄врам олныл ойтаве, ты урыл ма̄н тах таквсы порат ущ нанан о̄с хансэ̄в. 
Ля̄ххалыг Светлана РОМБАНДЕЕВА хассаге
