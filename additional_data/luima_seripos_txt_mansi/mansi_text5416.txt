
Ха̄льӯс район Ло̄пмус па̄вылт Римма Яковлевна Ромбандеева о̄лы. Тав са̄в та̄л лēккарыг тот рӯпиты. Ты туи ам па̄вылн мӯйлуӈкве ялмум порат, па̄влыӈ мир пусмалтан ва̄рмаль урыл таве китыгласлум. Па̄влыӈ ма̄хум манырсыр а̄гм о̄ньщēгыт ос хумус пусмалтахтэ̄гыт, тав ты урыл а̄нумн потыртас. 
Ло̄пмус па̄выл Са­ранпа̄выл нупыл хан­сым о̄лы. Ань ты накт тот китса̄т са̄виткем э̄лумхо̄лас о̄лы. Са̄­выӈпа̄лэ ма̄хум пен­сия-олн выгыт ос хӯл алыщлэ̄гыт. Па̄выл кӯ­щаиг Николай Солянов рӯпиты. Тот нила класс мус ханищтахтын кир­пащ школа о̄лы. Ань тув нёлолов ня̄врам яланты. Та школат мо̄тпал ēрēт ма̄нь ня̄врамыт ӯргалан садик-колнак рӯпиты.

Я̄нас ма̄нь пӯльница-кол ва̄рвес. Па̄выл па̄г­ле нупыл ма̄хум ма̄гыс йильпи о̄лнэ колыт ӯнттувēсыт. Пēс колытт о̄лум хо̄тпат ань йильпи колытн ва̄нтлысыт.


Римма Яковлевна та па̄вылт ва̄тахкем та̄л лēккарыг рӯпиты. Йиль­пи пӯльницат ань ма­тыр-а̄ти пуссын о̄лы. Колнаканэ посыӈыт, э̄рнэ тэ̄рпи то̄вылхаты. Па̄влыӈ мир ва̄тихал пусмалтахтуӈкве тув ёхталэ̄гыт. Лēккар нэ̄ ла̄выс: 
«Ма̄н э̄рнэ тэ̄рпил Ха̄льӯс район пӯль­ни­цаныл та̄ставēв. Туи порат я̄ хосыт, тэ̄лы ос тэ̄лы лё̄ӈх хосыт тэ̄рпил тотавēв. Ты со̄пасытыл ма̄н тэ̄рпил ёмщакв то̄влавēв. Хотты хо̄тпа щар лю̄лиг ке ēмты, Ха̄льӯсныл вертолёт во̄­вēв. Тыима̄гыс па̄влув котильт вертолёт иснэ ма̄ щё̄питавес. Са̄ртын иснэ ма̄ ат о̄щсӯв. Вер­толёт туп хо̄талъят ёх­талас, турмант ёл-исуӈ­кве ат вēрмыс. Ань ты ва̄рмаль мусхал щирыл ва̄рвес. Вертолёт э̄ти­па̄лаг иснэ ма̄гыс на̄й но̄х-пēламтаве.

Па̄вылт са̄выӈпа̄лэ ма̄хум хӯл алыщлым о̄лэ̄­гыт. Ты хосыт по̄ль­тах­тэ̄гыт ос а̄гмыл ēм­тэ̄гыт. Та̄н тэ̄рпи акваг китыглэ̄гыт. Тувыл ос давление а̄гм, сым а̄гм ма̄гыс тэ̄рпи во̄вēгыт. Ты ос са̄выӈпа̄лэ яныг­па̄ла хо̄тпат тамле а̄г­мыл ēмтэ̄гыт.

Хотьют матыр а̄гмыл ēмты, ам та̄нанылн укол тӯщтэ̄гум, при­вивка ва̄рēгум. Ня̄вра­мыт ка̄таныл-ла̄гла­ныл сылтнэ̄ныл порат, нюлмияныл сыстам­тыянум ос марля то̄­рыл лап-пēрыгтыянум. Э̄лумхо̄лас сака та̄рви­тыӈ а̄гмыл ат ке ēмты, амки пусмалтылум».

Аквматнакт Ха̄льӯс район янытыл та̄рви­тыӈ ва̄рмаль о̄лыглас, ма̄к э̄рнэ тэ̄рпи а̄тим о̄лыс, тув ат то̄тыгла­вес. Округ кӯщай нэ̄ На­талья Комарова тув ёх­таламе юи-па̄лт ущта тэ̄рпил та̄стувēсыт. Ань ты ва̄рмаль ёмщакв щё̄питавес. Па̄выл ма̄­гыс э̄рнэ тэ̄рпит акваг та̄ставет ос э̄рнэ торыг тотавет.

Ло̄пмус па̄вылн «Ни­колай Пирогов» нампа на̄иӈха̄п ка̄сыӈ тув мир пусмалтаӈкве ёхталы. Римма Яковлевна та порат па̄влыӈ мир лēк­карыӈ на̄иӈха̄пн ураль­тахтуӈкве кēтыянэ. На̄иӈха̄п ёхтын пора урыл ма̄хум акваг ки­тыглахтэ̄гыт, ань та̄нки тув ялуӈкве ка̄сащē­гыт. Ос то̄ва хо̄тпат юн а̄тимыт, рӯпатаныл хо­сыт во̄рн манос мо̄т хотты э̄лы ма̄н ми­ныглэ̄гыт.

Ма̄хум пӯльницат вос уральтахтэ̄гыт, лēк­кар нэ̄ акваг ла̄виянэ. Та̄рвит а̄гм молях та̄ра-паттаве ке, таве яны­тэ̄т пусмалтаӈкве ро̄­ви. Ос юв пувнэ паттат э̄лумхо̄лас акваг лю̄лиг ēмты.

Римма Яковлевна ат ня̄врам янмалтас. А̄ги­тэ Нэля хум ва̄рыс, о̄йка­тэ ёт Ханты-Мансийск ӯст о̄лы, «То̄рум Маа» музейт рӯпиты. Яныг пыге Александр па̄выл пӯльницат рӯпиты, щēмьяӈ та̄гыл я̄нас колт о̄лы. Котиль пыге Пётр Ханты-Мансийск ӯст о̄л­нэ военный частит конт­ракт щирыл рӯпиты. Щерки Ханты-Мансийск ӯс почтат рӯпиты. Ма̄нь пыге Максим Ханты-Мансийск ӯст колыт ӯнттуӈкве колледжит ханищтахты.
 
