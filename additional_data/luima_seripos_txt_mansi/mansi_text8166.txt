
Ма̄ньполь э̄тпос хӯрмит ос нилыт хо̄талагēт Саранпа̄вылт «На горных ветрах времени» нампа ханищтап о̄лыс. Тамле нак тот о̄лнэ музейт рӯпитан хо̄тпатн хо̄тыт щёс ва̄рыглавес. 
Мо̄лалнув ам Любовь Павловна Стака­нова ёт потыртасум. Тав а̄нумн ла̄выс:
– Ма̄н ты ханищтап музеюв ос «Историчес­к­ий клубн» ялантан ня̄в­рамыт ёт 2012 та̄лныл ва̄руӈкве патыслӯв. Па̄в­лувт са̄всыр пēс ва̄р­ма­лит о̄вылтыт матыр та̄ра-паттуӈкве э̄ри, ты рӯпата акваг ат холы тах. 
Саранпа̄выл 2022 та̄лт 180 та̄лэ то̄влыс. Ляпат мо̄т ма̄нь па̄вылквет о̄с о̄лэ̄гыт. Пуссын та̄н ура­нылт ня̄врамыт ос яныг хо̄тпат матыр-а̄ти та̄ра-паттэ̄гыт, тувыл потрыт хансэ̄гыт. Ка̄сыӈ хо̄тпа такви самын патум ма̄тэ э̄руптым вос о̄ньщитэ, ёмас тэ̄ланэ вос ва̄ганэ ос пēс йис накыт ӯргалым э̄лаль вос тотыянэ. 
О̄выл ханищтап ва̄р­мув порат ма̄хумн такем пӯмыщ о̄лыс, таима̄гыс ма̄н таве э̄лаль ва̄руӈкве но­мыл­матыслӯв. Лōпмус ос Кульпас па̄влыӈ ня̄в­ра­мыт пӯмщалаӈкве о̄с патсанӯв. Ань кит та̄л сыс акв щёс ханищтап ва̄­рыглэ̄в, тувыл ма̄хманув ёт хӯрум па̄выл халт ак­ван-атхатыглэ̄в. 2025 та̄лт са̄тыт ханищтапувт ма̄н Ха̄льӯст акван-атхатуӈ­кве потыртахтасӯв. 
Ка̄сыӈ па̄вылт яныг хо̄тпат ма̄н хольтув о̄с пӯмщалахтуӈкве пат­сыт. Та̄н ань хотты рӯта­ныл манос матыр-а̄ти тэ̄лат о̄вылтыт та̄нки ма­ныр номēгыт ос ва̄гыт, таия­ныл пуссын нэ̄пакн хансыяныл ос ту­выл ха­нищтапув ва̄рнэ̄в порат ловиньтыяныл. 
Ма̄н та̄наныл краеве­дыг ла̄виянӯв, тувыл та̄­на­ныл о̄лупса урыл акваг китыглаӈкве вēрмиянӯв, то̄нт о̄с са̄всыр пӯмыщ тэ̄лат хӯнтамлэ̄в. Акв э̄лумхо̄лас матыр ат ке ва̄г, мо̄т хо̄тпат номыл­матэ̄гыт, тох потрув э̄лаль мины ос пēс накыт осн-патэ̄гыт.
Ань ты ханищтапувн лов хо̄тпат та̄нки хансум потраныл тотсыт. Тох Мария Алексеевна Калу­гина са̄в ва̄г, ма̄навн аквписыг нё̄ты, Саран­па̄вылт о̄лнэ ма̄хум э̄руптым о̄ньщиянэ. Ты та̄лт тав саран ма̄хум ща̄й айнэ ва̄рмаляныл урыл потыр щё̄питас. Мария Павловна Терентьева «Оленёнок» нампа ма̄нь ня̄врамыт ӯрнэ кол о̄вылтыт потыртас. 
Ты та̄л ханищтапув ва̄рнэ̄в ма̄гыс сака са̄в ма̄хум ла̄тыӈ кēтсыт. Ат потыр Саранпа̄выл школат ханищтахтын а̄гит-пыгыт хассыт, хӯрум потыр ДЮЦ «Поиск» нампа колн ялантан ос са̄т потыр «Исторический клубн» ялантан ня̄врамыт хассыт ос ловиньтасыт. 
Та̄н па̄влувт о̄лнэ ва̄р­малит ман са̄лыӈ ма̄х­ма­нув о̄вылтыт, пӯль­ницат рӯпитан лēккарыт урыл потыртасыт. Тувыл кēр овумлаптын пēс накыт, нэ̄ хо̄тпа тучаӈ хӯрыгсов ю̄нтнэ о̄вылтыт ос Андрей Яковлевич Хатанев ёсал ха̄йтнэ нак о̄вылтыт потрыт хӯнтлысӯв.
Кульпас школат ханищ­тахтын ня̄врамыт нила потыр ловиньтасыт. Та̄н хо̄нтлам порат па̄влыт рӯпитам ма̄хманыл урыл, «Кульпас кол» ос Потра­сӯй па̄вылт о̄лнэ рӯт колта̄­гыл о̄вылтыт потыртасыт. 
Ма̄хум хансум пот­ра­ныл ма̄н ма̄нки о̄щнэ ищ­хӣпыӈ ло̄псувн ва̄риянув тах. Та щирыл мо̄т хо̄тпат ты урыл о̄с ва̄ӈкве патэ̄­гыт. Тамле ханищтапув ма̄н научно-практически­иг о̄лы. Нау­кат ханищтан ва̄рмалит Светлана Алексеевна Попован ак­ваг уральтавет. 
Ты та̄лт ма̄н ётув Ольга Михайловна Шипо­ва­лова, Ха̄льӯс архив колт пуӈктотнэ нэ̄, рӯпитас. Тав ма̄хманув хумус архив тэ̄лат ёт рӯпитаӈкве вēр­мēгыт – ма̄щтыр щё̄с ва̄рыглас. То̄ванакт э̄лум­хо̄ласн э̄рнэ ля̄ххалыт молях хо̄нтуӈкве э̄ри, ос хо̄т кисхатуӈкве, тав ат ва̄гтэ. Ань ты тэ̄лат мӯс­халыг суссылтавēсыт, пус­сын ёмщакв ханищ­та­вē­сыт. 
Любовь Павловна э̄лаль тох ла̄выс, ты ханищ­та­паныл та̄н та̄нки ё̄рыл ва̄рияныл. Мо̄т па̄вылн ялнэ̄ныл ма̄гсыл ня̄вра­м­ыт ща̄нь-а̄щанылн лё̄ӈх олныл мивет ос о̄лнэ кол ма̄гыс олн ойтэ̄гыт. То̄ва предприниматель-хо̄тпат олн-нё̄тмил мыгыт ке, та̄н сака ёмас нё̄тэ̄гыт. Ты та̄лт «Северянка» нампа тэ̄нэ колт рӯпитан нэ̄ Л.А. Филиппован ос ООО «Сосьва» нампа колт кӯ­щай хум А. Г. Полуяновн пӯмащипа ла̄тыӈ ла̄вēгыт.
Кульпасныл мӯй ма̄­хум а̄лпыл Саранпа̄вылн ёхтысыт,  та̄ра тыттувēсыт ос тувыл ханищтап та о̄вылтавес. Мо̄тыт хо̄талт э̄лаль рӯпитасыт ос хо̄­талъят юи-па̄лт мӯй хо̄т­пат ювле та миныгласыт. 
Ня̄врамыт ань сака пӯмщалахтэ̄гыт, ка̄сыӈ йильпи ва̄рмалин хот-ща̄гтым о̄лэ̄гыт. Таима̄гыс тамле ханищтапыт тах э̄лаль ва̄равет. 
Тамара МЕРОВА
