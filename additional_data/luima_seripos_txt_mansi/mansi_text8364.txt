
Саранпа̄вылныл Марина Керцер ма̄навн ля̄ххал кēтыс. Ты туи порат ня̄врамыт ӯщлахтын ма̄гыс «Тандора» нампа кол тот ва̄рвес, маныр пӯмыщ тэ̄лат о̄лсыт, ты о̄вылтыт Марина Владимировна хансыс:
«Мо̄йт хольт щё̄питым «Тандора» кол лӯпта э̄тпос о̄выл хо̄талэ̄т рӯпитаӈкве патыс. Ня̄врамыт яныгпа̄­ла хо̄тпатн тот ӯрвēсыт ос та̄нки рӯтаныл урыл по­тыртасыт. Та̄нанылн Нё̄р-о̄йка ос Манарага хумыг пӯмыщ мо̄йт мо̄йтсы̄г. Ту­выл «Ня̄рпум оспа во̄р ма̄хум» мирныл Миснэ о̄лыс, тав «Кӯринька» йӣкв йӣквыс. «Посыӈ вит ма̄хум» мирныл о̄лнэ хо̄т­пат «Васа» ос «Вит Хо̄н» О̄тырыг урыл потыртасыт.  
Та юи-па̄лт лагерьн ёхталан ня̄врамаквет хӯрум рӯт мирыт щирыл ла̄кква-уртвēсыт, тыи ма̄­гыс ка̄сыӈ ня̄врам нэ̄пак-ло̄мт хартыс. О̄выл са̄тыт а̄гирищит-пыгрищит тэ̄нут ва̄руӈкве ханищтавēсыт. О̄влэ̄т та̄н са̄лы нё̄выль­ныл исмит па̄йтсыт, мо̄тыт хо̄талт сортныл хӯлыӈ ня̄нь ос пельмень ва̄рсыт. 

Мо̄тыт са̄тыт ня̄врама­квет ма̄ньщи ос саран ма̄­хум пēс мо̄йтаныл ло­виньтасыт ос ёнгилыт щё̄пита̄лсыт. Та̄н та̄нки стихыт, мо̄йтыт хассыт, «кулинарный» нампа нэ̄­пак та̄нки ва̄рсыт. 
«Ма̄щтыр хо̄тпа» на­маим са̄т о̄с о̄лыс. Тот та̄н пēс порат о̄ньщим лахрыт ва̄руӈкве ханищтавēсыт, ка̄тсорн нэ̄гнэ ква̄лыгсупыт сагсыт. Евгения Вьютки­на Аня а̄гитэ ёт та̄н ётаныл а̄канит ва̄рсыт. 
Мо̄т ма̄щтыр нэ̄т ня̄в­рамыт ёт хӯл совныл ху­рыгсов ю̄нтсыт, пальсак сакныл хартсыт. Ты коны­пал «О̄тыр хо̄нтлан нак» ёнгилыт ёнгысыт. Юи-о̄выл са̄тыт «По̄хатур касыл» ва̄р­сыт ос халанылт кассыт. 
Тох ты сосса ма̄хум са̄в­сыр мӯтраныл ва̄нэ ма̄гыс ня̄врамаквет ӯщлахтым ханищтавет. 
Марина Керцер кēтум ля̄ххал ма̄ньщи ла̄тӈыл Тамара Мерова хансыстэ
 
