
На̄н ул ва̄глын, мо̄лты таквс Ха̄льӯс район Тӯрва̄т пāвылт 17 та̄л яныт пыг Тимитрий Самбиндалов, Са̄вва ащо̄йкатэ ос Улякщи каӈке ёт ӯй ка̄тн-паттысыт. Тувыл ма̄ньщи ма̄хумн ла̄тыӈ хӯлтсыт, та̄нки палтаныл рēтыӈ ю̄свой э̄тпост Ӯй йӣквуӈкве во̄всаныл.
Мо̄лал Тӯрва̄т пāвылн ялум ма̄ньщит «Обь|чай» нампа колнакн во̄выг­лавēсыт. Та̄н тот «Ӯй йӣквнэ» ва̄рмалит пӯм­ща­ласыт. Та̄наныл Алла Иштимирова-Посохова, нэ̄пак ловиньтан колт рӯ­питан нэ̄, тув акван-атыг­ласанэ ос та̄н мо̄т мӯй хо̄тпат ёт ща̄й айнэ сыс «Ӯй йӣкв» урыл потыр­тасыт. 
О̄влэ̄т Са̄нтыр Тургачёв, «Хо̄тал» нампа А̄с-угор­ский театрыт рӯпитан хум, по̄слум ма̄нь кина сус­сылтас. Тав Ӯй йӣквнэ̄ныл порат матыр тот о̄лум тэ̄лат пуссын видео­каме­ран по̄слысанэ. 

Ань то̄ва ма̄хум тувле нупыл сунсым пēс йис та̄гыл о̄лнэ са̄всыр накыт ка̄салэ̄гыт, мо̄таныт ма­тыр ущ та̄ра-паттыяныл, ос таияныл торгамтым йильпииг номсахтуӈкве ханищтахтэ̄гыт. 

Ань ты «Ӯй йӣквнэ нак» о̄выл щёс ма̄ньлат хум хо̄тпатн янытэ̄т тӯ­лыглавес. Янгыщ Саран­па̄вылныл о̄лнэ хум хо̄т­пат тув ялсыт ос тӯлыг­лахтасыт, тыи Латимир Меров, Са̄нтыр Вьюткин, Пēтр Анямов, Денис Вынгилев ос А̄с-угорский театрыт рӯпитан артис­тат Са̄нтыр Тургачёв, ос хӯрум ягпыгыт – Щēрки Хозумов, Юван ос Улякщи Гындыбин. 
Та̄н ма̄ньта̄гыл Дмитрий Георгиевич Агеев палт музыкальный школан ялантасыт, са̄ӈквылтапыл са̄ӈквылтаӈкве ханищ­тавēсыт. 1990-ит та̄лытт Григорий Николаевич Сайнахов ос Каллистрат Петрович Лончаков, яныг­па̄лаг о̄лум хум хо̄тпаг, та̄нанылн пēс та̄ныт са̄ӈк­вылтасы̄г. 

Ка̄сыӈ та̄н хоты порат ос хоты На̄й-О̄тырн са̄ӈк­вылтаӈкве э̄ри, манхурип маснутыл масхатым сус­сылтахтэ̄гыт, таит хӯлтыг­ласыт. Пыгыт ма̄ньщи хум йӣквыт йӣквуӈкве ма̄щ­тырыг ханищтавēсыт. 
Ётыл Ханты-Мансийск ӯст ханищтапыт ва̄рыгла­вēсыт, тот пыгыт Светлана Алексеевна Попован «Ӯй ӯлылан э̄ргыт» ва̄ӈкве ханищтавēсыт. 

Пēс йис та̄гыл ва̄рыг­лым мо̄т накыт пуссын о̄с та̄ра-паттысаныл. Ма̄н ань ты кина суснэ̄в порат, таил пӯмщалахтасӯв, ма̄ньлат ма̄хманув са̄всыр накыт ва̄нэ̄г о̄ньщияныл, нэ̄мат хащтāл тэ̄лат ёт акван ат тэ̄лыгтыяныл.
Светлана Алексеевна ла̄вме щирыл, Ӯй йӣквыт щар пēс йис та̄гыл хумус йӣквēсыт, тӯлыглавēсыт, ань щар аквта щирēтыл йӣквуӈкве э̄рēгыт. На̄й-О̄тыранув ма̄гыс йӣквнэ йӣквыт аквта ка̄т по̄сыл, ла̄гыл по̄сыл вос такталым йӣкваве, э̄ргын э̄ргыт аквта пинум ла̄тӈēт вос э̄ргавет. 

Тот та̄н э̄сгын, та̄н по̄й­кщим ла̄тӈаныл о̄лэ̄гыт, та̄н ё̄р о̄ньщēгыт, таима̄­гыс ма̄навн та ла̄тӈанылт э̄лаль по̄йкщаӈкве э̄ри. Ма̄ньщи э̄лумхо̄лас такви мире пēс о̄лупсатэ пуссын тот та̄ра-паттуӈкве ро̄ви.  

Щēрки Хозумов Ӯй йӣквнэ ва̄рмальн о̄выл щёс ялыс, тавēн тот сака пӯмыщ о̄лыс. Тав а̄пщиянэ ёт о̄с тӯлыглахтас. Тав ла̄выс: 
– Ма̄н ань хот-ща̄гтым о̄лэ̄в, нила хо̄таланув акв хо̄тал хольт минасыт. О̄влэ̄т матыр ва̄руӈкве хӯрахласум, номсэ̄гум, матыр лю̄льсаӈ ул вос ва̄рсум. Яныгнув ма̄хма­нум хӯнтлым, тэ̄лат ма̄кыг торгамтасанум ос ёмщакв та ва̄рсанум. 
Ма̄н ма̄ньщи маснутыл масхатым о̄лсӯв, пуссын туп ща̄нь ла̄тӈыл потыр­тасӯв. Нэ̄ хо̄тпат нупыл сунсым сака пӯмыщ о̄лыс, та̄н такем нё̄тнэ̄г сусха­тэ̄гыт, ёмас йӣквсыт. 
Светлана Динисламова ты урыл пӯмыщ пищма хансыс, ётыл тах йильпи нэ̄пакыт та̄ратавет ос кина тах по̄славе. Ма̄н сака ӯрхатэ̄в.   
Тамара МЕРОВА
