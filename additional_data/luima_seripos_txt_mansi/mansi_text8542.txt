
Нягань ӯст сӯкыр э̄тпост акв касыл ва̄рыглавес. Рущ щирыл тав «Национальная красавица–2023» намаим о̄лыс. Тот 14 та̄лныл ос 30 та̄ланыл то̄влын мус яныт а̄гит ос ма̄ньлат нэ̄т та̄нки халанылт кассыт. 
Ты касыл мирн пēриим хо̄тпатн «Та̄к щēмья» проект хосыт хасвес. Касыл «Содружество народов Югры» нампа са̄в мирыт о̄щнэ органи­зациян э̄лаль тотаве, ту­выл округ кӯщай нэ̄н, Нягань ӯс кӯщай хумн нё̄тавет. Ань Нягань ӯст касыл хӯр­миттыг ты ēм­талас.
Иван Ямашев, ӯс миркол кӯщай хум, тох ла̄выс: 
–Тамле ялпыӈ хо̄талыт ва̄руӈкве, ва̄им, э̄ри. Ма̄н ӯсувт 80 са̄виткем са̄всыр мирыт о̄лэ̄гыт, ань та̄н та̄нки халанылт ва̄йхатым ос акван-юрщ­хатым вос о̄лэ̄гыт. Тувыл мо̄т хо̄н ма̄ныл ёхтум ма̄хум та̄нки пēс йис на­каныл ат ёрувлыяныл ос тыт о̄лнэ са̄всыр мирытн потыртыяныл, суссылты­яныл.  
Ты та̄лт хӯрумхуйплов ма̄ньлат а̄гит касуӈкве ка̄сащасыт. О̄выл щёс тамле касылыт цыган ма̄хумныл акв а̄ги о̄лыс. Ань тот ка̄сыӈ каснэ хо̄тпа такви мире урыл потыр­тас, та̄нки о̄щнэ масну­тыл масхатыгласыт ос тувыл пēс та̄гыл о̄лнэ накыт суссылтасыт. То̄ват ща̄нь ла̄тӈыл э̄ргысыт, мо̄таныт та̄нки о̄щнэ са̄ӈк­вылтан та̄ныт щирыл йӣквсыт. Ты коныпал та̄н матыр ёнгил щё̄пи­та̄лсыт, нё̄тнэ а̄ны­са̄нанылт па̄йтым тэ̄нута­ныл тотыгласыт. 
Та̄н пуссын жюри-хо̄т­патн пормасаныл сус­вēсыт, тэ̄нутаныл а̄рта­лавēсыт ос матыр-а̄ти на­каныл о̄вылтыт потра­ныл хӯнт­лувēсыт. Тувыл но̄х-па­тум ка̄­сыӈ а̄ги наме ла̄в­вес ос мӯйлуп­сал майвес. Тох нэ̄мхотьют мӯй­лупса та̄л ат хуль­тыс, ань «Мисс Вдохно­ве­ние», «Мисс Грациоз­ность», «Мисс Доброта», «Мисс Нежность», «Мисс Обаяние», «Мисс Очаро­вание», «Мисс Позитив», «Мисс Романтичность», «Мисс Совершенство», «Мисс Стиль», «Мисс Талант» ос «Мисс Улыбка» нё̄тнэ ла̄тӈытыл но̄х-па­тум а̄гит ос ма̄ньлат нэ̄т намтувēсыт.
Ханты ма̄хумныл Анастасия Кашкарова касылт касыс. Тав Ханты-Мансийск ӯст самынпа­тыс ос лӯпта э̄тпост нё­ло­ловхуйплов та̄лэ то̄в­лыс. На̄ста ань Нягань ӯст о̄лнэ коллед­жит хӯр­мит курсыт ма̄нь ня̄вра­мыт ханищтан нэ̄г ханищ­тах­ты. Ты э̄лы-па̄лт тав му­зы­кальный школан ялан­тас ос а̄стластэ, тав ань фор­тепианал ма̄щ­тырыг ёнгынэ̄тэ ма̄гыс выгыр диплом-нэ̄пак о̄ньщи.  
Колледжит ханищтах­тынэ̄тэ коныпал На̄ста са̄всыр мо̄т тэ̄лат ва̄руӈ­кве а̄лыми, волонтёрыг хасхатас ос я̄рмум ма̄­хумн ка̄ркамыг нё̄ты. Ма̄ньлат а̄ги ла̄выс, тамле ка­сылт тав о̄выл щёс касыс. Мощ хурахлым матыр-а̄ти ва̄рыс, Анаста­сия ка̄с ва̄рнэ то̄ва ута­нылт Татьяна Касьянова, ӯсанылт о̄лнэ «Югра лылыēп» нампа колт рӯ­питан нэ̄н, нё̄твес. Тувыл оматэ ос а̄пщитэ ёхта­ласы̄г, нэ̄матарыл ул вос пилыс, тэ̄н ёмас ла̄тыӈ тавēн ла̄всы̄г. 
Юи-о̄вылт Анастасия «Мисс Очарование» нё̄т­нэ а̄гииг намтвес ос мӯй­лупсал майвес. Узбек ма̄­хумныл Маржона Ахун­бабаева касыс. Тав акв­хуйплов классыт ханищ­тахты. А̄ги такви щēмьятэ ос рӯтанэ ёт тот о̄лыс, такем нё̄тнэг йӣквыс ос атыӈ тэ̄нутыт урыл по­тыр­тас. Ты а̄ги «Мисс По­зи­тив» нампа номина­цият янытлавес.
Касыл ва̄рнэ нэ̄ Роза­лия Миннекариповна Валиева ла̄выс, ӯс ма̄­хумн ты касыл сунсуӈкве сака пӯмыщ, та̄н тыт са̄в мирыт ёт ва̄­щин­тахтэ̄гыт, са̄всыр ва̄р­ма­лит та̄ра-паттэ̄гыт. Таи­ма̄гыс тамле ялпыӈ хо̄­талыт ка̄сыӈ та̄л ва̄рыг­лаӈкве тах патавет. 
Т. Касьянова ёт Тамара МЕРОВА потыртас 
