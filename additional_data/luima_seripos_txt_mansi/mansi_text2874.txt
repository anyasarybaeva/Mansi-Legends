

	Ювле хультум э̄тпос 22 хо̄талэ̄т Ханты-Мансийск ӯст о̄лнэ Государственный художественный музейт «Страницы еврейской литературы» нампа хо̄нтхатыглап ва̄рыглавес. 


		2014 та̄лт «Страницы национальной литературы» ла̄тыӈ янытлан тэ̄ла ква̄лтапаптувес. Та па̄сыл ань ты хо̄тал мус хӯрум тамле хо̄нтхатыглап о̄лыс – азербайджанский, армянский ос дагестанский мирыт ла̄тӈаныл, потраныл ос стихотворенияныл янытлавēсыт.

		Ты тэ̄ла палт пуӈк тотнэ нэ̄ Любовь Миляева тох ла̄выс: «Ма̄н хунь «Югра многоликая» нэ̄пак щё̄питаслӯв, акв пӯмыщ потыр хӯлсӯв – округувт насати иврит ла̄тыӈ ва̄нэ хо̄тпа о̄лы, Илья Верховский. Тав еврей ма̄хум пēс потрыт ва̄г, та̄н ла̄тӈанылт ловиньтаӈкве ха̄сы, пēс йис потрыт рущ ла̄тӈыл толмащлыянэ. Илья Аркадьевич ма̄нти палтув во̄выслӯв, ты э̄типа̄ла тав потыртаӈкве паты, ма̄н ань еврей ма̄хум ла̄тӈаныл хӯнтамлылӯв».

		Илья Верховский такви урēт акв-кит ла̄тыӈ ла̄выс: «Ам рущ ос еврей колта̄гылт самын патсум. О̄пам ос щащеквам иврит (идиш) ла̄тӈыл мощ потыртаӈкве ха̄ссы̄г. Ва̄т нупыл ат та̄лум мус ам ловмантем ла̄тыӈ туп ва̄сум. Ос ты ла̄тӈыл сака пӯмщалахтасум, э̄ргыт ос стихыт ханищтаӈкве патсум, тувыл ла̄щал-ла̄щал потыртаӈкве патсум. Ищхӣпыӈ ут хосыт еврей ма̄хум ёт ва̄йхатаӈкве патсум. Ма̄ янытыл насати са̄в хо̄тпа идиш ла̄тыӈ ханищтэ̄гыт. Ам ань та̄н ётаныл потрамēгум, халанувт пищмат хансэ̄в, идиш ла̄тӈыл потрыт ос стихыт хансэ̄в. Еврей мир та̄нти о̄лум ма̄наныл пуссын ла̄кква-ня̄влувēсыт, са̄выӈпа̄лэ порславēсыт, о̄лнэ ко-ланыл хот-ё̄хтувēсыт. Ма̄н ань ты пēс йис мир но̄х-ялтуптылӯв, хот-тыпылтам коланыл кинсылув». 

		Тувыл Илья Верховский Тимофей пыгēнтыл сценан во̄ввесы̄г. Тот Дагестан ма̄ныл о̄лнэ ма̄хум лю̄льсыт, ка̄тыт на̄й тэ̄нэ исвеща пувсыт. На̄й тэ̄натэ̄н та майвес. Мо̄т щёс тэ̄н тах ты на̄й мо̄т хотты мирын мыгтэ̄н. 

		Илья пыгēнтыл идиш ла̄тӈыл стихыт ловиньтасы̄г, э̄ргыт э̄ргысы̄г. Илья гитарал та̄ныт са̄ӈквылтас. Еврей колта̄глытт самын патум мӯтраӈ ма̄хум Иегуда Галеви, Менделе Мойхер-Сфорима ос Шолом-Алейхема хансум стиханыл ос потраныл ма̄ньлат нэ̄кветн ловиньтавēсыт – Ядвига Вольская, Анастасия Жукова ос Любовь Миляева. Та̄наныл хӯнтлуӈкве сака пӯмыщ о̄лыс.

		 

		Светлана 

		РОМБАНДЕЕВА

 
