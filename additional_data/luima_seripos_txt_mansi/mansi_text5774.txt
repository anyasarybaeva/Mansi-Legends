
Ма̄н ма̄в о̄лмыгтым па̄сныл ань онтоловса̄т та̄лэ то̄влыс. Ты кастыл мо̄лты та̄л оигпам порат Москва, Екатеринбург ос Сургут ӯсытныл учёный ма̄хум Ханты-Мансийск ӯсн ёхталасыт. Тыт «Академическая история Югры» нампа конференция ва̄рыглавес. 
Ань учёный хо̄тпат Югра ма̄т пēс пораныл о̄лум ва̄рмалит нэ̄па­кытн хансыяныл, атха­тыглам ма̄хум ты урыл потыртасыт. Округ об­щественный ос вне­ш­ний связь депар­та­мент кӯщай хум Константин Репин ла̄выс: «Ты нэ̄­па­кыт хосыт тыт о̄лнэ мирыт та̄нки ма̄наныл, йис о̄лупсаныл ос о̄лнэ-хӯлнэ наканыл урыл ёмщакв ва̄ӈкве паты­яныл. Мо̄лты та̄лныл Югра ма̄ школа­тыт ло­вит классыт ханищтах­тын а̄гит-пыгыт ма̄гыс йильпи нэ̄пакыт хас­вēсыт. Ань ты нэ̄пакыт хосыт ня̄врамыт э̄лаль ханищтахтэ̄гыт».
Россия Академия наукат кӯщаиг рӯпитан хум Юрий Петров о̄с тыг ёхталас. Тав ты нэ̄пакыт хаснэ тэ̄ла щирыл кӯщаиг о̄лы. Югра ма̄в урыл пуссын аквъёт нёлолов нэ̄пак акв юи-па̄лт хансавет. Та̄наныл хаснэ ма̄гыс хӯрум яныг институтыт рӯпитан учёный хо̄тпат вуйхатсыт. Ты Россия наука Академия, Сур­гут ӯс университет ос Екатеринбург ӯс архео­логия наука инсти­тут.
Матахмат та̄л ювле хультум порат Россия Академия наукат рӯ­питан хо̄тпат Россия о̄лупса урыл йильпи нэ̄пакыт хансуӈкве о̄вылтахтасыт. Ты ва̄р­маль ма̄гыс са̄всыр ма̄т рӯпитан пēс йис о̄лупса урыл ва̄нэ хо̄т­пат нё̄туӈкве во̄всаныл. 

Ань пуссын аквъёт хӯрумса̄т э̄лумхо̄лас ты потрыт хансэ̄гыт. Та̄нанылн хус нэ̄пак та̄стуӈкве э̄ри. Мо̄лты та̄л то̄ва ма̄хум хансум потраныл тув мисаныл. Ань ты потрыт ёмщакв ловиньтавет ос 2021 та̄лт нэ̄пакыг ва̄руӈкве о̄вылтавет.
Общественный ос внешний связь депар­та­ментыт кӯщай ва̄ӈын нэ̄ Инна Арканова ла̄выс: «Округувт китыт та̄л «Многовековая Югра» нампа проект щирыл пēс потрыт акван-атавет. Та̄н «Академическая история Югры» нампа нэ̄пакыт палт хансавет тах. 
Щар о̄выл щёс Югра ма̄ урыл онтоловса̄т та̄л ювле хультум порат потрыт хансыглымат. Та па̄сныл ань тыг мус ты пēс потрыт пуссын нёлолов нэ̄пакытн хан­савет. Округувт о̄лнэ мирн ты ва̄рмаль сака мӯстыс. Ювле хуль­тум та̄л сыс акв млн. са̄виткем э̄лумхо̄лас ты ва̄рмаль щирыл нё̄тмил ва̄рсыт».
Ань учёный ма̄хум ты потрыт э̄рнэ щирыл акван-щё̄питыяныл ос хӯрум та̄л сыс нёло­лов нэ̄пакыг уртым хан­сы­яныл ос та̄ратыяныл тах.
