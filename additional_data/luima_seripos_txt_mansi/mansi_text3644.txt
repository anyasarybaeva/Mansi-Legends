

Ма̄хумаквет, хӯнтамлэтēн!

Ма̄хумаквет, сунсэтēн!

Тӯя хо̄тал йинэ̄тэ суйты,

Тӯя хо̄тал йинэ̄тэ на̄ӈки.

	 

Сэ̄кв во̄т рēгыл тӯятев юв,

Хо̄тал рēгыл тӯятев юв.

Сунсэ̄н, хумус То̄рум ща̄гты!

Ща̄гтым хумле самвит со̄сы!

	 

Вит лё̄хъясквет ха̄йтантэ̄гыт,

Мо̄ртым ӯйрищит луйгантэ̄гыт,

Ӯринэ̄кват исгащлэ̄гыт,

Са̄п-аняквет ловиньтэ̄гыт.

	 

То̄рум ла̄щал са̄йкатахты,

Ӯринэ̄кват ро̄хнэ суил

Атырхари оспа самыл

Мире нупыл ёлаль сунсы.

	 

Сулих тӯйтэ толтыгла̄нты,

Сулих я̄ӈке моргалта̄нты.

Ӯринэ̄ква суиӈ турыл

То̄рум ма̄-вит саӈкамлапты.

	 

Хо̄талакве со̄рниӈ сагыл

Ма̄тэ-витэ ялтупла̄нты.

Исапанэ товыл рēгыл

Суп-нēлм ня̄врамаквет

	 

То̄влыӈ ӯй ла̄тӈе

	 


Пасы, пасы тӯя ат,

Таима̄гыс ам ты ювум.

Рēгыӈ рēг ам ёмас номтыл

Товлыл на̄н палтын тотэ̄гум.

		 

Атаēгум посым ат!

Тот хо̄т хосат а̄ти

Яныг а̄ращ па̄лтыглахты,

Ос а̄ращ нум-па̄лт яныг пӯт.

		 

Ӯрияныл а̄нум ня̄врамаквет,

Ам тэ̄ланум пуссын ва̄ганыл,

Рēгыӈ са̄п-анят тыхо̄тал

Та̄стыгпасыт ам ма̄гсылум.

		 

Хоса лё̄ӈх йисум, иӈ то̄ргēгум.

Са̄п-анятн тыламла̄лэ̄гум,

Ла̄глум-ка̄тум толтыглэ̄гум,

Ёнгуӈкв на̄н ётын ёхтэ̄гум.

		 

А̄ӈквата̄лэ̄н ам нупылум.

Хумус ка̄сащēгум на̄нан ам,

Ёралахтым ё̄мыгтэ̄гум,

Ня̄врамакветл пӯмщалахтэ̄гум!

		 

Мовиньтэ̄н, ня̄врамаквет, ёнгēн.

Суиӈыщ мовиньтаӈкв ул э̄ссамтэ̄н.

Вус хӯлытэ То̄рум-Ща̄нь,

Тыхо̄тал мирн тав янытлаве!

 
