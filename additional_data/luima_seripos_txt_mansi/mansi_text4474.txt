
Ка̄сыӈ та̄л ма̄ньлат хо̄тпат Победа хо̄тал кастыл Россия ос мо̄т хо̄н ма̄ янытыл «Победа» нампа пēс ма̄шинатыл яласэ̄гыт. Ты ва̄рмаль рущ ла̄тӈыл «Победа — одна на всех!» намаим о̄лы. Ты тэ̄ла ка̄сыӈ та̄л ва̄рыглаве. Ань о̄лнэ мир хо̄нтлам хо̄тпат вос номияныл ос та пилыщмаӈ пора урыл ул вос ёрувлэ̄гыт.
Ты та̄лт ма̄ньлат а̄гит-пыгыт яныгпо̄ль э̄тпос 17 хо̄талэ̄т Нижневартовск ӯсныл нила пēс ма̄шинатыл минмыгтасыт ос Казахстан, Кыргызстан, Узбекистан ма̄т мус ялсыт. 9 майт ювле ёхтысыт ос Ханты-Мансийск ӯст парад о̄лум порат та̄нки ма̄шинаныл мирн суссылтасаныл.
Ювле ёхтуманыл юи-па̄лт та̄н ля̄ххал тотнэ ма̄хум ёт хо̄нтхатыгласыт ос ялум лё̄ӈханыл урыл потыртасыт. Ма̄ньлат пыг Николай Заболотнев пēс ма̄шинал о̄с тув ялыс. Тав ла̄выс: «Ты та̄л ма̄н хус э̄лумхо̄лас ялсӯв, лё̄ӈхув 10 со̄тыра вēрыста па̄лыт о̄лыс. Ялум лё̄ӈхув Уральский федеральный округув хосыт минас, о̄влэ̄т тот о̄лнэ ӯсытн ма̄н хо̄игласӯв. Та юи-па̄лт Казахстан, Кыргызстан ос Узбекистан ма̄тын ялсӯв ос ветеранув ёт хо̄нтхатыгласӯв, потыртасӯв. Яныгпа̄ла ма̄хум урыл ма̄н кина по̄слысӯв. Ань кинав ёмащакв ва̄рилӯв ос мирн тах суссылтылӯв.
Андрей Прохоренко пēс ма̄шинал о̄с ялыс. Тав ла̄выс, ты ёмас ва̄рмаль та̄н 2012 та̄л па̄сныл ва̄рыглэ̄гыт. Акв та̄л та̄н «города-герои» нам о̄щнэ ӯсытын ялсыт. Лё̄ӈханыл то̄нт о̄с сака хоса о̄лыс, то̄ва порат пēс ма̄шинаныл хот-саквала̄лсыт, та̄н молях щё̄питапияныл ос э̄лаль та минэ̄гыт.
Мо̄т щёс ма̄ньлат а̄гит-пыгыт 2020 та̄лт Победа хо̄тал 75 та̄лэ то̄влын кастыл пēс ма̄шинатыл мо̄т ма̄н тах ялэ̄гыт. Ос хоты ӯсыт, па̄влыт хосыт лё̄ӈханыл мины, ань номсахтэ̄гыт.
