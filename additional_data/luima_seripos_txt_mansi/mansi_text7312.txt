
Юлия Воложанина Ханты-Мансийск ӯст Югорский университет магистратурат о̄выл курсыт ханищтахты ос сосса ма̄хум Центрыт рӯпиты. 
Ты э̄лы-па̄лт а̄ги нила та̄л «Туризм» щирыл ханищтахтас. 2018 та̄лт тав са̄всыр универси­тетытт ханищтахтын а̄гит ёт «Мисс студенчества Финно-Угрия» нампа мирхал касылт Марий Эл республикат Йошкар-Ола ӯст касыс. 
То̄нт та̄н та̄нки мира­ныл ос пēс йис ва̄рмаля­ныл урыл потыртасыт, ща̄нь ла̄тӈыл э̄ргыт э̄р­гы­сыт, йӣквсыт ос та̄нки мир маснутаныл суссылта­сыт. Юлия тот китыт местал майвес ос «Мисс медиа», «Вице-мисс» нампа кит номинацият но̄х-патыс. 
Ань Юлия хумус ханищ­тахты ос манхурип тэ̄лал пӯмщалахты, та урыл ма̄ньщи газетав ма̄гсыл потыртас. 
– Ам Ха̄льӯст самын патсум, тот яныгмасум, школа а̄стласум. Омагум-а̄тягум ань Ха̄льӯст о̄лэ̄г. Омам Наталья Витальевна Воложанина – ма̄ньщи нэ̄, тав а̄ги о̄парищ наме Тынзянова. А̄тям Александр Викторович Воложанин – саран хум.  Ам акв каӈк о̄ньщēгум, тав о̄с Ха̄льӯс о̄лы, тот рӯпиты.  

Школа юи-па̄лт ам Югорский университет-колт нила та̄л «Туризм» нампа специальность щирыл ханищтахтасум. О̄выл курсыт хус арыгкем э̄лумхо̄лас о̄лыс. Тувыл то̄ват по̄хын минасыт, мо̄таныт ханищтахтуӈкве ат ка̄сащасыт, нас по̄хын кēтвēсыт. Хус хо̄тпанув   халт туп 16 а̄ги ос пыгыт диплом-нэ̄пакыл майвēсӯв. 
Ань ам ос магистрату­рат «история» щирыл э̄лаль ханищтахтэ̄гум. ЮГУ ялантан ма̄ньлат хо̄т­пат са̄всыр стипендия-олныл ойтавет, ам акв э̄тпос ат со̄тыра сол­ко̄­вил ойтавем. Магистра­ту­рат ма̄н ань 13 хо̄тпа ханищтахтэ̄в, 2023 та̄лт диплом-нэ̄пакыл тах мивēв.
А̄нумн ханищтахтуӈ­кве тыт мӯсты кос, тувыл тыт акв «проектный деятельность» нампа предмет о̄лы, тот са̄всыр рӯпата урыл хансуӈкве э̄ри. Ты ва̄рмаль хумус ва̄руӈкве, ам сака ат ва̄глум, тыима̄гсыл тыт ханищтахтуӈкве мощ та̄рвитыӈ.
Югорский университе­тыт са̄всыр суссылтапыт, ялпыӈ хо̄талыт, ханищ­тапыт о̄с ва̄рыглавет, ам тув акваг ялантэ̄гум. Ань сосса ма̄хум центрыт рӯпитэ̄гум, тот ма̄ньщи, ханты мир культураныл, ща̄нь ла̄тӈаныл э̄лаль тотнэ ма̄гсыл са̄всыр рӯпата ва̄рēгум. 
Ты э̄тпос 20 хо̄талэ̄т ЮГУ ханищ­тахтан ма̄ньлат хо̄тпат ма̄щтырлаӈкве ос ю̄нтуп тӯщтын ут ю̄нтуӈкве во̄­выгласанӯв.

Сосса ма̄хум пēс йис ва̄рмалил ам пӯмщалах­тэ̄гум. Ты урыл са̄всыр нэ̄­пакыт ань ловиньтэ̄гум. Ам ма̄ньщи, ханты ма̄хум халт яныгмасум. Омам пēс йис ва̄рмалянув урыл о̄с са̄в ва̄г. 
Ма̄ниг о̄лмум порат тав ётэ я̄ӈк на̄тнэ порат на̄лми ва̄тан ялан­тасӯв, вильта­нӯв витыл ловтсанӯв ос я̄ӈкын кан­пēткат пинсув. 
Манрыг тох ва̄руӈкве э̄рыс, то̄нт ат торгамтасум, тувыл канпēнка пинуӈкве а̄нумн пӯмащ о̄лыс. Яныг­масум, ань ва̄глум, сосса ма̄хум На̄й-О̄тыраныл нупыл тох по̄йкщēгыт ос са̄в хӯл я̄т вос о̄лы, во̄вēгыт. 
Ам ма̄ньта̄гыл омам ёт Ӯринэ̄ква хо̄тал яныт­лаӈкве ялантасум. Ха̄ль­ӯст ты ялпыӈ хо̄талын ак­ваг са̄в мир акван-ат­ха­тыгла̄лы. Тав атыӈ хӯл ӣс­мит па̄йтуӈкве ос пилыӈ ня̄нь ва̄руӈкве ёмащакв ха̄сы. Омам тэ̄нут па̄й­туӈкве акваг тув во̄выг­лавес. Ам тав ётэ тув о̄с ялантасум, тыима̄гсыл сосса ма̄хум ялпыӈ хо̄та­лыт сака э̄руптэ̄гум. 
Ма̄н, редакцият рӯпи­тан ма̄хум, Юлия Воложа­нинан студентыт янытлан хо̄талыл янытлылӯв ос са̄в ёмас сымыӈ ла̄тӈыл кēтылӯв. Сосса ма̄хум пēс йис ва̄рмалитыл аквта щирыл э̄лаль вос пӯмща­лахты ос э̄лаль вос то­тыянэ. Пус ка̄т, пус ла̄гыл. 
Людмила ТЕТКИНА
