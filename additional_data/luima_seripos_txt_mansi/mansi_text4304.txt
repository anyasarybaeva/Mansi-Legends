
Ма̄ янытыл о̄лнэ са̄всыр мирыт ща̄нь-а̄щ ла̄тӈаныл янытлан кастыл Ханты-Мансийск ӯст «Югра лылыеп» нампа Общественный организацият кӯщай ва̄ӈын нэ̄ Ульяна Данило соссаӈ ма̄хум акван-атыгласанэ. Ма̄ньлат хо̄тпат ханты ос ма̄ньщи ла̄тӈыл стихыт ловиньтасыт. Ты ва̄рмальн студентыт, нэ̄пак хаснэ хо̄тпат ос нас ма̄хум во̄виньта̄лвēсыт. Тот та̄н ща̄нь ла̄тыӈ э̄лаль тотнэ урыл потыртасыт.
Ты проект Ульяна Данило э̄лаль тотуӈкве патыстэ. Тав Белоярский районыл Касум па̄вылныл о̄лы. Ма̄ньлат порат Ханты-Мансийск ӯсн ханищтахтуӈкве ёхтыс. Тав ла̄выс: «Хунь яныг ӯст о̄луӈкве патсум, ща̄нь ла̄тӈум та̄л сака марщумлавēсум. Та порат университетыт са̄в та̄л ня̄врамыт ханты ла̄тӈыл Валентина Соловар ханищтасанэ. А̄нумн тав палтэ ханищтахтуӈкве сака пӯмыщ о̄лыс. Сакати тав ётэ ща̄нь ла̄тӈыл потыртасум. Ты нэ̄ учёный хо̄тпаг о̄лы. Тав ханты ла̄тӈыл ня̄врамыт ма̄гыс нё̄тнэ стихыт хансы».
«Югра лылыеп» кӯщай нэ̄ Людмила Алфёрова ла̄выс: «Ма̄ньлат ма̄хум та̄нки ла̄тӈаныл ул вос ёрувласаныл, ма̄н ань са̄в рӯпата ва̄рēв. Ты кастыл са̄всыр ханищтапыт щё̄пита̄лэ̄в. Ща̄нь ла̄тыӈ ва̄нэ хо̄тпат во̄виньтыянӯв. Халанувт ва̄йхатэ̄в, стихыт ловиньтэ̄в ос нас потрамēв. Ты рӯпата ма̄гыс ма̄н яныгпа̄ла хо̄тпатн пӯмащипа ла̄вēв. Та̄н са̄в нё̄тмил ва̄рēгыт.
Ань ханты ос ма̄ньщи ла̄тыӈ ва̄нэ яныгпа̄ла хо̄тпа ка̄сыӈ та̄лныл акваг мощщаг хультуӈкве патыс. Тыима̄гыс ань ня̄враманув нолам ханищтаӈкве э̄ри. Ща̄нь ла̄тӈанув ул вос со̄ймысыт, са̄в рӯпата учёный хо̄тпанув ва̄рēгыт. Та̄н са̄в э̄рнэ нэ̄пакыт хансэ̄гыт».
Та хо̄тал Ханты-Мансийск ӯс колледжит ханищтахтын кит ма̄ньщи а̄гииг тув ёхталасы̄г. Тэ̄н Юван Шесталов хансыглам стихыг ловиньтасы̄г.
Ты Екатерина Мерова, Ха̄льӯс район Саранпа̄вылныл о̄лнэ а̄ги. Тав ма̄ньщи ла̄тыӈ ма̄ньта̄гыл ханищтытэ, акваг хӯлыглытэ. А̄гикве анēкватэ, оматэ ос рӯтанэ пуссын ма̄ньщи ла̄тӈыл ёмщакв потыртэ̄гыт. Таима̄гыс Екатерина такви ла̄тӈе э̄руптытэ ос э̄лаль тотытэ. Тав атхатам соссаӈ ма̄хум э̄лы-пāлт «Ма̄н ма̄кев» нампа стих ловиньтас. Тот ма̄-вит, э̄лумхо̄лас ос во̄руй урыл хансым о̄лы. Ма̄хумн сака мӯстыс.
Китыт а̄ги Алёна Аднакулова, тав хо̄нтаӈ ма̄ньщи āги, Кондинский па̄вылныл о̄лы. Ты а̄ги о̄с Ханты-Мансийск ӯс колледжит нилыт та̄л ханищтахты. Тав рӯтанэ пуссын ма̄ньщит кос, ос та ēрт о̄лнэ ма̄хманув та̄нки ла̄тӈаныл хосат ёрувласаныл. Хунь Алёна ӯсн ёхтыс, тав та̄ра ма̄ньщи ла̄тыӈ ханищтаӈкве патыс. Ань то̄ва ла̄тӈыт мощ ханищтасанэ. Тав ос «Ща̄нь» нампа стих ловиньтас.
Мо̄лты та̄л ты ва̄рмальн ма̄нь а̄гирищит ос пыгрищит стихыт ловиньтаӈкве ёхталасыт. Ань таи ёмас, юи-о̄выл та̄лытт ма̄ньлат ма̄хум та̄нки ща̄нь ла̄тӈаныл ханищтаӈкве сака ка̄сащēгыт.
