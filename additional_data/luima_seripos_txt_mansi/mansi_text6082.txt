
Тынакт Екатерина Атесова ёт потрамасум. Тав Сургут ӯст о̄лнэ сым пусмалтан пӯльницат ля̄ххал тотым рӯпиты. 
 
Нэ̄ ла̄вме щирыл, са̄всыр суссылтапыт о̄лыглан порат та̄н пӯльницаныл урыл по­тыртэ̄гыт. Ты тэ̄ланыл нам­тсаныл «Медицин­ский туризм». Екатерина Александровна тох ла̄выс:
– Ма̄н ань округт о̄лнэ ат пӯльница урыл потыр щё̄питасув – Сургут ӯст о̄лнэ сым пусмалтан пӯльница, Сургутский окружной пӯльница, тувыл Ханты-Мансийск ӯс округ пӯльница, ущ самын патум ня̄врам кол ос ка̄т-ла̄гыл пус­мал­тан центр. 
Округувт ты ма̄к яныг пӯльницат. Тот са̄в яныг лēккарыт рӯпитэ̄гыт, э̄лумхо̄лас пусмалтан ма̄гыс э̄рнэ ма̄шинат, сыресыр ищхӣпыӈ утыт тот пуссын о̄лэ̄гыт. Ма̄н ань Россия янытыл ос э̄лы хо̄н ма̄т о̄лнэ мирн ла̄вуӈкве таӈхēв, ты пӯльницатт рӯпитан лēккарыт о̄с ёмащакв пусмалтаӈкве вēрмēгыт. Ханты-Мансийск манос Сургут ӯсн вос ёхталэ̄­гыт, ма̄н пӯльницанувт вос пусмалтахтэ̄гыт.
Таквсы порат Ханты-Мансийск ӯст яныг суссылтап о̄лыс, ма̄н тот хӯрум хо̄тал рӯпи­тасув. Ӯс мир, мӯй ма̄хум кардиоскрининг нампа сым по̄слын ма̄шина та̄ра сыманыл уральтасанув. Кēлпаныл хосыт са̄в матыр а̄гм та̄ра-паттысув - хо̄тпа рак-а̄гм о̄ньщи ман а̄ти, тувыл мо̄т са̄всыр а̄гмыт уральтасув. Пуӈканыл, саманыл, паляныл, лувнаканыл уральтасанув, давление ос мо̄т а̄гмыл савалэ̄гыт ман а̄ти.
Ма̄хум сака пӯмща­лахтасыт, са̄в хо̄тпа анализ ва̄рнэ ма̄гыс кēлп мисыт. Китыглах­тан ла̄тыӈ са̄в о̄щсыт, ма̄н ка̄сыӈ хо̄тпа ёт потрамасув, пӯльницат адресаныл ла̄всанув. 
Округт о̄лнэ я̄тил мир, ма̄нти ма̄вт, ма̄нти ӯсанувт пусмалтахтэ̄н. Пӯльницанувт ань матыр-а̄ти пуссын о̄лы, тэ̄рпи то̄вылхаты, э̄рнэ лēккарыт о̄лэ̄гыт. Пуссын пуста̄гыл о̄лэ̄н.
Светлана РОМБАНДЕЕВА
