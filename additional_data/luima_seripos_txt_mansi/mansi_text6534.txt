
Тынакт газета ва̄рнэ ма̄хманув Кондинский район мирколт рӯпитан хо̄тпат палт ла̄тыӈ кēтсыт, китыглахтасыт, тот ань ма̄хум хумус о̄лэ̄гыт, яласан лё̄ӈханыл ва̄рвес ман а̄ти, тэ̄нут ос тэ̄рпи аман о̄ньщēгыт. 
Тувыл ювле ла̄тыӈ ёхтыс, на̄н ань э̄лаль ты урыл ловиньтэ̄н:
– Тув палыт район янытыл о̄лнэ па̄влыт халт «Заря» нампа на̄иӈха̄п яласы. Хо̄т я̄ сака то̄сам, па̄влыт мус вертолёт ты­ламла̄лы. Ка̄сыӈ па̄вылн 2020 та̄лт сӯкыр ос ма̄нь таквс э̄тпосыгт тэ̄нут со̄­пасыг тотвес, ань лё̄хта̄л порат ма̄хум тэ̄та̄л ул вос савалэ̄гыт. Пӯльницат на̄йвыл щё̄питавēсыт, то̄ва кӯрыт сэ̄мыл а̄хвта­сыл па̄л­тыглавет, та утыт о̄с хоты ма̄н э̄ри, тотвēсыт.
Округ миркол па̄лыл ла̄тӈыл ва̄тихал кēтыг­лавēв, ань район янытыл о̄лнэ ма̄хманувн газета, ра̄тива ос телевизор хосыт акваг вос потыртэ̄в – та̄н ӯргалахтым вос о̄лэ̄гыт, а̄гмыӈ э̄лумхо̄лас юн вос о̄лы, вос пусмалтахты. 
Ка̄сыӈ ла̄пкат тэ̄нут вос о̄лы, пӯльницат тэ̄рпи ул вос холы. Хо̄тпа юн рӯ­питы те, мирыӈ ма̄т сака ул вос яласы, рӯпататэ юил вос ва̄ритэ. 
Район янытыл 7 ФАП (фельд­шерско-акушер­с­кий пункт) рӯпиты – Лист­ве­ничный, Ягодный, Шугур, Ямки, Юмас, Алтай ос Кама па̄влытт. Акв здравпункт Дальний па̄вылт ӯнлы. 
Аптекатыт маскат, ту­лё̄влыӈ па̄ссат ос ка̄т ловтнэ ищпиртыӈ вит, пуссын о̄лы. А̄гмыл ēмтум хо̄тпа урыл аквта та̄ра округ пусмалтан депар­тамент колн ла̄тыӈ кēтэ̄в.
Ищхӣпыӈ ут 12 па̄в­лытт ва̄рвес. 
Ань тыхо̄тал мус хӯрум па̄влытт ищхӣпыӈ ут ва̄­руӈкве иӈ ат та вēрмаве – Никулинка, Ильичевка ос Шугур па̄влытт. Тот са̄в хо̄тпа ат о̄лы, са̄выӈпа̄лэ яныгнув па̄влытн ва̄нт­лысыт. 
Тыгыл э̄лаль район ня̄врамыт ищхӣпыӈ ут хосыт ханищтахтуӈкве ла̄вавет те, ань тай ты тэ̄ла та̄ра-паттыслӯв, тох ханищтахтуӈкве вēрмē­гыт, округт о̄лнэ ня̄вра­мыт­ныл юв ат хультэ̄гыт.
Ля̄ххал ма̄ньщи ла̄тӈыг Светлана РОМБАНДЕЕВА толмащластэ
