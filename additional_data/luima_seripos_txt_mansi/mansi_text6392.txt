
Мо̄лты та̄лт Касум па̄вылт о̄лнэ хо̄тпат «Финно-угорская киношкола» проект щё̄питасыт. Ос округ миркол па̄лыл 192 со̄тыра 593 солко̄вил грант-олныл майвēсыт. Ты проектаныл щирыл ма̄ньлат а̄гит-пыгыт сосса ма̄хум о̄лупсаныл ма̄нь кинан по̄слынэ̄ныл сыс ща̄нь ла̄тӈыл вос потыртэ̄гыт. 
Яныг таквс э̄тпост ты ва̄рнуналыл ты оигпи. Ань маныр рӯпата ва̄­руӈкве та̄н а̄лымасыт, ты урыл Касум музейт рӯпитан нэ̄ Марина Кабакова потыртас:
– Сосса ма̄хум пēс о̄лупсаныл ос ща̄нь ла̄тӈаныл молях хот­таль со̄йми. Ма̄н ань Касум па̄вылт ла̄тӈув э̄лаль тотнэ ма̄гыс кина по̄слуӈкве номыл­мат­сӯв. Та щирыл ня̄врамыт ща̄нь ла̄тыӈ хӯнтамлэ̄­гыт ос пēс накыт э̄лаль пӯмщалыяныл. 
А̄гирищит-пыгри­щит кина по̄слын йиль­пи тэ̄лат ва̄ӈкве патэ̄гыт ос режиссёрыг, опера­то­рыг манос мо̄т про­фес­сиян ханищтах­туӈкве вēрмēгыт. Пуссын ты ва̄рмалит ва̄ӈкве рӯт ма̄хманувн нё̄тавēв, таима̄гыс проектув «Финно-угорская кино­школа» намтым о̄лы.

Кит та̄л ювле хуль­тум порат эстонец хум Анти Наулайнен ос венгр нэ̄ Эдина Чюллог «Нумсаӈ ёх» стой­бищан пищма хассы̄г. Тэ̄н тот ня̄вра­мыт ёт «Кинолагерь» смена ва̄руӈкве ла̄в­хатсы̄г. 2018 та̄лт тэ̄н ёх­тала­сы̄г ос ты рӯпата хумус ва̄раве, мощ ха­нищта­весӯв. 

Мо̄лал ма̄н ма̄нки киношкола ва̄­руӈкве тахмаясӯв. Ань ханты ма̄хмыт ща̄нь ла̄тӈыл потыртым та̄нки ма̄нь кинат манос мультикыт вос по̄слы­нувыт. О̄лупса­ныл хумле щирыл о̄лы, та̄нки щирēтыл вос суссыл­тануваныл. Ма̄н номтанув тэ̄лаг ва̄рнэ ма̄гыс ханищтан хо̄тпат Эстоният хо̄нтсанӯв. Тувыл кина по̄слын ёмас техника ёвтуӈкве э̄рыс. Таима̄гыс ма̄н проект хассӯв ос грант-ол­ныл майвесӯв. 

Ты та̄л а̄гиянув ос пыганув ма̄ньщи ня̄в­ра­мыт ёт кино­лагерь сменан акван-атхатыг­лах­туӈкве кусыгласыт. То̄­ват Эстониян финно-угор ма̄хум кина по̄с­лын фестивальн ёхта­лаӈкве во̄виньта̄лвēсыт. Ос хащ­та̄л а̄гм ēмтум паттат нэ̄мхотьют тув ат минас. 
Ань кина по̄слын тэ̄лат пӯмщалан а̄гит-пыгыт туп ищхӣпыӈ ут хосыт эстонцыт ёт потыртасыт ос тот са̄всыр ищхӣпыӈ ва̄р­ма­литн хӯлтыглавēсыт. Та ма̄щтыр хо̄тпат кина хумус по̄слуӈкве э̄ри, ла̄вēгыт ос ма̄н та рӯпата ва̄рнэ̄в юи-па̄лт та̄нанылн сус­сыл­тыянӯв.  

Ва̄им, ты сака та̄рвит рӯпата. Ня̄врамыт ущты та̄ра-паттыяныл, кинат э̄лумхо̄лас матыр ва̄рнэ̄т порат хуньт туп ка̄таге манос самаге, тувыл ви­льтэ суссылтаӈкве э̄ри. Хотты порат э̄лумхо̄лас янытэ̄т по̄слым такви осэ-са̄йтэ ёмас на̄ӈки, таит хӯлтвēсыт. Пуссын ты тэ̄лат та̄ра-паттын ма̄гыс сосса ма̄хманув са̄в щёс по̄слуӈкве э̄рē­гыт ос ётыл я̄нас по̄с­лым утыл акв ёмас кина-охса ва̄руӈкве тах. Та̄на­ныл ёмщакв акван-атнэ ма̄гыс ищхӣпыӈ программал со̄лтавет. Ма̄н тамле ут ат о̄нь­щēв, тав сака тыныӈ. 

Тувыл кинат ва̄рнэ̄в порат о̄выл охсатэ, котле ос юи-о̄выл суссылтан тэ̄лат хумус я̄нас атуӈ­кве ос щё̄питаӈкве, ты накытн ханищтавēв. 2019 та̄лт ня̄врамытн яныгпа̄ла хо̄тпат та̄нки ӯлманыл та̄нанылн по­тыртасыт, ос та ка̄салам накыт щирыл а̄гит-пы­гыт сценарий щё̄пита­сыт.  
Ма̄н Касум музеювн са̄всыр мир а̄гит-пы­гыт ханищтахтуӈкве ёх­талэ̄гыт. Полноват ос Верхнеказымский па̄­выл ня̄врамыт ос тыг во̄виньтаӈкве тахсанӯв. Ищхӣпыӈ ут хосыт та̄н ётаныл акван-хо̄нтха­тэ̄в ке, та̄нанылн хащта̄л ва̄рмалит мощ та̄рвит торгамтаӈкве. Ам о̄в­лэ̄т амки онлайн-кино­школа ва̄руӈкве ханищ­тахтэ̄гум, тувыл ущ мо̄т па̄влыӈ ня̄врамыт ёт э̄лаль рӯпитаӈкве патэ̄­гум.

Ма̄нь кина по̄слэ̄в, тав ханты ла̄т­ӈыл о̄лы. Ос акв мульт­фильм саран ла̄тӈыл щё̄питаслӯв. Ты коныпал нила мультфильм по̄с­лым о̄ньщēв. Ва̄т са̄грап­нал э̄тпост ищхӣпыӈ ут хосыт ва̄рнэ кино­фестивальт та̄наныл пуссын тах суссыл­ты­янув. 
Тамара МЕРОВА
М. Кабакова кēтум хурит
