
Рēтыӈ ю̄свой э̄тпос котиль хо̄таланэ̄т Ханты-Мансийск ӯст о̄лнэ «Лылыӈ со̄юм» колт соссаӈ хум хо̄тпатн о̄щнэ э̄нтап урыл потыр о̄лыс. Та ханищтап ханты мир пēс йис о̄лупса ханищтан нэ̄ Татьяна Александровна Молданова ва̄рыглас.

	Татьяна Александровна ханты, ма̄ньщи ос ё̄рн хум хо̄тпатытн о̄щнэ э̄нтап-ква̄лыг урыл потыртас. Учёныиг о̄лнэ нэ̄ о̄йкатэ̄нтыл хум хо̄тпа э̄нтапыт ханищтым са̄в та̄л рӯпитасы̄г. Тав о̄йкатэ о̄с учёныиг о̄лы, тав наме Тимофей Алексеевич Молданов. Тэ̄н сас 

	Белоярский район Касум па̄вылныл о̄лэ̄г.  

	Татьяна Александровна потре щирыл, ма̄н ма̄вн ань о̄щнэ э̄нтапыт XV-XVI нотыт йис порат тотвēсыт. Ань пēс па̄выл каныт хилнэ ма̄хум хӯлтэ̄гыт, та̄н хо̄нтыглам э̄нтапыт хораманыл ща̄лыг-олн ос а̄нох тēрныл ва̄рим о̄лсыт. Ты тēрыг ма̄ тӣврыт са̄в та̄л хӯюӈкв вēрмēг. Пēс порат о̄ньщим э̄нтапыт хораманыл мощ мо̄тсырнувēг о̄лсыт. Та̄н та порат са̄всыр во̄руй хуритыл хорамтавēсыт. Та коныпал сыраяныл ос ӯнтуп ханнэ ма̄ ва̄рим о̄лыс. 

	Э̄нтап-ква̄лгыт титпис со̄выл ю̄нтыглавēсыт. Та порат ва̄рим хорамыт са̄всырыг о̄лсыт. То̄ват хотыл э̄лы ма̄ныл тыг тотыг-лавēсыт. Лӯи ма̄т соссаӈ ма̄хум тēр толтым та̄нти хорамыт о̄с со̄ссыт. Ты ēрт тēр мощщаг о̄лнэ ма̄гсыл, тēр пēнтсыл са̄лы ос янгуй а̄ньтыл 

	хорамыт яктувēсыт. Таима̄гсыл ты та̄н са̄всырыг сусхатасыт. 

	Йис пораныл са̄лыӈ ос то̄ва во̄раян ма̄хум о̄щнэ э̄нтапаныл ань ты мус ты ёхтысыт. Ка̄сыӈ э̄нтапыӈ хум такви щирēт э̄нтапе хорамтытэ. Акв хурип тит э̄нтап ат хо̄нтэгы̄н. 

	Ань о̄лнэ соссаӈ хум хо̄тпа халт то̄ват э̄нтап-ква̄лыг самын пыл ат ва̄щинтасыт. Са̄лыӈ ос во̄раян хум э̄нтапе та̄л рӯпататэ э̄лаль ат лакви. Э̄нтаптахтын хум ка̄тыт о̄щнэ пормасанэ пуссын ляпат о̄лэ̄гыт.  

	Татьяна Александровна потре а̄нумн сака мӯстыс. Ты ёмас ханты нэ̄н са̄в та̄л пуста̄гыл о̄луӈкв ла̄вēгум. На̄й-О̄транэ̄н ёмщакв вос ӯргалаве. 

	 

	Александр ВЬЮТКИН

	 
