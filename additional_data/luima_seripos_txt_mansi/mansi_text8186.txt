
Округ Думат рӯпитан депутат-хо̄тпат ка̄сыӈ э̄тпос сапра̄ни ва̄рыглэ̄гыт ос тыт о̄лнэ мир ма̄гсыл э̄рнэ са̄кконыт пирмайтэ̄гыт. Юи-о̄выл щёс та̄н ма̄ньполь э̄тпос 30 хо̄талэ̄т акван-хо̄нтхатыгласыт ос 30 са̄всыр са̄кконыт пирмайтасыт. 
Хо̄нтлан хо̄тпат урыл ла̄тыӈ хассыт
Хо̄нтлаӈкве кēтым хо̄тпат урыл «О регули­ровании отдельных жилищных отношений в Ханты-Мансийском автономном округе-Югре» нампа нэ̄пакн лильпи ла̄тыӈ хасвес. Ты мус туп нуса щēмьят о̄лнэ кол винэ ма̄гсыл акв очередин хасвēсыт. 
Э̄лумхо̄лас акв э̄тпос сыс 19 со̄тыра 649 сол­ко̄­вил мощщанув ке сэ̄лы, рущ ла̄тӈыл ты ва̄рмаль «прожиточный минимум» ла̄ваве, тав нуса хо̄тпаг ловиньтаве. 
Хо̄нтлаӈкве тотым хо̄тпат акв э̄тпос сыс 195 со̄тыра солко̄вил ос тыгыл са̄внув ойтавет. Ань хансым ла̄тыӈ щирыл, ты хо̄тпат о̄лнэ кол ма̄гсыл очередин ке хасхатым о̄лэ̄гыт, тот хультуптавет, хот ат щуртумтавет.
Олн-нё̄тмилыт ла̄кква-уртсыт
Са̄ккон щирыл депу­татыг рӯпитан хо̄тпат ань са̄всыр организацият нё̄тмилыл та̄стуӈкве вēр­мияныл, рущ ла̄тӈыл ты олныт «депутатский фон­дыг» ла̄ваве. Олнаныл пуссын э̄рнэ тэ̄лат нупыл кēтыяныл.
Яныгпо̄ль э̄тпос, я̄ӈк на̄тнэ э̄тпос ос лӯпта э̄тпос сыс хоты ва̄рмаль нупыл олныт та̄н холтыя­ныл, та урыл сапра̄нит нэ̄пак пирмайтасыт.
Та̄н спорт нупыл са̄в олн тах та̄стэ̄гыт. Ты халт «Югорский спорт» нампа колт о̄лнэ ма̄хум мо̄т ӯсытын касуӈкве ялнэ ма̄гсыл олныл мивет.
Культура нупыл олн о̄с та̄ставе. Белоярский ӯст о̄лнэ центр-колт рӯпитан ма̄хум депутат-хо̄тпат­ныл олн во̄всыт. Ты нё̄тми­лыл та̄н лӯпта э̄тпос о̄выл щислат ня̄врамыт яныт­лан хо̄тал тах ва̄рыглэ̄гыт. «Барсова гора» нампа колт рӯпитан ма̄хум са̄всыр рӯпатаныл ва̄рнэ ма̄гсыл олныл о̄с тах мивет. 
Ма̄нь па̄вылквет рӯпи­тан нэ̄пак ловиньтан колыт лильпи нэ̄пакыл ос ищхӣпыӈ утыл ёвтуӈкве нё̄тавет. 
Ханищтап ос наука тэ̄ла нупыл депутатыт олн о̄с мыгыт. Ань то̄ва ня̄в­рамыт ханищтан ко­лыт паса­ныл, уласыл, ищ­хӣпыӈ ханищтан утыл ос мо̄т э̄рнэ пормасыл ёвтавет. 
Округув янытыл о̄лнэ ӯсыт ос па̄влыт ма̄шинат яласан лё̄ӈхыт, колыт по̄хыт ня̄врамыт ёнгын ӯтыт, ма̄хум ӯщлахтын ма̄т мӯсхалыг щё̄питан ма̄гсыл депутатыт олн о̄с тах та̄стэ̄гыт. 
Мо̄лты та̄л сыс ва̄рум рӯпатаныл 
Са̄всыр кӯщаит та̄л сыс ва̄рум рӯпатаныл урыл потыртаӈкве округ Думан во̄выглавет. Ань о̄лум сапра̄нин Упол­но­моченныиг о̄лнэ кӯщай нэ̄ Наталья Стребкова 2022 та̄л сыс ма̄хум хумус нё̄тсанэ, та урыл тот китыглавес. 
Такви рӯпататэ сака ка̄ркамыг ва̄ритэ, тав палтэ ёхталам ка̄сыӈ хо̄тпа ма̄гсыл сыме щарги, ка̄сыӈ э̄лумхо̄ласн нё̄туӈ­кве таӈхи. Ва̄рум рӯпата­тэ ма̄гсыл сапра̄нит яныг пӯмащипа ла̄тӈыл ла̄ввес.
Ос аквта порат округ Думат рӯпитан ма̄ньлат хо̄тпат мо̄лты та̄л сыс ху­мус рӯпитасыт, та урыл Кирилл Медведев потыр­тас. 
Депутатыг рӯпитан хо̄т­пат мо̄тыт щёс яныг­по̄ль э̄тпос 20 хо̄талэ̄т сапра̄нин ёхталэ̄гыт ос са̄всыр э̄рнэ са̄кконыт тыт о̄лнэ мир ма̄гсыл тах пирмайтэ̄гыт. 
Людмила ТЕТКИНА
