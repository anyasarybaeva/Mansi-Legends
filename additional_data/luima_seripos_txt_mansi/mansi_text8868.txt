
Софья Семёновна Азизова, такви о̄парищ наме Вынгилева, мӯтраӈ, ёмас ма̄ньщи э̄ква.  Та̄л котиль э̄тпос 31 хо̄талэ̄т 89 та̄лэ то̄влыс. 
Ма̄ньщи э̄ква ма̄щтырлаӈкве сака ёмащакв ха̄сы, тав ё̄рēтыл Ха̄льӯст «Маа сым» нампа кружок ва̄рвес. Ӯст о̄лнэ нэ̄квет тот акван-ат­хатыг­ласыт ос ю̄нсхатуӈкве ха­нищтах­тасыт. Софья Семёновна ю̄н­тум ма̄ньщи супанэ мо̄т хо̄н ма̄т Венгрият суссылтавет. А̄с-угорский театрыт рӯпитан артистыт ма̄гсыл супыт тав о̄с ю̄нтыглас.   
Пенсиян патхатаме э̄лы-па̄лт тав хо̄псы а̄гм пусмалтан пӯльницат ма̄нь лēккарыг ва̄т арыгкем та̄л рӯ­питас, «Ветеран труда РФ» нам о̄ньщи, са̄всыр янытлан нэ̄пакыл акваг майлувес.
Софья Семёновна омаге-а̄тяге Няхлаӈ па̄вылт о̄лсы̄г. А̄ги нила та̄л яныт о̄лыс, то̄нт а̄тятэ а̄тимыг ēмтыс. Оматэ хӯрум ня̄враманэ такви ян­малтасанэ. Школат Софья Няхлаӈ па̄выл ат класс мус ха­нищ­тахтас, ты юи-па̄лт Кульпас па̄вылн кēт­вес. Са̄т класс а̄стлас, ӯйхул пус­малтан лēккарыг Салехард ӯст ха­нищтахтас. Ётыл са̄лыт пусмалтым кит та̄л Ямал ма̄т яласас. Тувыл ювле о̄лнэ ма̄тэ̄н ёхтыс, Ха̄льӯст район пӯльницан рӯ­питаӈкве патхатас. Пӯльницат рӯ­питым Ханты-Мансийск ӯст ма̄нь лēкка­рыг ханищ­тахтас. То̄нт о̄йкатэ Акрам Азизов ёт яныг ӯсн о̄луӈкве ва̄нт­ласы̄г. Софья Семёновна а̄л­пыл ханищ­тахтас ос ӣтипа̄лаг рӯ­питас. Нэ̄ ханищтахтын ма̄ныл хунь а̄стыс, колта̄глэ ёт ювле минас. Ха̄льӯст хо̄псы а̄гм пусмалтан пӯльницан ма̄нь лēккарыг рӯпи­таӈкве патхатас. 
Софья Семёновна о̄йкатэ 2016 та̄л а̄тимыг ēмтыс, аквъёт тэ̄н 52 та̄л о̄лсы̄г, а̄ги-пыг янмалтасы̄г. Ань а̄гитэ тав ляпатэ̄т о̄лы, пыге кол­та̄глэ ёт Ягрим па̄вылт са̄в та̄л о̄лы. 
Софья Семёновна рӯт ма̄хма­нэ̄н намхо̄талэ кастыл янытлаве. Ма̄ньщи э̄ква пуста̄гыл э̄лаль вос о̄лы. На̄й-О̄тыранэ̄н акваг вос ӯргалаве.
Калерия Супрун кēтум потыр ма̄ньщи ла̄тӈыл Людмила ТЕТКИНА хансыстэ 
