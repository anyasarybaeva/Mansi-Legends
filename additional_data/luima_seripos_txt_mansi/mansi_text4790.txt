
Акв ма̄ньщи газетат ам Тамара Семёновна Мезенцева урыл потыр хансыгласум. Ёмас, сымыӈ ма̄ньщи э̄ква потре ань э̄лаль ты мины:
— Школа а̄стласум, акв та̄лн юв хультсасум, омамн-а̄тямн нё̄туӈкв. Та та̄л витэ сака яныг о̄лыс, пум таквсы порат ва̄рсӯв. А̄щум ёт Сисконзият ха̄пыл яласасмēн, ва̄с па̄тлуптасмēн. Пēс йис порат та ма̄т па̄выл о̄лыс. Пум тот ва̄рсӯв, палатка ёт висӯв. Такем ма̄лтып, ёмас хо̄талыт о̄лсыт. 
Пум ва̄рсӯв, а̄щум ла̄выс: «Тувле ялсум, сӯйпил такем та тэ̄лыс». Ам тай та̄ра щё̄питахтыгпасум, атиӈк пил та̄л хультэ̄гум. Мо̄т хо̄тал пил ва̄туӈкве та минасӯв. Пил ва̄тсӯв, а̄щум ла̄ви: «Ма̄нь а̄ги, ты турманлы, ювле ла̄щлаквег минэ̄в, ам самагум лю̄льсаӈ на̄ӈкēг. Тох лё̄ӈхум хот-ӯстылум, на̄нан тах во̄рн хотталь тотыянум». Сасгум о̄с тыт ё̄мыгты. 
Ювле щё̄питахтасӯв. Ам па̄йпум вислум, а̄щум юи-па̄лт та ё̄мантасум. Омам ам юи-па̄лумт ё̄мыс. Акв-матэ̄рт тарыг йӣв та̄л самумн та пēлхатас. Ам та ро̄ӈхалтахтасум: «Ома, ома, самум сунсэ̄лын, самумн матыр та пēлхатас». Омам ювле ла̄выс: «Сатапаӈкве ты патыс, щар ат на̄ӈки».  То̄рум хот-а̄ӈхвыслум, самум лап-нэ̄гсаласлум. 
Ювле палаткан ёхтысӯв, самум щар кēлпыг та ēмтыс. А̄щум ла̄выс: «Кон воссыг ул ква̄лэн. То̄рын кищапен ос самын пинэ̄лн. Щёхри касае налэ а̄ньтныл ва̄рим о̄лыс, кēр кӯрт исылтытэ ос самумн та пинытэ. Тыщир хӯрум хо̄тал капыртасӯв. Хӯрмит хо̄талт а̄щум китыглахты: «Я-а, хумле самын?» 
Ащирмаг ēмтуӈкве та патыс. А̄щум ла̄выс: «Ювле минуӈкве э̄ри. А̄квматэ̄рт самумт матыр та покматас. А̄ӈкватастэ, тарыг йӣв ма̄нь та̄л-о̄выл кон та рагатас. Хӯрум э̄т а̄нумн о̄лнэ урак ат мис. Тох хӯрум хо̄тал юв ат та̄рвесӯв. 
Мо̄тыт хо̄тал а̄лпыл но̄х-ква̄лсӯв, атхатасӯв, юв та минасӯв. Пуманув тот хультуптасанӯв, тэ̄лы юв тотсанӯв. Юв ёхтысӯв,  щёхри касай кинсуӈкве патыслум, ань ты хо̄тал мус аты хо̄нтыслум. Самум тай пусмыс, а̄щумн самум ат майвес. Та̄ра ке минасӯв, самум по̄льтнуве, сам та̄л та хультнувум. 
А̄щум пусмалтаӈкве ха̄сыс, па̄влувт пыгрищ о̄лыс, ма̄ньта̄гыл сака таглыс, а̄щумн пусмалтавес. Па̄влыӈ ма̄хумн о̄с пусмалтасанэ. Ващилум Дальний Востокн ялме юи-па̄лт пуӈке лю̄лиг ēмталас, акваг мори потыртас, а̄щумн о̄с пусмалтавес. Тамле ва̄рмаль хотмус ва̄руӈкве тав ха̄сыс.  
Мо̄тыт та̄л ам Салехард ӯсн минасум, тот культпросвет училищат ханищтахтасум. Та порат мощ та̄рвитыӈ о̄лыс, ма̄н пуссын ма̄нь па̄вылныл о̄лсӯв, яныг ӯст о̄луӈкве ат ханьщувласӯв.
Ханищтахтуӈкве тай сака э̄руптасум. Ма̄нь порат мулум ня̄врамыг о̄лсум, мори капыртасум. Тот тай номтыӈыг патсум, амкина̄м мощ ювле ӯрыслум, учитель-хо̄тпат ат саватасанум.
Ханищтахтуӈкве по̄йтсӯв, директорувн во̄ввēсум. Тав ла̄выс: «Кит ма̄н э̄лаль ханищтахтуӈкве кēтылӯв, хоталь ка̄сащēгын? Тюменский музыкальный институт манос Ленинградский художественный институт?». 
Ам самвитанум та овтэ̄гыт, та овтэ̄гыт. Та̄ра омагум-а̄тягум урыл номылматсум, хоталь хультуптыягум. Тэ̄н тыкем пенсия-олн выгыг — 8 солко̄ви. Сас ё̄р ат о̄ньщēг, тапалыт ма̄т яласаӈкве олн э̄ри. Ам пенсиянэ̄н армалтыягум, тэ̄н ос хумус о̄лэ̄г? Таима̄гсыл рохтысум, яныг ӯсн ханищтахтуӈкве ат минасум. 
Ань тыг мус тувле номсэ̄гум, номтум савалы. То̄нт тай воссыг хоталь ва̄рхатэ̄гум, рӯпитаӈкве та минасум. Приуральский район Харсаим па̄вылн кēтвēсум. Тув ёхтысум, хӯрум э̄тпосн школат учителиг рӯпитаӈкве паттыглавēсум. Ня̄врамыт ам палтум молях ханьщувласыт.  
Лӯима̄т рӯпитамум порат  та̄рвит сака ат ва̄щиньтасум. Ма̄хмыт тот рущ ла̄тӈыл ат потыртасыт. Ам та̄н ла̄тӈаныл та̄ра ханищтаслум. Школан миннэ пораныл ёхты, та̄н ня̄враманыл хот-тӯйтыяныл, ханищтахтуӈкве ат та̄ртсаныл. 
Ам ма̄ньлат а̄гииг о̄лсум, милицият рӯпитан хо̄тпат ёт ханты ос ё̄рн ма̄хум палт Горнокнязевск, Имбернёл, Товопогал па̄влытн кēтыглавēсум, ханты ос ё̄рн ня̄врамыт школан тотуӈкве. Туи моторха̄пыл минэ̄в, тэ̄лы ос лувыӈ суныл тотыянӯв. 
То̄ва порат такем турапыг, во̄тасыг ēмталы. Акв порат Имбернёлыл библиотекарь-нэ̄ Зинаида Александровна Русмиленко ёт ювле Харсаимн минасмēн. Акван-юрщхатсумēн, ёсал ё̄мимēн, такем та во̄тасты, мēн халмēнт щар ат на̄ӈки. Такем турап ка̄тын патыгласмēн.
Я-та, акв ощхуль потыр номылматсум. Ущты рӯпитаӈкве патсум, Горнокнязевск па̄вылн кēтвēсум. Акв нэ̄ палт о̄лсум, наме — Малдас, тамле пӯмыщ нам та о̄ньщас. 
Тав а̄нумн ла̄выс: «Та ё̄рнколн ялэн, тот Сайнахов яныг э̄ква о̄лы». Ам о̄парищ намум ла̄выслум. Ам тай ювле китыглахтэ̄гум: «Сайнаховыт тыт о̄с о̄лэ̄гыт?». Тав ювле ла̄выс: «О̄лэ̄гыт». Ам тай иӈ мулум. Ань щёвалыӈ кол хольт хунь, пēс йис хольт ла̄вуӈкве — ё̄рнкол а̄витэ па̄лыг та ро̄хсатаптыслум. 
Юв щалтапасум, та ро̄ӈхалтахтасум: «А̄ква, паща». Э̄ква кēр кӯр по̄хат ла̄щлаквег ё̄мыгты, исум ща̄йпутэ ка̄тыт пувитэ, самаге о̄с ат на̄ӈкег, яныгхо̄тпаг ēмтыс. Ам ма̄ньщи ла̄тӈыл тох ро̄ӈхувласум, тав исум ща̄йпутэ а̄латы ёл-паттыстэ. Самаге янгыг ва̄рсаге, сӯпе па̄лыграгатас. Потыртаӈкве щар ат вēрми. Маткем нас лю̄лис, ам нупылум сунсыс. 
Тувыл ща̄йпутэ кӯрн ӯнттыстэ, уласэ ляпан харттыстэ, ла̄щал ёл-ӯнтыс. Ӯнлыс ос ма̄ньщи ла̄тӈыл ты ля̄галас: «Наӈ хотыл о̄лэ̄гын, а̄гикве?» Ам тай ювле о̄ста ро̄ӈхувласум: «Наӈ ма̄ньщи ла̄тӈыл ха̄сэ̄гын?» Тав ла̄ви: «Ха̄сэ̄гум, мощ номилум». 
Ща̄й аюӈкве во̄ввēсум, пасананыл талкват, са̄лыӈ ма̄хум пасаныт. Ам тамле пасан ва̄тат ӯнлуӈкве щар ат ханьщувласум, ла̄глагум тыщир щакыртыягум, хумус ӯнтуӈкве, ат ва̄глум. 
Ща̄й айсумēн, ам ла̄вēгум: «Ам Сойнах а̄ги, яныг о̄парищум Сӯкыръяныл тувыл о̄лы». Тав ювле ла̄ви: «Ам о̄с тувыл о̄лэ̄гум. Пēс порат тӯлматавēсум, нё̄рныл тыгле нупыл тотвēсум».  Э̄ква потыртас, хӯрум пыг о̄ньщас, та̄наныл пуссын такви о̄парищнамыл майлысанэ. Пыганэ пуссын хотталь щалтсыт.
Аквнакт о̄йкам ёт Вылпасн кина суссылтаӈкве минасамēн. Йисмēн ма̄нь посыл, А̄с я̄н патсумēн, такем во̄ты, мēн Вылпасн ворил-ворил ёхтысмēн. Такем та во̄тыӈ, щар а̄лты ёл-паттавемēн. Манаса̄вит ё̄р о̄щсумēн, ха̄пмēн па̄г няртумтаслумēн. Тув кол мус туп ёхтысмēн, иснасыл а̄ӈкватасмēн, ха̄пумēн хумпыл лап та минвес. 
Киностанция аппаратура витыг а̄латы минас. Юрт пыганэ ёт на̄лми ва̄тан хāйтыс, ха̄пе пāг хартсаныл, матъёмас нё̄твес. Кина суссылтан лентат то̄ват ёмасыт, мо̄таныт  лю̄лит. Са̄т хо̄талн тув я̄ртсувесмēн, тув мус сака во̄тастас. А̄с я̄ сака па̄хвыӈ, хӯрум манос нила вēрыста па̄ӈхвитэ. 
Во̄т по̄йтыс, кинанэ ёмащакв то̄слысанэ ос кина суссылтас, ам ос лекция ловиньтасум. То̄нт тай тамле рӯпата та ва̄рсум. Хоталь ке минэ̄гум, сака ёмащакв пирмайтавēсум, э̄рттам, рӯтанум палт ёхтэ̄гум. Ань ты мус яныг пӯмащипа ла̄тыӈ тот о̄лнэ ма̄хум ла̄выглыянум.
Хоса ман ва̄ти тот о̄лэ̄гум. Аквтох клубт рӯпитэ̄гум. О̄йкам армият лусыты. Ӯринэм яныгпо̄ль э̄тпос са̄тыт хо̄талэ̄т акв та̄лыг ēмтыс. Кӯтьванум кēрсанум, Аксаркан минасум. Харсаим па̄вылныл Аксарка мус сāв вēрыста. Тув культура отделн ёхтысум, ла̄вēгум: «Ам клубт рӯпитэ̄гум, нэ̄пакыт, хаснэ йӣвыт, краскат пуссын а̄нумн хансэ̄н. А̄нумн ювле минуӈкве э̄ри, кӯтьванум тэ̄та̄л. Ам тыг кӯтьвыт кēрим ёхтысум». 
Та̄н хāйтуӈкв та патсыт, краскат, гуашит акван-атуӈкве. Э̄рнэ утыл майвēсум, яныгпо̄ль э̄тпост лё̄ӈхе ёмас, ӣтипа̄лаг ювле та минмыгтасмēн. Во̄тасыг ēмтуӈкве та патыс, такем та во̄тасты. Имбернёлт яныг-яныг ща̄рк ка̄саласум, номсэ̄гум, хультуӈкве ман а̄ти. Тувыл юв молямлэ̄гум, э̄лаль та минасум. Юв ёхтысамēн, пыгум мольщаӈыӈ та̄гыл диванын ӯнтыгпаслум, на̄ив тӯлыгпасум, кӯр па̄лтыслум. 
Ам юи-па̄лумт мольщаӈыӈ хо̄тпа ты щалтыс. Ханты щирыл китыглахты: «Наӈ Аксарканыл аньмунт ёхтысын?» Ам ла̄вēгум: «Ущты юв щалтсум, кӯр ты па̄лтэ̄гум. Ня̄врамум тот та, мольщаӈыӈ та̄гыл ӯнлы». 
Тав ос ла̄ви: «Наӈ ман со̄тыӈыг о̄лсын?». 
Ам о̄с ювле китыглахтэ̄гум: «Хумле ēмтыс?». Тав ла̄ви: «Ха̄йтнутыт ёт а̄латы акван-ёхтысы̄н. Акван ке пēлхатсын, пулиг та ва̄рнувен. Со̄тыл хотьютн ёмащакв пинвēсын». Тувыл конквāлыс, са̄лы нё̄выль 
а̄нумн юв та тӯлыс. 
Та ма̄т о̄лым, нуса щар ат тотсум, рӯпитым яласэ̄гум, ма̄хум ёт потыртэ̄гум, кон-квāлнэм юи-па̄лт хӯлыл манос нё̄влил та маяпавем. О̄йкам армият о̄лы, ам амки хӯл юв тӯлэ̄гум, яныг са̄лы нё̄выль харттэ̄гум.
Тувыл тав армиян ялме юи-па̄лт соваяхтуӈкве патыс, ам нупылум алхатас. Ам сысы та минасум, ня̄враманум ёт ювле о̄лнэ ма̄мн ёхтысум. Та пораныл амки яныгмам ма̄мт ты о̄лэ̄гум.
Ам Тамара Семёновна Мезенцева потре ма̄гсыл яныг пӯмащипа ла̄тыӈ ла̄вēгум. Тав пуста̄гыл э̄лаль вос о̄лы, Най-О̄тыранэ̄н вос ӯргалаве. 
 
