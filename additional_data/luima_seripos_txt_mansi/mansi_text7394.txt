
Ты тӯя Ханты-Мансийск ӯсн са̄лы ӯрнэ тэ̄ла торыг рӯпитан хо̄тпат ос са̄лыӈ ма̄хум акван-атхатыгласыт. О̄выл нила хо̄тал халанылт потрамасыт, э̄рнэ нэ̄пакыт щё̄питасыт ос юи-о̄выл хо̄талт са̄лыӈ ма̄хум кассыт.
Касум ма̄хум округ янытыл 16 ма̄ныл ёхта­ласыт. О̄влэ̄т хум хо̄тпат са̄лыӈ суныл яласасыт, ниласа̄т метра са̄виттем минуӈкве э̄рыс. Яласан лё̄ӈханыл сака та̄рвитыӈ о̄лыс, то̄ват са̄лыяныл ущ нёвумтэ̄гыт, сунныл ёл-рагатэ̄гыт, са̄лыянэ та̄тыл суныл та нуйхатэ̄­гыт. Хотьют пēлпыщ мины, ювле молях ёхтыгпи, тав но̄х та паты. Са̄лыӈ ма̄х­манув ляльт сунсуӈкве сака пӯмыщ о̄лыс. Та юи-па̄лт ос товтыл, ёсал масхатасыт, нас ха̄йтсыт. Ётылнуве пуссын тынь­щаӈ рēпыгтасыт. 
Нэ̄ хо̄тпат о̄с са̄лыл яласасыт, тувыл ёсал ха̄йтсыт. Хунь касылыт оигпасыт, но̄х-патум хо̄т­пат наманыл ла̄ввēсыт.
Хум хо̄тпат халт Сургут­ский районныл ёхталам ханты хум Леонид Бори­сович Комтин но̄х-патыс. Нэ̄т халт о̄с Сургутский районныл о̄лнэ нэ̄ Виалетта Витальевна Имамутдинова о̄выл места вис. Тэ̄н «Кубок губернатора Югры» мӯйлупсал майвесыг ос тӯйт тармыл яласан «Бураныл» мӯйлуптаве­сы̄г.
Ха̄льӯс районныл ёх­та­лам ма̄ньщи ма̄х­манув о̄с янытла­вēсыт, сценан но̄х-во̄виньта̄лвēсыт, диплом-нэ̄пакытыл майвēсыт – Василий Владимирович Ромбандеев, тав пыге Яков ос э̄кватэ Анна Дмитриевна, ос ма̄ньлат хум Пётр Николаевич Хозумов.
Са̄лыл яласам ма̄хум коныпал, тэ̄нут па̄йтум нэ̄т ос ё̄рнкол тӯщтум хо̄тпат наманыл ла̄ввēсыт, о̄с пуссын янытлавēсыт.
Э̄лыл ёхталам мӯй ма̄­хум о̄с кассыт, тыньщаӈ рēпыгтасыт. Хум хо̄тпат халт Красноярский край­ныл ёхталам хум Нико­лай Дмитриевич Чуприн но̄х-патыс, китыт места Владимир Никола­евич Окотэтто (Ямал ма̄), хӯрмит – Михаил Фео­фанович Витязев (Ямал ма̄).
Нэ̄т халт Саха Якутия­ныл о̄лум нэ̄ Варвара Андреевна Стручкова но̄х-патыс, китыт места Ямал ма̄ныл ёхталам нэ̄ Варвара Амняевна Тэсида, хӯрмит – Элида Спиридоновна Атласова вистэ (Саха Якутия).
Юи-о̄выл ла̄тыӈ Саха Якутияныл ёхталам Арк­тика тэ̄ла министр ва̄ӈын хум Михаил Погодаев ла̄выс: 
– Ма̄н культуранув мощ мо̄т хурипат, ос са̄лы хосыт о̄лупсав щар акв­хурипа. Ань суссӯв, хумус на̄н ма̄хманын кассыт, ма̄н ма̄хманув о̄с акв там­лет – та̄ксарыт, ка̄р­камыт, сымыӈ хо̄т­паквет. Ма̄нав тыг во̄внэ̄н ма̄гыс, на̄нанн ма̄н яныг пӯма­щипа ла̄тыӈ ла̄вēв. Пуста̄гыл о̄лэ̄н, э̄лаль аквъёт юр­тыӈыщ рӯпитаӈкве патэ̄в.
Светлана РОМБАНДЕЕВА
