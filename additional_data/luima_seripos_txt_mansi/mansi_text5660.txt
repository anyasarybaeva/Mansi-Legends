
Яныг таквс э̄тпос 20 хо̄талэ̄т Ханты-Мансийск ӯст округ кӯщай ва̄ӈын хум Алексей Шипилов миркол кӯщаит ос сосса ма̄хум сапра̄нин акван-атыгласанэ. Са̄внув мӯй ма̄хум хумус тыг во̄выглаӈкве ос ма̄ньщи, ханты мирыг о̄лупсаныл хумус та̄нанылн суссылтаӈкве, та урыл та̄н потыртасыт. 
Ань ты тэ̄ла щирыл промышленность департаментыт рӯпитан хо̄тпат пуӈктотэ̄гыт. Тот кӯщаиг о̄лнэ хум Андрей Шиповалов рӯпатаныл урыл сапра̄нит потыртас. Тав ла̄выс, 2010 та̄л па̄с­ныл ты ва̄рмаль ма̄гыс округ бюджетныл 51 млн арыгкем солко̄ви та̄сту­вес. Ма̄н о̄лнэ ма̄вт хо̄т ӯщлахтуӈкве ро̄ви, та̄н ань са̄всыр мирхал сус­сылтапыт, фестивалит ва̄рыглан порат акваг потыртэ̄гыт. 

2018 та̄лт Белоярский район Касум па̄вылныл о̄лнэ нэ̄ Валентина Тар­лина Россият ва̄рыглым касылт «Лидер событий­ного туризма» нампа номинацият но̄х-патыс. Тав та па̄вылт са̄лыӈ ма̄хум ялпыӈ хо̄таланыл урыл проект-нэ̄пак хан­сыс ос ты касылн кēтыстэ. Ань ты ялпыӈ хо̄тал акв реестр-нэ̄пакн хасвес ос ма̄хум тув Россия янытыл мӯйлуӈкве во̄выглавет.
Ма̄н округувт ань са̄в общинат ос предприя­тият ты тэ̄ла щирыл рӯпитэ̄гыт. Ка̄сыӈ та̄л­ныл са̄внув ма̄хум ма̄н округувн ма̄ньщи ос ханты о̄лупсал пӯмща­лах­туӈкве тыг ёхта­лэ̄гыт. 2010 та̄л сыс нё­лолов со̄тыра арыгкем э̄лумхо̄ласыт тыт ӯщ­лахтасыт. 2018 та̄л сыс 42 со̄тыра арыгкем хо̄т­пат тыт мӯйлысыт ос ма̄ньщи, ханты мирыг о̄лупсаныл суссыт. 

Ха̄льӯс районын манаса̄вит мӯй хо̄тпат ёхталэ̄гыт, та урыл районный миркол кӯщай хум Владимир Фомин сапра̄нит потыр­тас. Та̄н о̄лнэ ма̄нылт лов община манос предприя­тие ты рӯпата ва̄рēгыт. Саранпа̄вылт «Рутил» нампа предприятият рӯпитан хо̄тпат мӯй мир Нё̄рн ӯщлахтуӈкве тотыг­лыяныл. Ягрим па̄вылт «Беткаш» нампа предприятие ма̄хум няс­луӈ­кве во̄выглыяныл. Ювле хультум та̄л мус Саранпа̄вылт о̄лнэ «Ту­рупья» ос Кульпас па̄вылт рӯпитан «Рахтынья» общинаг ты рӯ­пата о̄с ва̄рсы̄г. Тувыл та̄нки олн щар ат сэ̄лсыт, ань хӯл алыщлым ос во̄раим, пил ва̄тым, ла̄хыс атым рӯпитэ̄гыт. 
Ты та̄л лов э̄тпос сыс Ха̄льӯс районт са̄т со̄тыра 862 э̄лумхо̄лас мӯйлысыт. Мо̄т хо̄н ма̄ныл 261 э̄лумхо̄лас ма̄ньщи ос ханты о̄луп­сал пӯмщалахтым ёхта­ласыт. Мо̄тыт та̄л рēтыӈ ю̄свой э̄тпос 22 хо̄талэ̄т Саранпа̄вылт «Олимпи­ада Оленеводов» нампа ялпыӈ хо̄тал тах ва̄раве. Са̄лыӈ ма̄хум касуӈкве кит та̄л сыс акв щёс тув акван-атхатыглэ̄гыт. Ты ялпыӈ хо̄тал урыл ма̄хум ань ва̄гыт, тыима̄гсыл тув акваг са̄в мир ёхталы. Кит та̄л ювле хультум порат акв со̄тыра арыгкем э̄лумхо̄лас тот мӯйлыс. 

Та районын са̄внув мир вос ёхталэ̄гыт, та ма̄т программа «Развитие туризма в Берёзовском районе» пирмайтавес. Ос ты рӯпата ва̄рнэ ма̄хум грант-олныл нё̄тавет. Тувыл та ма̄т иӈ са̄в та̄рвитыӈ ва̄рмаль о̄лы. Ань Ха̄льӯс районын та̄лэ-тувēт ма̄шинал яласан лё̄ӈх а̄тим, мӯй хо̄тпат Нё̄рыт сунсуӈкве ос ма̄ньщи о̄лупсаныл пӯмщалахтуӈкве кос ка̄сащēгыт, тувыл тув ёхталаӈкве сака та̄рви­тыӈ. Владимир Фомин ла̄выс, Ха̄льӯс райо­нын Нё̄рытын са̄внув ма̄хум ялуӈкве вос вēр­мысыт, округувт йильпи программа пирмайтаӈ­кве ос ты ма̄гыс са̄внув олн та̄стыглаӈкве э̄ри.  
 
