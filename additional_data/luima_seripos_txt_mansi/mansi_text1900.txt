
Ювле хультум э̄тпост Тюмень – Ханты-Мансийск ӯс лё̄ӈх хосыт минам автобус хо̄ми-ё̄ӈхыс. Тот са̄в ма̄хум сакватахтасыт. Манрыг ты ва̄рмаль ēмтыс, ГИБДД кӯщай ва̄ӈын хум Константин Александрович Крылов ля̄ххал тотнэ колн потыртаӈкве ёхталас.

	Константин Александрович ты урыл тох потыртас: «Яныгпо̄ль э̄тпос 27 хо̄талэ̄т, а̄лпыл, нила щё̄ст Тюмень ӯсныл Ханты-Мансийск ӯс мус автобус ма̄хум тотым йис. Ос лё̄ӈхыт яныг во̄ӈха ликмыс. Водитель хо̄тпа ты во̄ӈха по̄ханыл минуӈкве ēмталастэ ос ат вēрмыстэ, лё̄ӈх коныпалн автобусэ вущкасавес, матах щё̄с хо̄ми-ё̄ӈхыгпа̄лыс. Хӯрум хо̄тпа та̄ра порсысыт. Мо̄т ва̄т нупыл кит хо̄тпа пуссын сакватахтасыт. 

	Тув та̄ра лё̄ӈх уральтан полиция минас. Та̄н ты ва̄рмаль по̄слысаныл ос нэ̄пакт хассаныл. Ос мир по̄рсум ма̄гыс уголовный тэ̄ла пӯсвес. Полицият ты ва̄рмаль ёмщакв та̄ра-паттыяныл, тувыл ущ лю̄ль ва̄рум хо̄тпа ла̄ваве. 

	Сакватахтам хо̄тпат о̄влэ̄т пуссын ляпат о̄лнэ Горноправдинск па̄выл пӯльницан тотвēсыт. Тот та̄н мощ пусмалтавēсыт. Тувыл Ханты-Мансийск ӯс яныг пӯльницан тотвēсыт. 

	Автобус ты э̄лы-па̄лт уральтавес, тав ёмщакв рӯпитас. Кит водитель о̄лыс. Акватэ ва̄гта̄л патыс, тэ̄н пēнтхатсы̄г, мо̄танэ туп налыманкем кум минас, ēри та ё̄ӈхыс. Ань ты ва̄рмаль следователит ёмщакв уральтыяныл».

	 

	Николай САВЕЛЬЕВ
