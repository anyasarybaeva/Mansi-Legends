
Ювле хультум та̄лт «Таёжные сказки» нампа хӯрмит касыл оигпас. Ань ты ва̄рмаль щё̄пита̄лыглан нэ̄ Алла Иштимирова-Посохова ма̄навн ла̄тыӈ кēтыс. Касыл хӯрум та̄л сыс мины, тав ма̄хманэ ёт сыресыр мо̄йтыт 150 ва̄ти кинан по̄слым акван-атсыт. Та̄наныл ма̄ньщи ла̄тӈыл ос ханты ла̄тыӈ нила диалектыл ма̄хумн ловиньтавēсыт. Ямал ма̄т о̄лнэ хантыт мо̄йтаныл о̄с кēтыгласаныл.
2022 та̄лт касылын сосса ма̄хум мо̄йтаныл сӯкыр э̄тпосныл ос ва̄т са̄грапнал э̄тпос оигпан мус атвēсыт. Та сыс ва̄т мо̄йтытныл са̄выӈпа̄лэ ща̄нь ла̄тӈыл о̄лсыт, мо̄­та­ныт рущ ла̄тӈыл ловинь­тавēсыт. Та̄н ма̄ньщи ма­нос ханты потрыт хаснэ хо̄тпатын хасвēсыт. Тох ма̄хум Анна Конькова, Маргарита Анисимкова, Еремей Айпин, Владимир Енов, Микуль Шульгин, Ольга Кошманова ос Таисия Чучелина хансум потраныл ловиньтасыт. Ты коныпал Ха̄льӯст о̄лнэ нэ̄ Любовь Кашлатова такви хансум потре кēтыстэ.
Ань касум хо̄тпат халт щар яныгпа̄ла э̄лум­хо̄ласыг Евдокия Нёмы­сова о̄лыс. Тав ханты ла̄тӈыл Микуль Шульгин мо̄йтэ ловинь­тастэ. Щар ма̄ниг Марк Посохов о̄лыс, тавēн онтолов та̄л, пыгрищ Анна Конькова хансум мо̄йтэ мо̄йтыстэ. То̄ват касылын кит мо̄й­тыг манос потрыг кēтсыт. Сака пӯмщиг по̄слым ва̄ти кинат Валентина Ирган щēмьяныл ос Римма Слепенкованыл ёх­тысыт. Ирган щēмья Бело­ярский район Ванщеват па̄вылт о̄лы, Римма Кон­стантиновна Тукьян па̄выл­ныл о̄лнэ э̄ква. Мо̄т ёмас рӯпатат Татьяна Кон­дратьева Сургутский районныл кēтыс, тувыл Тамара Пыресева ос Иван Сандрин, Ямал ма̄т о̄лнэ хо̄тпаг.
Алла Иштимирова-Посохова касылыт тавēн нё̄тмил ва̄рнэ хо̄тпат янытласанэ, та̄н са̄всыр колытыт рӯпитэ̄гыт. Тыи Тэ̄к па̄вылт рӯпитан школа, «Хо̄тал» нампа А̄с-угорский ма̄хум театр, «Югория» нампа теле­ра̄тива кол, Русскин­ской па̄вылт о̄лнэ А.П. Ядрош­ников нампа музей-кол ос мо̄т ма̄хум. 
Тувыл ты ва̄рум про­ектэ урыл Алла са̄в ма̄т потырта̄лы. Тох тав «Таёж­ные сказки: использова­ние современных техно­ло­гий для сохра­не­ния тра­дици­онных знаний обских угров» док­ладэ Ханты-Мансийск ос Москва ӯсыгт ловинь­та̄лыс. Мо̄лты та̄лт рēтыӈ ю̄свой э̄тпост Алла Иштимирова-Посохова «Таёжные сказки. Пода­рок Югре» ва̄ти кина-охсатэ ма̄гыс «Дух огня» кинофестивалит «Малая бронзовая тайга» мӯй­луп­сал майвес. 
Ты коныпал «Пуссын ловиньтэ̄гыт» нампа округ касылыт «Видеосюжет» номинацият Алла Рома­новна хӯрмит места вис. 
2023 та̄лт таквсы порат мо̄йтыт ловиньтан касыл э̄лаль ва̄раве. То̄нт ка̄сыӈ хо̄тпа мо̄йт ман потыр ма̄нь кинан по̄слуӈкве вēрми. 
Мо̄йтыт мо̄йтэ̄н, потрыт ловиньтэ̄н ос ва̄ēн, ма̄н сосса ма̄хум мо̄й­танув щар пӯмщит ос ёмасыт. 
Тамара МЕРОВА
