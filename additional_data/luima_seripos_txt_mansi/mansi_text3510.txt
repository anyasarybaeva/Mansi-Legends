
Ты хурит хатань нэ̄ Расима Алламетдиновна Ибраева пыге ёт по̄слым о̄лы. Тав Мегион ӯст пēс пормасыт акван-атнэ колт рӯпиты, рущ щирыл тох ла̄ваве: Музейно-этнографический и экологический парк «Югра». Тот сака ёмас ма̄хум рӯпитэ̄гыт, соссаӈ мирн яныг па̄рыс тотэ̄гыт. Расима Алламетдиновна кӯщай ва̄ӈын нэ̄г о̄лы. Ам тав ётэ потрамасум, рӯпататэ урыл китыгласлум.

	Расима Алламетдиновна ла̄вме щирыл, тав ща̄нь-а̄щаге ос ханищтан хо̄тпанэ ёт ма̄ньта̄гыл во̄рн яланта̄лыс. Пум ва̄рсыт, пил ва̄тсыт, ла̄хс атсыт, то̄ванакт палатка тӯщталасыт, тот э̄т хӯлсыт. Таима̄гыс тав во̄р ма̄, я̄т, тӯрыт сака э̄руптыянэ. Хунь тыт соссаӈ мир халт рӯпитаӈкве патыс, номтэ ущ та ка̄мнямас. Ты э̄лы-па̄лт са̄в та̄л школат ня̄врам ханищтан нэ̄г рӯпитас.

	Тав тох ты ла̄выс: «Соссаӈ ма̄хум во̄р ма̄т о̄лэ̄гыт, сыстам лылыēпыл лылтэ̄гыт, улпыл таима̄гыс та̄н палтаныл нэ̄мат а̄гм сака ат ханы, ёмас номтыл ё̄мыгтэ̄гыт. Та̄н нёмсат, ма̄ныр о̄ньщēгыт, таил ща̄гтэ̄гыт, То̄рум нупыл по̄йкщēгыт. Матъёмас ам та̄н ётаныл ва̄йхатэ̄гум, та̄наныл ос о̄лнэ ма̄наныл ам сака э̄руптыянум. Пыгум о̄с ам хольтум, соссаӈ ма̄хум сака янытлыянэ».

	Пыге наме Наиль. Тав ань Тюменский лесной техникумыт ханищтахты. Расима Алламетдиновна Омский областьт Ошиваны па̄вылт самын патыс. А̄тятэ Алламетдин Чаматович, оматэ Шамси Хасимовна Хамидулиныг лов ня̄врам о̄щсыг. А̄тятэ ма̄щтыр хо̄тпаг о̄лыс – колыт ӯнттыс, йӣвха̄пыт ос ма̄ньха̄пыт ва̄рыс. Тав акваг ла̄выглас: «Ам щёлыӈ хо̄тпа – таса̄вит ня̄врам о̄ньщēгум, апыгрищит о̄ньщēгум». Тэ̄н ань ва̄т апыг о̄ньщēг.

	Расима Алламетдиновна школа а̄стламе юи-па̄лт Тюменский сельскохозяйственный институтт ханищтахтас, зооинженерный факультет а̄стлас. Такви ла̄вме щирыл, тав Экология хо̄талт самын патыс – сӯкыр э̄тпос 16 хо̄талэ̄т, улпыл таима̄гыс ма̄-вит ханищты, о̄лнэ ма̄тэ э̄руптытэ. Мо̄лты та̄лт тав атпан та̄лэ то̄влыс.

	Ты сымыӈ хо̄тпан ам са̄в ёмас ла̄тыӈ ла̄вēгум, намхо̄талэ̄тыл янытлылум. Са̄в та̄л пуста̄гыл вос о̄лы, со̄тыӈыщ, щуниӈыщ вос о̄лы!
