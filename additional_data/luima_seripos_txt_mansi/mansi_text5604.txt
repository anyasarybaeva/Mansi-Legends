
Ма̄н редакциявн ты потыр акв рущ учёный хум Василий Харитонов тотыстэ. Тав ос ма̄ньлат а̄ги Дарья Жорник Мос­кваныл лӯсум ма̄ньщи­янув палт рӯпи­таӈкве ялсы̄г, ла̄вēг, ня̄­врамыт ёт мультикыт ва̄р­сыт, по̄слысыт ос ха­лан­ылт акваг ма̄ньщи ла̄­­т­ӈыл потыртасыт. 
Та̄н ищхӣпыӈ ма̄т «ВКонтакте» «Ма̄ньщи ва̄рмалюв» ло̄пс ва̄рсыт, пуссын ва̄рум утаныл ос хурит тот сунсуӈкве вēрмегы̄н. Даша Жорник ёт потыр ня̄врамыт (Таня Анямова, Толя Анямов, Вова Бахтияров, Галя Дунаева, Даша Дунаева, Сантыр Анямов) тāнти хас­саныл, таве э̄лаль ловиньтэ̄н. 
– Паща о̄лэ̄н. Ма̄н ма̄­ньщи ма̄хум, ханищтах­тэ̄в Полуночный па̄вылта, о̄лэ̄в Ушма па̄вылта. Ма̄н палтув ёхтыс сака ёмас ос пӯмащ э̄лмхо̄лас. Паща!
– Паща о̄лэ̄н. 
– Наӈ намын маныр? 
– Ам намум Дарья, о̄парищ намум Жорник.
– Хо̄т наӈ ханищтах­тэ̄гын ос рӯпитэ̄гын? 
– Ханищтахтэ̄гум ос рӯпитэ̄гум Москва ӯст. Ханищтахтэ̄гум универ­ситетта, Московский Государственный университет наме, рӯпитэ̄гум ос акв института Москват, Институт Языкознания наме. Ам Москва ӯст сам­ын патсум, ань ос тот о̄лэ̄­гум.
– Наӈ хумус тыг хо̄нт­хатсын?
– Ивдельн ам Москва­ныл поездыл ёхтысум, ту­выл Ивдельныл Полуноч­ный па̄вылн ма̄шинал ёхтысум, ань тыт о̄лэ̄гум.
–Наӈын ёмас Полуноч­ный па̄вылта ос Ушма па̄вылта? 
– Сака ёмас. Полуноч­ный па̄вылта а̄нумн сака пӯмащ ма̄ньщи ма̄хум ёт рӯпитаӈкве ос потыртаӈкве ос са̄всыр утыт аквъёт ва̄руӈкве. Ушма па̄вылт а̄нумн о̄с ёмас, ам тот ос ма̄ньщит ёт потыртэ̄гум, во̄рта ё̄мыгтэ̄гум, тыя пуссын а̄нумн сака ёмас.

– Наӈ хосат та̄гыл ма̄ньщи ла̄тыӈ ва̄гын? 
– Ам ма̄ньщи ла̄тыӈ хӯрум та̄л ханищтахтэ̄гум.
– Манрый наӈ ма̄нь­щи ла̄тыӈ ханищтаслын? 
– Ам ма̄ньщи ла̄тыӈ урыл тамле нэ̄пак о̄ньщē­гум, ам ты нэ̄пак ловинь­таӈкве патсум, а̄нумн сака пӯмащ ēм­тыс, ам номса­сум, ма̄нь­щи щирыл по­тыртаӈкве таӈхēгум, тувыл ма̄ньщит ёт рума­лахтуӈкве, э̄лаль ханищ­тахтуӈкве. Ма̄ньщи ла̄­тыӈ сака хо­рамыӈ ла̄тыӈ, хунь матыр ма̄ньщи ла̄­т­ӈыл лови­нь­тэ̄гум ман по­тыртэ̄гум, а̄нумн акваг сака пӯмащ.
–Наӈын манрый ма̄ньщит ёмасыт? 
–А̄нумн пӯмащ ма̄нь­щит ёт потыртаӈкве. Ма̄ньщи ма̄хум сака са̄в ва̄ганыл во̄р урыл, ма̄-вит урыл, хумус тот о̄лэ̄гыт. Москва ӯст ма̄хум тамле утыт ат ва̄ганыл. 
–Наӈ ма̄ньщи ла̄тыӈ ханищтылын, э̄лаль маныр кусэ̄гын ва̄руӈ­кве? 
–Ам кусэ̄гум са̄всыр ма̄ньщи па̄вылн ёхтуӈ­кве, хо̄т ма̄ньщит о̄лэ̄гыт, тувыл ма̄ньщи щирыл потыртаӈкве ос ва̄ӈкве, хумус са̄всыр ма̄т ма̄нь­щит потыртэ̄гыт. Ушма па̄вылт са̄в ма̄ньщит о̄лэ̄гыт, а̄нумн та̄н ёта­ныл ёмас потыртаӈкве, но тахнувум ос мо̄т па̄в­лытна ёхтуӈкве, Лэ̄пла па̄вылн, Тӯрва̄тна, э̄рыӈ мо̄т па̄вылн о̄с, тот по­тыртаӈкве ос э̄лаль ха­нищтахтуӈкве.

–Наӈ ос матыр потыр потыртэн.
–Матыр потыр? Ам сӯкыр э̄тпост конферен­цият Венгрият о̄лсум, тот мадьяр ма̄хум о̄лэ̄гыт, а̄нумн тот сака пӯмащ о̄лыс. Конференцият ма̄ньщи ла̄тыӈ урыл потыртасыт, мадьяр ла̄­тыӈ урыл, са̄в э̄лмхо̄лас тот о̄лсыт. Ам ос тот ма̄ньщи ла̄тыӈ урыл по­тыртасум са̄всыр ма̄хум ёт, ты ёмас ва̄рмаль о̄лыс. Венгрия - ты хорамыӈ ма̄, ам Сегед ӯст о̄лсум, тот хорамыӈ колыт, акв я̄ тот о̄лы, ам ты ӯс котильт ё̄мыг­тасум ос мадьяр ма̄хум ёт потыртасум. Тыя ам потрум.
– Пӯмащипа! О̄с ёмас ӯлум!
– О̄с ёмас ӯлум!
Василий Харитонов 
тотум потыр
