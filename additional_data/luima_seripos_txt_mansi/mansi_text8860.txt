
Россиявт ты та̄лув В.В. Путин Президентувн колта̄гыл янытлан та̄лыг намаявес. Ты кастыл на̄н ань Ха̄льӯс район Сӯкыръя па̄вылт о̄лнэ ма̄ньщи колта̄гыл о̄вылтыт ловиньтэ̄н. Василий Николаевич ос Агафья Алексеевна Вьюткиныг 50 та̄л аквъёт о̄лэ̄г. Са̄в та̄л нё̄рт са̄лыӈ колт яласасы̄г, ня̄враманэ̄н тот яныгмасыт. Василий Николаевич Сӯкыръят самын патыс, такви о̄вылтытэ тох потыртас:
– О̄пам Василий Сӯ­кы­ръя­ныл о̄лыс. Щащēк­вам Евдокия Мувыӈ­тес па̄вылныл тотыглавес, такви о̄парищ наме Ромбандеева. А̄тям Николай Васильевич Вьюткин я̄ӈк на̄тнэ э̄тпос 22 хо̄талэ̄т 1929 та̄лт самын патыс. 
Омам Агафья Кирилло­вна о̄с 1929 та̄лт самын патыс, рēтыӈ ю̄свой э̄т­пос 18 хо̄талэ̄т, такви о̄па­рищ наме Анямова ōлыс. Тав Ло̄п­мус­ныл тыг тотыгла­вес. Са̄ртын Мēсыг па̄вылт о̄лыс, ту­выл янгыгнуве ēмтыс, омаге-а̄тяге ёт нё̄рт са̄лыӈ ко­лыл яласа­сыт, тыт ты Нё̄­ро̄йка по̄­хат. Та порат омам 14-15 та̄лэ о̄лыс, ма̄хманэ ёт ты ва̄н­тала̄лум, потырта̄лыс. 
Ам щар яныг, рēтыӈ ю̄свой э̄тпос 19 хо̄талэ̄т 1951 та̄лт Сӯкыръя па̄в­лумт самын патсум. Ам ёлы-па̄лумт Мотя, тувыл Гоша, тав ёлы-пал Валя, Галя, Нина ос Серёжа. Яга̄гиянум пуссын о̄лэ̄гыт, ягпыгагум сас а̄тимыг. Серёжа хусахтем та̄лэ туп о̄лыс, витыт порсыс. Армия юи-па̄лт э̄ква тотыглас, ань пыге тай о̄лы. Гоша 2003 та̄лт а̄тимыг ēмтыс, кит а̄гияге о̄лэ̄г, Настя ос Наташа.
– Василий Николаевич, наӈ школат хо̄т ханищ­тахтасын?
– Ам тыт ты Сӯкыръя школат ханищтахтасум. Па̄влув са̄в ня̄врам о̄нь­щас, интернатт яныгса̄т арыгтем ня̄врам ханищ­тахтасыт. Ляпа па̄влыт­ныл пуссын тыг тотвēсыт – Я̄сунтныл, Хо̄сло̄х ос мо̄т па̄влытныл, акваг тыт ханищтахтасыт, интернатт о̄лсыт. Нёлолов класс а̄ст­ласум, экзаменыт э̄рыс сдавайтаӈкве, ат мина­сум, ва̄с па̄тлуптаӈкве во̄рн минасум, тувыл та по̄йтсум. 
Охотникыг о̄лсум, та̄л арыгтем а̄тям ёт во̄рая­сум. Ань тувыл па̄стух э̄ри, са̄лыл ха̄сэ̄гум яласаӈ­кве, тēруӈкве ха̄сыянум. Па̄стухыг во̄ввēсум, мощ рӯпитасум, та̄ра и вуйвē­сум. Та̄л котиль э̄тпос 1970 та̄лт ам па̄г, колн, та минасум. То̄нт бригадирыг Герасим Солянов о̄лыс, та̄н ётаныл па̄г минасум рӯпитаӈкве, воссыг нэ̄м­хотталь по̄хын ат ялсум. Ва̄т нупыл нёлолов та̄л рӯпитамум юи-па̄лт, тыт контора па̄лыл бригади­рыг пēриявēсум, ӯнттувē­сум.
1973 та̄лт э̄квамēнт акван-минасамēн. Саран­па̄вылт акван-хо̄нтха­тас­мēн, олимпиада порат. Ам то̄нт на̄лув ёхтысум касуӈкве, тав ос Саран­па̄вылн мӯйлуӈкве ёхтыс. Хӯрум пыг ос а̄ги янмал­тасмēн – Алёша, Толя, Саня ос Таня. Ань котиль пыгмēн Толикамēн а̄тим, тав Дагестаныт служитас, орденыӈ-лӯтыӈ та̄гыл юв ёхталас. Пыг о̄ньщи, Миша, ань нё̄рн минас.
Василий Николаевич э̄кватэ Агафья Алексеевна Хо̄рыӈпа̄вылныл о̄лы, тав ла̄выс: 
– Ам та̄л котиль э̄тпос 6 хо̄талэ̄т 1956 та̄лт Хо̄рыӈ­па̄вылт самын патсум. А̄тям Алексей Дмитрие­вич Хозумов, омам Евдокия Викторовна Анямова. Тэ̄н акван ат хасхатыгла­сы̄г, таима̄гсыл мēн Коля кыгщимēнт Анямов о̄па­рищ намыл хасвесамēн. Колям промкомбинатыт рӯпитас, э̄кваӈыг-ня̄в­рамыӈыг ēмталас. А̄тям рӯтанэ – Илья кыгщим, тувыл Сантыра увщим, ма̄нь э̄щаныл наме Матрёна о̄лыс. 
– Школат хо̄т ханищ­тахтасын?
– Ам китыт класс мус Ло̄пмуст ханищтахтасум. Тувыл тот май интернат лап-пантвес, кēтвесӯв кӯнярищт Сортыӈъян, кит та̄л тот ханищтахтасум. Атыт классын ос Куль­пасн минасум. Тащир та ва̄нтала̄лсӯв, яласасӯв. Тот нёлолов класс а̄стласум. Ло̄пмуст ма̄н ханищтах­тасӯв Вера Албина, Мотя Шешкина, Домна Ром­бан­деева. Вера ха̄йталым порат мēн о̄с Ло̄пмусн ялсумēн, о̄йкатэ Семён Солянов.
– Ё̄рнколт са̄в колта̄гыл о̄лыс? 
– Са̄в колта̄гыл. Ня̄вра­манув ёт о̄лсӯв, пуссын ла̄псув акв колн. Са̄ртын тай Нё̄рэ̄ква нупыл о̄л­тēвт, ма̄н пуссын ма̄ньщит о̄лсӯв – мēн колта̄глумēн, тувыл Павел Васильевич Кугин, Василий Егорович Гындыбин, Владимир Сте­па­нович Анямов о̄с ёхта­лас ма̄н палтув щēмьяӈ-лӯтыӈ та̄гыл. Та порат бригадирув Герасим Яков­левич Солянов о̄лыс. Тувыл Филарет Михай­лович Хозумов Оксинь­ятэ̄нт ёхтысы̄г, то̄нт ос мēн бригадирыг о̄лсумēн. Пуссын ма̄ньщи ла̄тӈыл потыртасӯв.
Та порат ка̄сыӈ щēмьят таса̄вит ня̄врам, верто­лётын нас поргēгыт. Ётыл ня̄врам мощщаг ēмтыс, вертолётын та̄лэ̄гыт, ат и на̄ӈкēгыт. То̄нт груз ман­са̄вит выгыт ос э̄лум­хо̄лас, сома лю̄лēгыт, та̄лт­тавет, па̄влын та нуя­сап­та­вет. Ня̄враман­мēн Саран­па̄выл школат ха­нищ­тах­тасыт, интер­натт о̄лсыт. Ӯщлахтын хо̄талт юв ёхтэ̄гыт, Сӯкыръян. Ётыл Саранпа̄вылт квар­тирал майвесамēн, юв минэ̄гыт. 
Василий Николаевич нё̄рт налыман нупыл акв та̄л рӯпитас. Хунь пенсиян патыс, ла̄ви, сака во̄вве­сы̄г о̄с э̄лаль рӯпитаӈкве. 
– То̄нт олныт тыг-тув поргēгыт, ма̄н рӯпитыри­щӯв, рӯпата олнанув но̄х ат нё̄тавет, нэ̄матыр ат вēрмēгын виӈкве. Воссыг ат ка̄сащасмēн, во̄вве­самēн сака кос. А̄гимēн колта̄глэ ёт та минасыт, ань тыхо̄тал мус нё̄рт са̄лыӈ колыл яласэ̄гыт. 
– Са̄лы ӯрнэ тэ̄ла улпыл та̄рвитыӈ?
– Ва̄им та̄рвитыӈ. Туииг ēмты, о̄йттур э̄тпос атхуй­плов хо̄тал порат ущты мощ рēгыӈнувег ēмты. Таквсы, сӯкыр э̄тпост, тӯйтыл та патавēв. Тэ̄нут тӯяг ёвтэ̄в, колас хӯргы­тыл хартэ̄в, сукарит ва̄­рēв, таит и тэ̄гӯв. Пил ак­ваг ва̄тсӯв, ла̄хс атсӯв. Хӯл ма̄гсыл я̄н ма̄нти акваг яласасӯв, я̄нув сака хӯлыӈыт.
Агафья Алексеевна маснут ман ла̄гыл маснут пēс щирыл ю̄нтуӈкве ха̄сы, ты урыл нэ̄ тох ла̄выс: 
– Э̄кват то̄ванакт ю̄нс­хатэ̄гыт, ка̄сыӈ хо̄тпа ма­ныр э̄ри, таи ва̄ри. Ам пуссын ю̄нтсум – ма̄ньщи суп, ла̄гыл маснут, сахитэ-мольщаӈе лӯтыл, по̄рхат. Хорамыт ю̄нтуӈкве та̄р­витыӈ кос, ханьщувлэ̄гын, тох та ю̄нтэ̄гын. Ань апыг­рищанум ма̄гыс пӯркат ю̄нтэ̄гум, та̄н амти ва̄рē­гум. Света ос Женя маня­гум та̄ныл майласагум, ла̄вēгум: «Ань ю̄нсхатэ­гы̄н, та̄ныл ю̄нтуӈкве ёмас». Нас ва̄рта̄л та̄ныл май­ласагум, ла̄всум: «Нэ̄нти ва̄рēн, ханищ­тах­тэ̄н. Ам нё̄рн минасум, амти ханьщувласум».  
Олимпиадан ка̄сыӈ та̄л яласасӯв. О̄йкам тав са̄­лыӈ суныл касыс, яласас, ам кол тӣвырт рӯпитасум. Ань «Бураныл» мивет, ма̄н поравт тай о̄выл места выгӯв, нэ̄матыр ёмас мӯйлупсал ат мивēв, нас щё̄сыл манос спидолал мӯйлуптавēв. Ань ущта миӈкве патвēсыт.
– Сӯкыръя па̄вылт Ӯй йӣквнэ ва̄рмаль о̄лыс?
– Тыт о̄лыс, Хо̄рыӈ­па̄вылт о̄с о̄лыс, ма̄хум акваг ва̄рыгласыт, сака тӯлыглахтасыт. Саран­па̄вылт тēпыл ма̄ньщи па̄выл о̄влыт, «копайт», тот охотникыт о̄с о̄лсыт, хотьют ка̄тн-патты, Саран­па̄вылн тув ялантэ̄гыт йӣквуӈкве, тӯлыглахтуӈ­кве. Ётыл ос кина патвес тоты­глаӈкве, Хо̄рыӈ­па̄­вылн Ло̄п­мусныл тотаве, та сунсэ̄в. 
Э̄лнаӈ янге-ма̄не пус­сын ма̄ньщи ла̄тӈыл потыр­тасыт. Ам тыг Сӯкыръян ёхтумум порат, саран ня̄врамыт саран ла̄тӈыл потыртасыт, ма̄ньщи ня̄в­рамыт ма̄ньщи ос саран ла̄тӈыл потыртасыт, тох та ёнгасасыт, ха̄йтыгта­сыт. Таса̄вит ня̄врам о̄лыс, ань тай аты суйты, аты на̄ӈки. 
Василий Николаевич ос Агафья Алексеевна 2001 та̄лт пенсиян патсы̄г. Ла̄вēг, сэ̄мыл мисэ̄ква о̄щсы̄г, щаквит, творог пуссын о̄лыс, ка̄сыӈ та̄л пум ва̄рсыт. Ань мис ат о̄ньщēг, щаквит та маныр ла̄пкат ёвтэ̄г. 
Агафья Алексеевна ла̄выс, то̄ванакт нё̄рыт нупыл сунсуӈкве татем тахмая̄лы. Василий Нико­лаевич тай пыгаге ёт нё̄рн яланта̄лы, хӯл алыщ­лэ̄гыт манос пил ва̄тэ̄гыт. А̄тятэ ма̄ньха̄пыт, моторыл яласан йӣвха̄пыт ва̄рыс. Тав ос нё̄рт яласас, сун матыр-а̄ти пуссын ва̄рыс.
Ма̄н, газетат рӯпитан ма̄хум, Василий Никола­евич ос Агафья Алексее­вна 50 та̄л аквъёт о̄лнэтэ̄н ма̄гыс янытлыягӯв! Ня̄в­ра­манэ̄н-апыгрищанэ̄н ёт са̄в та̄л пус ка̄т, пус ла̄гыл, То̄рум ёт, О̄тыр ёт вос о̄лэ̄гыт! На̄й-О̄тыранылн вос ӯргалавет!
Светлана РОМБАНДЕЕВА
