
Тынакт мирн пēриим хо̄тпат 11 сапра̄ниянылн акван-атхатыгламаныл порат атпан са̄вит йильпи са̄ккон ёт рӯпитасыт. Ты э̄лы-па̄л хо̄талт са̄в са̄кконопроектыт комиссиятын ёмщакв сусвēсыт, тув хӯлтыглан ла̄тӈыт хасвēсыт ос са̄ккон щирыл э̄лаль пирмайтаӈкве кēтсаныл.
То̄ва са̄кконыт тэ̄лат щё̄питан пораныл а̄сты­сыт, тув матыр пēнтнэ накытыл хасвēсыт, мо̄та­ныт ань о̄лнэ о̄лупсавт нэ̄ма­тарыг ат хо̄йхатэ̄гыт, таи­ма̄гыс э̄рнэ ла̄тӈыл э̄лаль хансавет. 
Матыр ва̄рнэ са̄выӈпал тэ̄лат пуссын олн-нё̄тмил киснэ накн хо̄ēгыт. Ань ты сапра̄нит Светлана Попкова, бюджет олныт ловиньтан колт кӯщай ва̄ӈын нэ̄, таи ла̄выс, 2022 та̄лт хо̄т э̄тпосыт сыс та̄н 168,2 млрд со̄лкови сэ̄л­сыт, та̄л плананыл щирыл тыи 62,5% ēмты. Тыгыл 130 млрд солко̄ви манос 42,4 % са̄всыр программат ма̄гыс холтвēсыт ос 38,2 млрд солко̄ви иӈ хотталь холтуӈкве вēрмияныл. 
Са̄выӈпа̄лэ олныт, 94,7 % на̄лок ойтнэ кастыл атвēсыт, тыи на̄лок хосыт сэ̄лым олнытыл ос ма̄хум рӯпитан коланыл ма̄гыс олн ойтсыт, та ма̄хум на̄лок ойтнэ олнытыл атвес.
Округ бюджетн сэ̄лнэ олныт са̄всыр тэ̄лат ва̄рнэ ма̄гыс 23 государствен­ный программат щирыл холтавет. Тув ань 129,1 млрд солко̄ви, тыи 42,4% та̄стым о̄лы. Тувыл 40 национальный проектыт тэ̄лаг ēмтнэ̄ныл кастыл 10,8 млрд солко̄ви мыгыт. Та̄н 2020 та̄л 21 хо̄тал ойттӯр э̄тпост РФ Пре­зи­дентув №474 хансум указ-нэ̄паке щирыл щё̄­пи­тавет. 
Ань депутатыт мирн нё̄тмил ва̄рнэ са̄кконыт суссыт ос нила са̄кконыт палт хӯлтыглан ла̄тӈыт хассыт. Тох Донецкий ос Луганский республикаг но̄х-во̄рмалтан ма̄гыс кēтым военный хо̄тпат школан ман садикн ялнэ ня̄враманыл олн ойтнэ та̄л кит щёс тыттуӈкве патавет. 
Садикн ялантан ня̄в­ра­маныл олн ойтум са̄­витаныл акв уртыяныл ювле ойтавет. Ань ка̄сыӈ военный хо̄тпа хотталь я̄рмынэ̄т порат юристыт­ныл то̄рум ма̄гыс нё̄тмил китыглаӈкве вēрми. Фе­де­ральный безопас­ность са̄всыр службат рӯ­питан хо̄тпат хо̄нтлан ма̄т а̄г­мыӈ-мосыӈ, саква­тахта­мыг ēмтэгы̄т ке, та̄н о̄с аквтох нё̄тавет. 
Ань са̄в хум хо̄тпат хо̄нтлан ма̄н кēтуӈкве патвēсыт. Щēмьяныл та̄н ма̄гсыланыл сыманыл ща̄р­гēгыт ос китыглахтэ̄­гыт, тот рēгыӈ маснутыл мивет ман а̄ти, хуянтан хӯргыл пуссын то̄влавет ман а̄ти, э̄рнэ тэрпит о̄нь­щēгыт? Ты ва̄рмалит мир­кол кӯщаит ос депута­тыт осн-паттыяныл. 

Борис Хохряков ла̄выс: «Округ бюджет олныт ловиньтан комитет ты тэ̄лат ёт ань рӯпитасыт ос Губернатор я̄нас о̄щнэ фондэ па̄лыл олн та̄сты­сыт. Ань хо̄нтлан ма̄н тотнэ ма̄хум пуссын мас­нутыл, хуянтам хӯргыл ос мо̄т э̄рнэ пормасыл ёвтавет». 
Ос акв ва̄рмаль урыл депутатыт мӯсхалыг ном­сахтэ̄гыт тах, тыи школа ман садик колыт хумус ӯр­галаӈкве патавет. Ты­накт такем пилыщмаӈ ōвыл Ижевск ӯст ēмтыс, акв хум таса̄вит ня̄врам ос яныг ма̄хум порслас. 
Воссыг тамле накыт ул вос ēмталэ̄гыт, ты колыт аман ищхӣпыӈ утыл ӯр­галаӈкве, аман та̄кса­рыг о̄лнэ хо̄тпат тув кēтуӈкве э̄рēгыт. Ань Наталья За­пад­нова ла̄выс, тав сап­ра̄ни щё̄питы тах ос тот ма̄к ла̄тыӈ хӯлтын хо̄тпат тув атхатуӈкве во̄всанэ. 
Акв са̄кконаныл щё̄­пи­тан ма̄гыс депутатыт Министерство труда А.О.  Котяков кӯщайн пищма хассыт. Тыи рӯпатта̄л э̄лы па̄вылт о̄лнэ хо̄тпат э̄рнэ нэ̄паканыл тотнэ ма̄гыс, та̄нки­на̄нылн район па̄в­лын манос ӯсын ёхта­лаӈкве э̄ри. Ань та̄н нэ̄м­хотталь ул вос минэ̄гыт, ищхӣпыӈ ут хосыт нэ̄па­каныл суссылтаӈкве вос вēрмынувыт, таима̄гыс пищма кēтсыт.  
Мо̄т нё̄тмил ва̄рнутыт сосса ма̄хум ма̄гыс щё̄питавēсыт. Тыи сосса ма̄хум ёт рӯпитан колыт коммунальный услуга ойтнэ̄ныл порат олнаныл компенсация щирыл ювле ойтуӈкве патавет.  
Тамара МЕРОВА
