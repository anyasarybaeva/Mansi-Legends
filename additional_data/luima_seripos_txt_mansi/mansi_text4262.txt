
Та хультум э̄тпост ля̄ххал тотнэ хо̄тпат ос студентыт та̄н ялпыӈ хо̄таланыл о̄лыс. Ты кастыл ма̄н ма̄ньщи ос ханты газетагт рӯпитан ма̄хум янытлыянӯв. Та̄н ля̄ххал хаснэ коныпал мо̄т ёмас тэ̄ла ва̄рēгыт, — ща̄нь ла̄тӈанув ӯргалыяныл ос э̄лаль тотыяныл.
Ос студентыт ханищтахтын ва̄рмаляныл о̄вылтыт ам акв ма̄ньлат а̄ги китыгласлум. Тав а̄нумн ювле-ла̄выс:
— Паща о̄лэ̄н, ам намум Люба Мерова. Ам Ханты-Мансийскат о̄лэ̄гум ос ань Сургутский государственный универститетт реклама ос мир ёт, та̄н тэ̄ланыл та̄ра-паттын хо̄тпаг ханищтахтэ̄гум. Ты университетт ханищтахтуӈкве а̄нумн сака ёмас. Ювле хультум та̄л сӯкыр э̄тпост ам студентыг пирмайтавēсум, таима̄гыс сака ща̄гтсум. Э̄лаль ханищтахтын та̄лыт — тыи сака ёмас ос ща̄гтылыӈ пора. Ам ань тыт нила та̄л тах ханищтахтуӈкве патэ̄гум.
Ма̄н группавт 24 э̄лумхо̄лас ханищтахты. Тыт са̄всыр ӯсытныл а̄гирищит-пыгрищит о̄лэ̄гыт, то̄ват Лянтор, Нефтеюганск, Стрежевой ос Ханты-Мансийск ӯсытныл ёхтысыт. Тувыл Сургут ӯст о̄лнэ са̄в а̄гит-пыгыт юил ханищтахтуӈкве ёхталэ̄гыт.
Ма̄н ань ма̄нки халувт пуссын юрщхатсӯв, румалахтасӯв. Мо̄тыт та̄лытыт ма̄н «Щар ёмас группа» нам ма̄гыс касуӈкве патэ̄в тах. Ты университетувт са̄всыр пӯмыщ касылыт, ёнгын накыт ва̄рыглавет. Студентыт ханищтахтынэ̄ныл халт нас ӯщлахтуӈкве, ка̄с ва̄руӈкве а̄лымēгыт. Ма̄н профессиявн ханищтахтуӈкве та̄рвитыӈ а̄ти кос. Э̄лумхо̄лас такви э̄лаль воратан ос са̄в ва̄ӈкве тахнэ номт о̄ньщи ке, тав сака номтыӈ хо̄тпаг паты.
Медиа ос СМИ рӯпатат э̄лаль ёмас тэ̄лат ва̄рнэм ма̄гыс ам ань са̄в пӯмщалахтэ̄гум. Насати, ты сака пӯмыщ ос номтыӈ рӯпата. Мо̄лты ма̄н газета ва̄руӈкве ханищтавесӯв. Хумус та̄н янытэ̄т щё̄питавет, ля̄ххал тотнэ хо̄тпат манырсыр потрыт хансэ̄гыт ос манхурип хурит тув по̄слэ̄гыт, пуссын суссылтавесӯв.
Тувыл мēн Вероника Саттарова ёт ма̄ньлат ма̄хум ма̄гыс газета щё̄питаӈкве ла̄ввесмēн. Мēн мēнки газетамēн «Stud Mood» английский ла̄тӈыл намтысламēн, рущ щирыл тав «студенческое настроение» толмащлаве. Мо̄т а̄гит-пыгыт ос та̄нки мо̄т нэ̄пак ва̄рсыт. Ма̄нки потранув тув ат хассанӯв, хуриянув ат по̄слысанӯв, тыи ма̄н пēс са̄всыр газетатныл вим утыт тув акван-атсанӯв. То̄ва потрыт наманыл пēнтсанӯв ос мо̄т хурит тув ва̄рсӯв. Ты рӯпата ма̄навн сака мӯстыс ос тыт ханищтахтынэ̄в ма̄гыс номтанув ат савалэ̄гыт.
________________________
Ань пуссын студентыт ялпыӈ хо̄талыл янытлыянӯв ос ла̄вēв, та̄н та̄нки сымн э̄рнэ рӯпатан вос ханищтахтынувыт. Ма̄ньлат порат са̄в ща̄гт, са̄в щунь вос о̄ньщēгыт, та̄нки халанылт юртыӈыщ вос о̄лэ̄гыт, пус ка̄т, пус ла̄гыл та̄нанылн ла̄вēв.
