

	Нина Георгиевна Рукова, Советский район Югорск ӯст о̄лы. Ты нэ̄ Ня̄хщамво̄ль па̄вылт яныгмас. Тав а̄ще тувыл ты о̄лыс. Ща̄не Парасковья Гавриловна, о̄йкатэ щирыл Ануфриева, ма̄ньщи нэ̄, Ха̄льӯст олыс, школат рӯпитас. Тувыл 1946 та̄лт  са̄лыӈ суныл Ня̄хщамво̄льн тотвес, тот школат ня̄врамытн ма̄ньщи ла̄тыӈ урок ханищтас. Ща̄няге-а̄щаге тот акван-минасы̄г, тувыл Нина самын патыс.


		Та па̄сныл са̄в та̄л минас. Нина Георгиевна ма̄нь ня̄врам колт налыман нупыл акв та̄л рӯпитас.  Пенсиян патме юи-па̄лт тав соссаӈ мир пормасыт ка̄тыл ва̄руӈкве о̄вылтахтас. Ам аквматнакт тав палтэ ёхталасум, тав а̄нумн ма̄щтырлан пормасанэ суссылтас ос акв пӯмащ мо̄йт потыртас. На̄н тав потре э̄лаль ловиньтэлы̄н:

		– Ам о̄влэ̄т соссаӈ мир о̄лупса урыл стихотвореният хансуӈкве патсум. Э̄лумхо̄лас, ма̄-вит ос мо̄т мирыт урыл са̄в стихотворение хассум. Кит ма̄нь нэ̄пак та̄ратасум. Ётылнув ос пормасыт ка̄тыл ва̄руӈкве номылматсум. Ты ва̄рум пормасанум хосыт ам соссаӈ ма̄хум йис о̄лупса мирн суссылтэ̄гум. Пēс ма̄хум хумус о̄лсыт, манырсыр номт тотсыт, ты пормасыт хосыт та̄ра-паттуӈкве ро̄ви. А̄тям саран хум о̄лыс, тав лесникыг рӯпитас, ма̄ньщи мир урыл са̄в потырта̄лыс. Акваг та̄н халанылт о̄лыс. 

		Акв мойт ань потыртылум: «Ёрнколт Ищтапан о̄йка о̄лыс. Пēс порат, ялпыӈ хо̄талыт о̄лыглам порат, ма̄ньщи ос рущ ма̄хум халанылт пормасыл тыналахтасыт. Ма̄ньщи хо̄тпат тэ̄нут-пормасаныл рущ па̄вылн тотыгласаныл. Тот матыр мо̄т пормас ма̄гыс пēнтыгласаныл. Аквматнакт Ищтапан са̄лыӈ суныл минас. Ло̄ӈханьщапыт суяныл э̄лыл суйтсыт, во̄р во̄тын хосгувес. Тав э̄ргантым ла̄щал-ла̄щал минас. Аквматэ̄рт во̄рт тав лю̄ньщ суй хӯнтамлас. О̄йка са̄лыӈ сунэ ёл-по̄йтыгпаптастэ. Номсы, э̄рыӈ са̄лыӈ сун паттатэ щихырты. Мощ хӯнтлыс, нэ̄матыр ат суйты, о̄с э̄лаль минмыгтас. Хӯнтлы, о̄с э̄рттам ня̄врам лю̄ньщи. Тав лё̄ӈх коныпалн ёмыс, сунсы, во̄р щахылт а̄па ӯнлы, та а̄пат ня̄врам хуи. Тыгле-тувле сунсыглахтас, ляпат нэ̄мхотьют а̄тим. Номсы, аман хотьют а̄па тыт хультуптас, ня̄врам по̄ляве. Воссыг маныр ва̄руӈкве, ня̄врам вистэ, ёмщакв лап-ма̄нигтастэ ос э̄лаль такви па̄влэ̄н та минмыгтас.

		Лё̄ӈхыт миныматэ номсахты: Ос хумус ам таве янмалтаӈкве патылум. Ам э̄ква ат о̄ньщēгум, амккем о̄лэ̄гум. Мирн маныр ла̄вēгум, хотыл ам ня̄врам вислум. Ам нупылум номсахтуӈкве патэ̄гыт, э̄рыӈ ам тӯлмантаслум. Ты ма̄гыс тах хотум ва̄равем. 

		Ты номтэ̄т тав ювле ёӈхыс, рущ па̄вылн минмыгтас. Тув ёхтыс, ӯщлахтын колт хӯрум хо̄тал о̄лыс, ӯрхатас. Номсы, хотьют ня̄врам кисмаитэ, тав палтэ ёхты. Тох нэ̄мхотьют аты ёхтыс. Тот о̄лыматэ ня̄врам щар ат лю̄ньщис. Ты кос ӯрхатас, тувыл маныр ва̄руӈкве воссыг, ювле такви па̄влэ̄н та минас. Юв ёхтыс, ня̄врам па̄лыг-утыстэ, насати а̄гирищ. Я-та вос, Ищтапан о̄йка та а̄ги такви но̄х-янмалтастэ. А̄гикве во̄раяӈкве ханищтахтас. Во̄рт ёсал ё̄мыгтас, сака ёмащакв па̄тлуптас, лэ̄ӈын самēн хо̄яс. Юн колсори рӯпата ва̄рыс.

		Ос аквматнакт тэ̄лы порат Ищтапан о̄йка ё̄рнколныл кон-ква̄лыс. Со̄ви ла̄гыл ё̄мнэ лё̄ӈх касалас. А̄гитэ̄н ла̄выс: 

		– Мēн ё̄рнколмēн по̄хыт хотты хащта̄л хо̄тпа ё̄мыгты, наӈ ӯргалахтым о̄лэ̄н, наӈтēн э̄л ул минэн. Хотталь тӯлмантаӈкве вēрмавен. 

		А̄гитэ ты урыл нас мовалас ос ла̄выс: 

		– Хотьютын ам тӯлмантавем.

		О̄с аквматнакт а̄ще а̄лпыл ква̄лыс, а̄гитэ а̄тим. Насати тав во̄р исхорытн тотвес. Та̄н тох ла̄всыт: 

		– Тав во̄р а̄ги, а̄щēн во̄рт хо̄нтвес. Ты а̄ги янгыг ēмтнэ̄тэ мус ма̄н хоса ӯрхатсӯв. Ань таве а̄пгув палт ха̄йталылӯв.

		А̄гирищ самаге па̄лыг-пуссаге, хотьютын ты тотаве. Нё̄тнэ хара ма̄н ёхтысыт, мувылтахи яныг йӣв капайт лю̄лēгыт. А̄ги хунь торгамтастэ, маныр накн патыс, хот-рохтыс. Я̄-та, сунсы, акв ва̄ӈкариӈ йӣв тав ляльтэ ё̄ми. Тав юи-па̄лэ̄т пēс йӣвыт ё̄мēгыт. Ляпан ёхтысыт, а̄ги нупыл ла̄вēгыт: 

		– Наӈ во̄р а̄ги, ма̄н наӈын хосат та̄гыл ӯрилӯв. Наӈ ань ма̄н палтув, во̄рт о̄луӈкве патэ̄гын.

		А̄ги ущпылнэ̄г хот-рохтыс ос во̄р исхорыт нупыл ла̄ви: 

		– Та яныт ёмас ва̄рēн, а̄нум юи-о̄выл щёс а̄щум ёт ва̄щинтахтуӈкве та̄ртэлы̄н. 

		Вор исхорыт хоса ма̄н ва̄ти номсахтасыт, та та̄ртсаныл. Пуссын аквъёт а̄ще палт та минасыт. Ёрнколн ёхтысыт, а̄гирищ кол кивырн щалтыс, а̄ще ка̄салас, тав палтэ ха̄йталтас, ма̄гылн сынумтахтас ос лю̄ньщуӈкве та о̄вылтахтас. Та лю̄ньщи, та лю̄ньщи, ты торыг акваг ма̄ниг ēмты. Юи-о̄вылт ӯйрищиг ēмтыс, ё̄рнколныл кон та тыламлас. Во̄р исхорыт ос ё̄рнкол по̄хыт та ӯрхатэ̄гыт, хунь а̄гирищ кон-ква̄лы. Ань тыг мус ё̄рнкол э̄лы-палт та лю̄лēгыт».

		Нина Георгиевна ка̄тыл ва̄рум пормасанэ ма̄хумн пӯмащ ма̄гыс сака ёвтавет. Тав са̄всыр семинарытн яланта̄лы, пēс йис пормасыт ва̄руӈкве ханищтахты. Тав ла̄внэ̄тэ щирыл, то̄ва хо̄тпат са̄в пормас выгыт, юрт хо̄тпанылн мӯйлуптыяныл. 

		Ты мо̄йт Маргарита Анисимкова нэ̄пакн хансыстэ. Нина Георгиевна аквматнакт ловиньтастэ, сака сымын хояс. Таима̄гыс ты хосыт ка̄тыл хӯрит по̄слыс. Ты ка̄ркам, хо̄тпа нупыл сымыӈ нэ̄ мо̄йтыт коныпал са̄в э̄ргыт ва̄г. Ам ётум потыртаме порат тав ты хал э̄ргыт э̄ргыс ос стихотвореният ловиньтас. 

		Ам Нина Георгиевнан щунь паща ла̄тыӈ кēтэ̄гум. Тав сака пӯмащ ва̄рмаль э̄лаль тоты. Нё̄тнэ пормас о̄с са̄внув вос ва̄ри. Ты мӯтраӈ нэ̄ са̄в та̄л пуста̄гыл вос о̄лы, То̄румн вос нё̄таве, На̄й-О̄тыранэ̄н вос ӯргалаве!

		Юи-о̄выл хурит Нина Георгиевна а̄пге Лена Соколова по̄слым о̄лы. Лӯпта э̄тпост тав Тӯрват па̄вылн мӯйлуӈкве ялыс. Йив ха̄пыл Тагт я̄ хосыт миннэ̄тэ порат ам таве по̄слыслум.

		 

		Николай МЕРОВ

		 

 
