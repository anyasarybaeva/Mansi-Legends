
Ты хурит по̄слым хум ка̄тагēт матыр ва̄руӈкв сака ма̄щтыр. Тав наме Владислав Борисович Белявский. Ам таве Сургут ӯст ма̄щтыр ма̄хум акван-атыглахтанэ̄ныл порат ва̄щинтаслум. Ань тав Белоярский районт о̄лы. 

	Владислав та э̄лы-палт Ха̄льӯс район Саранпа̄вылт о̄лыс. Школат ханищтахтын ма̄ныл а̄стуме юи-па̄лт Иркутск ӯст пушно-меховой техникум «Охотовед-зверовод» ма̄т ханищтахтас. Та юи-па̄лт Саранпа̄вылт са̄в та̄л ня̄врамыт ханищтахтын колт во̄раян щирыл хум ня̄врамыт ханищтым рӯпитас. Ня̄врамыт ёт во̄раяӈкв ос хӯлпъяӈкв ва̄тихал ялантас. Та коныпал тав ханищтан пыгрищанэ ка̄тыл матыр ва̄руӈкв ханищтасанэ. Са̄всыӈпа̄л ханищтан ма̄хманэ тав са̄всыр ӯйхул интат ва̄руӈкв ханищтасанэ. Интат ва̄руӈкв тав Иркутск ӯст ханищтахтаме порат ханьщувлас.  

	Владислав щēмьяӈ тагыл ань Верхнеказымский па̄вылн ва̄нтлыс. Тот тав «Верхнеказымский ЛПУ» ма̄т на̄й харыгтан хумыг рӯпиты. 

	Тав ла̄ви: «Тот рӯпитаӈкв ёмас. Рӯпитан ма̄тэ̄т акв э̄т ӯрнэ юи-па̄лт титах-хӯрмах хо̄тал юн ӯщлахтым о̄лэ̄гум. Юн о̄лнэ ва̄рмалянум ёмщакв ва̄руӈкв а̄лымēгум. Таи ты иӈ ёмас, во̄рын ялапалуӈкв аквписыг вēрмēгум». 

	Владислав ты коныпал пēс порат о̄ньщиглам мо̄т са̄всыр пормасыт ма̄щтырлы. Выставкат о̄лыгланэ̄ныл порат тав аквписыг матыр суссылтаӈкв во̄выглаве. Мо̄т ма̄ныл ёхталан ма̄хумн матыр хорамыӈ ут ос хотты интат ва̄руӈкв во̄виньталаве. 

	Владислав Борисович тыныӈ совныл матыр лю̄льсаӈ ва̄руӈкв манос хот-сайлан совныл матыр ва̄руӈкв ат пилы. 

	Тав ла̄тӈанэ: «Ва̄нэ щирыл сов ёт рӯпитан порат, нэ̄матыр лю̄ль ат ēмты. То̄ва ма̄хумн хот-лэ̄гпын совыл инта ва̄руӈкв во̄выглавем. Сованыл сунсым, манаре хумус ёмаснувēг хот-лэ̄гпын ма̄тэ ат на̄ӈкнэ щирыл ва̄руӈкв ро̄ви. Рӯпатам а̄стынэм юи-па̄лт амтиротум номсэ̄гум, хумус тох ня̄р ма̄тэ ат на̄ӈкнэ щирыл а̄ртмыс?!»  

	Ма̄к соссаӈ ма̄хум о̄лупсав щирыл рӯпитан ос ма̄щтырлан ма̄хум ма̄н округув янытыл сака мощща. Таима̄гсыл ты хум ам ёмас янытлан ла̄тӈыл тēтылум. На̄й-О̄тыранэ̄н вос ӯргалаве. Тав колтаглэ щуниӈыщ, со̄тыӈыщ вос о̄лы. 

	Александр ВЬЮТКИН

	 
