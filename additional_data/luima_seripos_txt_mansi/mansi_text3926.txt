
Югра ма̄т Федеральный инспекторыг рӯпитан хум Дмитрий Кузьменко ля̄ххал тотнэ хо̄тпат ёт хо̄нтхатыглас. Мощēртын депутатыт пēриян хо̄тал ēмты. Тувыл ань тэ̄лы пора ляпами. Колыт рēгылтан ва̄рнэ кӯрыт хумус щё̄питавēсыт, тав ты ва̄рмалиг урыл потыртас.
Кӯщай хум ла̄тыӈ щирыл, сӯкыр э̄тпос лов хо̄талэ̄т округувт о̄лнэ ма̄хум нэ̄пак та̄ратаӈкве патэ̄гыт. Депутат-хо̄тпат хус муниципалитетыт пēриявет. Ты ва̄рмаль ёмщакв щё̄питавес. Ань пуссын аквъёт яныгса̄т са̄тлов арыгтем со̄тыра э̄лумхо̄лас нэ̄пак та̄ратаӈкве патэ̄гыт. Тыитныл яныгса̄т са̄тлов нупыл хо̄т хо̄тпа э̄лын о̄лнэ ма̄нь па̄влытыт о̄лэ̄гыт.
Ты пēрияп кастыл нэ̄пак та̄ратан ма̄гсыл яныгса̄т хӯрумхуйплов то̄тап ӯсытт, па̄влытт ӯнттавет. Кит депутатыг округ Думан пēриявēг. Тэ̄н Сургутский ос Нефтеюганский районыгт о̄лнэ ма̄хумн нё̄туӈкве патэ̄г. Мо̄т депутатыт ос муниципалитетытн пēриявет тах. Ты коныпал това па̄выл кӯщаит ма̄гыс о̄с нэ̄пак та̄ратаӈкве патаве.
Округ Дума депутатыг пēрияхтуӈкве пуссын аквъёт нёлолов хо̄тпа хасхатыгласыт. Щар о̄влэ̄т аквхуйплов хо̄тпа о̄лыс. Кит хо̄тпаг ат та̄ртвесы̄г. Тэ̄н э̄рнэ нэ̄паканэ̄н мӯсхалыг ат щё̄питасанэ̄н. Акв хо̄тпа ос такви э̄лаль ат тахмаяс.
Муниципалитетытныл о̄с о̄влэ̄т китса̄т нёлса̄т нупыл са̄т депутат-хо̄тпа та̄нки нэ̄паканыл майлысаныл. Тыгыл туп китса̄т хо̄тпан нупыл хӯрум э̄лумхо̄лас хасвēсыт. Ты «Единый Россия» партияныл яныгса̄т ва̄т нупыл кит хо̄тпа, «ЛДПР» партияныл хо̄тпан нупыл акв э̄лумхо̄лас, онтолов «КПРФ», хӯрум «Справедливая Россия», хо̄т «Коммунисты России», са̄тлов нупыл кит хо̄тпа ос та̄нкирот, партия та̄л пēрияхтэ̄гыт.
Ты хо̄тпатныл ва̄т нупыл акв э̄лумхо̄лас ат та̄ртвēсыт. Та̄н ос нэ̄паканыл мӯсхал щирыл ат щё̄питасаныл. То̄ват сутытыманыл ма̄гыс по̄хын кēтвēсыт.
Пēрияп мус акв хо̄тал хультнэ̄тэ порат полицият рӯпитан хо̄тпат нэ̄пак та̄ратан колыт ёмщакв уральтыяныл. Тувыл лап-пантыяныл ос ӯргалым о̄ньщияныл тах. Ка̄тпосыл по̄стын нэ̄пакыт тотнэ лё̄ӈхыт о̄с ӯргалаӈкве патавет. Нэ̄матыр ла̄палахтыглан нак ул вос ēмтыс.
Округ губернатор нэ̄ Наталья Комарова муниципалитет кӯщаитн тамле ла̄тыӈ кēтыглас, а̄гмыӈ-мосыӈ хо̄тпат ма̄гыс яласан лё̄ӈх вос щё̄питаве. Та̄н нэ̄пак та̄ратан колын ёмщакв ща̄лтуӈкве вос вēрмысыт. Ты ва̄рмаль мӯсхалыг ва̄рвес, ань коляскал яласан хо̄тпат та̄рвитта̄л тув ёхтуӈкве вēрмēгыт.
Тувыл ань осыӈ палюп ос сампыльта̄лыг о̄лнэ ма̄хум о̄с нэ̄пак та̄ратаӈкве вēрмēгыт. Ты хо̄тпат нэ̄пак та̄ртнэ колытыт ёмщакв хӯлтавет ос нё̄тавет тах. Нэ̄пак та̄ртнэ ляпат лēккарыт рӯпитаӈкве патэ̄гыт.
Сургутский район Песчаный па̄вылт ос Ханты-Мансийский район Чембакчина ос Троица па̄влыгт о̄лнэ ма̄хум нэ̄пак са̄ртыннув та̄ртэ̄гыт тах. Ты па̄влыгт яныгса̄т хо̄тпан э̄лумхо̄лас о̄лы. Та̄н сӯкыр э̄тпос китыт-хӯрмит хо̄талыгт депутатыт пēрияӈкве о̄вылтахтэ̄гыт.
Таквсы ос тэ̄лы кастыл щё̄питахтэ̄гыт
Кӯщай хум ла̄выс, округувт колыт па̄лтыглан ма̄гыс ань янытэ̄т щё̄питахтасӯв. Тыи ма̄гыс хӯрум млрд. атса̄т млн. арыгтем са̄вит солко̄ви майлувес. На̄й постын ма̄гыс ос ат млрд. атса̄т млн. солко̄ви холтвес. Ань ты хо̄тал мус ЖКХ ма̄т рӯпитан хо̄тпат рēг, вит ос на̄й колытн минэ ва̄рмаль янытэ̄т а̄стласаныл.
Сӯкыр э̄тпос о̄выл хо̄талныл Ха̄льӯс ос Белоярский районыгт о̄лнэ ханищтахтын колытын, ма̄нь ня̄врамыт ӯргалан колытын ос пӯльницатын о̄влэ̄т рēг та̄ратаве. Та̄н лӯинувма̄т о̄лэ̄гыт, тув ащирма са̄ртыннув ёхты. Таима̄гыс щар о̄влэ̄т та̄н рēгыл ва̄равет.
Мо̄т ма̄т ос сӯкыр э̄тпос атхуйпловит хо̄талэ̄т рēг миӈкве патаве. Ос хунь кон сака ма̄лтып, колыт рēгыл ат мивет. Атахкем хо̄талыт сыс кон температура нёлолов манос тыгыл мощщанув градус о̄лы ке, то̄нт ущ исум вит кол рēгылтан турпат хосыт та̄ратаве.
Ма̄н ма̄вт па̄лтыглахтын котельный-колыт пуссын йильпи утыл ва̄рим о̄лэ̄гыт. Сака ащирма порат та̄н та̄кыщнув кол исылтэ̄гыт. Ма̄лтыпыг ēмтнэ порат ос мощнув рēг мыгыт.
Ты тэ̄лы па̄лтыглахтын ма̄гыс хо̄тхуйплов со̄тыра тонна лотых хурип сэ̄мыл а̄хвтас тотвес. Са̄т со̄тыра онтоловхуйплов тонна пенщин та̄стувес. Нила со̄тыра атса̄ткем тонна солярка вуйвес. Ма̄н лӯима̄т о̄лэ̄в, тыт са̄всыр та̄рвит ēмталы, матыр саквалаӈкве вēрми. Тыима̄гыс ка̄сыӈ муниципалитетыт па̄лтыглахтын ут со̄пасыг та̄стувес.
