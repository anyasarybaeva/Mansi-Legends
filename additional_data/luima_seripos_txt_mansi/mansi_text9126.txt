
Хурит по̄слым Ямал ма̄т о̄лнэ ё̄рн нэ̄ наме Нечей Сэротэтто, тав ётэ мēн Москва ӯст ва̄йхатсумēн. Тув са̄всыр ма̄ныл ма̄хум ёхталасыт, та̄нти мираныл ос о̄лупсаныл урыл потыртасыт.
Ты ё̄рн нэ̄ омаге-а̄тяге тунраӈ ма̄т са̄лы ӯрим яласэ̄г. Тэ̄н па̄влыӈ ма̄т о̄луӈкв щар ат ка̄сащēг. Ня̄враманэ̄н о̄с тох о̄лэ̄гыт, туп ты а̄гитэ̄н ань Салехард ӯст о̄лы, тот рӯпиты.
Нечей тох ла̄выс:
– Омагум-а̄тягум са̄лыӈ хо̄тпаг, тунрат о̄лэ̄г, са̄лыянув ӯрим рӯпи­тэ̄г. Ма̄н пуссын са̄лыӈ колт яныгмасӯв. Ам ань Ямальский колледжит рӯпитэ̄гум, тот ханищ­тахтын ня̄врамыт ё̄рн ла̄тӈыл потыртаӈкв ха­нищтыянум. 
Ам ма̄н ща̄нь ла̄тӈув ма̄гсыл сымум сака ща̄рги, ты йист яныгман ня̄врамыт ща̄нь ла̄тӈыл потыртаӈкв ат вēрмēгыт. Юи-о̄выл та̄лытт са̄в хо̄тпа ӯсытн о̄лмыг­тэ̄гыт, тот та̄нти халанылт туп рущ ла̄тӈыл потыр­тэ̄гыт, ща̄нь ла̄тӈаныл та ёрув­лыяныл.
Ам а̄гим самын патме юи-па̄лт тав ётэ туп ё̄рн ла̄тӈыл потыртасум. Тав садикн миннэ поратэ ёхтыс, ам таве тув та тотыслум. Ос а̄гим рущ ла̄тӈыл потыртаӈкв щар ат ха̄сы, ты ла̄тыӈ ат тор­гамтытэ. Воспитателит тав ётэ туп рущ ла̄тӈыл потыртэ̄гыт.  
Тох та ēмтыс, а̄гим рущ ла̄тыӈ ва̄ӈкв патыстэ. Са̄в рӯпитанэ̄м ма̄гыс таве хотьют ёт юн хультупты­лум, таима̄гыс садикн та минас. 
Ляпа рӯтанум а̄гири­щаныл о̄с ё̄рнколт яныг­мас. Тав яныг па̄влытн манос ӯсн щар ат тотыг­лавес, мультикыт сунсым такви рущ ла̄тӈыл по­тыртаӈкв патыс. Омаге-а̄тяге тав ётэ ё̄рн ла̄тӈыл потыртэ̄г, тав ос ювле рущ ла̄тӈыл ла̄ви. Тох ты ма̄нь ня̄врамаквет ща̄нь ла̄тӈаныл хот-ёрувлыяныл. 
Ос акв ёмас тэ̄ла урыл ты ё̄рн нэ̄ а̄нумн потыр­тас. Насати, Ямал ма̄т хо̄т са̄в са̄лыӈ колыт акв ляпат о̄лэ̄гыт, тув ня̄вра­мыт ханищтан хо̄тпа тēтаве. Тав тот о̄лы ос ня̄врамыт тот та ханищтыянэ.
Ты ня̄врамаквет ӯсн ат тотавет, та̄н интернатт ат о̄лэ̄гыт. Оманыл-а̄тяныл ёт ляпат о̄лым, ё̄рнкол тӣврыт та ханищтавет. Яныгнувег ēмтэ̄гыт, то̄нт ущ интернатн тотавет. 
Ты ё̄рн нэ̄кве Нечей Сэротэтто наме ань ма̄ янытыл суйты, тав ООН нампа организация па̄­лыл хо̄т-а̄ти са̄всыр ма̄т яласы, такви мире о̄лупса урыл потырты. Мо̄лты та̄л Объединенный Арабский Эмираты ма̄н Дубай ӯсн ялыс. Тот акван-атха­тыг­лам ма̄хум ма̄-вит ӯр­га­лан ва̄рмаль урыл потыртасыт – юи-о̄выл та̄лытт сыс сака ма̄лты­пыг ēмты, ма̄тэ-витэ лю̄лиг ēмты.
Тот Нечей ё̄рнанэ урыл потыртас, хумус та̄н Ямал ма̄ хосыт ва̄нтлэ̄гыт, хумус о̄лэ̄гыт, са̄лыяныл хумус ӯрияныл. Ща̄нь ла̄тӈаныл урыл тав тот о̄с потыртас, та̄н тыкос са̄в мирыӈ ма̄хум, та̄нти ща̄нь ла̄тӈаныл о̄с ӯрга­лым о̄ньщияныл, са̄всыр рӯпата, са̄всыр йильпи тэ̄ла номылматэ̄гыт, ты хосыт рӯпитэ̄гыт.
Нечей ань ла̄выс, щар ма̄нь ня̄врамаквет ма̄гыс ань ва̄ти мультикыт по̄с­луӈкв э̄рēгыт, тот по̄слым ӯйквет, во̄руит пуссын мощщаг хультум мир ла̄тӈыл вос потыртэ̄гыт. Ты щирыл ня̄врамакве мультикыт сунсым, такви ща̄нь ла̄тӈе хӯлуӈкв патытэ.
Мо̄лты та̄л нэ̄ Россия янытыл ва̄рыглым касылт касыс, та касыл тох намая̄лвес – «Моя страна – моя Россия». Налыман нупыл хо̄т хо̄тпа ёт ты нэ̄ тот янытлавес, олныл майвес. 
Мо̄т касылт тав о̄с но̄х-патыс, акв млн солко̄ви са̄вит олныӈ мӯйлупсал майвес. Ты олнытыл тав ё̄рн ла̄тыӈ ханищтан программа щё̄питы, ма̄нь ня̄врамаквет та̄нти ла̄тӈа­ныл вос ханищ­тыяныл. 
Ты нэ̄ сака ка̄ркамыг о̄лы, «Ямал – потомкам» ассоциацият рӯпиты, такви ма̄хманэ тармыл-патыянэ, ӯргалыянэ, та̄н о̄вылтыт хо̄т-а̄ти яныг кӯщаит э̄лы-па̄лт акваг потырты. 
Тамле ты тав ёмас нэ̄кве, кос хоталь мины, ё̄рн ма̄хум нуйсахил масхаты, такви маснутанэ суссылтым мирн ла̄тыӈ тоты.
Валентина УЗЕЛЬ
