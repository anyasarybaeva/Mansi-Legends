

	Та э̄тпос 28 числат ня̄врам ханищтан хо̄тпат округ янытыл о̄выл съездын Ханты-Мансийск ӯсн ёхталасыт. Пуссын аквъёт атса̄т хо̄тпа о̄лыс. Та̄н тыт кит хо̄талыг сыс ханищтап ва̄рмалит урыл потыртасыт. 

	Мӯй ма̄хум яныт-лаӈкве округ кӯщай нэ̄ Наталья Комарова ёхталас.

	Тав ла̄выс: «Ты та̄л ханищтан ва̄рмаль урыл ва̄рим конференция коныпал, о̄с акв ёмас ва̄рмаль ēмты, ва̄т са̄грапнал э̄тпост округув 85 та̄лэ то̄влы. Округув ва̄рим порат, тыт яныг школа щар а̄тим о̄лыс, туп ма̄нь школат рӯпитасыт, ня̄врамыт нилыт класс мус ханищтавēсыт. 1934 та̄лт округувт аквхуйплов учитель школат рӯпитаӈкве патсыт. 

	Ань ты накт школатт йильпи щирыл 

	ня̄врамыт ханищтавет. Са̄всыр ищхӣпыӈ утыт школан ё̄втвē-сыт, ня̄врамытн ха-нищтахтуӈкве сака мӯсты. Ты яныг рӯпата, на̄н, ня̄врам ханищтан хо̄тпат, ё̄ранын хосыт ва̄рвес. На̄н ка̄сыӈ ня̄врам э̄руптым ханищ
	тылы̄н. Ма̄н ты хосыт янытлахтым о̄лэ̄в. 

	Юи-о̄выл та̄лытт Югра ма̄т яныгса̄ткем са̄всыр ханищтахтын кол ӯнттувес. Округувт о̄лнэ школат пуссын ёмщакв хот-щё̄питавēсыт. Мощ иӈ са̄внув садик ӯнттаве, ма̄нь ня̄врамыт ма̄гыс пуссын места вос  то̄вылхаты. Тувыл ань а̄гмыӈ-мосыӈ ня̄врамыт ищхӣпыӈ ут хосыт юн ханищтахтуӈкве вēрмēгыт. Ма̄ньлат хо̄тпат университет ос колледж а̄стынэ̄ныл юи-па̄лт са̄выӈпа̄лэ ханищтахтам тэ̄ланыл хосыт рӯпитаӈкве патха-тэ̄гыт». 

	Ты ла̄тӈыт юи-па̄лт округ кӯщай нэ̄ са̄в та̄л рӯпитан учителит Россия наука ос образование Министерства па̄лыл яныг намыл маим хо̄тпат янытласанэ. Пуссын аквъёт хус хо̄тпа тамле намыл майвēс. 

	Та̄н халанылт акв ма̄ньщи нэ̄ Ольга Владимировна Лелятова о̄лыс. Тав Ха̄льӯс район Саранпа̄выл школат налыман нупыл нёлолов та̄л рӯпитас. Ань Саранпа̄вылт о̄лнэ «Са̄лыкве» нампа садикт ма̄нь ня̄врамыт ма̄ньщи ла̄тӈыл потыртаӈкве ос ма̄ньщи йӣквыт йӣквуӈкве ханищтыянэ. 

	Садикт «Языковое гнездо» проект щирыл 

	ня̄врамыт ханищты, «Со̄-вырке» нампа кружок 

	тот ва̄рыс. Тот рӯпитан хо̄тпат халанылт акван-нё̄тхатэ̄гыт. Ань тув ёмас са̄вит группа атвес. 

	Тав ётэ кит а̄гииг рӯпитэ̄г, ты Оксана Михайловна Гоголева ос Юлия Владимировна Хозумова. Ольга Владимировна ты а̄гирищиг сака э̄сгысаге, тэ̄натэ̄н акваг нё̄ты. Та̄н тот ня̄врамытн йӣквыт, э̄ргыт суссылтэ̄гыт. Соссаӈ мир ялпыӈ хо̄талыт о̄лыгланэ̄ныл порат щащēкваныл, анēкваныл о̄с тув во̄-виньта̄лыяныл. 

	Ты нэ̄кве ма̄нь ня̄вра-мыт колт я̄нас колнакыл майвес. Ня̄врамыт ма̄гыс э̄рнэ рӯпататэ тот ва̄ритэ. Ольга Владимировна такви урēтыл тох ла̄выс: «Ам ня̄вра-мыт ёт рӯпитаӈкве сака таӈхēгум. Ма̄ньлат хо̄тпатн яныг ща̄гтыл нё̄тэ̄гум. Ань о̄лнэ ня̄враманув ма̄ньщи ла̄тӈыл потыртаӈкве ат ха̄сэ̄гыт, ма̄н та̄наныл ат ке ханищтыянӯв, воссыг хо̄ӈхан ханищтавет. Ам ань таса̄вит та̄л рӯпитанэм ма̄гыс яныг почётный наградал майвēсум, сака ща̄гтсум».

	Ань ты конференцият ханищтан хо̄тпат йис та̄гыл о̄лнэ пēс накыт ос ла̄тыӈ ханищтан ва̄рмаль урыл потыртасыт. Ханищтан хо̄тпат ла̄внэ̄ныл, ня̄врамыт ёмас хо̄тпаг э̄лаль вос яныгмēгыт. 

	Школатт ня̄врамыт акван-нё̄тхатым ханищтаӈкве э̄рēгыт. Тыи ос мо̄т ва̄рмалит урыл ханищтан хо̄тпат кит хо̄тал потыртасыт. Ань тыгыл э̄лаль та̄н ка̄сыӈ та̄л акван-атхатыглаӈкве патэ̄
	гыт.

	Николай савельев

	 
