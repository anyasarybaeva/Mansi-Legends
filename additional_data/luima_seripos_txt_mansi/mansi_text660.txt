

	Ольга Николаевна Пуксикова Ха̄льӯс район Кульпас па̄вылт о̄лы, а̄ги о̄парищ наме Дудорева. Тав 1978 та̄лт лӯпта э̄тпост самын патыс. Кульпас школат аквхуйплов класс а̄стлас, э̄лаль Ханты-Мансийск ӯст медучилищат ханищтахтас. Оматэ Галина Федоровна, а̄тятэ Николай Николаевич, тэ̄н хосат а̄тимыг ēмтсыг. Увщитэ Таня ос йӣгрище Евгения Советский ӯст о̄лэ̄г.

	Ольга Николаевна о̄йкатэ Сергей Васильевич Пуксиков, ма̄ньщи хум. Тав о̄с Кульпаст самын патыс, тот яныгмас. А̄ги о̄ньщēг, наме Влада, тавēн нёлолов та̄л. Йильпи кол ӯнттысы̄г, тот о̄лнэ̄ныл атыт та̄лыг ты ēмтыс.

	Пӯльницат ма̄нь лēккарыг тав онтолов та̄л арыг рӯпиты. Ам Ольга Николаевна китыгласлум, пӯльницат рӯпитаӈкве тавēн мӯсты? Тав ювле ла̄выс: «Рӯпатам а̄нумн мӯсты, па̄выл ма̄хманувн тэ̄рпиӈ ю̄нтуп тӯщтэ̄гум, капельницат ва̄рēгум (кēлп та̄рс хосыт тэ̄рпи алпин та̄ратаве). Тэ̄рпи то̄ванакт мощща хультсы, ос илттыг а̄гмыӈыг ēмтапан хо̄тпа ма̄гыс тай о̄ньщēв. Во̄ртур э̄тпост э̄тэ-хо̄талэ рӯпитан пӯльницав лап-пантвес, ань туп хо̄тыл порат рӯпиты. Тувыл ос ань дежурство ва̄рвес, мēн кит хо̄тпа Тамара Сергеевна Логвиненко ёт э̄тэ-хо̄талэ рӯпитымēн, акв хо̄тал тав, мо̄тыт хо̄тал ос ам. Э̄ткотильт хотьютув а̄гмыӈыг ēмтапи те, пӯльницавн звонитэ̄гыт, акв хотьютамēн тув та мины. Рӯпата олнув сака кос яныг а̄ти, ос воссыг хоталь щалтэ̄в, тох та рӯпитэ̄в. Мощ но̄хнув те нё̄тумтануве, тай ёмас о̄лнув. О̄йкам о̄с тыт рӯпиты, машинал ма̄хум тыгле-тувле тотыглыянэ, пӯльницан э̄рнэ са̄всыр пормас ман тэ̄рпи тотыглы».

	Ольга Николаевна тамле нёмса, хо̄тпа нупыл сымыӈ нэ̄. Тав ла̄внэ̄тэ щирыл, Кульпаст самын патме ма̄гсыл, тав такви па̄влэ ос о̄лнэ ма̄тэ сака э̄руптытэ. Ты ёмас хо̄тпа пуста̄гыл вос о̄лы, щēмьятэ ёт со̄тыӈыщ, щуниӈыщ вос о̄лы!

	Светлана РОМБАНДЕЕВА  

	 
