

	Яныг таквс э̄тпос 24 хо̄талт Москва ӯст «СМИротворец» нампа касылт но̄х-патум ля̄ххал тотнэ хо̄тпат янытлавēсыт. Ты касыл са̄всыр мирыт та̄нки халанылт акван-нё̄тхатнэ̄ныл ос акван-юрщхатнэ̄ныл ма̄гыс щё̄питым о̄лы. Ля̄ххал тотнэ хо̄тпат ты о̄вылтыт потрыт хансэ̄гыт, кинат по̄слэ̄гыт ос ра̄тива хосыт потыртэ̄гыт. Тувыл ты утанылт касэ̄гыт. Та̄н рӯпатаныл Россият мирыт ёт ва̄йхатым ос та̄н тэ̄ланыл ма̄гыс пуӈктотнэ хо̄тпатн  лов номинация щирыл сунсавет. Та̄н та̄нкина̄ныл рущ щирыл «Гильдия межэтнической журналистики» намтсаныл. Тав 2008 та̄л па̄сыл рӯпататэ о̄вылтастэ, тот Маргарита Арвитовна Лянге кӯщайлахты.


		Ты касылт но̄х-патум хо̄тпат Москва ӯсн во̄виньта̄лвēсыт ос тот мӯйлупсал майвēсыт. Мӯй ма̄хум са̄всыр мирыт ёт хо̄нтхатыгласыт ос халанылт ханищтахтасыт. О̄выл хо̄талт та̄н Государствен-ный Думан са̄всыр мирыт ёт рӯпитан хо̄тпат ёт ва̄йхатуӈкве тотыглавēсыт. Ань Россияв янытыл 193 са̄всыр мирыт о̄лэ̄гыт, та̄н 239 сыресыр ла̄тӈыл ман диалектыл потыртэ̄гыт ос ма̄хум хо̄т-а̄ти 89 ла̄тӈытыл потыртаӈкве ханищтавет. 

		Мо̄тыт хӯрум хо̄талыт сыс мӯй хо̄тпат МГУ журналистика ханищтан колытыт та̄нки рӯпатаныл пӯмщиг ва̄рнэ̄ныл ма̄гыс мӯтраӈ тэ̄латн ханищтавēсыт. Ты коныпал са̄всыр мирыт ёт рӯпитан, та̄н тэ̄ланыл палт нё̄тмил ва̄рнэ кӯщаит ёт ва̄йхатасыт ос ма̄хум о̄лупсаныл та̄ра-паттысыт. Тувыл ФАДН ос ТАСС колыгн тотыглавēсыт. Тамле хо̄нтхатыглапыт  ос ханищтапыт ля̄ххал тотнэ хо̄тпатн пуссын э̄рēгыт. Ань ка̄сыӈ мӯй хо̄тпа такви палтэ о̄лнэ ва̄рмалит тув а̄рталыянэ ос тэ̄лат ёмасыг ēмтнэ̄ныл ма̄гыс ла̄тыӈ тоты. 

		2016 та̄лт «СМИротворец» нампа касылн ля̄ххал тотнэ 759 колытыл та̄нки рӯпатаныл кēтсаныл. Комиссия лов номинацият щирыл 7 со̄тыра каснэ утыт суссыт. Ос 36 хо̄тпат мӯйлупсал майвēсыт. Ань федеральный ос региональный ля̄ххал тотнэ колыт но̄х-патнэ ма̄гыс я̄нас пēриявēсыт. Тувыл та̄н пуссын ва̄нэ ос янытлан ма̄гыс шорт-нэ̄пакн хансавет. Мо̄т са̄всыр колыт халт ма̄н «Лӯима̄ сэ̄рипос» ма̄ньщи газетав ос «Витсам» нампа журналув о̄с тув хансым о̄лэ̄г. Аквтох 17 са̄всыр газетат, ищхӣпыӈ ут хосыт ля̄ххал тотнэ 16 колыт, 11 телевидение ос 8 радиостанцият наманыл тот хӯлтым о̄лэ̄гыт. Ты та̄л акв йильпи «Актуальная проблема» нампа номинация ва̄рвес, тот 16 са̄всыр ма̄ныл кēтым рӯпатат сусвēсыт.

		Мо̄лты та̄лт 940 са̄всыр ма̄ныл рӯпатат кēтым о̄лсыт, ты та̄л мощ мощщануве. То̄ва ма̄т ля̄ххал тотнэ колыт, тувыл то̄ва республикат ща̄нь ла̄тӈыл потыртан теле ос ра̄тива колыт лап-панвēсыт. Ща̄нь ла̄тӈыл хансым потрыт манос передачат Ямал ос Югра ма̄ныл са̄внув кēтвēсыт. Тот тахольт газетат, ра̄тиват иӈ рӯпитэ̄гыт. 

		Ань «Смиротворец-2016» касылт «Пресса» нампа номинацият хӯрмит местат Ямал ма̄ныл «Няръяна Нгэрм» нампа  газета о̄лыс. Тув Салехард ӯсныл Хабэча Яунгад ёхталас, тав «Миротворец» потре ма̄гыс  мӯйлуптавес. Югравныл «Телевидение» номинацият  ТРК «Север» Сургут  ӯст рӯпитан нэ̄ Оксана Рагуцкая (Ярославцева)  но̄х-патыс. Тав о̄выл места  – «Мелодия для ханты», «Мама, я нерусского люблю», «Отцы и дети» по̄слум кинат ма̄гыс яныг мӯйлупсал майвес. Тувыл «Детские и молодёжные СМИ» номинацият  хӯрмит места – ГТРК «Карелия» Петрозаводск ӯсныл кēтым «Чудесная земля Вепсов» мультфильм ос ма̄ньщи нэ̄пак «Витсам»  халэ̄нт уртыстэ̄н. Ты нэ̄пак Светлана Динисламован ва̄раве.  

		Ос китыт места – «Югра» телеканалн майвес. Та̄нанылн  «Югорика. Манси. Вода – источник жизни» кина сака мӯстыс. Таве Ирина Чукомина щё̄питастэ. Мо̄т но̄х-патум ма̄хум о̄вылтыт на̄н ма̄н газета ищхӣпыӈ утэ̄т рущ потрыт ловиньтаӈкве вēрмегы̄н тах.

		 

		Тамара Мерова 

		 

 
