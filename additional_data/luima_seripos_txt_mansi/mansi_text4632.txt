
Татьяна Гоголева Государственный Дума сāтыт атыл депутатыг о̄лы. Кāсыӈ э̄тпост акв сāт сыс тāн тāнки пēриим мāнанылт рӯпитэ̄гыт. Лӯпта э̄тпост тыг ёхталам поратэ̄т тав ётэ хо̄нтхатыглахтасум ос рӯпататэ урыл китыгласлум.
Рӯпататэ Ханты-Мансийск ӯст о̄вылтастэ. Лӯпта э̄тпос 25 хо̄талэ̄т «Единый Россия» мāн мāвт мир пирмайтан колт мāхум ёт хо̄нтхатыглас. Хӯрум тэ̄ла урыл хо̄тпат тав палтэ ёхталасыт ос нэ̄пак хассыт. О̄выл вāрмаль хосыт «Ханты-Мансийск-Тюмень» федеральный лё̄ӈх 3 километрат тāлэ-тувēт  о̄лнэ мāхум нэ̄пак хассыт. Тāн о̄лнэ мāнаныл ӯс нупыл хансым о̄лы ос ӯсыг ловиньтахты, тот сāвыӈпāлэ пенсиян минам хо̄тпат о̄лэ̄гыт, мāӈ лё̄ӈханыл нэ̄мхотьютн ат щё̄питаве. Лё̄ӈх щё̄питаӈкве тāнки олнанылт ат вēрмēгыт. Ты вāрмаль вāрнэ мāгыс депутат нэ̄ ӯс мирколн нэ̄пак кēтыс.
Китыт хо̄тпа мāнь пыге тāрвитыӈ āгм пусмалтаӈкве э̄рнэ урыл нё̄тмил во̄выс. Пыгрищ со̄рыг ос сах āгме ё̄р тэ̄рпил пусмалтавес, тувыл сāӈкāхвтасаге ат патсы̄г рӯпитаӈкве. Татьяна Степановна Югра мāхум пусмалтан Департамент кӯщай хум Алексей Добровольский ёт телефон хосыт потыртас. Ня̄врам Нижневартовск ӯсн округ пӯльницан кēтвес. Ань тав тот пусмалтаве.
Хӯрмит тэ̄ла Ханты-Мансийск ӯст о̄лнэ «Лылыӈ со̄юм» нампа ня̄врамыт щāнь лāтыӈ ос культура ханищтан кол э̄лаль рӯпататэ урыл о̄лыс. Тот рӯпитан мāхум китынтыг нэ̄пак хассыт. Татьяна Степановна лāвыс, М. Ряшин Ханты-Мансийск ӯс миркол кӯщай палт депутат нэ̄пак кēтыс. Ты вāрмаль Т.С. Гоголева сунсыглым о̄ньщитэ.
Лӯпта э̄тпос 26 хо̄талэ̄т Татьяна Степановна IV хо̄н мāв вāрыглан «Местное самоуправление: служение и ответственность» нампа конференцият ос Нефтеюганск ӯс Владимир Аркадьевич Петухов 20 порсум тāланэ кāстын мāт рӯпитас. Таве кāстын мāгыс о̄влэ̄т тав памятникēн хорамыӈ лӯптат пинсыт. Ты вāрмальт Уральский федеральный округ Россия президент нё̄тмил вāрнэ хум Игорь Холманских, Югра губернатор нэ̄ Наталья Комарова, Владимир Петухов э̄кватэ Фарида Исламова ос мо̄т сāв яныг кӯщай хо̄тпат о̄лсыт, тот 700-кем хо̄тпа о̄лыс. Кāстын вāрмаль юи-пāлт пуссын «Āс» нампа колн минасыт, тот конференция вāрыглавес.
Кӯщай мāхум ёт хо̄нтхатан ос сāвсыр тэ̄лат сунсыглан коныпал Татьяна Гоголева нас мāхум ёт акваг таӈхи хо̄нтхатуӈкве. Тох тав Иосиф Иванович Сопочин, Āс хум, о̄лнэ во̄р пāвлэ̄н ялыс. Тав о̄лнэ мāтэ̄н Когалым ӯсныл машинал кит щё̄с минуӈкве. Иосиф Римма э̄кватэ̄нтыл тэ̄нккетэ̄н о̄лэ̄г. Тав ляпатэ̄т, кит километракēмт, Степан пыге колтāглэ ёт о̄лы — Олеся э̄кватэ, хӯрум āгиянэ̄н: Лера, Яна, Лена. Степан нефтяникыт палт о̄лнэ мāтэ ляпат рӯпиты. Олеся э̄кватэ ня̄враманэ янмалты, колсори рӯпата вāри, тāнки мираныл маснут ю̄нты. Āгиянэ̄н иӈ мāнит, исколан иӈыт  ялантэ̄гыт, тāн тыт во̄р пāвланылт о̄лэ̄гыт. Когалым ӯст о̄лнэ кол о̄ньщēгыт. Иосиф иӈ Олеся āги о̄ньщи, тав колтāглэ ёт ӯст о̄лы.
Иосиф тāк щирыл о̄лы, щар мāк ё̄р хо̄тпа. Римма э̄кватэ̄нтыл мире йӣс тāгыл о̄лнэ щирыл о̄лэ̄г, сāлы о̄ньщēг, во̄раēг, хӯл алыщлэ̄г. Римма ёмас мāщтыр нэ̄. Тāнки халанылт щāнь лāтӈыл потыртэ̄гыт, мāнь āгиянэ пуссын торгамтэ̄гыт, туп ювле рӯщ лāтӈыл лāвēгыт. Щāнь лāтӈыл то̄ва лāтыӈ лāвēгыт. Нотэ сыс Иосиф нефтяникыт ёт воритоты. Лāви, такви о̄лнэ̄тэ палыт нэ̄мат тāн нэ̄паканылт ат хасхаты. Тох тав такви мāгсылэ, ня̄враманэ мāгыс мāтэ вуянтытэ ос хультуптытэ.
Ляпат о̄лнэ сāлыӈ мāхманэ таве хӯнтлэ̄гыт, тавēтыл янытлахтэ̄гыт. Тав нэ̄мхотьютныл ат пилы, сохтыл ос мāк ля̄льт лāви, о̄влэ̄т ёмщакв номсахты.
Яныг таквсы э̄тпос 1 хо̄талэ̄т тав 60 тāлэ то̄влы. Тав палтэ тах ялуӈкве лāвхатсӯв.
Ювле йимувт Когалым ӯст о̄лнэ сосса мир ёт хо̄нтхатыглахтасӯв. Мāхум ня̄враманыл э̄лаль ханищтахтын вāрмаль, мā-вит сыстамыг хультуптан ос ӯргалан вāрмаль, тувыл ос мā-во̄й но̄х-винэ тэ̄лат ос сосса мāхум тāнки мāнылт о̄лнэ вāрмалитыл, пенсиян квāлнэ накыт урыл пӯмщалахтасыт ос тāра-паттысыт. Тāн Лӯимāт о̄лнэ мир пенсиян сāртын квāлнэ нак во̄всыт хультуптаӈкве, сосса мāхум тох хоса ат о̄лэ̄гыт ос мощща олн выгыт.
Лӯпта э̄тпос 30 хо̄талт Татьяна Гоголева Югра губернатор мӯйлупса мāгыс мāньхāпыл каснэ мирхал нак пӯснэ поран ялыс. Сосса мир ялпыӈ хо̄талн округ ос Россияныл, сāвсыр хо̄н мāныл 200-кем хо̄тпа касуӈкве ёхталас. «Сосса мир мāгыс тыи āти туп каснэ вāрмаль, тāн тāнки халанылт о̄лупсаныл урыл потрамēгыт, вāйхатэ̄гыт» — Татьяна Степановна лāвыс. Ты ялпыӈ хо̄талн Т. Гоголева сāв щёс ёхталас, тав вāгтэ, мир сāвсыр китыглахтын ос тāра-паттын тэ̄ла о̄ньщēгыт. Тох тāн мāхум пусмалтан, ня̄врамыт э̄лаль щāнь лāтӈаныл ханищтан, о̄лнэ мā-витаныл сыстамыг хультуптан вāрмалитыл пӯмщалахтасыт. Та коныпал Т. Гоголева Югра губернатор Наталья Комарова ёт хо̄нтхатыглас.
Т.С. Гоголева ёт 
Альбина СТАНИСЛАВЕЦ потыртас. 
