
Ха̄льӯс район Ня̄хщамво̄ль па̄выл ты та̄л 120 та̄лэ то̄влыс. Ань па̄влыӈ мирыт хумус о̄лэ̄гыт, та урыл ам Ня̄хщамво̄ль миркол кӯщай нэ̄ Татьяна Константиновна Волкова китыгласлум.
– Ха̄льӯс район мир­кол кӯщай Владимир Фомин Ня̄хщамво̄ль 120 та̄лэ то̄влын кастыл сертификат-олн па̄вылн мӯйлуптас. Ты олныт хоты тэ̄ла нупыл та̄с­тысанын? 
– Ты олнылт ма̄н э̄рнэ ва̄рмалит нупыл холтсанӯв, нэ̄пак ло­виньтан кол ма̄гсыл мебель ос школа-кол ма̄гсыл тэ̄нут па̄йтнэ яныг плитка ёвтсӯв. Ань тэ̄нут па̄йтнэ нэ̄т ёмас плиткал атыӈ тэ̄нут па̄йтуӈкве ня̄врамытн тах патэ̄гыт. Ты э̄лы-па̄лт па̄влувт рӯпитан организацият ма̄н пус­сын китыгласанув, ман­хурип пормасыт та̄на­нылн э̄рēгыт. Ты халт нэ̄пак ловиньтан кол ос школа кӯщаиг та̄нки ва̄рмальяныл урыл хас­сыт, та̄наныл ты олныт ма̄н ань ты та̄стысанӯв.  
– Ты та̄л Ня̄хщамво̄ль па̄вылт йильпи о̄лнэ колыт ӯнттувēсыт?
– Па̄влувт о̄лнэ ма̄­хум ка̄ркамыт, та̄н та̄нки кол ӯнттэ̄гыт, ка̄сыӈ та̄л кит-хӯрум щēмья йильпи колн ва̄нтлэ̄гыт. Ты коныпал са̄всыр программат щирыл ма̄хум о̄лнэ колыл тыт мивет. Ты та̄л Сергей Викторович Шепёткин хӯрум кол ӯнттыс ос районный мирколн тыналасанэ. Ань ма̄н «Снос ветхого аварийного жилья» нампа программа щи­рыл очередин хасха­тым щēмьят тот о̄лнэ колыл миӈкве патыянӯв. 
Ты та̄л па̄влувт ёмас лё̄ӈхыт о̄с ва̄равет. Ань э̄рнэ нэ̄пакт щё̄питэ̄в ос акв организация ёт договор хансэ̄в. Та̄н Болотная ӯсхулыт ёмас лё̄ӈх тах пинэ̄гыт. Таи лю̄ль, витув молях ма̄ниг ēмтыс, на̄иӈха̄пыт тыг ат ёхтысыт ос лё̄ӈх ва̄рнэ утыт тыг тотуӈкве ат а̄лымасыт. Ань яныг вит ӯруӈкв тах патэ̄в.
– Ня̄хщамво̄ль па̄­вылт яныг пӯльница лап-пантвес, та яныг кирпащ кол ань сади­кыг ва̄раве. Хоты порат ня̄врамыт йильпи сади­кын ялантаӈкве о̄выл­тахтэ̄гыт?
– Ты яныг пӯльница хосат лап-пантвес ос мо̄т ма̄нь пӯльница ӯнт­тувес. Кол-капай нас тох хоса ӯнлыс, тувыл яныг пӯльница-кол садикыг ва̄руӈкве пат­вес. Ня̄враманув ма̄нь таквс э̄тпост йильпи садикн ялантаӈкве тах патэ̄гыт. Ма̄хум кол китыт наке ёмащакв щё̄питасаныл, ань о̄выл наке ва̄рēгыт, таквсы мус тах а̄стэ̄гыт. Йильпи са­дикн 40 арыгкем ня̄врам ялантаӈкве тах вēрмē­гыт. Па̄влувт мир сака ат са̄вми, акв та̄л мощ­щанув ēмты, мо̄тыт та̄лыт мощ са̄вми. Ты та̄л 9 ня̄врам о̄выл щёс школан минэ̄гыт, ма̄н па̄влув ма̄гыс тыи яныг класс, то̄ва порат туп нила-ат ня̄врам ёхты.
– Лӯпта э̄тпос о̄выл хо̄талэ̄т нэ̄пак та̄ратан хо̄тал о̄лыс. Ма̄нь па̄­вылквет ос во̄рт о̄лнэ щēмьят нэ̄пак та̄ра­та­сыт?
– Ма̄нь па̄вылквет ос во̄рт о̄лнэ ма̄хманув са̄р­тын нэ̄пак та̄ратасыт. Тӯрва̄т ос Усть-Мань па̄влыг мус вертолёт тыламла̄лыс. Нё̄рахи ос Тапсуй па̄влыг мус ма̄­хум о̄с са̄ртын мотор­ха̄пыл яласасыт. Ня̄х­щам­во̄ль па̄вылт о̄лнэ мир ма̄гсыл са̄т хо̄тал сыс пēриян хо̄тал о̄лыс. Па̄вылт 90% са̄вит о̄лнэ мир нэ̄пак та̄ратасыт. Ка̄сыӈ э̄лумхо̄лас мас­кал, перчаткал ос хаснэ йӣвныл майвēсыт. 
Ма̄н округувт «режим самоизоляции» ва̄рмаль ты э̄тпос 28 хо̄талэ мус ва̄рвес. Ня̄хщамво̄льт о̄лнэ ма̄хум акваг ла̄выг­лянув, юн вос о̄лэ̄гыт, нас тэ̄ла та̄л кон ул вос ёмыгтэ̄гыт. Ла̄пкан ялнэ порат маска вос масэ̄­гыт. Ань ӯщлахтын пора, ма̄хум тыгле-тувле яла­сэ̄гыт. Советский ӯс­ныл Ня̄хщамво̄ль па̄выл мус вертолёт кит щёс тыламла̄лы, ты коныпал Ха̄льӯсныл ма̄хум тыг ёхталэ̄гыт. Мо̄т ма̄ныл ёхтум ма̄хум та̄ра лēккарн тыт сунсавет. Температура ке о̄ньщē­гыт, кит са̄т юн о̄луӈкве ла̄вавет. 
– Ма̄ньпо̄ль э̄тпос­ныл школан ялантан ня̄врамыт юн ищхӣпыӈ ут хосыт ханищтах­та­сыт. Ня̄хщамво̄ль па̄­вылт интернет о̄лы?
– Па̄влувт ты та̄л ма̄ньпо̄ль э̄тпост ёмас интернет ва̄рвес, ня̄вра­манӯв ос юн ищхӣпыӈ ут хосыт ханищтахта­сыт. Тувыл мо̄т та̄рви­тыӈ ва̄рмаль о̄лыс, то̄ва щēмьят компьютер ат о̄ньщēгыт, тыима̄гсыл о̄влэ̄т то̄ва ня̄врамыт мӯсхалыг ат ханищтах­тасыт. Ань ня̄врамыт пуссын телефон манос планшет о̄ньщēгыт, ты утыт хосыт уроканыл ва̄рсаныл, учитель хо̄т­пан кēтыгласаныл. 
Ня̄хщамво̄ль па̄выл миркол кущай нэ̄ Татьяна Константинов­на ос ла̄выс, ты та̄л ат а̄ги ос пыгыт 11 класс а̄стласыт. Та̄н халанылт ань хӯрум ня̄врам ЕГЭ хансэ̄гыт, кит ня̄вра­мыг э̄лаль колледжин ха­нищтахтуӈкве тах минэ̄г. 
Людмила ТЕТКИНА
