
Ма̄нь таквс э̄тпос хӯрумхуйплов хо̄талт Владимир Игошев намыл маим музей-колн са̄в мир ёхталас. Ты э̄тпос хӯрумхуйпловит хо̄талэ̄т Андрей Тарханов, нэ̄пак хансум хум, самын патме па̄сныл ань онтырса̄т нупыл акв та̄лэ то̄влынув.

	Ты кастыл таве ва̄м хо̄тпат тот акван-атхатыгласыт. Ма̄хум тав хансыглам стиханэ ловиньтасыт ос а̄гит-пыгыт са̄всыр нё̄тнэ та̄ныт ёнгысыт.

	Андрей Семёнович хо̄нтаӈ ма̄ньщи хумыг о̄лыс. Тав ма̄нь таквс э̄тпост хӯрумхуйплов хо̄талт Кондинский районт Аманья па̄вылт самын патыс. Та па̄выл мирн хосат та̄гыл хультуптавес, тот нэ̄мхотьют ат о̄лы. Па̄выл торыг ма̄нь я̄ овты, таима̄гыс ты тамле намыл майвес.

	Ма̄ньщи пыг ма̄ньта̄гыл стихыт хансуӈкве о̄вылтахтас. Са̄выӈпа̄лэ тав ма̄-вит урыл хансыс. Нё̄тнэ потранэ мирн сака э̄руптавет, то̄ват э̄ргыг ва̄рвēсыт.

	Пыг Ханты-Мансийск ӯс педучилицат ханищтахтас. Тувыл ня̄врамыт ханищтым мощ рӯпитас. Ётылнув ос Ленинград ӯс А.И. Герцен нампа институт а̄стлас. Та юи-па̄лт Ханты-Мансийск ӯсн ёхтыс, тыт ля̄ххал тотнэ хо̄тпаг матах та̄л рӯпитас. Андрей Семёнович о̄лмēт Игошев музей-колн акваг ёхталас. Тот нэ̄пак хаснэ хо̄тпат ва̄тихал атхатыглэ̄гыт.

	Хум о̄лме палытыл пуссын аквъёт ва̄т нупыл атахкем нэ̄пак хансыс ос та̄ратас. Ань Междуреченский па̄вылт тав намēтыл нэ̄пак ловиньтан кол намаявес.

	Андрей Семёнович ты та̄л во̄ртур э̄тпос нилахуйплов хо̄талт а̄тимыг ēмтыс. Музей колн э̄кватэ, ня̄враманэ, рӯтанэ, апганэ ос юртанэ ёхталасыт. Тот тав урēтыл са̄в ёмас ла̄тыӈ ла̄ввес.

Николай МЕРОВ

	 

Газетав ва̄рмув порат тамле пилыщмаӈ ля̄х-хал ёхтыс, А.С. Тарханов э̄кватэ Антонина Фёдоровна ты э̄тпос хо̄тхуйплов хо̄талт а̄тимыг ēмтум, ма̄н тав ня̄враманэ̄н ос рӯтанэ̄н сым ща̄ргын ла̄тыӈ кēтэ̄в.
