
Ка̄сыӈ туи Ха̄льӯс район Я̄сунт па̄выл суиӈыг ēмты, ня̄врамыт «Ма̄нь Ӯсквен» ӯщлахтуӈкве ёхтэ̄гыт. Тот кӯщаиг хус арыгтем та̄л Любовь Павловна Стаканова рӯпиты. Ня̄врамыт ё̄рнколытыт о̄лэ̄гыт, тот сӯмъяхыт ос ма̄ньщи кол ӯнтувēсыт. Тэ̄нут па̄йтнэ ма̄гсыл о̄с яныг кол ӯнттувес, тав хӯрум колнакыг уртым о̄лы, акват тэ̄нут па̄йтаве, яныг колнакт пуссын аквъёт тэ̄пъялэ̄гыт ос хӯрмит колнакт ня̄врамыт по̄слуӈкве, ёнгасаӈкве вēрмēгыт.
 О̄выл сменат а̄гит-пыгыт ка̄тыл щаквуӈкве ханищтавет, та̄н тот ю̄нсхатэ̄гыт, то̄рныл а̄канит, са̄сныл хусапсовыт, са̄ныт, со̄втыт, нуйныл  тучаӈсовыт ю̄нтуӈкве ханищтавет. Титыт сменат яныг ня̄врамыт Нё̄рн тотыглавет, тот о̄с сака ёмщакв ӯщлахтэ̄гыт.
Хӯрмит сменат ёнгалтавет, та пораныл та̄н «Время поющих стрел» — «Ня̄лыт э̄ргын суй» намтсаныл. Хосатнув тот ня̄врамыт ма̄гсыл пēс щирыл ӯс щахыл ва̄рвес, рущ щирыл ла̄вияныл – «городище», хум ма̄хум ма̄кол ӯнттысыт ос мувлахи а̄ӈквалыӈ пӯсас ва̄рсыт. Ты ёнгын ва̄рмаль ва̄руӈкве Светлана Алексеевна Попова нё̄тыс, тав история наукат кандидат нам о̄ньщи.  Ань ка̄сыӈ туи тув ёхталы ос та̄н ётаныл тот о̄лы. Ам тав ётэ мощ потыртасум, тав ты урыл тох ла̄выс:
«А̄гит-пыгыт ты кастыл са̄ртын щё̄питахтэ̄гыт. А̄гит юн а̄канит, тучаӈсовыт, тувыл та̄нти ма̄гсыланыл ма̄ньщи суп ос то̄р ю̄нтэ̄гыт, хотьют маснутэ ат а̄стлас, ёт-выганэ, тот ю̄нсхатэ̄гыт.
О̄влэ̄т Мария Сергеевна тав а̄гит ма̄ньщи сагыл сагсанэ, ань ханьщувласыт, та̄нти халанылт сагхатэ̄гыт. Пыгыт пēс йис порат хум ма̄хум масхатыглам щирыл лахрыт ва̄рēгыт, масхатэ̄гыт ос сагим сагыл нэ̄гавет. Тувыл пуссын титтыг уртхатэ̄гыт, акв па̄ланыл ӯсщахылн минэ̄гыт, тот ӯрхатэ̄гыт, мо̄тананыл хо̄нтлым та̄н палтаныл ёхтэ̄гыт. Пыгыт халанылт ат алхатэ̄гыт, та̄н та нэ̄гум саганыл пуӈкыныл хот те хасумтыяныл, то̄нт та пыг воссыг ат ёнги, по̄хын та паты. Тащир та̄н нё̄тнэ ма̄ньщи а̄ги хот-выганыл. Ӯсщахылн миннэ ня̄врамыт нё̄тнэ а̄ги ёт выганыл, хультнэ ня̄врамыт ё̄рнколпа̄л тӯщтэ̄гыт, э̄рттам тот о̄лнэ ма̄ныл. Та̄нти па̄выл ва̄рēгыт, тот тэ̄нут па̄йтэ̄гыт, а̄гит ю̄нсхатуӈкве а̄лымēгыт.
Нё̄тнэ ма̄ньщи а̄ги тащир пēрияве, хотьют таквина̄тэ̄н ма̄щтырыг суп, тор, тучаӈ юнты, ю̄нтмиланэ ма̄нит ос ёмщакв ю̄нтым о̄лы, тав та виве. Ты коныпал ёнгын э̄лы-па̄лт та̄н экзаменыл ва̄рыглавет, тув та ня̄врам виве, хотьют са̄в ма̄ньщи манос саран ла̄тыӈ ва̄г, хотьют ма̄ньщи ла̄тӈыл манос такви ща̄нь ла̄тӈēтыл матыр ла̄вуӈкве вēрми. Та порат яныг а̄гит ос пыгыт вивет, мо̄рсыӈ ма̄ньнув ня̄врам та̄н халанылт ёнги.
Ты ёнгын пора кастыл са̄в та̄л ювле хультум порат щё̄питахтуӈкве  патсӯв, Любовь Павловна пēс йис о̄лупса ва̄нэ яныг ма̄хум ёт, история ос этнография щирыл рӯпитан учёныит ёт потыртас, хумус пӯмыщнувег ва̄руӈкве ро̄ви. Ань тит та̄л сыс ос акв пӯмыщ ва̄руӈкве патсыт, ёнгын порат, хунь мирыӈ хо̄тал ва̄рыглаве, э̄рттам купсат ёхтэ̄гыт, тэ̄нут ос матыр э̄рнэ пормас тотэ̄гыт. Хотьют такви ка̄тыл ва̄рум пормас о̄ньщи, вēрми тэ̄нутыг пēнтуӈкве, тот олн мус нэ̄матыр ат тыналаве. Хо̄тал палыт ёнгēгыт, аквты та̄нанылн матыр тэ̄ӈкв э̄ри. Таима̄гсыл пуссын а̄гит-пыгыт та ю̄нсхатэ̄гыт манос ёрыгхатэ̄гыт. Хотьют касай сыпаль ва̄ри, хотьют тучаӈыт, а̄канит ю̄нты. Ты та̄л Мария Сергеевна Мерова, Евгения Вьюткина ос Андрей Немдазин купсаг о̄лсыт, та̄н ня̄нь, са̄ккар, солвал, са̄всыр сыртэп, макароны пормас мус пēнтсыт. А̄гит та̄нти пӯт ва̄рēгыт, пыгыт тэ̄та̄л ул вос ха̄йтыгтэ̄гыт, та̄нанылн ё̄р э̄ри, та̄н ӯсаныл вуянтэ̄гыт. Ты э̄лы-пал тох ат ва̄рыглавес, та̄с тэ̄нутыл мивет, пӯтыт, нялыт, а̄ныт ёт выгыт титтыг та минэ̄гыт, ань ос тох пēнтхатым тэ̄нутыӈыг ēмтэ̄гыт».
Щар о̄выл та̄лытт «Ма̄нь Ӯсквен» ёхталам а̄гит-пыгыт ань та̄нти тот рӯпитэ̄гыт, хотьют ня̄врам ӯргалы, хотьют ос мо̄т матыр рӯпата ва̄ри. Пуссын акван-нё̄тхатым тот о̄лэ̄гыт ос рӯпитэ̄гыт. Тох Любовь Павловнан сакати мощ кӯпнитнув. Ка̄сыӈ сменан тув «Народный мастер России» нам о̄щнэ э̄ква Мария Сергеевна Мерова ёхталы, тав туп Нё̄рн ат тотыглаве, а̄гит ю̄нсхатуӈкве ханищтыянэ, пыгыт ма̄гсыл ма̄ньщи сагыт саги ос са̄в э̄рнэ тэ̄ла ва̄ри, ня̄врамыт тав палтэ ханьщувлым о̄лэ̄гыт, акваг матыр титапа̄луӈкве ха̄йтталэ̄гыт.
Са̄в та̄л сыс тэ̄нут па̄йтым тит ма̄ньщи нэ̄г рӯпитэ̄г, ты Александра Ильинична Тихонова ос Надежда Савельевна Пузина (Мерова). Тэ̄н ня̄врамыт сака атыӈ тэ̄нутыл тыттыянэ̄н, тот о̄лнэ ма̄хум пуссын та̄глыӈ со̄ргыл ё̄мыгтэ̄гыт, сыманыл нэ̄мхуньт ат э̄тгалаве.
Ты тув порат мо̄т хо̄н ма̄ныл Венгр хум Силадьи Норберт ёхталас, сунсыс, хумус «Мань Усквет» ня̄врамыт ӯщлахтэ̄гыт, ханищтахтэ̄гыт, маныр тот ва̄рēгыт. Тавēн тот, ла̄выс, сака ёмас ос пӯмыщ о̄лыс. Норберт рущ ла̄тӈыл сака ат торгамты ос ма̄ньщи ла̄тӈыл ань сака ёмщакв потыртаӈкве патыс, тав нупылэ сунсым ня̄врамыт ос тахмаясыт та̄нти ща̄нь ла̄тӈаныл ва̄ӈкве. Венгрув та̄н ётаныл ёнгуӈкве ат патыс, ла̄ви о̄влэ̄т ат торгамтастэ, хумус э̄ри ёнгуӈкве, та̄н халанылт акваг рущ ла̄тӈыл потыртэ̄гыт. Ос ня̄врамыт нупыл сунсуӈкве тавēн сака пӯмыщ о̄лыс, са̄в хури по̄слыс. Ань тав ма̄ньщит о̄лум пēс пора о̄с ёмщаквнувег ва̄ӈкве патыстэ.
