
Округ кӯщай нэ̄ Наталья Комарова рēтыӈ ю̄свой э̄тпос оигпам э̄лы-па̄лт ля̄ххал тотнэ ма̄хум ёт хо̄нтхатыглас ос хӯрум арыгкем щё̄с та̄н ётаныл потыртас. 
Яныг колта̄глытн нё̄тнэ урыл 
2024 та̄л Россият щēмья янытлан та̄лыг ла̄ввес. Ма̄н округувт са̄в ня̄врамыӈ колта̄глыт хумус нё̄тавет, о̄влэ̄т та урыл тав китыглавес. Наталья Комарова ювле тох потыртас. 
– Тыт о̄лнэ мир ма̄н акваг нё̄тыянӯв. Та̄рви­тыӈыщ о̄лнэ нэ̄квет пӯльницат акваг ураль­тавет. Ань та̄н «Буду мамой» нампа о̄лныӈ нэ̄пакыл ос самын патум ня̄врамыт «Расту в Югре» мӯйлупсал мивет.
Ань 74 со̄тыра щēмьят тамле мӯйлупса о̄ньщē­гыт. «Югорский семей­ный капитал» олн-нё̄тми­лыл ма̄хум о̄с ойтавет. Ты пора мус щēмьят хӯрмит манос нилыт ня̄врама­ныл ма̄гыс олныл та̄сту­вē­сыт, ты та̄лныл колта̄­гылт самын патум китыт ня̄враманыл ма̄гыс олн миве. Ос ты олныт ва̄ти­хал но̄х-нё̄тавет. 
Юи-о̄выл та̄лыт мирув акваг са̄вми, ань 1 млн 752 со̄тыра 469 э̄лум­хо̄лас округувт о̄лы. Мо̄лты та̄лныл тыт 30 со̄тыра са̄вит э̄лумхо̄лас са̄внувег ēмтыс. 
«Самарово-Ханты-Мансийск» газетат рӯпитан нэ̄ Екатерина Антропова пӯмщалахтас: «Та̄л котиль э̄тпос Россия Президент Владимир Путин Указ-нэ̄пак хансыс, са̄в ня̄врамыӈ щēмьят ёмащакв вос нё̄тавет. Ма̄н о̄лнэ ма̄вт яныг кол­та̄глыт са̄всыр нё̄тмилыл тыт мивет, ань мо̄т лильпи нё̄тмилыл тах хансавет?»
Наталья Владимировна ювле тох потыртас: 
– Щар со̄ль, ня̄врамыӈ щēмьят ма̄н ёмащакв о̄ньщиянӯв. Та̄н на̄йпос, вит, рēг ма̄гсыл ойтхатуӈ­кве нё̄тавет. Ойтум ол­наныл 50% са̄вит ка̄сыӈ э̄тпос ювле та̄ставет. Ты та̄л та̄ратым Указ-нэ̄пакт хансым о̄лы, яныг колта̄глыт на̄йпос, рēг ма̄гсыл ойтхатнэ 30% са̄вит олныл ювле вос мивет. 
Ма̄н ань номсахтэ̄в, хумус пирмайтым са̄кко­нанув мо̄т щирыл хансуӈ­кве ос ма̄хманув аквта са̄вит олн ювле вос выгыт. Яныг щēмьят о̄с акваг нё̄тыянӯв, 2013 та̄лт тыт 17 со̄тыра са̄в ня̄врам о̄щнэ щēмья о̄лыс, ань округувт 43 со̄тыра тамле колта̄гыл о̄лы. 
А̄с я̄ ӯлтта унсах ва̄рнэ урыл
«Ханты ясаӈ» газетат рӯпитан нэ̄ Людмила Гурьева китыглахтас, А̄с я̄ ӯлтта унсах Андра па̄выл ляпат хунь ва̄раве. Ты унсах Октябрьский ос Белоярский районыгт о̄лнэ мирн сака э̄ри. 
Кӯщай тох потыртас:
– Та ма̄т А̄с я̄ ӯлтта унсах 4 вēрыста палытаг тах ва̄раве. Ос та ляпат кит ма̄нь я̄г овтэ̄г, тот ōс кит унсахыг ва̄руӈкве э̄ри. Ты рӯпата ма̄гсыл 65 млрд солко̄ви тах э̄рмыглы. Ань э̄рнэ нэ̄пакыт щё̄питавет ос 2029-2033 та̄лытт сыс унсах ва̄раве ос лё̄ӈх тот пинаве. Ты лё̄ӈх хосыт Ямалт о̄лнэ мир яласаӈ­кве о̄с тах патэ̄гыт. Ма̄н ань тот рӯпитан яныг кӯщаитн пищмат хансэ̄в, ты унсах ӯнттуӈкве, лё̄ӈх тот ва̄руӈкве о̄с вос нё̄тэ̄гыт. 
«Югория» нампа теле­компананият рӯпитан хум Тимур Чешков китыглах­тас: «Белоярский ос  Ха̄льӯс районыг «Аркти­ческий зона» ла̄внэ ма̄н ань хасвесы̄г. Тот о̄лнэ мир ёмаснувег ань о̄лмыгтэ̄гыт?»
Округ кӯщай нэ̄ ла̄выс:
– Рēтыӈ ю̄свой э̄тпос 17 хо̄талэ̄т тот о̄лнэ ма̄хум ёт Ха̄льӯст хо̄нт­хатыгласум. Та̄н ты ва̄р­малил пуссын пӯмща­лах­та­сыт. Э̄рнэ нэ̄пакыт хунь пирмайтавет, ма̄хум «льгот­ный ипотека» ла̄внэ олн виӈкве вēр­мēгыт ос мощща про­цент-олн ювле ойтуӈкв патэ̄гыт. Тыил са̄внув та ма̄н ёх­тым организацият нё̄туӈ­кве тах патавет, са̄всыр льготат щирыл рӯпи­таӈ­кве тув во̄вавет. 
Сосса мирыт урыл 
Сербия мо̄т хо̄н ма̄ныл ёхталам хум Радован Ковач «Первое сербское телевидение» нампа колт рӯпиты, сосса ма̄хум урыл кина по̄слуӈкве тыг ёхтыс. Тав Сургутский район Коршунковыт ос Русскиныт щēмьяг палт мӯйлыс. Тыт о̄лнэ ма̄ньщит, хантыт пēс йис ва̄рмаляныл хумус но̄х-во̄рмал­тыяныл ос э̄лаль тотыяныл, та урыл хум пӯмща­лахтас.
Округ кӯщай нэ̄ ла̄выс:
– Ты мирыт пēс йис та̄гыл лӯима̄т о̄лэ̄гыт. Та̄нки о̄лнэ ма̄наныл сака ӯргалыяныл. Та̄н са̄в мӯтра о̄ньщēгыт, ты ма̄хум­ныл ма̄навн ханищ­тахтуӈкве э̄ри. Мощщаг хультум мирыт акваг нё̄тыянӯв, та̄нки пēс йис ва̄рмаляныл, ща̄нь ла̄тӈаныл ул вос ёрувлыяныл.
Людмила ТЕТКИНА
