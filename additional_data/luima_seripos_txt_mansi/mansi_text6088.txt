
Я̄ӈк на̄тнэ э̄тпос оигпам порат Ханты-Мансийск ӯс Общественный палатат рӯпитан ма̄хум сапра̄ни ва̄рыгласыт. 
Ты ва̄рмальн Югра ма̄ Общественный палата кӯщай нэ̄ Ирина Макси­мова, Россия Президен­тувн нё̄тмил ва̄рнэ хум Александр Брод, округ нотариальный палата кӯщай нэ̄ Жанна Самой­лова, «Югра лылыēп» ассоциация кӯщай нэ̄ Людмила Алфёрова ос мо̄таныт акван-атхатыг­ласыт. Са̄выӈпа̄лэ ма̄хум мо̄т ӯсытныл ищхӣпыӈ ут хосыт потрыт хӯнт­лысыт. 
Россия Конституция нэ̄пакт Россия мирув ма̄гыс са̄в э̄рнэ потыр хансым о̄лы. Ань то̄ва потрыт палт йильпи ла̄тыӈ нё̄тумтавес. Ты ва̄рмаль тыт о̄лнэ ма̄­хумн мӯсты манос а̄ти, та̄н нэ̄пак та̄ратаӈкве ла̄вавет. 
Нэ̄пак та̄ртын колт наблюдатель-хо̄тпат рӯ­питаӈкве патэ̄гыт. Ты хо̄тпат ань акван-атавет ос ищхӣпыӈ ут хосыт ты ва̄рмальн ханищтаӈкве патавет. Та̄н нэ̄пак та̄­ратан ма̄хум уральтаӈ­кве патыяныл, нэ̄матыр лю̄ль ул вос ēмтыс. 
Александр Брод атхатыглам ма̄хум э̄лы-па̄лт доклад-нэ̄пак ло­виньтас, тав ла̄выс: 
– Ань ма̄ янытыл хащта̄л а̄гм ēмтыс. Тыи­ма̄гыс ань ӯргалахтым нэ̄пак та̄ртуӈкве э̄ри. Россия янытыл рӯпитан ань яныгса̄т со̄тыра са̄виткем э̄лумхо̄лас нэ̄пак та̄ртнэ колыт сунсуӈкве патэ̄гыт. Та̄н Общественный палата хосыт ты тэ̄лан ханищ­тавет тах.
Округт Общест­вен­ный палата кӯщай нэ̄ Ирина Максимова ос тох ла̄выс: 
– Ма̄н округувт нила со̄тыра са̄виткем э̄лум­хо̄лас нэ̄пак та̄ртнэ тэ̄ла сунсуӈкве патэ̄гыт. Ты са̄всыр общественный объединеният, политика ва̄рмаль тотнэ партият ос нас ма̄хум. 
Кӯщай нэ̄ потре щирыл, нэ̄пак та̄ртнэ ва̄рмаль сунсуӈкве са̄в хо̄тпа ка̄сащи. Ань Ханты-Мансийск ӯст э̄рнэ са̄вит ма̄хум атхатас. Ты ӯст нэ̄пак та̄ртнэ ва̄т нупыл нё­лолов кол рӯпитаӈкве паты. Пуссын аквъёт китса̄ткем э̄лумхо̄лас сун­суӈкве тув ёхталэ̄гыт. 
Николай МЕРОВ
 
