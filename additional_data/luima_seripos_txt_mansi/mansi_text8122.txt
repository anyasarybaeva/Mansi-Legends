
Лӯсум ма̄ньщи нэ̄ Марина Прокопьевна Павлова Свердловский областьт Ивдель ӯс ляпат Полуночный па̄вылт о̄лы. Нэ̄ мощ потыртас, хо̄т самын патыс, рӯт ма̄хманэ хотыл о̄лэ̄гыт.
– А̄щум Прокопий Кириллович Куриков 1948 та̄лт Бурмантово па̄вылт самын патыс. Увщитэ, ам а̄квум, Анна Кирилловна Хандыбина Хорпия па̄вылт са̄в та̄л о̄лыс. Ты кит па̄влыг акв ляпат ӯнлэ̄г, халэ̄нт туп нила вēрыста. 
Кирилл о̄пам Ля̄мъя па̄вылт яныгмас. Евдокия щащēквам Та̄гтныл о̄лыс, такви о̄парищ наме Монина. Тэ̄н са̄лыт о̄щсы̄г. Анна а̄квум сахит ю̄нтыс, ла̄гыл маснут – ня̄рат, ва̄йит ос пӯркат ю̄нтыс. Хунь ма̄н яныгмасӯв, са̄­лыт пуссын холасыт. Ха̄йт­нут сака са̄в о̄лыс, са̄лыт щама пурвēсыт. А̄щум во̄раяс, хӯл алыщлас.
Ща̄нюм Татьяна Петров­на Дунаева Тапсуй па̄­выл нэ̄. Тот Илья ос Алек­сей а̄пщияге, ам сасгагум, о̄лсыг, ань пуссын а̄тимыт.
– Наӈ хо̄т яныгмасын? 
– Ам рēтыӈ ю̄свой э̄т­пост 1990 та̄лт Таёжный па̄вылт самын патсум. Школат тыт Полуноч­ное па̄вылт ханищ­тах­тасум, интернатт о̄лсум. О̄йка­мēн­тыл кит пыг о̄ньщи­мēн, Слава ос Андрей. Нижний Тагил ӯст Вика увщим о̄лы, то̄ванакт тав палтэ ялантэ̄в.
– Рӯт ма̄хманын ма̄ньщи ла̄тӈыл потыр­тэ̄гыт?
– Атхунь потыртэ̄гыт, омагум-а̄тягум о̄с халэ̄нт туп ма̄ньщи ла̄тӈыл по­тыртасы̄г. Ма̄ньта̄гыл но­ми­лум, рӯтанув палт ми­нэ̄в, ма̄нь па̄вылн манос Са̄пса ӯсн, акваг ма̄нти ла̄тӈув суйтыс. 
Анна а̄квум ма̄ньщи э̄ргыт э̄ргыс, са̄в мо̄йт ва̄с. Тэ̄н о̄йкатэ̄нтыл хӯрум а̄ги ос пыг янмалтасы̄г. Коланылт ань Володя пыгēн о̄лы.
Ам пӯркит ю̄нтэ̄гум, сакныл ма̄ньщи хорамыт хартэ̄гум. Омамēнтыл акваг щаквщисамēн, мас­нут ю̄нтсумēн. Ань ма̄хум пӯркит сака ат китыглэ̄­гыт, ма̄ньщи супыл о̄с ат о̄лэ̄в, таима̄гыс ат ю̄нтэ̄в, рущ маснутыл та ё̄мыгтэ̄в. 

Полуночный па̄выл мус Ивдель ӯсныл 20 вēрыста минуӈкве э̄ри. Полуночный па̄выл ӯнлын ма̄т 1920 та̄лт марганец нампа кēр хурип э̄рнэ ут хо̄нтвес, тавēныл танкыт ос мо̄т э̄рнэ ма̄шинат ва̄равет. 
1941 та̄лт о̄йттур э̄тпост тув са̄в мир рӯпитаӈкве кēтвес, тыхал кēрлё̄х ва̄руӈкве а̄лымасыт. Во̄ртур э̄тпос па̄сныл Полуночный па̄вылныл оборонный заводытн марганец кēрлё̄ӈх хосыт тоннатыл кēтуӈ­кве патвес. Хо̄нтлын нак сыс та ма̄ныл заводытын 935 тонна тотвес. Ты пилыщмаӈ нак оигпаме юи-па̄лт, марганец воссыг ат э̄рыс, тувыл но̄х-винэ рӯпата ла̄щал-ла̄щал ёл та по̄илттавес. 
Полуночный па̄вылн ма̄хум 1942 та̄лт о̄лмыгта­сыт. Та порат тув та̄рвитыӈ рӯпатат ва̄рнэ ма̄гыс архите­ктор хум Николай Александрович Все­воложский ё̄рва̄гыл кēтвес. Тав Москва ӯст самын патыс, тот яныгмас. Лӯи ма̄н 1934 та̄лт тотвес. Полуночный па̄вылт 1942-1949 та̄лытт колыт ӯнттым рӯпитас. Тот пēс порат ӯнттым са̄в ёмас, нё̄тнэ колыт о̄лэ̄гыт, янгыщ пуссын ӯргалым о̄ньщавет. Николай Александрович па̄выл мирн ань тыхо̄тал мус янытлаве. 
1963 та̄лт Лӯсум ма̄ньщи ня̄врамыт ос савалапыг хультум а̄гирищит-пыгрищит ма̄гыс интернат ӯнт­тувес. О̄выл та̄л тот 240 ня̄врам ханищтахтас.  
Светлана РОМБАНДЕЕВА
