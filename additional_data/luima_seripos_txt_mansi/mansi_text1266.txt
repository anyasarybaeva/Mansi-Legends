

	2012 та̄лт Венгрия ма̄т Шиофок ӯст финно
	угор мирыт VI мирхал Конгрессаныл о̄лыс. Та̄н ты ва̄рмалин нила та̄л сыс акв щёс акван-атхатыглэ̄гыт. Тот соссаӈ мирыт та̄рвит ва̄рмаляныл урыл потыртэ̄гыт ос акван-нё̄тхатым ты тэ̄лат мӯсхалыг щё̄питыяныл. VII Конгресс 2016 та̄лт Финляндия ма̄т Лахти ӯст ēмты тах. Ань ма̄н округувныл ма̄хум о̄с тув щё̄питахтэ̄гыт.


		Ты Конгрессыт о̄лыглам халт, ка̄сыӈ порат финно-угор мирыт конференция ва̄рыглэ̄гыт. Рӯпатаныл хумус э̄лаль мины, маныр ва̄рсыт, маныр та̄рвит иӈ о̄ньщēгыт, ты урыл тот потыртэ̄гыт ос мо̄тыт Конгрессын щё̄питахтэ̄гыт. Щар ма̄к яныг ва̄рмаль - ща̄нь ла̄тӈув э̄лаль тотнэ тэ̄ла.

		Ань ты та̄л сӯкыр э̄тпос 3-4 хо̄талыгт Карелия ма̄т Петрозаводск ӯст финно-угор ма̄хум тамле конференциян акван ты атхатыгласыт. Ма̄н округувныл хо̄т хо̄тпа тув ялсыт. Ма̄ньщи хо̄тпат - Нина Николаевна Гадебская, Ха̄льӯс район Хулюмсунт па̄вылт лēккарыг рӯпитан нэ̄, Светлана Селивёрстовна Динисламова, Ханты-Мансийск ӯс Югорский университетт рӯпитан нэ̄, ос ам, Николай Меров. Ханты хо̄тпатныл - Алла Иштимирова-Посохова, Ханты-Мансийск ӯс А̄с-угорский театрыт рӯпитан нэ̄, Фёкла Семёновна Бондаренко, Нижневартовский район Аган па̄выл музейт рӯпитан э̄ква, ос Людмила Александровна Алфёрова, округ губернатор ва̄ӈын хо̄тпа палт советникыг о̄лнэ нэ̄, тув ялсӯв.

		Ты конференция кит хо̄тал минас. Россия ма̄ныл Марий Эл, Удмуртия, Мордовия, Коми республикатныл, Ямало-Ненецкий ос ма̄н округувныл ма̄хум о̄лсыт. Хо̄н ма̄ныл - Финляндия, Эстония ос Венгрия ма̄ныл ма̄хум ёхталасыт. Са̄всыр ма̄ныл пуссын аквъёт яныгса̄т арыгтем хо̄тпат тот атхатыгласыт. Мирхал конгресс рӯпататэ э̄лаль тотнэ ма̄гыс кӯщаиг Валерий Марков пēриим о̄лы. Тав ты рӯпата урыл доклад-нэ̄пак ловиньтас. На̄н тав потре э̄лаль ловиньтэлы̄н:

		«Хо̄тыт конгресс о̄лум порат маныр тэ̄ла ма̄н пирмайтасӯв, хумус ты ва̄рмаль щирыл рӯпатав э̄лаль мины, ань ты урыл потыртэ̄в. Ма̄н ань тамле конференциян хӯрмиттыг акван-атхатыглэ̄в. Кит щёс Мордовия ма̄т Саранск ӯст о̄лыс. Са̄всыр ма̄ныл ёхталан финно-угор ма̄хум маныр та̄рвит о̄ньщēгыт, ты ва̄рмалит мӯсхалыг щё̄питан ма̄гыс ма̄н акван-нё̄тхатым рӯпитэ̄в. Ма̄нки халанувт ханищтахтэ̄в. Ты конференцият са̄выӈпа̄лэ ты урыл хӯнтлуӈкве тахнувӯв: финно-угор мирыт рӯпатаныл хумус ва̄рияныл, маныр та̄рвит ва̄рмаль о̄ньщēгыт ос йильпи проектыт урыл потрыт». 

		Валерий Харламов, финно-угор мирыт консультативный комитет кӯщай хум, ла̄внэ̄тэ щирыл, финно-угор мирыт ма̄гыс щар яныг ва̄рмаль - ты ща̄нь ла̄тыӈ э̄лаль тотнэ тэ̄ла. Ань ты накт ма̄нь па̄влытт рӯпитан школат лап-пантуӈкве патвēсыт. Та сыс туп тамле школат ня̄врамыт ща̄нь ла̄тыӈ ханищтаӈкве вēрмēгыт. Ты школат лап-пантнэ̄ныл юи-па̄лт ня̄врамыт яныг школан ханищтаӈкве кēтавет, тот ща̄нь ла̄тыӈ ханищтан урок а̄тим. Ётыл ня̄врамыт та̄нки ща̄нь ла̄тӈаныл ла̄щал та ёрувлыяныл. Тыи ма̄гыс ань са̄в ня̄врам ща̄нь ла̄тӈыл потыртаӈкве ат ха̄сы. Тувыл ос ты хосыт ла̄тӈанув со̄ймēгыт. Щēмьят ща̄нь-а̄щит ня̄враманыл ёт о̄с ат потыртэ̄гыт. Ня̄врам ёт ма̄нь та̄гыл ща̄нь ла̄тӈыл потыртэгы̄н ке, ты потыр тав номтэ̄н ёмащакв хо̄и ос молях ханищтытэ. 

		Пēс о̄лум ва̄рмалянув ул вос ёрувлахтасыт, Валерий Харламов общественный организацият ща̄нь ла̄тыӈ э̄лаль тотнэ ма̄гыс рӯпитаӈкве во̄всанэ. Ма̄ньлат ма̄хманув ёт са̄в потыртаӈкве э̄ри, ща̄нь ла̄тӈув э̄лаль вос тотыяныл, атиӈк хотталь со̄йми. Та̄нанылн тох ла̄вуӈкве э̄ри, ла̄тыӈ ханищтан номтыл вос ёхтавет. 

		Тав ла̄выс: «Ща̄нь ла̄тӈув вос суйты, ня̄враманын ханищтэ̄н, та̄н ётаныл акваг потыртэ̄н, ул э̄ссамтэ̄н. Ня̄врамыт ма̄гыс ща̄нь ла̄тӈыл са̄внув нэ̄пак, газета та̄ратэ̄н. Школат, нэ̄пак ловиньтан колт ос ма̄нь ня̄врам колт ты нэ̄пакт та̄стым вос о̄лэ̄гыт. Интернет хосыт на̄нки халанынт о̄с ща̄нь ла̄тӈыл потрамēн. Тувыл ня̄врамыт китыглаӈкве э̄рēгыт, манрыг та̄н ща̄нь ла̄тыӈ ханищтаӈкве ат таӈхēгыт. Ты ва̄рмаль о̄с та̄ра-паттуӈкве э̄ри, то̄нт э̄рыӈ мо̄т матыр йильпи ва̄рмаль щё̄питэ̄в. Ла̄тыӈ ханищтаӈкве ня̄враманув акваг хуйтуӈкве э̄рēгыт».

		Тувыл ос «Карельский Конгресс» нампа общественный объединеният рӯпитан кӯщай хум Анатолий Григорьев ты ва̄рмаль урыл потыртас. Карелия ма̄т карелыт, вепсыт ос финн ма̄хум о̄лэ̄гыт. Мо̄т финно-угор мирыт халт та̄н щар та̄рвитыӈыщ о̄лэ̄гыт, ща̄нь ла̄тӈаныл, пēс йис о̄лупсаныл мощēртын акваг со̄йми. Ты урыл та̄н сыманыл сака ща̄ргēгыт.

		Анатолий Григорьев ла̄выс, ты таима̄гыс тох ēмтыс, яныг кӯщаит культура э̄лаль тотнэ ма̄гыс олн мощща та̄стэ̄гыт. Са̄ртын Петрозаводск ӯст «Karelia» нампа журнал финн ла̄тӈыл та̄ратавес. Ты нэ̄пак са̄в ма̄хум ловиньтэ̄гыт. Ань юи-о̄выл та̄лт ты журнал щар мощщаг нэ̄глуӈкве патыс. Ты коныпал рес-публикат сака са̄в во̄р яктаве ос мо̄т ма̄-щунь сэ̄лаве, ос ты олныт пуссын э̄лы ма̄н минэ̄гыт. 

		Ты конференцият са̄в мир та̄нки ва̄рмаляныл урыл потыртасыт. Ма̄н ма̄хманув урыл потыр а̄тим о̄лыс. Та сыс, финно-угор ма̄хум о̄лпусаныл акваг э̄лаль мины. Ща̄нь ла̄тӈаныл э̄лаль тотнэ ма̄гыс са̄в рӯпата ва̄раве. Мо̄т мирыт потраныл хӯнтлуӈкве сака пӯмащ о̄лыс. 

		Тув ёхталам мӯй ма̄хум Петрозаводск ӯс суссылтаӈкве тотыглавēсыт. Ма̄ньлат ма̄хум ханищтахтын консерваторият йӣквнэ, э̄ргын ос ёнгын хо̄тпат концерт ва̄рыгласыт.  Хотьют ка̄сащас, музейн ялуӈкве вēрмыс. Ка̄сыӈ хо̄тпан тот рӯпитаӈкве сака мӯстыс. Ань финно-угор ма̄хум мо̄тыт мирхал Конгрессын щё̄питахтэ̄гыт. 

		 

		Николай МЕРОВ

		 

 
