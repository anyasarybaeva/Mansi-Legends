
Во̄ртур э̄тпос о̄выл хо̄талэ̄т мир пусмалтан округ департамент кӯщай ва̄ӈын нэ̄ Елена Владимировна Касьянова ос СПИД Центр колт рӯпитан хум Андрей Ильич Петровец ля̄ххал тотнэ колн ёхталасы̄г. Ань округувт манаса̄вит хо̄тпа ты та̄рвитыӈ а̄гм о̄ньщēгыт, ос хумус ӯргалахтуӈкве э̄ри, тэ̄н ты урыл потыртасы̄г.

	Са̄ртын са̄выӈпа̄лэ ма̄ньлат хо̄тпат ты а̄гмыл ēмтсыт. Та̄н лю̄ль тэ̄рпи кēлп хосыт та̄ртнэ паттат тамле а̄гмыл ēмталасыт. Ань ты накт ва̄т та̄лныл ос налыман нупыл онтолов та̄л яныт хо̄тпат са̄выӈпа̄лэ тамле а̄гмыл ēмтэ̄гыт. Ты ма̄хум са̄всыр по̄х хо̄тпат ёт акван-хуигпа̄лнэ̄ныл хосыт ты а̄гмыл ха̄хтахтэ̄гыт.

	Ань округувт пуссын аквъёт нилахуйплов со̄тыра атса̄ткем хо̄тпа ты а̄гм о̄ньщēгыт. Та̄н халанылт — китса̄ткем а̄гирищит-пыгрищит та̄нки ты а̄гмыл ēмтсыт. Хӯрум со̄тыра са̄тса̄т ня̄врам оманылн ты а̄гмыл ха̄хтувēсыт.

	Ты а̄гм урыл ма̄хум пуссын ва̄гыт, уральтахтэ̄гыт кос, ос а̄гм ла̄щал-ла̄щал акваг ла̄кква та мины. Таима̄гыс лēккарыт ты урыл ла̄вēгыт, пӯльницат ва̄тихал уральтахтуӈкве э̄ри. Хо̄тпа ты а̄гмыл ēмтыс ке, тав мо̄т ма̄хум ты а̄гмыл ул вос ха̄хтыянэ, хумус э̄лаль о̄луӈкве, лēккарытн ёмщакв потыртаве. А̄гм ёл-тӯйтым о̄ньщуӈкве ат э̄ри, иӈ лю̄лиг тах ēмты. Акваг пусмалтахтын хосыт са̄в та̄л э̄лаль о̄луӈкве ро̄ви.

	Ань мир пусмалтан ос рӯпата ӯргалан департамент колыгт рӯпитан хо̄тпат акван-нё̄тхатым рӯпитэ̄гыт. Ты а̄гмыл ма̄хманув ул вос ēмтэ̄гыт, та̄н хӯлтнэ ла̄тыӈ акваг ла̄вēгыт. Ты тэ̄ла щирыл яныг таквс э̄тпост округувт семинар щё̄питаве тах. Рӯпитан ма̄хумн ты а̄гм урыл потыртаӈкве патэ̄гыт. Тувыл ань во̄ртур э̄тпос хус хо̄талныл ва̄т нупыл китыт хо̄талэ мус Нижневартовск ӯсн лēккарыӈ та̄гыл на̄иӈ-тӯйт ёхты. Та ӯст о̄лнэ хо̄тпат уральтахтуӈкве ка̄сащегы̄т ке, та̄н палтаныл ялуӈкве вēрмēгыт. Мир уральтан ма̄гыс тэ̄рпи э̄рнэ са̄вит та̄стувес.

	Ты та̄л округувт атхуйплов са̄вит процент ма̄хум уральтавēсыт. Ты хо̄тпатныл нёлоловса̄ткем э̄лумхо̄лас палт ты а̄гм хо̄нтвес. Та̄наныл пусмалтан ма̄гыс округ пӯльницатт тэ̄рпи о̄с о̄лы. Ань хо̄т со̄тыра арыгтем хо̄тпа тот акваг пусмалтахтэ̄гыт.

	Лēккарыт ла̄внэ̄ныл щирыл, та̄н ма̄гсыланыл щар ёмас ва̄рмаль — ма̄хум ты а̄гм урыл ёмщакв вос ва̄гыт. Тувыл са̄внув хо̄тпа уральтахтын ма̄гыс пӯльницан вос ёхталы. Хо̄тпат ӯргалахтым хунь о̄луӈкве патэ̄гыт, ты а̄гм ла̄кква сака ат мины.

	Ань тамле ва̄рмаль о̄лы, а̄гмыӈ хо̄тпат а̄гманыл ёл-тӯйтыглым о̄ньщияныл. Хо̄тпа тох номсы, мо̄т ма̄хум тав а̄гме та̄ра-паттыяныл ке, тав ётэ потыртаӈкве ос тав ляпатэ̄т о̄луӈкве ат патэ̄гыт. Таима̄гыс лēккарыт ань ла̄вēгыт, нэ̄т-хумит мори ул вос о̄лэ̄гыт. Акваг вос ӯргалахтэ̄гыт.

	Мо̄лты та̄л ты а̄гм о̄щнэ хо̄тпат са̄всыр ма̄тт ловиньтавēсыт. мтыс тох, Россия янытыл ма̄н округув китхуйпловит местат о̄лы. Уральский Федеральный округ янытыл ос атыт местат о̄лы. Ань ма̄н ма̄вт щар са̄внув Нефтеюганск ос Мегион ӯсыгт о̄лнэ ма̄хум тамле а̄гм о̄ньщēгыт.

	Ты накт мир уральтан ва̄рмаль таима̄гыс щё̄пита̄лаве, са̄внув хо̄тпа вос ва̄гыт, та̄н тамле а̄гм о̄ньщēгыт. Ты хосыт та̄н мо̄т хо̄тпат ат ха̄хтыяныл. Тувыл а̄гм ат о̄щнэ хо̄тпат та̄нкина̄ныл о̄с ӯргалаӈкве патыяныл. Хо̄тпа а̄гм ке о̄ньщи, тав тэ̄рпи вос аи, мори ул вос о̄лы.

	Ты а̄гм янытэ̄т ат пусмалтаве, тамле тэ̄рпи иӈ ат ва̄рвес. Ос ань о̄лнэ тэ̄рпит хосыт, а̄гм ёл-ротмалтаӈкве ро̄ви. Акваг пусмалтахтын хосыт, ёты-о̄вылт тав кēлпыт ат хо̄нтаве. Ма̄хумаквет, мори ул о̄лэ̄н, на̄нкина̄нын ӯргалым о̄ньщелы̄н.
