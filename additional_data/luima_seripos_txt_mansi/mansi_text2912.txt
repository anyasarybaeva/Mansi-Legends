

	«Соцветие» нампа фестиваль лӯпта э̄тпос атыт хо̄талэ̄т Сургут ӯст о̄лыс. Ты та̄л онтоловхойпловит щёс ма̄хум мӯйлуӈкве тот акван-атхатыгласыт.  Яныг ӯст о̄лнэ мирыт та̄нки халанылт юртыӈыщ вос о̄лсыт ос мо̄т мирыт пēс йис ва̄рмаляныл вос янытласыт, таима̄гсыл  тамле ялпыӈ хо̄тал Сургут ӯст ка̄сыӈ та̄л ва̄рыглаве.


		Ӯскант марийцыт, рущит, чувашит, киргизыт, чеченцыт, дагестанцыт, хатанит, ос мо̄т мирыт та̄нки суссылтап щё̄пита̄лсыт. Ты та̄л округувт ня̄врамыт янытлан та̄лыг намаявес. Фестиваль рӯпитам порат ка̄сыӈ мир ня̄врамыт ма̄гсыл са̄всыр ёнгил ва̄рыгласыт. Ос концерт о̄лум порат ня̄врамыт  э̄ргысыт ос йӣквсыт. Аквта порат ка̄сыӈ мирыт манхурит а̄пат, люлькат ос ня̄врам нё̄-витан утыт о̄ньщēгыт - акв суссылтапыт пуссын суссылтавēсыт. Ка̄сыӈ мир хумус ня̄нь ва̄рēгыт ос та̄н ща̄нь ла̄тӈыл хумус ла̄вияныл, мо̄т суссылтапыт ка̄салаӈ-кве ро̄выс. 

		Ма̄ньщит, хантыт о̄с тот мӯйлысыт. «Старый Сургут» нампа центрыт ос «Югра лылыēп» организацият рӯпитан хо̄тпат мӯй ма̄хмытын культурагув урыл по-тыртасыт. Валентина Шадрина Сургут ӯст «Югра лылыēп» отделе-ният кӯщаиг о̄лы. Тав ла̄выс: «Ма̄н ка̄сыӈ та̄л ты ялпыӈ хо̄талт мӯйлуӈкве во̄виньта̄лавēв. «Старый Сургут» нампа центрыт рӯпитан хо̄тпанув тот соссаӈ ма̄хум культураныл урыл по-тыртэ̄гыт. «А̄с нэ̄» ос «Лӯима̄ ханса» ансамблиг тыт йӣквēг ос э̄ргēг. Ты та̄л ня̄вра-мыт янытлан кастыл «Пимочка» нампа ансамбль э̄ргуӈкве тыг во̄виньта̄лыслӯв. Ня̄врамыт Лянтор ӯсныл о̄лэ̄гыт. Ты коныпал Русскинская па̄вылт о̄лнэ хантыт тыг ёхталасыт. Мӯй ма̄хум ма̄гсыл ма̄н хӯлыӈ, пилыӈ ня̄нь ва̄рсӯв ос ва̄с исмит па̄йтсӯв».

		Марина Самсонова са̄в та̄л «Старый Сургут» нампа центрыт рӯпиты. Ма̄ньщи нэ̄ таи ла̄выс: «О̄влэ̄т ты фестиваль «Старый Сургут» центрыт ва̄рыглавес. То̄нт ка̄сыӈ щēмьят такви культуратэ урыл потыртас.  Тувыл ма̄н палтув са̄в ма̄хум ёхталаӈкве патыс. Ты юи-па̄лт ты ялпыӈ хо̄-тал кон «Старый Сургут» по̄хат ва̄рыглаӈкве патвес. Ань ӯсыӈ мир пуссын ва̄гыт, ялпыӈ хо̄тал яныг ӯскант ва̄рыглаве ос са̄в ма̄хум пуссын аквъёт тот мӯйлэ̄гыт». 

		 

		Людмила Теткина 

 
