
Тӯяг ам Лӯсум ма̄ньщит о̄лнэ ма̄н ялсум. Тот акв ма̄ньлат ма̄ньщи хум Илья Мохин ёт хо̄нтхатыгласум, тав ётэ мощ потыртасум. Тав такви урēтыл тох потыртас, хум 1997 та̄лт Са̄пса (ты Ивдель) ӯст самын патыс. Нё̄рыт ляпат Та̄лтъя во̄р па̄вылт ань э̄кватэ ёт о̄лы.
Ты ма̄ньлат хум Гидролизный па̄вылт яныгмас. Та па̄выл Са̄псаныл ловманкем вēрыстат о̄лы. Ётылнув тэ̄н оматэ̄нтыл ос Кēрасколыӈъя па̄вылн ва̄нтлысы̄г. Тот мощ о̄лсы̄г, тувыл 2003 та̄лт оматэ хум ва̄рыс, тэ̄н Та̄лтъя па̄вылн минасы̄г, ань тот о̄лэ̄г.
Илья о̄влэ̄т Полуночный па̄выл школат онтолов класс мус ханищтахтас. Тот во̄р па̄влытт о̄лнэ ма̄ньщи ня̄врамыт ма̄гыс интернат рӯпитас. Та интернат пēсыг ēмтыс, ос хот-щё̄питан ма̄гыс лап-пантвес. 2013-2015 та̄лытт ма̄ньщи ня̄врамыт Серов ӯсн ханищтахтуӈкве тотыглавēсыт. Илья тот лов класс а̄стлас. Ётыл Полуночный па̄выл интернат ёмщакв щё̄питавес, ня̄врамыт ювле тотвēсыт. Ань та̄н школат ханищтахты-нэ̄ныл порат пуссын тот о̄лэ̄гыт.
Хум сака ка̄ркамыг яныгмас, аквхуйплов та̄лэ товлум порат во̄раяӈкве патыс. Щар о̄выл со̄рп па̄выл ляпат ка̄тын-паттыстэ. То̄нт татем ща̄гтыс. Та юи-па̄лт ос я̄ӈкылмат акв со̄рп алыглас. Ань юи-о̄выл та̄лытт ляпат со̄рп а̄тим, та̄н ма̄гсыланыл э̄л яланты. Хунь тӯйт мощщанув паты, со̄рпыт нё̄рт акв ма̄т о̄лэ̄гыт. Осыӈ тӯйт порат ущта па̄выл ляпат о̄лнэ во̄р ма̄н ёхтэ̄гыт.
Илья акв во̄рколэ нёлолов вēрыстат о̄лы. Ос то̄ванакт нё̄выль ма̄гыс «Бураныл» хо̄тпанкем вēрыста палыт ма̄н мины. Тувыл тот э̄лаль ос ёсал во̄руй кинсым ё̄мыгты. Нё̄р ляпат сака а̄хвтасыӈ, «Бураныл» тот яласаӈкве ат ро̄ви. Лё̄хта̄л миным хот-саквалаӈкв вēрми.
Илья во̄раян лё̄ӈханэ палытыл нёхыс кēрнялит ӯнтталы. Ты тэ̄лы сыс ва̄т нёхыс пувыглас. Са̄всыр ма̄тт пуссын аквъёт атпан нупыл нила кēрняль ӯнттым о̄ньщи. Ты та̄л са̄внув ӯнтталас. Мо̄лты та̄л туп атхуйплов кēрналь о̄ньщис. Алыщлапанэ ва̄тихал уральтыянэ, ка̄сыӈ та̄лныл ла̄щал-ла̄щал акваг э̄лаль ӯнттыянэ. Са̄ртын сэ̄мыл ӯй, норка, о̄с са̄в о̄лыс. Таит о̄с алыщласанэ. Ань я̄т хӯл а̄тим, та̄н мо̄т ма̄н хотталь миныгласыт.
Во̄рт ка̄сыӈ нёхыс я̄нас ма̄т о̄лы. Илья ла̄выс: «Ань ты та̄л са̄в нёхыс ēмтыс. Ам та̄наныл акваг пувиянум. Та̄с ма̄н мо̄таныт ёхтэ̄гыт. Тарыг нё̄р тапалт «Денежкин камень» нампа заповедник ва̄рвес. Тот са̄в нёхыс кос о̄лы, ос во̄раяӈкве ат ро̄ви. Тув нэ̄мхотьют ат та̄ртаве. Ты нё̄р ялпыӈыг о̄лы. Ма̄ньщи хо̄тпатн тув но̄ӈхаль ха̄ӈхуӈкве щар ат тайи. Ань та ма̄т са̄выӈпа̄лэ саран ма̄хум хультсыт. Тот о̄лум ма̄ньщит то̄ват а̄тимыг ēмтсыт, то̄ват мо̄т ма̄н миныгласыт».
Ты та̄л Илья йильпи кол ӯнттын ма̄гыс ма̄ щё̄питас ос норыт яктыс, тув порат колэ ӯнттуӈкве о̄вылтытэ. Э̄кватэ наме Варвара, тав ма̄ньщи а̄ги, Пума па̄вылныл о̄лы. Тэ̄н мо̄лты та̄л акван-минасы̄г, аквъёт о̄луӈкве патсы̄г. Ты ма̄ньлат нэ̄г-хумыг о̄лупсатэ̄н ёмасыг, со̄тыӈыг ос щуниӈыг вос о̄лы. Пус ка̄т, пус ла̄гыл тэ̄натэ̄н ла̄вēгум. На̄й-О̄тыранэ̄н вос ӯргалавēг!
