
Ня̄врамыт туи ӯщлахтуӈкве оманылн-а̄тянылн хо̄т-а̄ти тотыглавет, хащта̄л ма̄л суссылтавет, рēгыӈ ма̄т пусмалтавет ос ма̄н округувт ма̄ньщи о̄лупса ос ма̄ньщи ла̄тыӈ ханищтан па̄вылкве о̄лы, тав «Ма̄нь Ӯсквег» ла̄ваве. 
Ань о̄выл сменаныл 24-28 щислат ва̄рыглавес, ты ма̄щтырлан пораныл о̄лыс, тав тох намаим о̄лыс – «Са̄сыл ха̄снэ нэ̄». Са̄в та̄л сыс ка̄сыӈ туи Аксинья Степановна Ме­рова тув ёхталас ос ня̄в­рамыт са̄сныл матыр-а̄ти ю̄нтуӈкве ханищтасанэ, тав «Народный мастер России» нам о̄ньщас. Ань таве ка̄стыглан ма̄гсыл ты ханищтап Евгения Вьюткина ва̄рыгластэ.
Тув Я̄сунтын Кульпасныл, Ха̄льӯсныл, Ханты-Мансийск ӯсныл ос Са­ранпа̄вылныл ня̄врамыт тотыглавēсыт. Са̄выӈпа̄лэ са̄сныл ёнгынутыт ю̄нтсыт ос касай сыпаль ва̄рсыт. Пыгрищит ханищтаӈкве Вячеслав Кондин Ханты-Мансийск ӯсныл ёхталас. Та̄н о̄влэ̄т во̄рн ялсыт, тот ӯльпа та̄р хилсыт ос но̄х-висыт. Са̄с тай ты э̄лы-па̄лт ма̄хум нуймыт, та̄сыг о̄лыс. 
Пыгыт ю̄нсхатуӈкве хо̄йхатнэ са̄с ло̄мт выгыт ос Вячеслав Юрьевичин йинавет, ӯльпа та̄рыл щё̄питавет, хӯлтыглавет, тащир сакати та̄нти ка̄тыл ва̄руӈкве ханьщувлэ̄гыт. Са̄в пыгрищит касай сыпаль та̄н­ти ма̄гсыланыл, то̄ват ос а̄тяныл ма̄гсыл ва̄рсыт. Ты сака та̄рвитыӈ рӯпата, ка̄таныл иӈ тӯпкамыт, хотмус акван-нё̄тхатым та рӯпитасыт. 

Вячеслав Юрьевич тот та̄р осгын па̄рт ты кастыл са̄грыс ос ёмщакв ёргащластэ. Пыгыт суссыт, хумус ты па̄рт тармыл ӯльпа та̄р о̄ӈхе хот-осгуӈкве ос та юи-па̄лт ущ ла̄щлаквег титтыг-халытаӈкве э̄ри. Йӣвныл ёнгынутыт о̄с ёргащласыт. «Ма̄нь Ӯсквет» ты кастыл ма̄щтырлан кол ӯнттувес, тот сыреса̄т касаит ос мо̄т э̄рнутыт о̄ньщēгыт. 
Āгирищит ханищтаӈ­к­ве ам Ханты-Мансийск ӯсныл ялсум. Омам Аксинья Степановна Мерова са̄сныл ю̄нтум пормасанэ суссылтасанум. 
Ōвыл хо̄тал а̄гирищквет са̄с а̄кань ю̄нтуӈкве ханищтасанум. Са̄спа̄лыл мыганум, хӯлтыянум, хумус хот-сыстамтаӈкве, хот-осгащлаӈкве э̄ри, са̄с хальп хот вос выганыл. 
Тувыл ка̄сыӈ ня̄врам а̄канил йиныслум, супе са̄сныл ва̄рыслӯв ос пуӈке то̄рыл пēрыслӯв. То̄ва а̄гит а̄каняныл пуӈк то̄рыл о̄с ва̄рсаныл. Мо̄тыт хо̄тал ма̄нь а̄па са̄сныл ю̄нтсӯв. Ёнгын а̄па ю̄нтуӈкве туп акв-тит а̄гирищкве вēр­мысыт, тит пис са̄с ю̄нт­пыл тӯщтуӈкве ат вēр­мияныл, таима̄гсыл ам та̄наныл акваг нё̄тсанум. 

Та юи-пал хо̄талыт ма̄нь са̄н ос со̄вт ю̄нтсӯв. Ōс аквтох са̄спа̄л хот-сыс­тамтыяныл, хальп хот-осгēгыт ос ам та̄нанылн йиныянум, са̄н ос со̄вт са̄­манэ хӯтылтан порат на̄й ляпат исылтыянум ос тащир хӯтылтыянум, та̄нти ат вēрмēгыт, са̄саныл та̄ра хот-покапēгыт. Тащир акван-нё̄тхатым та̄н ань ва̄ганыл, хумус са̄с ёт рӯпитаӈкве ро̄ви, маныр, хумус ва̄руӈкве – торгамтасаныл. Хунь янгыг ēмтэ̄гыт, э̄рыӈ, ты ва̄рмаль э̄лаль тотуӈкве тахмаēгыт. 
Аксинья Степановна урыл акв э̄типа̄ла ва̄­рыг­лавес, тав о̄лум урыл ос ва̄рум рӯпататэ урыл Евгения Вьюткина потыртас, «Ма̄нь Ӯсквет» тав са̄сныл ю̄нтум со̄втанэ, а̄панэ, са̄­нанэ, а̄канянэ о̄лэ̄гыт. То̄нт Евгения Валерьевна ла̄­выс, Аксинья Степановна тав ня̄врам а̄пат ю̄нтыс, ты сака та̄рвитыӈ рӯпата, туп ка̄таге ё̄р нэ̄ хо̄тыл а̄па ю̄нтуӈкве вēрми, таи сака са̄ль, ань тамле хо̄тпа ма̄ньщит халт а̄тим. 
Любовь Павловна Стаканова са̄в та̄л ювле хультум порат ты этностойбище ва̄рыстэ ос ка̄сыӈ туи ня̄врамыт я̄сунтын ща̄г­тым тув минэ̄гыт, хала­нылт ханищтахтэ̄гыт, ёнгасэ̄­гыт, э̄ргēгыт, йӣквēгыт ос ма̄ньщи ла̄тыӈ ханищтэ̄­гыт.  
Тох ма̄ньщи па̄выл о̄выл суиӈын ēмты, та мовиньт, та ощхуль тот суйты.
Галина КОНДИНА
