
Светлана Михайловна Астапович рēтыӈ ю̄свой э̄тпос лов хо̄талэ̄т нам­хо̄талэ, тав 50 та̄лэ то̄влыс. Ма̄н Светлана Михайлов­на то̄ва тэ̄ланэ о̄вылтыт потырта̄лсӯв. Ма̄н таве Хатанзеева, о̄выл о̄йкатэ о̄парищнамēтыл ва̄глув. 
Ань атпан та̄лэ то̄влын кастыл мēн тав ётэ акван-хо̄нтхатыглас­мēн, тав такви о̄лупсатэ урыл ма̄навн таи ла̄выс: 
– Ма̄н яныг щēмьявтыл Лӯи Ня̄рихумит па̄вылт о̄лсӯв. Тот са̄в А̄с ма̄ньщи ма̄хум щēмьят о̄лэ̄гыт, то̄ват хосат та̄гыл рущ ма̄хум ёт акван-тэ̄лыг­лахтасыт. 
Ам омам Татьяна Андреевна ма̄ньщи нэ̄, тав Лӯи Ня̄рихумит па̄­вылт матахмат та̄л пӯль­ницат лēккарн нё̄тнэ хо̄тпаг рӯпитас. 
А̄тям Михаил Кукар­ских паспортэ̄т рущ ху­мыг хасхатым о̄лыс, тав Лӯи Ня̄рихумит па̄­вылт о̄лнэ клубт о̄влэ̄т кина сус­сылтас, ётыл совхозн патхатас ос тот трактористаг рӯпитас. 
Ам омагум-а̄тягум нила ня̄врам о̄щсы̄г, ам щар яныг, тувыл кит э̄щ ос а̄пщи о̄ньщēгум. 
Ам, Аннэ ос Олег а̄п­щим Ханты-Мансийскат щē­мьянув ёт о̄лэ̄в, Ната­лья э̄щум Екатерин­бург ӯсн щēмьятэ ёт ва̄нтлыс. Ма̄нки халувт телефон хосыт ва̄тихал потыртэ̄в ос то̄ванакт акван-хо̄нт­хатыглахтэ̄в.
Ма̄нь пора та̄ланэ
– Ам анēквам ёмщакв номилум, наме Фёкла Андреевна Евлахова, такви о̄парищнаме Шад­рина о̄лыс. Тав Посалтыт па̄вылт Микоя­новский (ань Октябрь­ский) районт самын патыс. 
О̄йкатэ Андрей Кирил­лович Евлахов Лӯи Ня̄ри­хумит па̄вылныл о̄лыс, тэ̄н нёлолов ня̄врам ян­мал­тасы̄г. 
Ам омам щар янгыг о̄лыс. Ань тав э̄щанэ ос а̄пщиянэ ня̄враманыл ёт ма̄н о̄с ва̄щиньтахтэ̄в. Ма̄н пуссын яныг щēмьяӈ щирыл акван-нё̄тхатым янмалтавесӯв. 
Омам ос анēквам ну­пыл сунсым, ам ма̄ньта̄­гыл ю̄нсхатуӈкве манос матыр маснутыт сагуӈкве тахсум. Тэ̄н сака нё̄тнэ мас­нутыт ю̄нтсы̄г, тувыл щулкиныт ос па̄ссат саг­сы̄г, таит сака нё̄тнэг хо­рам­тасанэ̄н. 
Ты маснутанэ̄н яныг то̄тапн пиныгла̄лсанэ̄н. Туп ялпыӈ хо̄талт яныг­па̄ла ма̄хманув пуссын нё̄тнэ маснутаныл но̄х-масыгла̄лсаныл ос тох та ё̄мыгтасыт. 
То̄нт ща̄нянув-а̄щанув ня̄враманыл янмалтан ма̄гыс са̄в рӯпитасыт. Та̄н ла̄пкаӈ маснут сака ат ёвтыгласыт, та̄нки ма̄гсыланыл то̄рныл, нуй­ныл маснут ю̄нтуӈкве ӯн­тылматыгла̄лсыт.
Тамле ва̄рмалитыл пӯмщалахтасум, та юи-па̄лт омамн та то̄тапсов­ныл то̄рло̄мтыл о̄с май­лувēсум, рущ кукланум супыл ю̄нтуӈкве патсум. Хорам хумус ю̄нтуӈкве, омамн о̄с суссылтавēсум, ва̄рнутанум анēквамн ка̄салавēсыт, тав такем та ща̄гтыс. То̄нт ма̄ньщи супыл ю̄нтвēсум. 
Тувыл ам а̄мп пуныл сэ̄тап пēруӈкве ханищ­тавēсум ос щулкиныт, па̄ссат сагсум. Школан ялмум порат тот сак хартуӈкве ханищтавесӯв. Тох ка̄тагум матыр-а̄ти ва̄руӈкве пуссын ха̄сэ̄г.
Светлана ла̄выс, тав Лӯи Ня̄рихумит па̄вылт нёлолов класс а̄стлас, тувыл онтолов ос лов классыгт ханищтахтын ма̄гыс Шеркалы па̄вылн тотыглавес.
Тот школа 1989 та̄лт а̄стластэ ос юв ёхтуме порат рӯтанэ ёт номсах­тасыт. Та̄н ла̄вēгыт, тавēн Ленинград ӯсн А.И. Герцен нампа институтн э̄лаль ханищтахтуӈкве минуӈкв э̄ри. Тувыл, со̄ль, тув минас ос тот ма̄нь ня̄врамыт ёт рӯпитан хо̄тпаг ханищтахтас. 
Та та̄ланэ номылма­таме порат Светлана по­тыртас: 
–Институт нила кур­сыт Российский госу­дар­ственный педагоги­чес­к­ий университетыг нам­т­вес ос ӯс Санкт-Петер­бургыг ювле пин­вес. Хӯрмит курсыт ха­нищ­тах­тамум порат хум ва̄рсум. 
О̄выл о̄йкам Ягрим па̄вылныл о̄лыс. Тав о̄с ма̄ньщи. Тувыл ты уни­верситет сас а̄стласмēн, Лӯи Ня̄рихумит па̄вылн о̄лмыгтасмēн. Тот кит пыгагмēн самын патсы̄г. 
Ам клубт кӯщай нэ̄г патхатыгласум, о̄йкам школат рӯпитас. Па̄вылт о̄лнэ а̄гирищит-пыгри­щит ёт сосса ма̄хум пēс на­каныл пӯмщаласанӯв, са̄всыр ёнгилыт щё̄пи­та̄лсӯв. 
А̄нумн Людмила Торо­хова, юрт нэ̄м, акваг нё̄тыс, тав са̄ӈквылтаӈкве ха̄сыс. Мēн ань тыг мус акван-нё̄тхатым о̄лымēн. Мо̄лты Людмила пенсиян патхатас ос Нягань ӯсн ва̄нтлыс. 
Кит пыгагум школат ханищтахтамēн порат Ханты-Мансийск ӯсн «Центр одарённых детей Севера» намаим колн тотыгласагум. 
Тот Никита яныг пыгум музыкаль­ный классын вуйвес, ма̄нь пыгум Иван - ка̄тыл хурит по̄слын классын. Никита акв хотты та̄лт «Дух огня» кинофестиваль па̄лыг-пӯснэ ма̄гыс са̄ӈквыл­тапыл са̄ӈквылтаӈкве во̄виньта̄лвес. 
Пыгагум ань сас яныгмасы̄г. А̄щēн хосат а̄тимыг ēмтыс. Никита такви щēмьяӈыг ēмтыс, нэ̄тэ̄нтыл кит пыг янмал­тэ̄г. Тав Ханты-Мансийск ӯст на̄й харыгтан 75 частит пожарныиг рӯпиты. Иван пыгкем о̄с тыт о̄лы, тав ка̄тыл матыр-а̄ти пормасыт ва̄ри ос хурит по̄слы. Армиян сас ялсы̄г, яныг пыгум Приморский крайт лусытас, ма̄нь пыгум Санкт-Петербургыт.
Ам Ханты-Мансийск ӯсн 2005 та̄лт о̄луӈкве ва̄нтлысум. Тыт «То̄рум Маа» музейт рӯпитэ̄гум. Ма̄ньта̄гыл ва̄нэ ю̄нс­хатнэ, сак хартнэ ос сэ̄тапыл сагнэ ва̄рмалит номылматаӈкве патса­нум. Са̄всыр ханищтапыт, суссылтапыт ēмталан порат акваг тув ялсум, ва̄та̄л тэ̄лат пӯмщаласа­нум ос та̄ра-паттысанум, округт о̄лнэ ма̄щтыр хо̄т­пат ёт ва̄йхатасум. 
Музейт Зоя Никифо­ровна Лозямова, РФ ма̄щтыр нэ̄ хо̄тпан, са̄в щёс нё̄тыглавēсум. Тав ханты ма̄хум супыт ма̄щ­тырыг ю̄нтыянэ, хора­манэ ос ю̄нтмиланэ сака нё̄т­нэг, тув ро̄внэ̄г пуссын тэ̄­лэ̄гыт. 
Ань яныгпа̄лаг о̄лнэ ма̄хумныл а̄нумн таи мӯсты, та̄н та̄нки хань­щувлам наканыл э̄лаль тотуӈкве таӈхияныл ос таима̄гыс ма̄ньлат хо̄т­па­ныл нэ̄матыр ёл ат тӯйтыг­лэ̄гыт, супыт хо­рам­ыл ю̄нтнэ о̄вылтыт пуссын ла̄вияныл, сус­сыл­тыяныл ос ма̄нав мӯсхалыг ю̄нсхатуӈкве ханищтыяныл. 
Ам 2011 та̄лт проект хассум ос музей ма̄гыс А̄с ма̄ньщи нэ̄т суп ю̄нтсум. Пēс порат ю̄нтым суп анēквамныл хультыс, ам тувле сунсым о̄с аквта­хольт ва̄рыслум. 
Матыр ат ва̄нэ накыт а̄нум З.Н. Лозямова ём­щакв хӯлтсанэ, тав ханты нэ̄ кос, ос ма̄н, А̄с ма̄нь­щит, супанув та̄н о̄щнэ супаныл нупыл мощ хар­тэ̄гыт кос, ма̄н суп та̄й­танув коны­ло̄выл мус йи­ныянӯв, хантыт ва̄тииг йиныяныл. Ань тамле ва̄рмалит пуссын та̄ра-паттысанӯв. 
О̄йкам о̄с 50 та̄лэ то̄влыс
2006 та̄лт Светлана Михайловна школат аквъёт ханищтахтам хо̄т­пат ёт хо̄нтхатыглаӈкве Шеркалы ялыс. Тот Александр Астапович ёт хо̄нтхатсы̄г, о̄лупсанэ̄н о̄вылтыт потыртасы̄г. Александр Алексеевич такви щēмья ат о̄ньщис, ётылнув Светлана палт Ханты-Мансийск ӯсн ва̄нтлыс. Светлана о̄йкатэ урыл ла̄выс:
– Мēнки хал­мēнт юр­тыӈ­ыщ о̄лымēн, ос ма­тыр-а̄ти ва̄рнутыт аквъёт ва̄риян­мēн. Саша плот­ник-хо̄тпаг о̄лы, тав о̄с «То̄рум Маа» музейт рӯпиты. 
Тав нёмса э̄лум­хо̄лас. Армият кит та̄л лусытаме юи-па̄лт плотникыг ха­нищ­тахтас ос ювле Шер­калы па̄вылн ёхтыс. Тувыл э̄лаль нэ̄мхотталь ат ялантас. Юн хӯл алыщ­лаӈкве сака таӈхыс, нас во̄рт ялым ӯщлахтас. 
Пыгагум ос о̄йкам ёт аквъёт мо̄т хо̄н ма̄н Ханты-Мансийсканыл ялантаӈкве патсӯв. Тох Турцият, Въетнамт, Таи­ландыт ос Канарский тумпыт ӯщлахтасӯв. Мо̄т хо̄н мирыт о̄лупсаныл о̄с мощ суссӯв.
Ма̄н, газетат рӯпитан ма̄хум, Светлана ос Александр Астаповичиг намхо̄таланэ̄н кастыл янытлыягӯв, пуста̄гыл вос о̄лэ̄г, са̄в со̄т, са̄в щунь!
Тамара МЕРОВА   
