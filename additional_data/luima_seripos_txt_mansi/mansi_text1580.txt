

	Ты хӯрит по̄слым нэ̄ ёт ам Москва ӯст ня̄врамыт ханищтан ма̄хум халт касыл о̄лум порат ва̄йхатыгласум. Тав наме Кира Евграфовна Сагалакова. Тав Хакасия республиканыл о̄лы. Хакасия ма̄тэ аквпалъēре Енисей я̄н овтаве. Мире о̄лнэ ма̄тэ Саян ос Алтай нё̄рыт халт о̄лы. Та̄н ос ма̄н хольтув акв тамле На̄й-О̄тырын по̄йкщēгыт. О̄лнэ ма̄ныл палытэ̄т ниласа̄т хо̄тпан вēрыста, па̄ӈвхитэ ос титса̄т вēрыстаг о̄лы. Хакас мире аквъёт пуссын 546 со̄тыра са̄витыг 

	о̄лы. Ма̄к яныг ӯсыг Абакан ӯс ловиньтахты. Абакан ма̄ньщи ла̄тӈыг толмащлаӈкве те - «Во̄рто̄лнут тēлпе» тох ла̄ваве. 

	Кира Евграфовна колта̄глэ Астийск па̄вылт о̄лы. Тав такви интернатыт о̄лнэ ня̄врамыт ёт рӯпиты. Та кол «Советский 

	Союз героиг» о̄лум хум М.И. 

	Чебодаев намыл пиным о̄лы. 2014 та̄лт та интернат-кол 140 та̄лэ то̄влыс. 

	Минам та̄л сыс Россия янытыл па̄влыӈ ма̄т щар ёмащакв 

	рӯпитан ханищтан ма̄хум ма̄гыс ва̄рнэ касыл атхуйпловитыг ēмтыс. Кира Евграфовна ня̄врамыт хакасский ла̄тӈыл потыртаӈкв ханищтанэ̄тэ коныпал, иӈ школа тармыл 

	кӯщай ва̄ӈын нэ̄г о̄лы. 

	Тав ханищтан ня̄враманэ ща̄нь ла̄тӈаныл щирыл касыл о̄лыглан порат ва̄тихал но̄х-патыглэ̄гыт. Кира Евграфовна такви хӯрум ня̄врам о̄ньщи. Ня̄враманэ пуссын та̄нти ща̄нь ла̄тӈыл потыртэ̄гыт. 

	Тав ла̄выс: «Ня̄враманув 

	ла̄тӈув ва̄ӈкв ат те патэ̄гыт, мирув хот та тыпылтахты. Хоталь ва̄рхатаӈкв, са̄в ма̄ньлат 

	ма̄хманув та̄нти ща̄нь ла̄тӈыл потыртаӈкв ат таӈхēгыт, э̄ссамтэ̄гыт, то̄ват рӯщиг воратэ̄гыт. 

	Мо̄т пал мирув ос па̄влыӈ 

	ма̄т о̄луӈкв щар ат вēрмēгыт. Та̄н яныг мисыт по̄сым лувыл 

	нё̄рыӈ ма̄н ва̄нтлэ̄гыт. Ам 

	та̄наныл щар ма̄к хакас хо̄тпаг ловиньтыянум. Тох ва̄нтлым ма̄н пēс пора ма̄хманув о̄лсыт. 

	Па̄влыӈ ма̄т о̄лнэ ма̄хум ла̄тӈув мощ хот-ёрувласыт, са̄в ма̄ньлат ма̄хум ос винан патхатым 

	о̄лэ̄гыт. Тох э̄лаль те мины, ма̄н о̄с мощщаг хультум мирыг ловиньтахтуӈкв патэ̄в». 

	Кира Евграфовна Москва ӯст ня̄врамыт ща̄нь ла̄тӈыл ханищтан ма̄хум халт но̄х-патыс. Тав а̄нох тēрныл товлыӈ ӯй пуныл ва̄рим хаснэ йӣвыл мӯйлуптавес. 

	Такви ла̄тӈе ма̄гсыл сыме ща̄рги. Ам тавēн са̄в со̄т, са̄в щунь ла̄тӈыл тēтылум. 

	Ханищтан ня̄враманэ та̄нти 

	ща̄нь ла̄тӈанылт вос потыр-тэ̄гыт.

	Александр ВЬЮТКИН

	 
