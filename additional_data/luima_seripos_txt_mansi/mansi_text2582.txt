
Соссаӈ ма̄хум Ассамблеят рӯпитан депутатыт сапра̄ни ва̄рыгласыт. Та̄н  са̄кконыт ос ня̄врамыт ӯргалан ва̄рмаль урыл потыртасыт. Сапра̄нин Татьяна Моховикова ёхталас.

	Тав округувт ня̄вра-мыт ӯргалан хо̄тпаг рӯпиты, рущ ла̄тӈыл  «Уполномоченный по правам ребёнка в ХМАО-Югре» ла̄ваве. Татьяна Дмитриевна ма̄хум э̄лы-па̄лт такви рӯпататэ урыл потыртас. Тав ла̄выс, та̄л котиль э̄тпост Ха̄льӯс район Кульпас па̄вылт о̄лнэ щēмья тавēн пищма хансыс. Ты щēмьят яныгман ня̄врам Ха̄льӯс школа-интернатн кēтаве. Школанылт рӯпитан комиссия таве тув кēтуӈкве таӈхи.

	Татьяна Моховикова ла̄выс: «Улпыл, тот рӯпитан хо̄тпат ня̄врам ханищтаӈкве ат таӈхēгыт , тыи ма̄гсыл тув кēтыяныл. Ха̄льӯст рӯпитан школа-интернатыт ня̄врамыт туп 

	6 класс мус ханищтавет, ты юи-па̄лт та̄н э̄лаль нэ̄мхоталь ханищтахтуӈкве ат вивет. Рēтыӈ ю̄свой э̄тпос ам та па̄вылн ос Ха̄льӯс район янытыл рӯпитан школат уральтаӈкве тах ялэ̄гум, школат рӯпитан хо̄тпат ёт потыртаӈкве патэ̄гум».Округ Дума депутат Надежда Алексеева ос ты урыл ла̄тыӈ ла̄выс. Тавēн пēс йис ма̄т о̄лнэ щēмьят та̄нки та̄рвитыӈ ва̄рмаляныл урыл пищма хансэ̄гыт. Та ма̄т о̄лнэ ма̄хум пуссын акв реестр-нэ̄пакн хасвēсыт, та̄н самын патум ня̄враманыл ма̄гыс хус со̄тыра солко̄вил мивет. Тувыл ня̄врам акв та̄л ос хо̄т э̄тпос сыс пособия-олныл ойтаве. Ос садикн ат ке виве, ня̄врам ма̄гыс олн воссыг атойтаве.Надежда Геннадьевна ла̄выс, во̄рт о̄лнэ щēмья хоты садикн ня̄врам тотыглаӈкве патытэ. Ты щēмьят ты пособия-олныл э̄лаль ойтуӈкве э̄рēгыт. Татьяна Мохо-викова ювле ла̄выс, пособия-олныл туп садикн ат ялантан ня̄врамыт ойтавет. Пēс йис ма̄т яныгман ня̄врамыт ма̄гсыл мо̄т са̄ккон пирмай-таӈкве э̄ри. То̄нт во̄рт о̄лнэ щēмья ты олныл нё̄туӈкве о̄с патаве. 

	Людмила Теткина 
