
О̄йттур э̄тпос 13 хо̄талныл «То̄рум Маа» музейт «Искусность мастерства» нампа суссылтап рӯпиты. Касум па̄вылт о̄лнэ ханты э̄ква Аксинья Григорьевна Ерныхова ю̄нтум пормасанэ тот суссылтавет. 
Тав ма̄щтыр хо̄тпаг о̄лы, тучаӈыт, супыт, са̄с ху­сапыт ос мо̄т пормасыт ю̄нтуӈкве сака ха̄сы. 
Ханты э̄ква са̄в та̄л ка̄ркамыг рӯпитанэ̄тэ ма̄гсыл «За доблестный труд» нампа ма̄глын тагатан по̄сыл ос ма̄щтырыг ю̄нсхатнэ̄тэ ма̄гсыл «Народный мастер России» намыл майвес. 
Аксинья Григорьевна Ха̄льӯс район (ань Белоряский) Хуллор па̄вылт самын патыс. Омаге-а̄тяге Григорий Захарович ос Федосья Яковлевна Тоголмазовыг са̄лы ӯрим, хӯл алыщлым о̄лсы̄г. Тэ̄н нила а̄ги янмалтасы̄г, Аксинья щар ма̄нь ня̄врамыг о̄лыс. Григорий Захаро­вич ма̄нь а̄гитэ хӯл алыщ­лаӈкве, са̄лы ӯруӈкве, во̄раяӈкве ханищ­тастэ. 
А̄ги яныгмас, «Хуллорский» колхозн рӯпитаӈкве патхатас, хӯл алыщлым, са̄лы ӯрим яласас. Тувыл хум ва̄рыс, о̄йкатэ̄нтыл Алексей Григорьевич Ерныхов ёт «Казымский» совхозт китыт бригадат са̄лы ӯрим яласасы̄г. Ётыл Касум па̄вылн ва̄нтлас,  «Оленёнок» ня̄врам ӯргалан колт кӯр па̄лтыглым рӯпитас, 1986 та̄лт пенсиян минас. О̄йкатэ̄нтыл нила ня̄врам янмалтасы̄г. Ань Аксинья Григорьевна са̄в апыгрищ о̄ньщи. 
Ю̄нсхатуӈкве ма̄ньта̄гыл оматэ̄­ныл ос Хуллор па̄выл ма̄щтыр нэ̄кветныл ханищтахтас. Тав са̄лы совныл хорамыӈ тучаӈыт, хӯрыгсовыт ю̄нты, сакныл нё̄тнэ турло̄псыт, пальсакыт саги, са̄сныл хусапыт, па̄йпыт, со̄втыт, а̄пат ва̄ри. Ма̄щтыр э̄ква ла̄выс, тав са̄сныл пормасыт ю̄нтуӈкве сака э̄рупты. Са̄с хусапыт, тōтапыт са̄лы та̄ныл ю̄нтыянэ, хорамыт о̄с такви щурты, хумус ма̄ньта̄гыл оматэ̄н ханищтавес.  Са̄лы лувныл тумран ва̄руӈкве о̄с ха̄сы. Тав пормасанэ са̄всыр выставкат ань суссылтавет. 
Ма̄щтыр э̄ква Касум па̄вылт ханищтапытын акваг во̄выглаве, тот ма̄ньлат хо̄тпат ма̄щтырлаӈкве ханищтыянэ. «Касум ёх» нампа центр-колт рӯпитан ма̄хум ёт тав о̄с акваг рӯпиты, тот пēс йис ва̄р­малит урыл  потырты. 
Тав са̄в пēс потрыт, мо̄йтыт, э̄ргыт ва̄г, тав палтэ учёныит, нэ̄пак хаснэ хо̄тпат ва̄ти­хал ёхталэ̄гыт. Э̄рганэ, мо̄йтнэ, потранэ ЮНЕСКО «Память мира» нампа программан хас­вēсыт. Ма̄ янытыл о̄лнэ сосса ма̄хум пēс йис ва̄рмаляныл тув ань акван-атавет, хансавет. 
«То̄рум Маа» музейт рӯпитан хо̄тпат ты ка̄ркам, ма̄щтыр э̄ква ёт о̄с ва̄йхатэ̄гыт. 2019 та̄лт Аксинья Григорьевна са̄сныл а̄пат ю̄нтуӈкве, хорамыл щуртуӈкве ма̄хум тот ханищтасанэ. Ань та колт тав ю̄нтум лов пормасанэ о̄ньщавет ос са̄всыр выставкат суссылтавет.
Ты та̄л лӯпта э̄тпос 14 хо̄талэ̄т ханты э̄ква 87 та̄лэ тōвлыс. Тав яныгпа̄лаг кос ēмтыс, тувыл суссылтапн Ханты-Мансийск ӯсн такви ёхталас. Тав рущ ла̄тыӈ ат ва̄г, потре тав ётэ ёхталам рӯтэ̄н рущ ла̄тӈыл толмащлавес.  
Аксинья Григорьевна урыл ёмас, сымыӈ ла̄тыӈ Ханты-Мансийск ӯст о̄лнэ ма̄щтыр э̄ква Зоя Никифоро­вна Лозямова ла̄выс: 
– Ам таве ма̄нь та̄гыл ва̄глум, Аксинья Хуллор па̄вылт о̄лыс, ам Помут па̄вылт яныгмасум. Матъёмас, ма̄н халанувт тамле мӯтра, пēс йис ва̄рмалит ва̄нэ хо̄тпат о̄лэ̄гыт ос ма̄ньлат хо̄тпат ханищтэ̄гыт.
Учёный э̄ква Евдокия Андреевна Нёмысова суссылтапн о̄с ёхталас. Тав Аксинья Григорьевна, ма̄щтыр э̄ква ёт, хоты порат ва̄йхатас, та урыл потыртас:
– Ам 1990 та̄лт Белоярский ӯсн рӯпатам щирыл ялсум. Та ӯст ё̄мыгтым, акв ла̄пкан щалтсум. Тот нё̄тнэ а̄кань ка̄саласлум ос та̄ра ёвтыслум. Тыналахтын нэ̄ китыгласлум: «Хотьют ты а̄кань ю̄нтыс?» То̄нт ла̄ввēсум, тох щаквщуӈкве Касум нэ̄ Аксинья Григорьевна туп ха̄сы. Та порат ам тав ётэ ва̄йхатуӈкве тахмаясум. Ётыл Касум па̄вылн ялсум, ты ма̄щтыр э̄ква ёт хо̄нтхатыгласум. Белоярский ӯст ёвтум а̄канюм ам ань тыг мус о̄ньщилӯв.
«Ма̄щтыр хо̄тпат Союзаныл»  кущай нэ̄ Надежда Молданова ёмас, сымыӈ ла̄тыӈ Аксинья Григорьевнан ла̄выс ос суп ва̄рнэ то̄рыл мӯйлуптастэ. 
Ма̄щтыр ханты э̄ква ю̄нтум пормасанэ таквсы мус «То̄рум Маа» музейт суссылтаӈкве тах патавет.
Людмила ТЕТКИНА
