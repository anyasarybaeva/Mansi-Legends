
Силава па̄выл Кондинский район Урай ӯс ляпат о̄лы. Ты па̄вылт Ольга Александровна Фомичева тактēт о̄лы, тав тот этноцентр ӯнттыс. Та̄лэ-тувēт тот ӯщлахтуӈкве ро̄ви.
О̄йттур э̄тпос 29 хо̄талныл во̄ртур э̄тпос 2 хо̄тал мус тот яныглат ма̄хум ма̄гыс «О̄лупса нюлыкис 50+. Со̄тыӈыщ о̄луӈкве пēриен», рӯщ щирыл «Радуга жизни 50+ Выбери быть счастливым» нампа фестиваль о̄лыс. Ты ва̄рмаль Любовь Свинцова ва̄рыглытэ, такви Екатеринбург ӯст о̄лы. Тув хусахкем хо̄тпа ёхталас. Са̄выӈпа̄лэ э̄кват, та̄н Екатеринбургныл, Тюменьныл, Свердловский областьныл, Урайныл ёхталасыт. Ханты-Мансийск ӯсныл Людмила Яковлевна Родионова Паял о̄йкатэ̄нтыл ос ам ялсӯв.
О̄выл хо̄талт хо̄талъятыт мир тув ёхтуӈкве о̄вылтахтас, ма̄хум тыттувēсыт, тувыл па̄выл хосыт экскурсия о̄лыс. Та юи-па̄лт ма̄н Нэлли Межевых, психолог нэ̄, ёт са̄всыр ва̄йхатан ёнгил ёнгысӯв. Акв пӯмащ ёнгил, ма̄хум ка̄танылтыл пувхатым мувлахи лю̄лēгыт, акв хо̄тпа котильт лю̄ли, такви наме та̄кыщ то̄рум нупыл ро̄ӈхитэ, тувыл самаге лап-пантыяге, мир тав наме ос тох аквъёт суиӈыщ то̄рум нупыл ро̄ӈхияныл, хо̄тпа таквина̄тэ хӯнтлы, ётыл ла̄ви, хумус таквина̄тэ хӯнтластэ. А̄нумн тай сака рēгыӈыг ēмталас. Э̄типа̄лаг ма̄н пуссын атхатсӯв, ка̄сыӈ хо̄тпа такви урыл потыртас, хо̄т о̄лы, ма̄ныр ва̄ри ос ма̄нрыг тув ёхтыс.
А̄лпыл ма̄хум зарядка ва̄рсыт, хотьют ёса йӣв ка̄тыт пувим ё̄мыгтас, хотьют йога щирыл ӯщлахтас. Тувыл Хо̄нтаӈ ма̄ На̄й-О̄тыр нупыл пӯрлахтасӯв, пуӈк пинсӯв, а̄ращт атыӈ сыртэп па̄йтсув ос тэ̄сув.
Ётыл то̄ват Нэлли Межевых палт «Хо̄тпа такви щирыл о̄лнэ поратэ» семинарн минасыт, хотьют няслуӈкве минас, ня̄врамыт моторха̄пыл тотыглавēсыт. Хо̄талъят юи-па̄лт ма̄хум э̄рыг э̄ргуӈкве минасыт, турсуяныл нё̄тнэг э̄ргын ма̄гыс Ирина Носкован ханищтавēсыт, тав ос Екатеринбург ӯсныл ёхтыс.
Китыт хо̄талт Владимир Енов, нэ̄пак хаснэ а̄с хум, ёхтыс, ма̄хум ёт хо̄нтхатыглахтыс, хансум мо̄йтанэ ос потранэ урыл потыртас. Тувыл хотьют таӈхыс, йӣквуӈкве ханищтавēсыт. Э̄типа̄лаг ма̄хум та̄нки хансум э̄рыг э̄типа̄ла о̄лыс, а̄ращ ва̄тат ӯнлахо̄лсув. Урайныл ёхталам о̄йкаг нё̄тнэг э̄рыг э̄ргысы̄г, Анна Копьева, Половинка па̄вылт о̄лнэ хо̄нтаӈ ма̄ньщи нэ̄ такви хансум стихотворениянэ ловиньтас, та̄наныл хӯнтлым хоса ӯнлахо̄лсув, тувыл ос мāнти э̄рыг э̄ргысӯв.
Хӯрмит хо̄тал ма̄хум о̄с тох рӯпитасыт, ма̄н Людмила Родионова о̄йкатэ̄нтыл Половинка па̄вылн ялсӯв. Тот рӯтанэ палт щалтсасӯв, тувыл Анатолий Николаевич Хомяков э̄кватэ̄нтыл Учинья па̄вылн ялсӯв. Людмила Яковлевна оматэ та па̄влыт самын патум, тот ань нэ̄мхотьют ат о̄лы. Па̄выл о̄вылт памятник тӯщтым о̄лы, тот хансыма, ты ма̄т Учинья нампа па̄выл о̄лыс. Ма̄-витэ сака нё̄тнэ.
Ювле ёхтумувт ма̄хум Л.Свинцова ёт я̄рмак то̄р-ло̄мтыл ос сакыл ка̄миньт сакква̄лыг хартэ̄гыт. Э̄типāлаг «Самарьяне» нампа э̄ргын ансамбль ёхталас, ёмас, нё̄тнэг э̄ргысыт, Ольга Фомичёва о̄с та̄н ётаныл э̄рги.
Во̄ртур э̄тпос о̄выл хо̄талт Половинка па̄влын хо̄нтаӈ ма̄ньщит Учинский музейн ялсӯв. Ты музей Анатолий Николаевич Хомяков о̄вылтастэ ва̄руӈкве. Тыт хо̄нтаӈ ма̄ньщит ӯра, о̄лнэ кол, ма̄нькол, а̄мпар, са̄всыр алщит, а̄рпи о̄лы. Я̄нас колт та ма̄т о̄лнэ ӯит, товлыӈ ӯит сованылныл А.Н. Хомяковн ва̄рим хурит о̄лэ̄гыт.
Тувыл Учинья я̄ ва̄тан ялпыӈ ма̄н ялсӯв, тот карыс ур, на̄ӈк щахыл о̄лы. На̄ӈкыт татем карскапаит ос осыӈыт, акв на̄ӈк нила хо̄тпа ка̄тыл вуйхатым мувылтэ̄гыт. Э̄типа̄лаг ка̄сыӈ о̄лнэ колт ощхуль ва̄рнэ каснэ нак о̄лыс. О̄влэт э̄кват тыт ханищтам пēс йӣкв йӣквсыт, тувыл хотьют нас ва̄ти э̄рыгсов э̄ргыс, то̄ват ты фестиваль ос ма̄хум урыл пӯмащ стихотвореният хассыт, пионерыг ёнгим ловиньтасыт, Августа Васильевна Гамаюрова «Кӯренька» э̄рыг э̄ргыс ос тумраныл ёнгыс, ма̄н о̄лнэ колувныл Людмила Родионова Юван Шесталов стихотворениятэ ловиньтас, ам «Петущ» э̄рыг э̄ргысум, о̄йкатэ о̄с стихотворение ловиньтас.
Юи-о̄выл хо̄талт а̄лпыл пӯрлахтасӯв, ха̄ль товытн а̄рсын нэ̄гсӯв. Ма̄хум Силава урыл кина сунсуӈкве минасыт, ма̄н ювле-минмыгтасӯв. Хо̄талъят порат мир пуссын юв ла̄кква-миныгласыт.
Ты ма̄н ялмумт са̄в йильпи ма̄хум ёт ва̄йхатасум. Акв яныглат нэ̄ — тыи Августа Васильевна Гамаюрова, тав Урай ӯст о̄лыс, исколат ня̄врамыт э̄ргуӈкве ханищтасанэ, тав Ольга Фомичева ос ётыл тав ня̄враманэ ханищтас, пенсиян ква̄лыс, ань Тюмень ӯст о̄лы. Тав стихотвореният хансы, ма̄навн о̄с ловиньта̄лсанэ, тумраныл, са̄ӈквылтапыл ёнгуӈкве ха̄сы, то̄ва ма̄ньщи э̄ргыт ва̄г, та̄ланэ та кос янгыт, такви тай щар татем ка̄ркам, ма̄ныр ва̄рмальн пуссын вуйхаты. Ма̄ньщи мир йис о̄лупсатэ урыл сака пӯмщалахты.
Паял Родионов ка̄сыӈ хо̄тал а̄лпыл няслыс, ма̄нь сорт пувыглас, на̄й посымыл понсла̄лсанэ, хӯл исмит па̄йтыглас, ма̄н тай са̄в хо̄тпа ща̄гтым йильпи атыӈ хӯл тэ̄пъяласув, ма̄хум тавēн яныг пӯмащипа ла̄тыӈ ла̄выгласыт.
Ольга Фомичёва ляпаг о̄с ат ва̄слум, татем ёмас па̄выл ӯнттум, ты ма̄гыс са̄в ё̄р э̄ри. Минамув э̄лы-па̄лт ма̄хум тавēн ос яныг пӯмащипа ла̄тыӈ ла̄всыт, тувыл ос тав ва̄рмале э̄лаль тотнэ хо̄тпа вус янмалты.
Силава па̄выл нё̄тнэ ма̄т о̄лы, Конда я̄ овты, сыстам лылыēп, тыт татем ёмас ӯщлахтуӈкве. Тув ӯщлахтуӈкве ялэ̄н!
