
Рēтыӈ ю̄свой э̄тпос 10 хо̄талныл 14 хо̄талэ мус Ханты-Мансийск ӯст «То̄рум Маа» нампа музейт ханищтап о̄лыс, рущ ла̄тӈыл тох намая̄лвес: «Традиционные плетённые пояса, орнаментированные вязаные чулки и бытовая деревянная утварь обских угров».  
Ма̄щтыр ма̄хум Белоярский, Октя­брьский, Ханты-Мансийский, Сургут­ский ос Ха̄льӯс районы­тныл тыг ёхталасыт. «То̄рум Маа» музей кӯщай ва̄ӈын нэ̄ Эрика Сургутскова мӯй ма̄хумн ла̄выс: «Музеювт 1999 та̄л па̄сныл са̄всыр ха­нищтапыт щё̄пи­та̄ла­вет. 20 та̄лыт сыс округ яны­тыл о̄лнэ сосса ма̄хум са̄пта сагуӈкве, йӣвныл а̄ныт ёргуӈкве, са̄сныл са̄всыр то̄тапсовыт ва̄­руӈ­кве ос мо̄т щирыл ма̄щ­тырлаӈкве тыт ак­ван-атхатыгла̄лсыт. Ты ханищтап ма̄н щар о̄выл щёс ва̄рыслув, ты э̄лы-па̄лт са̄нсква̄лгыт, э̄н­та­пыт, щулкиныт сагуӈкве ма̄хум тыг ат во̄выгла­санӯв. Мо̄лты та̄л яныг таквс э̄тпост ма̄н Ком­сомольский ӯсхулыт 30 колн ва̄нтласӯв, ты ха­нищтап о̄выл щёс ты колт ва̄рēв».

Ты юи-па̄лт учёный нэ̄ Татьяна Александровна Молданова пēс йис ва̄р­малит урыл потыртас ос ма̄щтыр ма̄хум ёт-тотум пормасаныл суссанэ. Тав ла̄выс, ханты ма̄хум пēс порат ва̄ит сагуӈкве патсыт. Сэ̄тапыт та̄н па̄ля ос кӯтюв пунныл ва̄рсыт, тувыл выгыр ос вит оспаг кēлылтасаныл. Щулкиныт та̄н я̄ӈк, вы­гыр ос вит оспа сэ̄тапыл сагсаныл. Ань ма̄щтыр ма̄хум са̄всыр сэ̄тапыл сагēгыт ос са̄всыр хансат акван-тэ̄лыгтэ̄гыт. Та­мле сагим ва̄ит нё̄тнэг кос сусхатэ̄гыт, тувыл хантыт тох щар ат ва̄рсыт. 

Учёный ма̄хум ма̄­нь­щит ос хантыт пēс йис о̄лупсаныл акваг ханищтыяныл. То̄ват ла̄­вēгыт, пēс порат сосса ма̄хум тамле маснут ат о̄щсыт, рущ манос саран ма̄хмы­тыл ёвтыг­ласыт. Татьяна Александровна ла̄выс, тамле щулкиныт ханты нэ̄т пēс пора та̄гыл сагуӈкве ха̄сэ̄гыт, ханты ла̄тӈыл «сэвум вей» манос «ханшаӈ вей» ла̄вавет. Пēс йис порат та̄н рущ ос саран ма̄хум нупыл сунсым ты ла̄гыл маснут та̄нки сагсыт. Тамле ва̄ит А̄с я̄ ва̄тат о̄лнэ хантыт о̄в­лэ̄т о̄нь­щуӈкве патсыт. Тувыл са̄лыӈ ма̄хум та̄н ну­пыланыл сунсым о̄с сагуӈкве патсыт. Ань  Касум па̄вылт о̄лнэ ханты нэ̄т тамле ла̄гыл маснут пуссын масыг­лэ̄гыт. 

А̄с ма̄ньщит сагим ва̄ит о̄с пēс йис та̄гыл о̄щсыт. Та̄гт я̄ ва̄тат о̄лнэ ма̄ньщит тамле маснут ат о̄ньщигласыт. Ань о̄лнэ нэ̄квет ханты ма̄хум нупыл сунсым нё̄тнэг масхатнэ ма̄гсыл тамле ва̄ит сагуӈкве о̄с патсыт. 
«То̄рум Маа» нампа музей рӯпитан ханты нэ̄ Раиса Германовна Решетникова ма̄щтыр ма̄хум э̄лы-па̄лт «Орна­ментика обских угров» нампа йильпи нэ̄пак урыл потыртас. Ты нэ̄пак пēс порат венгерский ос финский учёныит ма̄ньщи ос ханты хора­мыт урыл хассыт. 

Мо̄лты та̄л учёный нэ̄ Ольга Рындина ты нэ̄пак рущ ла̄тӈыл тол­мащластэ ос та̄ратастэ. Тот хо̄нтаӈ ма̄ньщит ю̄нтум, сагум пормаса­ныл урыл о̄с хансым о̄лы. Та ма̄т о̄лум ма̄нь­щит тамле ва̄й о̄щсыт, та̄н о̄с па̄ля, кӯтюв пунныл сэ̄тап ва̄р­сыт. Хо̄нтаӈ ма̄нь­щит сагум маснутаныл Раиса Решетникова тот сус­сыл­тасанэ. 
Ты юи-па̄лт ма̄хум пуссын ма̄щтыр­лаӈ­кве во̄ввēсыт, музейт нёлолов ма̄т ханищтап рӯпитас. Ма̄щтыр нэ̄ Светлана Астапович ма̄хум А̄с ма̄ньщит ва̄й сагуӈкве ханищтасанэ. Та̄н ты маснут «юнтлаӈ ва̄й» ла̄вияныл. Светлана ла̄выс, та̄н ва̄ит хосаг са­гияныл, ла̄гылсор ёлытэ̄т акван вос атхаты. Пēс порат А̄с ма̄ньщит тамле сагим ва̄ит я̄ӈк сэ̄тапыл сагсаныл ос ялпыӈ хо̄та­лыт туп масыг­ла­саныл. 

Ханты хум Тимофей Молданов ма̄хум са̄нс­ква̄лыг сагуӈкве ханищ­тасанэ. Учёный хум ла̄­выс, тав яныгмам ма̄тэ̄т, Юильск па̄вылт, пēс по­рат са̄нсква̄лгыт туп хум хо̄тпат выгыр сэ̄та­пыл сагсыт ос ялпыӈ хо̄талт я̄ӈк ва̄йн нэ̄гсала̄лсаныл. 
Хо̄нтаӈ ма̄ньщи хум Анатолий Брусницын па̄ля пун коснэ ма̄гсыл  консуп ёргыс. Тав Хо̄н­таӈ район Старый Катыш па̄вылт яныгмас. Ты ма̄нь па̄вылкве Кон­динский па̄выл ля̄пат о̄лы. Анатолий ла̄выс, тав яныгмам поратэ̄т рӯтанэ пуссын па̄ля ян­малтасыт, тамле кон­суп пун сыстамтан ма̄гсыл о̄щсыт. Тав ма̄ньта̄гыл йӣвныл ёргуӈкве ханищ­тахтас. О̄патэ Анатолий Михайлович Косяков ма̄щтыр хумыг о̄лыс, 1999 та̄лт а̄тимыг ēм­тыс. То̄нт Анатолий иӈ ма̄нь ня̄врамыг о̄лыс. Тав акитэ̄н Игорь Анато­льевич Косяковн тамле консуп ёргуӈкве ос мо̄т щирыл рӯпитаӈкве ха­нищ­тавес. 

Касум па̄вылт о̄лнэ ма̄щтыр хум Яков Никифорович Тарлин ва̄тихал «То̄рум Маа» музейн ханищтапн во̄­выглаве. Ань о̄лум семи­нарт тав сов тынт­лан йӣв ва̄рыс, тавēн ма̄нь пыге Георгий нё̄тыс. 
«То̄рум Маа» музейт рӯпитан ханты хум Вячеслав Кондин пув­лынкол ма̄гсыл ха̄ль йӣв­ныл са̄всыр ӯмпит ёргыс. 
Касум па̄вылныл ёх­талам ханты нэ̄ Вален­тина Тарлина ма̄ньлат а̄гит па̄ля пунныл сэ̄та­пыт ва̄руӈкве ханищта­санэ. Валентина ла̄выс: «Ам амки Ванзеват па̄­вылныл о̄лэ̄гум. Ма̄нь­та̄гыл ва̄слум, хумус омам па̄ля пунныл сэ̄тап ва̄рыс. Тӯя порат хунь тӯйт толы, па̄лят хот-хӯратавēсыт. Пун о̄влэ̄т ёмащакв хот-посвес, то̄с­лувес. Тувыл ма̄н, ня̄вра­мыт, пун ла̄кква-ма­ныг­таӈкве, порсыт хот-виӈкве ӯнтталаве­сӯв. Мощ яныгмасув, пун­ныл сэ̄тап ва̄руӈкве ха­нищ­та­весӯв. Ань тай са̄всыр сэ̄тап ла̄пкат тыналаве, тох ва̄руӈкве воссыг сака ат э̄ри. О̄йкам са̄лы ӯрим во̄рт акваг яласы, ла̄глаге ул вос по̄лявег, ам тав ма̄гсылэ кӯтюв пунныл сэ̄тап ва̄рēгум ос носкил, па̄ссал сагилум. Тамле маснутыл ла̄глаге, ка̄таге ат по̄лявēг».  

«То̄рум Маа» музейт рӯпитан нэ̄ Наталья Евгеньевна Краснопеева ма̄хум э̄нтапыт сагуӈкве ханищтасанэ. Тамле э̄нтапыт Ха̄льӯс ляпат о̄лнэ ханты ма̄хум сагē­гыт. 
Ма̄щтыр хо̄тпат ат хо̄тал рӯпитасыт ос пус­сын аквъёт налыман арыгкем пормас ва̄р­сыт ос «То̄рум Маа» музейн мӯйлуптасаныл. Ат хо̄тал сыс музейн 140 арыгкем э̄лумхо̄лас ханищтахтуӈкве ёхтала­сыт. Та̄н халанылт са̄в ма̄ньлат хо̄тпа о̄лыс. Ханищтап оигпан э̄лы-па̄лт «Нитей узоры» нампа суссылтап ва̄р­вес, ма̄хум сагум, ва̄рум пормасаныл тот сус­сыл­тавēсыт.   
  
       
