
Йильпи о̄вылтахтам та̄лт порсанув э̄л тотнэ ма̄гыс мо̄т щирыл ойтхатуӈкве патсӯв. Ты э̄лы-па̄лт ка̄сыӈ щēмья манах квадратный мēтраӈ колт о̄лыс, ЖКХ па̄лыл порс ойтнэ ма̄гсыл тув ловиньтым олныл пиныглавес. Ань ка̄сыӈ щēмьят манах э̄лумхо̄лас колт хансым о̄лы, таса̄вит ма̄хманыл ма̄гыс та ойтхатэ̄гыт. Акв хо̄тпа ма̄гыс 133 солко̄ви ойтуӈкве э̄ри. Щēмьят акв-кит э̄лумхо̄лас о̄лы ке, та̄н аквта са̄витэ̄т ойтнэ солко̄вил хультсыт. Ос яныг щēмьяӈ колыт та̄н тах са̄в олн ойтуӈкве патэ̄гыт. 
Тыи ёмас ман а̄ти, ань ты о̄вылтыт потыртаӈкве пуӈктотнэ кӯщаит сапра̄нин акван-атыглавēсыт. Тувыл то̄ва ӯсыт ман районыт та̄н ётаныл ищхӣпиӈ ут хосыт потыртасыт. Округт порс атнэ тэ̄лат ма̄гыс «Югра Экология» кол пуӈктотуӈкве пēриявес. Ань та̄н ётаныл пуссын мирколыт договор-нэ̄пак вос хансэ̄гыт. 
Порс ма̄гыс олн ойтнэ са̄витэ ӯсыт ос районыт щирыл са̄всырыг ловиньтавēсыт. Тох Ханты-Мансийск, Нефтеюганск, Пыть-Ях, Урай, Нягань ос Югорск ӯсыт, тувыл Ханты-Мансийский, Нефтеюганский, Кондинский, Советский ос Октябрьский районыт акв хо̄тпа ма̄гыс 133 солко̄вил ловиньтавēсыт. Та ӯсыт ос районыт «южный регионыг» ла̄вавет, та̄н ань пуссын договор-нэ̄пак хансым о̄ньщēгыт. Ос Мегион, Лангепас, Радужный, Покачи, Когалым, Сургут ос Нижневартовск ӯсыт, тувыл Сургутский, Белоярский, Ха̄льӯс ос Нижневартовский районыт «лӯима̄ регионыг» хасвēсыт. Та̄н акв э̄лумхо̄лас ойтнэ тынэ ма̄гыс иӈ ат потыртахтасыт, э̄рнэ нэ̄пак иӈ щё̄питэ̄гыт. 
Манрыг тамле тариф ва̄рсыт, ты ва̄рмалит палт кӯщаиг о̄лнэ хум Алексей Власов тох ла̄выс : «Ма̄хумныл порс ма̄гыс винэ олныт ма̄н 65% ма̄шинал тотнэ ма̄гыс холтыянӯв, порсыт порсанят ла̄кква-щё̄питан ма̄гыс 21%  олн тув холтаве ос 13% олныт ма̄н ётув рӯпитан колытын ла̄кква-ӯртыянӯв».  
Сапра̄нит кӯщаит китыглавēсыт, ань то̄ва щēмья рӯтэ колэ̄т хансым о̄лы ос такви тот ат о̄лы, ань та̄н ма̄гсыланыл наска̄ссыг олн та ойтэ̄гыт. То̄ват хо̄т мо̄т ӯст ханищтахтэ̄гыт, мо̄таныт дачан ва̄нтлысыт ос тот о̄лэ̄гыт. Тувыл дача о̄щнэ хо̄тпа китынтыг порс ойтнэ олныл я̄нас пинаве. Ты ма̄хум ювле-ла̄ввēсыт, та̄н та рӯтаныл ма̄гыс справка-нэ̄пак вос тотэ̄гыт, хо̄т ос манах та̄л тав ханищтахтым яласы, пыгыт хо̄т ос манах э̄тпос армият тотыглавет, хотталь ӯщлахтын ма̄н минасыт ке, юн а̄тимыт ке – яласам билетаныл вос суссылтэ̄гыт ос заяление вос хансэ̄гыт. Та порат мощща олн ойтуӈкве патэ̄гыт. 
