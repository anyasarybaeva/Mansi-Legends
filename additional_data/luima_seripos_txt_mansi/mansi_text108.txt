
 
Я̄ӈк на̄тнэ э̄тпос нёлоловхуйплов щис­лат музеит янытлан мирхал хо̄талыг о̄лы, таве 1978 та̄л па̄сныл янытлаве. Ма̄н окру­гувт соссаӈ мир культура суссылтым са̄в музе­ит рӯпитэ̄гыт. Тот са̄всыр маснутыт, ёсат, а̄пат о̄ньщавет ос хунь э̄ри, выставкат ва̄рыглавет, пēс йис пормасыт мирн суссылтавет.
Ма̄н ма̄ньщи ос хан­ты пормасанув «То̄рум Маат» о̄ньщавет ос тув та̄л сыс 20 со̄тыра хо̄тпа ёхталэ̄гыт. Му­зейт рӯпитан ма̄хум та̄нти ялпыӈ хо̄таланыл янытлан ма̄гсыл, порма­сыт мӯйлуптам хо̄тпат ос мо̄т мӯй ма̄хум тув во̄виньта̄лсаныл. Пор­масыт коныпал З.С. Рябчикова ловиньтан нэ̄пакыт тотыс. Тав ла̄выс: «Ам хот-а̄ти финно-угорский ми­рыт о̄лнэ ма̄тын ялан­тасум, са̄всыр ёмас нэ̄пакытыл мӯйлуптавēсум, ань та̄наныл н а̄ н м у з е и н м ы г а ­нум. Ка̄сащан хо̄тпат т ы г в о с ёхт а л э̄ г ы т ос тыт тах ловиньтэ̄гыт». Г.С. Райшев такви по̄слум карти­натэ хуньт ты музеин мӯйлуптастэ. Тот ӯльпа по̄слым о̄лы. Ла̄выс, хунь ӯльпат по̄слы, ак­ваг «То̄рум Маа» ном­тын ёхты. Со̄ль, карти­натэ щар та ма̄ хурипаг сусхаты.
Са̄всыр пормасыт мӯйлуптам хо̄тпат му­зей кӯщай нэ̄н В.Н. Кочетыгован нё̄тнэ а̄нытыл ос тынта̄л экскурсиятын ялантан нэ̄пак-ло̄мтытыл мӯйлуптавēсыт, пӯмащипа ла̄тӈыл ла̄ввēсыт. М.К. Волдина нила сампа нуй тармыл ю̄нтум А̄яс о̄йка хансатэ о̄с ты му­зейн мистэ. Тав ла̄выс: «Ты ам э̄ргын ос йӣквнэ ансамблюм ма̄гсыл ю̄нтыглам нуюм. Ань таве о̄щнэм ва̄т нупыл хӯрум та̄лыг ēмтыс. Йильпи­иг ю̄нтуӈкве таӈхēгум, таима̄гыс тыим музейн мӯйлуптылум. Амти мо̄тан ю̄нтэ̄гум, ты нуй тармыл ю̄нтум хансам ма̄н хо̄т-а̄ти яласым ёт-тотыгласлӯв, ēранэ мощ хот-расмуӈкве пат­сыт. Ам ва̄глум, тыт «То̄рум Маат» тав мӯсхал щирыл о̄ньщаве. Хуньт ня̄врамытын, апганумн сунсыглаӈкве тах па­таве».
Мо̄тыт ёмас тэ̄ла тамле о̄лыс: тот рӯпитан учё­ный э̄ква Е.А. Нёмысова 77 та̄лэ то̄влыс. Тав тот ма̄хмытын янытлавес, са̄в ёмас ла̄тӈыл ла̄ввес, са̄всыр мӯйлупсатыл мӯйлуптавес. Тит са̄т щислаге ма̄гсыл атыӈ тэ̄нутыӈ пасан ва̄рыглас, хӯлыӈ ос нё̄влиӈ ня̄нил ма̄хум тыттувēсыт, ща̄ил айтвēсыт.
Ань о̄лнэ то̄рмувт сыреса̄т ищхӣпыӈ ут о̄лы. Тох ты музей ма̄гсыл тамле лов ищхӣпыӈ ут­кве ёвтвес, рущ ла̄тӈыл та̄н «аудиогид» ла̄вавет. Тув З.Н. Лозямова ос В.Ю. Кондин музей урыл потыртан экскурсиянэ̄н хансым о̄лэ̄гыт. Мӯй хо̄тпа тамле утыл миве, тав музей янытыл ё̄мыгты, та ищхӣпыӈ утэ тавēн та потырты. Тув английский ла̄тӈыл по­тыр о̄с хансым о̄лы, мо̄т хо̄н ма̄ныл ёхтын мӯй хо̄тпат о̄с аквта щирыл соссаӈ ма̄хум музейт ё̄мыгтаӈкве патэ̄гыт.
Ань йист тох та ēмтыс, ма̄ньщи ос ханты пор­масыт са̄выӈпа̄лэ туп музейт ка̄салаӈкве вēрмиянӯв. Тамле ма̄т рӯпитан хо̄тпат культу­рав э̄лаль ялтуптан ма̄гсыл сака ёмас ос э̄рнэ тэ̄ла ва̄рēгыт. Та̄наныл ма̄н ялпыӈ хо̄талыл янытлыянӯв, о̄с аквтох сымыӈыщ э̄лаль вос рӯпитэ̄гыт.
