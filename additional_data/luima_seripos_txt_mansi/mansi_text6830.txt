
Ты э̄тпост Ханты-Мансийск ӯст «Центр занятости» колт рӯпитан нэ̄ Ирина Шнайнер ма̄н газетавн ля̄ххал кēтыс. Ты нэ̄ ханищтап ва̄рмаль э̄лаль тотым рӯпиты. Ань э̄лумхо̄лас манхурип профессия щирыл ханищтахтуӈкве ка̄сащи, тав ты тэ̄латэ хосыт нё̄таве.
Ка̄сыӈ хо̄тпа номсахты, хоты тэ̄ла хосыт тавēн ханищтахтуӈкве э̄ри. Ётыл ты ва̄рмаль щирыл рӯпитаӈкве кӯпнитнувēг вос о̄лыс. Ханищтахтын ма̄т манхурип профессият о̄лэ̄гыт, о̄влэ̄т сунсуӈкве э̄ри. Тувыл на̄нки маныр ха̄сэгын ос ты рӯпата ём­щакв ва̄руӈкве вēрми­лын манос а̄ти, ты урыл о̄с ёмщакв номсахтэ̄н. 
Ты тэ̄лат рӯпитан спе­циалист-хо̄тпат ла̄тӈаныл щирыл, э̄лумхо̄ласн ма­тыр профессиян ханищ­тахтын э̄лы-па̄лт, тавēн ма̄к ты хӯрум ва̄рмаль та̄ра-паттуӈкве э̄ри: ты рӯпата тавēн пӯмащ о̄лы манос а̄ти, ты рӯпата мӯсхалы̄г ва̄руӈкве тав вēрмитэ манос а̄ти ос о̄лнэ ма̄тэ̄т тамле рӯпата о̄лы манос а̄ти. Психо­логыг рӯпитан учёный хум Е.А. Климов ты хӯрум ва̄рмаль урыл тох ла̄выс: «Таӈхēгум», «Вēрмēгум», «Э̄ри». 
Ань са̄всыр тэ̄ла щи­рыл рӯпата хо̄нтуӈкве ро̄ви. Ты управление, обслуживание, ханищтап, мир пусмалтап, творче­ство, тыналап, хӯлтнэ ва̄рмаль, исследование рӯпата, ма̄хум ӯргалан щирыл рӯпата о̄лы. Хоталь номтын паты, тув минэ̄н. На̄нки ма̄гсылын та̄ра-паттэ̄н, хо̄т на̄н рӯпитаӈ­кве ка̄сащегы̄н. 
Школа а̄стлам ма̄ньлат хо̄тпат, то̄ват мо̄т а̄гит-пыгыт ёт акван-юрщха­тым э̄лаль ханищтах­туӈкве минэ̄гыт, ос ты рӯпатаныл ёмщакв ат торгамтыяныл. То̄ванакт ня̄врамыт ща̄нянылн-а̄щанылн хотты про­фессиян ханищтахтуӈ­кве кēтавет. Ётыл ня̄врам ты тэ̄ла хосыт э̄рыӈ рӯпи­таӈкве ат паты. Тамле ва̄рмаль о̄с о̄лыглы. Ня̄врамын ул лю̄кам­тэлы̄н, тав хо̄т ханищ­тахтуӈкве таӈхи, тув вос мины, мо̄т ма̄н наска̄ссыг ул хуйтэлы̄н. 
Ань школа а̄стлам ня̄врамыт профессия хо̄нтуӈкве ат ке вēрмēгыт, та̄н «Центр занятости»  специалистытн нё̄туӈкве патавет. А̄гит-пыгыт ты телефон 8 (3467) 32-05-03 хосыт тув свонитаӈ­кве вēрмēгыт, тот та̄н хӯнтлавет ос э̄рнэ тэ̄лан хӯлтавет. 
Ты кол адресэ: Ханты-Мансийск ӯс, Карла Маркса ӯсхулы 12 кол, №1 колнак. Хӯлтнэ ла̄тыӈ ма̄гыс олн ойтуӈ­кве ат э̄ри. 
Николай МЕРОВ
 
