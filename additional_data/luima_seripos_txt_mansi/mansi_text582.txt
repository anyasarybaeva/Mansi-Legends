
Мо̄лал Ха̄льӯс район кӯщай нэ̄ Любовь Коротун Саранпа̄вылт  сапра̄ни ва̄рыглас. Па̄влыӈ ма̄хум хӯл алыщлан ва̄рмаль урыл тавēн потыртасыт. Та̄н ла̄внэ̄ныл щирыл, Кульпас па̄вылт «Рахтынья» нампа общинат рӯпитан ма̄хум сорых хӯл сэ̄руӈкве алгаль миннэ̄тэ порат Та̄гт я̄ толгыл па̄ӈвхитэ̄т лап-то̄варттыяныл. Ма̄хум потраныл щирыл, ань тыима̄гыс юи-о̄выл та̄лытт Саранпа̄вылн мощща хӯл ёхты. Хумус тох ēмтыс, Саквъя̄ ма̄хум хӯл алыщлаӈкве ат та̄ртавет, «Рахтынья» общинан ос хус вēрыста я̄ палытэ̄т сорых пувуӈкве ро̄ви. Аман хотьютын та̄н хӯл сэ̄рнэ порат я̄т хӯл алыщлаӈкве та̄ртвēсыт. Ам ты урыл са̄р нэ̄глум газетат хансыгласум. 
То̄нт ам Александр Голошубин, «Рахтынья» община кӯщай, ёт хо̄нтхатыгласум. Ты ва̄рмалит урыл таве китыгласлум. Маныр ты урыл тав потыртас, на̄н ань э̄лаль ловиньтэ̄н:
– Александр Игоревич, наӈки общинан урыл потыртэн. Хумус наӈ хӯл алыщлан ва̄рмаль щирыл рӯпитаӈкве о̄вылтахтасын?
– Советский Союз ла̄кква-патме порат предприятият пуссын вуньщалыг ēмтсыт. Та порат туп савыӈ хо̄тпа ат тӯлмантас. Са̄выӈпа̄лэ па̄влыӈ ма̄хум рӯпата та̄л хультсыт. О̄лнэ ма̄тем ма̄гыс сымум сака ща̄ргыс. То̄нт ам хӯл алыщлым рӯпитасум. А̄щум ма̄н палтув бригадирыг о̄лыс. Тувыл 2001 та̄лт ам хӯл алыщлан община ва̄руӈкве номылматасум. Община ва̄рмум порат нэ̄матыр ат о̄щсум. Амки ё̄румтыл ла̄щал-ла̄щал матыр-а̄ти ёвтсум, а̄щумн нё̄твēсум. Моторанум, «Бурананум» тыналасанум. Ты олнанум пуссын община э̄лаль тотнэ ма̄гыс ойтсанум. То̄нт ам ётум хӯл алыщлым мощща хо̄тпа рӯпитас. Пувум хӯланув амки па̄г-а̄лумтасанум, тыналаӈкве тотыг-ласанум. Тыщир ты ла̄щлакв общинам но̄х-во̄рмалтаслум. Ань рӯпитанэ̄в па̄сныл китхуйплов та̄лыг ēмтыс. Хӯрум предприятие о̄ньщēгум. Пуссын аквъёт китса̄т хо̄тпа ам палтум рӯпитэ̄гыт.
О̄влэ̄т пувум хӯланув нас тыналасанӯв. Ань ва̄тахкем процент са̄вит пувум хӯланув ма̄нки тэ̄нутыг ва̄риянӯв. Хӯланув солвалтэ̄в, то̄слэ̄в, восытэ̄в, пельменит, котлетат, фарш ва̄рēв. Ха̄льӯст, Ягримт, Кульпаст ла̄пкат пуссӯв. Ва̄рнэ тэ̄нутанув тот тыналэ̄в. Ты коныпал ма̄н округ янытыл ос э̄лаль мо̄т ма̄н тэ̄нутанув тыналаӈкве тотыянӯв.
– Саранпа̄выл ма̄хум ла̄вēгыт, на̄н община хо̄тпанын я̄ па̄ӈхвитэ хоса толгыл янытэ̄т лап-то̄варттыяныл. Тыима̄гыс Саквъя̄н сорых сэ̄руӈкве сака мощща ёхты. Наӈ ты урыл хомле номсэ̄гын?
– А̄ти, тыи сумп потыр. Ма̄н квотал мивēв. Тыгыл са̄внув хӯл ат пувēв. Ты ва̄рмаль а̄ти я̄ то̄варттан хосыт ēмты. Сорых хӯл ка̄сыӈ та̄лныл матрыг акваг ло̄ӈхальнув сэ̄руӈкве ӯнты. Ам номсэ̄гум, Саквъя̄ то̄самыг ēмтнэ ма̄гыс хӯл алгаль ат мины. Са̄ртын ма̄н рыбаканув тэ̄лы порат хӯл алыщлаӈкве Саранпа̄вылн ялантасыт. Ань юи-о̄выл хо̄тахкем та̄л сыс сорых Та̄гт я̄т сэ̄руӈкве ӯнты. Са̄ртын тот хӯл щар мощща хультсас. Мо̄лты та̄л тох о̄лыс. Хӯл сэ̄рнэ порат я̄т витэ ма̄ниг ēмтыс. Тыима̄гыс хӯл по̄р то̄ва ма̄т па̄гто̄свес. Тувыл ос то̄ва сорхыт со̄рганыл щар та̄тылат, кӣвырт няльщ туп хо̄нтыгласӯв. Я̄ витэ ма̄нь, хӯлытн тэ̄ӈкве нэ̄матыр, э̄лаль яныгман ва̄рмаль а̄тим. Таима̄гыс ты мощщами.
– Ха̄льӯс район кӯщай ла̄выс, на̄н сорых хӯл са̄вмалтан ма̄гыс по̄р государстван мыгы̄н.
– Ма̄н Тюмень ӯс наука институт ёт договор-нэ̄пак хассӯв. Аквхуйпловкем та̄л палыт хӯл по̄р тув та̄стэ̄в. Та по̄р Тобольск ӯсн хӯл янмалтан заводн тотаве. Акв па̄лэ ювле я̄н та̄ратаве. Мощло̄мт ос ла̄пкат тыналаве. 
– Саранпа̄выл ма̄хум ла̄вēгыт, на̄н хӯл алыщлаӈкве та̄нанылн ат мыгы̄н, хӯл алгаль ёхтуӈкве ат вēрми.
– Я-та-ты, хумус ат мыгӯв. Я̄ тармыл ка̄сыӈ хо̄тпа хӯл алыщлаӈкве вēрми. Саранпа̄выл, Ло̄пмус, Кимкъясӯй, Кульпас, Ягрим па̄влытт о̄лнэ ма̄хум пуссын аквтēм алыщлэ̄гыт. Нэ̄матыр ат ла̄вēв.
– Та̄нанылн ты урыл маныр ла̄вēгын?
– Та̄н та̄нки ма̄-вит па̄ӈктысаныл. Арген са̄в сыресыр техника тот яласы. Тэ̄лы порат я̄ хосыт «Бураныл» яласэ̄гыт, я̄ӈк то̄рнаве, хӯл рохтуптахты. Тувыл нё̄рт со̄рни ловтаве. Тыил о̄с я̄ витэ сака па̄ӈктаве. Таима̄гыс хӯл тув минуӈкве ат таӈхи. Ты коныпал та̄нки о̄с хӯл сака мори алыщлэ̄гыт. Сорых, сӯкыр, нялк миннэ порат а̄лыматта̄л пувēгыт. Ётыл ос ла̄вēгыт, э̄рттам ма̄н общинав хосыт хӯл мощщами.
 
Саквъя̄ ма̄хум ос община кӯщай потраныл тох акван аты ёхтысыт. Ос та сыс, ка̄сыӈ та̄лныл я̄нанувт матыр ва̄рмаль щирыл сорых акваг та мощщами. Ты тэ̄ла учёный хо̄тпатн 
ёмщакв ханищтаӈкве э̄ри. Атиӈк хотты порат хӯл та̄л хультэ̄в тах.
 
 
 
 
