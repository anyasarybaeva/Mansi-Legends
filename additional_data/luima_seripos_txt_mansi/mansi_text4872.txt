
Ювле хультум э̄тпост Ханты-Мансийск ӯст «Югра-классик» колт мир ма̄гыс ёмас тэ̄лат ва̄рнэ ма̄хум янытлавēсыт, та̄н мӯйлупсал майвēсыт, рущ ла̄тӈыл  «Премия «Признание 2018» намаим о̄лы. 
Ты касыл 2004 та̄л па̄сныл щё̄пита̄лаве. Ань ты хо̄тал мус са̄тлов нупыл са̄т э̄лумхо̄лас ёмас ва̄рмаль ва̄рим ты касылыт но̄х-патсыт. Ма̄н о̄лупсав ёмасыг вос ēмты, ты тэ̄ла э̄лаль тотаве. Ма̄хум янытлаӈкве округ кӯщай нэ̄ Наталья Комарова ёхталас.
Ты та̄л налыман нупыл хӯрум рӯпата тув кēтыглавес. Ма̄хум са̄т номинация щирыл кассыт: «Мир ла̄тыӈ», «Тыныӈ сымкве», «Нё̄тмил ва̄рнэ тэ̄ла», «Ма̄хум уральтэ̄гыт», «Социальная ответственность –гарантия успеха», «Социальная звезда» ос «Многовековая Югра». Ань но̄х-патум хо̄тпат урыл на̄н ловиньтэ̄н.
«Мир ла̄тыӈ» – ты ва̄рмальт «Югра» округ телерадиокомпания но̄х-патыс. Ты компания хус та̄л округувт рӯпиты. Тот кӯщаиг Валерий Раевский о̄лы. Та̄н «С 7 до 9» нампа передача ма̄гыс янытлавēсыт. Тот ка̄сыӈ а̄лпыл са̄всыр пӯмыщ ва̄рмалит суссылтавет. Кӯщай хум ты рӯпата ва̄рнэ операторытн ос ля̄ххал тотнэ хо̄тпатн яныг пӯмащипа ла̄тыӈ ла̄выс.
«Тыныӈ сымкве» – ты тэ̄лат ос Валентина Киселёва о̄выл места вис. Ка̄сыӈ тув Ханты-Мансийск ӯст Иртыш я̄ ва̄тат ма̄ньлат ма̄хум «Пикник ХМ» ва̄рыглэ̄гыт. Тот палаткат тӯщтавет, ёнгын колыт йӣквēгыт ос э̄ргēгыт. Ня̄врамыт касэ̄гыт ос сыре-сыр утыт ва̄руӈкве ханищтавет. 
Хотьют ка̄сащи, ка̄тыл ва̄рим пормас тот ёвтуӈкве вēрми. Ты ва̄рмаль ӯст 2015 та̄л па̄сныл щё̄пита̄лаве. Мӯй хо̄тпатын ос тыт о̄лнэ мирн ты тэ̄ла сака мӯсты. Ма̄хум щēмьяӈ та̄гыл ос юртаныл ёт мӯйлуӈкве тув ёхталэ̄гыт. Валентина Дмитриевна ты рӯпататэ ма̄гыс сака янытлавес. Тамле ёмас ва̄рмаль мо̄т ӯсытыт, па̄влытыт о̄с ва̄рнуве ке, маныр ёмас о̄лнув.
«Ма̄хум уральтэ̄гыт» – ты ва̄рмаль щирыл ос округувт рӯпитан «Альянс» нампа общественный организация но̄х-патыс. Та̄н мир пусмалтан проект суссылтасыт. Ты тэ̄ла Нижневартовский район Излучинск па̄вылт о̄лнэ хо̄тпат щё̄питасаныл. То̄ва хо̄тпат тэ̄рпи тыналан колыт ос мир пусмалтан колыт уральтым рӯпитэ̄гыт. Та̄н тэ̄рпи ёвтнэ манос пусмалтахтын э̄лумхо̄ласн нё̄тэ̄гыт, та̄нанылн хӯлтнэ ла̄тыӈ ла̄вēгыт. Тот кӯщаиг Андрей Спасибин рӯпиты.
«Нё̄тмил ва̄рнэ тэ̄ла» – ты хосыт ос Олеся Ярлыкова но̄х-патыс. Тав ня̄врамыт ёнгалтым ханищтыянэ. Ты нэ̄ Нефтеюганский район Чеускино па̄вылт о̄лы. Ань Россия янытыл са̄в нё̄тмил а̄гмыӈ-мосыӈ ня̄врамытн ва̄раве. Олеся Сергеевна тамле ня̄врамыт ханищтан ма̄гыс нэ̄пакыт хансы ос та̄раты. Тав ма̄ньлат ма̄хумн ос школат ханищтахтын а̄гитн-пыгытн ты рӯпататэ̄т о̄с нё̄таве. Ты нэ̄пакыт ва̄рнэ ма̄гыс туп та̄нки олнаныл холтсаныл. Ма̄хум ёвтуӈкве вос вēрмысыт, мощща тыныл ва̄рсаныл. 
«Социальная ответственность – гарантия успеха» – ты тэ̄ла щирыл ос «Салым Петролеум Девелопмент Н.В.» нампа ма̄-во̄й но̄х-винэ компания но̄х-патыс. Ты компания Нефтеюганский район Салым па̄вылт о̄лы. Тот са̄выӈпа̄лэ округувт о̄лнэ ма̄хум рӯпитэ̄гыт. Та̄н ма̄-вит ёмщакв ӯргалыяныл. Я̄т ос тӯрыт хӯлыӈыг вос хультсыт, са̄всыр ма̄нь хӯлыт я̄тын ос тӯрытын та̄ратыяныл. Тамле ты ёмас ва̄рмаль ма̄-во̄й винэ хо̄тпат ва̄рēгыт.
 «Многовековая Югра» – ты номинация ты та̄л ущ о̄вылтавес. Тот рущ ма̄хум культура э̄лаль тотнэ общество о̄выл места вис. Та̄н са̄в щёс «Славянский ход» нампа научный экспедиция щё̄пита̄лсыт. Ва̄т нупыл хо̄т та̄л сыс та̄н округ янытыл са̄всыр ма̄тт яласасыт. Са̄в научный рӯпата округув ос тыт о̄лнэ ма̄хум урыл хассыт. 
«Социальная звезда» – ты ва̄рмальт округувт о̄лнэ ма̄хум ищхӣпыӈ ут хосыт хо̄тпа пēриясыт. Тот Лариса Чертова но̄х-патыс. Нэ̄ Нефтеюганск ӯст о̄лы. Тав мо̄т ма̄ньлат ма̄хум ёт мирн са̄всыр нё̄тмил ва̄ри. Та̄н рущ щирыл волонтёрыг ла̄вавет. Тот нилахуйплов та̄лныл ос ва̄т та̄л яныт а̄гит-пыгыт нё̄тым рӯпитэ̄гыт.
Округ губернатор Наталья Комарова но̄х-патум хо̄тпатн ла̄выс: «Мирув о̄лупсатэ ёмаснувег ва̄рнэ ма̄гыс ма̄к на̄н э̄рнэ рӯпата ты ва̄регы̄н. Ос аквтох э̄лаль ма̄хманувн нё̄тэ̄н». Тав ты ма̄хум янытласанэ ос са̄в та̄л пуста̄гыл о̄лнэ ла̄тыӈ та̄нанылн ла̄выс.
