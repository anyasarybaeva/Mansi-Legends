
Ты та̄л лӯпта э̄тпос 29 хо̄талэ̄т Ха̄льӯс район Кульпас па̄вылт ма̄хум мӯйлысыт. Па̄выл ань 80 та̄лэ то̄влыс.
Ты яныг ялпыӈ хо̄тал э̄лы-па̄лт Кульпаст ам па̄выл кӯщай палт ял­сум, тав наме Тихоно­ва Людмила Тихонов­на. Китыглахтасум, ань та̄н хумус мӯйлуӈкве патэ̄гыт, ялпыӈ хо̄тал ка­стыл маныр щё̄питэ̄гыт. Людмила Тихоновна тох ты потыртас:
– Кульпас па̄вылн ма̄хум о̄лмыгтаманыл па̄сыл 80 та̄л ты то̄влыс. Ты ялпыӈ хо̄тал кастыл ма̄н са̄в ма̄хум орг­комитетын пēриясӯв, тувыл рӯпитаӈкве та о̄вылтахтасӯв. Россия янытыл о̄лнэ ма̄хманувн нёлса̄т ляпатем пищма манос открытка кēтсӯв. Ма̄хум тыг во̄виянув, хотьютаныл вēрми, вос ёхталы. Омск ӯсн кēтсӯв, Тюмень ӯсн, округув янытыл о̄лнэ ма̄хманувн кēтсув. Та̄н пуссын хуньт тыт о̄лсыт, рӯпитасыт. Тувыл мо̄т ма̄н о̄луӈкве ва̄нтлысыт, ос Кульпас па̄вланыл ак­ваг номим о̄ньщияныл. Ва̄им, та̄н тыт о̄лсыт, яныгмасыт, ханищ­тахтасыт, рӯпитасыт, ня̄враманыл янмалта­сыт. Па̄вланыл хумус ёрувлыяныл. Тыт тах акван-хо̄нтхатыглэ̄гыт, п о т р а м ē г ы т, ю в л е хультум та̄ланыл номылмата̄лыяныл. Ка̄сыӈ хо̄тпа мӯйлупсал щё̄питаслув, то̄ва ма̄хманув почетный грамотатыл мыганӯв.
Ялпыӈ хо̄тал лов­м а н те м щ ё̄ с п о р а т па̄вылкант ня̄врамыт ма̄гсыл сыреса̄т касыл ва̄раве. Тувыл аквта торыг тот тах выстав­ка щё̄питаве, ма̄щтыр ма̄хум ка̄тыл ва̄рум пормасаныл суссылта­вет. Клуб колт ос «Ам па̄влум» нампа выстав­ка рӯпитаӈкве паты. Тот тах кина хосыт пēс ху­рит суссылтавет, па̄выл э̄лнаӈ манхурипаг о̄лыс, пēс колыт та маныр пус­сын по̄слым о̄лэ̄гыт. Китхуйплов щё̄с порат ма̄хум пуссын клубын атхатэ̄гыт. Ха̄льӯс рай­он кӯщай ла̄тыӈ ла̄ви, ма̄хум мӯйлупсатыл мӯйлуптыянэ, грамотал мыганэ.
Та юи-па̄лт конква̄лэ̄в, кон мӯйлэ̄в, яныг сцена ва̄раве. Тыт, Кульпаст, о̄лнэ а р т и с т а н у в к о н ы - пал э̄ргын ос йӣквнэ ма̄хум Саранпа̄вылныл ос Ло̄пмус па̄вылныл ёхтэ̄гыт. Хо̄тал па­лыт маттем та э̄ргēгыт, йӣквēгыт. Клуб кол ляпат тах матыр тыналаӈкве п а т а в е , т э̄ н у т м а н ка̄тыл ва̄рим порма­сыт. Ма̄хум я̄ ва̄тат ё̄мыгтаӈкве вēрмēгыт, ӯнлахо̄луӈкве. Па̄влув ань ущпылнэ̄г нё̄тнэ̄г ēмтыс, йильпииг са̄в йӣв яныгми, лылыēпе с ы ст а м , л ы л т у ӈ к в е кӯпнит. Э̄типа̄лаг кон­церт ва̄раве, выступай­тан ма̄хум тах э̄ргēгыт, й ӣ к в ē г ы т. Та ю и - па̄лт ма̄ньлат хо̄тпат ос яныгхо̄тпат ма̄гыс йӣквнэ кан ва̄раве.
Па̄выл кӯщай тамле потыр та потыртас. Ту­выл ялпыӈ хо̄тал ми­наме юи-па̄лт ам Куль­пас па̄вылн звонитасум, ма̄ньщи ма̄хманув ки­тыгласанум, хумус та̄н мӯйлысыт. Лидия Дми­триевна Кугина (а̄ги о̄парищ наме Таратова) ла̄внэ̄тэ щирыл, ялпыӈ хо̄таланыл та̄нанылн мӯстыс, па̄выл мир ёмащакв мӯйлысыт. С а р а н п а̄ в ы л н ы л о с Ло̄пмус па̄вылныл э̄ргын, йӣквнэ ма̄хум ёхтала­сыт, сака пӯмщиг высту­пайтасыт. А̄лпыл клубт сапра̄ни ва̄рыглавес, Ха̄льӯс район кӯщай потыртас, па̄выл мир янытласанэ, са̄в ёмас, сымыӈ ла̄тыӈ ла̄выс. «Рыбкооп» организация ос «Рахтынья» общи­на па̄лыл ма̄хум са̄всыр тэ̄нут тыналасыт, тор­тыт ман шашлыкыт ва̄рыгласыт. Тох тай пӯмыщ кос, ос туп та хо̄тал сака ащирмаӈ ос во̄тыӈ олыс. Таима̄гыс мир хоса ат мӯйлыс, юв молямлас.
