
Ты туи сыс «Николай Пирогов» нампа на̄иӈха̄п э̄лын о̄лнэ па̄влытын ялыс, лēккарыт па̄влыӈ мир пусмалтасыт. Ань та̄н рӯпитан ма̄ныл по̄йтсыт, пуссын ӯщлахтуӈкве патхатасыт. 
Пусмалтан ва̄рма­ляныл хумус о̄лыс, манса̄вит э̄лумхо̄лас уральтасыт, ань профес­сиональный патология пӯльницат яныг лēккар Николай Ташланов ос ты на̄иӈха̄пт яныг лēккар хум Владимир Слабко ты урыл потыртасы̄г.
«Николай Пирогов» на̄иӈха̄п ва̄т нупыл ат та̄л сыс мир пусмалтым яласы. Тыгыл хо̄т та̄л са̄вит округувт, э̄лын о̄лнэ ма̄хум уральтым рӯ­питы. Ты та̄л та̄н лӯпта э̄тпос о̄выл хо̄талэ̄ныл ма̄нь таквс э̄тпос хусыт хо̄талэ мус рӯпитасыт. 
На̄иӈха̄пыл Кондин­ский, Белоярский, Ха̄льӯс, Октябрьский, Сургут­ский ос Ханты-Мансий­ский районытын ялсыт. Пуссын аквъёт атпан нупыл ат па̄влытын хо̄иг­ласыт. Тот хо̄т со̄тыра арыгкем э̄лумхо̄лас ураль­тасаныл.
Ты на̄иӈха̄п кӣвырт ма̄хум пусмалтан ма̄гыс онтоловхуйплов колнак щё̄питым о̄лы. Тот опе­рация ва̄рнэ ма̄гыс акв ма̄нь колнак та̄стувес. Тувыл флюорография, маммография ос рентген ва̄рнэ ма̄гыс йильпи ищ­хӣпыӈ утыт ёт-тотыглэ̄­гыт. 
Па̄влытн терапевт, хирург, невролог, ультра­звуковой диагностика ва̄рнэ лēккар, эндоско­пист, сам лēккар, ӯлщ пуӈк пусмалтан хо̄тпа, рент­ген ва̄рнэ хо̄тпа, нэ̄ хо̄тпат пусмалтан лēк­кар, сым лēккар ос та̄н ётаныл ма̄нь лēккарыт ёхталэ̄гыт. 
Лēккарыт ма̄хум нас уральтыяныл, матыр а̄гм хо̄нтэ̄гыт ке, э̄лум­хо̄лас та̄ра хотты яныг пӯльницан кēтыяныл. Хо̄тпа а̄гме хунь са̄р­тын­нув осн-паттаве, лēккарытн таве пусмал­таӈкве кӯпнитнув паты. Ты тэ̄ла урыл та̄н мирн акваг потыртэ̄гыт. 
Ань лēккарыт ка̄­сыӈ та̄лныл иӈ са̄внув па̄вылн я̄т хосыт ялантаӈкве патсыт. Кӯ­щаиг ла̄всыт, мо̄тынтыг па̄влыӈ ма̄тт рӯпитан хо̄­талыт мощ са̄внувег ва̄ра­вет тах. Ос ка̄сыӈ та̄л та̄н я̄т витаныл уральтыяныл. Хо̄т я̄ витэ молях ма̄ниг ēмты, тувыл рӯпитаӈкве о̄вылтахтэ̄гыт, мил торыг тув ялуӈкве вос а̄лымē­гыт. 
Ос то̄ва порат са̄р­тыннув ювле минэ̄гыт, хунь я̄ витэ сака молях то̄суӈкве паты. Па̄влыӈ мир са̄выӈпа̄лэ со̄рыг, сам ос мо̄т са̄всыр а̄гмыт щирыл уральтахтэ̄гыт. Са̄в хо̄тпа пуӈканыл пус­малтаӈкве ёхталэ̄гыт. Ка̄сыӈ хо̄тпа ёмщакв уральтаве, хӯлтнэ ла̄тӈыл ла̄ваве. Рущ ла̄тыӈ ат ва̄нэ ма̄хум рӯтанылн тув тотыглавет. 
Ань ты та̄л ма̄хум уральтан ма̄гыс йильпи ищхӣпыӈ ут ёвтвес. Туи порат о̄выл щёс тамле утыл пувласпи а̄гм ēмтнэ щирыл ма̄хум уральтавēсыт. Ты утыл ва̄тахкем кӯм сыс та̄рвит а̄гм ущ о̄вылтахтын порат та̄ра-хо̄нтуӈкве ро̄ви. Тувыл хо̄тпа янытэ̄т уральтахтуӈкве пӯльницан кēтаве. Матыр пувласпи а̄гм со̄ль ке о̄лы, тав та̄ра пусмалтаӈкве о̄вылтаве. Ты щирыл та̄рвит а̄гм янытэ̄т пусмалтаӈкве ро̄­ви. 
Э̄лын о̄лнэ па̄влыӈ хо̄тпа уральтан порат матыр та̄рвитыӈ а̄гме хо̄нтаве ке, тав ём­щакв ты урыл потыртаве. Тав ты а̄гмēтыл юн ул вос ӯнлыс. Ту­выл па̄выл лēккар о̄с ла̄ваве, ты хо̄тпа пус­малтахтуӈкве та̄ра вос кēтаве. 
Лēккарыт са̄выӈпа̄лэ уральтан ма̄хманыл ём­щакв ва̄ганыл, акваг ва̄­щинтахтэ̄гыт. Ос ма̄хум таима̄гыс ва̄тихал ураль­тавет, матыр а̄гм о̄лы ке, тав та̄ра осн-паттаве ос пусмалтаӈкве ро̄ви. А̄гмыӈ хо̄тпат ос акваг уральтым о̄ньщавет. Лēк­карыт сунсэ̄гыт, та̄л сыс тав хоталь ялыс, хо̄т пусмалтахтыс, ос ань хумус о̄лы. 
Па̄выл миркол кӯ­щаит ос пӯльницатыт рӯпитан лēккарыт ак­ваг нё̄тмил ва̄рēгыт. Ма̄хум пусмалтан ма̄гыс манхурип лēккарыт па̄влытыт э̄рēгыт, та̄н та̄ра ла̄вēгыт. Ёхтум лēккарыт ма̄гыс та̄н пӯльницанылт рӯпитан колнакыт ос ӯщлахтын колнакыт та̄стэ̄гыт. Ӯст, па̄вылт ос йис ма̄т о̄лнэ мир аквтем са̄всыр а̄гмыл ēмталэ̄гыт. 
Ты на̄иӈха̄п Ханты-Мансийск ӯст ань па̄г-хартвес. Мо̄тыт та̄л кастыл ёмщакв хот-щё̄питаве. То̄ва колнакыт мощ мо̄т щирыл ва̄равет ос йильпи ищхӣпыӈ утыт тув натавет. Ты на̄иӈха̄п хо̄т манос нёлолов э̄тпос щё̄питаӈкве патаве. Тот рӯпитан лēккарыт ань пуссын мо̄тыт тув мус ӯщлахтэ̄гыт. Кӯщаиг ла̄вмēн щирыл, э̄рыӈ, э̄лаль хуньт о̄с акв тамле на̄иӈха̄п ва̄раве тах. Са̄внув лēккар па̄влытын ялуӈкве паты, са̄внув э̄лумхо̄лас уральтаве. 
Ань тэ̄лы лё̄ӈхыт ва̄рнэ юи-па̄лт лēккарыӈ кит бригада ма̄шинал па̄в­лытын минэ̄гыт. Та̄н тӯяг мус рӯпитаӈкве патэ̄гыт, нилахуйплов па̄влытын ялуӈкве ла̄вхатсыт. Тэ̄лы порат та̄ра-паты, э̄рыӈ, тыгыл иӈ са̄внув ма̄н минуӈкве э̄рмыглы. Пуссын э̄рнэ лēккарыт о̄лэ̄гыт. Ты хосыт нэ̄матыр та̄рвит ва̄рмаль а̄тим. 
 
