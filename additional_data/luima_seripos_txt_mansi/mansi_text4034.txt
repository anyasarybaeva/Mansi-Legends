
Ты хурит са̄в ня̄врамыӈ нэ̄ Варвара Анатольевна Лейкова по̄слым о̄лы. Мо̄лты таквсы Нижневартовский район Мегион ӯст Ӯй йӣквнэ тэ̄ла ва̄нэ соссаӈ ма̄хум акван-хо̄нтхатыгласыт, ты урыл ēӈта пасан ва̄тат потыртасыт. Ты ханты нэ̄кве ёт ам тот ты ва̄йхатасум, потрамасум.

	Варвара Анатольевна а̄ги о̄парищ наме Тылчина. Яныг таквс э̄тпос 10 хо̄талэ̄т 1973 та̄лт Аган па̄вылт самын патыс, тот яныгмас, школа а̄стлас. Хо̄т ягпыг ос увщи о̄ньщи. Хум ва̄рыс, колта̄глэ ёт ань Аган я̄ ва̄тат во̄рт о̄лы. О̄йкатэ̄нтыл ат ня̄врам янмалтэ̄г, хӯрум тэ̄нти ня̄враманэ̄н — а̄гирищ ос кит пыгрищиг, тувыл кит савалап пыгрищиг — Руслан ос Гена.

	Ам Варвара Анатольевна китыгласлум, тавēн хо̄т о̄луӈкве ёмас, во̄рт манос па̄вылт. Тав ла̄ви, атхунь во̄рт ёмас, матыр акваг ва̄ри, маснут ю̄нты, щаквщим ӯнлахо̄лы. Коны ма̄т лылыēп сыстам. Во̄рт о̄луӈкве тавēн сака ёмас. Ня̄врамыт Варъёган па̄вылт ханищтахтэ̄гыт, интернатт о̄лэ̄гыт. Ла̄ви, па̄вылт о̄лнэ кол о̄ньщēгыт кос, ос тот хоса о̄луӈкве ат вēрмēгыт. Ня̄врамыт о̄с аквтох, во̄рн акваг та во̄вхатэ̄гыт. Каникул пораныл туп ёхты, та̄ра во̄р коланылн та тахēгыт.

	Нэ̄ яныгмаме порат яныгхо̄тпаныл ос оматэ акваг мо̄йтсыт, ханты мо̄йтыт, пēс йис потрыт ща̄нь ла̄тӈыл потыртасыт. Варвара Анатольевна ла̄вме щирыл, та̄н о̄лнэ ма̄нанылт ань ня̄врамыт ханты ла̄тӈыл ат потыртэ̄гыт, нас мощ торгамтэ̄гыт, ювле рущ ла̄тӈыл ля̄галэ̄гыт.

	Ты сымыӈ, нёмса соссаӈ нэ̄кве колта̄глэ ёт со̄тыӈыщ, щуниӈыщ вос о̄лы. Пус ка̄т, пус ла̄гыл!
