
Нэ̄пак ловиньтан колт рӯпитан ма̄хум тынакт Ханты-Мансийск ӯст атхатыгласыт, та̄н ма̄гсыланыл «Детское чтение в контексте развития информационного общества в Российской Федерации» нампа хо̄нтхатыглап ва̄рыглавес.

	Нёлса̄т арыг хо̄тпа Москва, Санкт-Петербург, Челябинск, Якутия ос округ янытыл о̄лнэ ма̄хум ёхталасыт — нэ̄пак ловиньтан кол кӯщаит, «Российский учебник» нампа колт рӯпитан ля̄ххал тотнэ ма̄хум, округ янытыл о̄лнэ культура Департаментыт ос культура, искусства Ассоциация тармыл пуӈктотнэ хо̄тпат.

	Нэ̄пак ловиньтан тэ̄ла урыл потыртасыт. Ань ня̄врамыт нэ̄пак ка̄тын виӈкве вос тахнувыт, са̄в ёмас нэ̄пак вос ловиньтанувыт, ты ма̄гыс атхатыглам ма̄хум э̄рнэ нэ̄пакыт хассыт. «Трибуна школьных библиотек» суссылтап ва̄рыглавес. Тот са̄в э̄рнэ нэ̄пакыт о̄лсыт, хумус ня̄врамыт ёт рӯпитаӈкве, хумус потыртаӈкве та̄н ётаныл э̄ри, хоты нэ̄пакыт вос ловиньтэ̄гыт, ма̄к ёмас нэ̄пакыт о̄вылтыт вос ва̄ганыл, та маныр.

	Яна Борисовна Юркевич Сургут ӯсныл ёхталас, тав библиотека кӯщай ва̄ӈын нэ̄г о̄лы, тох потыртас:

	— Ма̄н тыт ня̄врамыт ловиньтан коланыл урыл потыртэ̄в. Пуссын аквъёт номсахтэ̄в, хумус ма̄навн э̄лаль рӯпитаӈкве э̄ри, ань ня̄врамытн ловиньтаӈкве пӯмыщ вос о̄лнув, нэ̄пак ка̄тын-паттын ма̄гыс ловиньтан колн вос ялантанувыт. Сургут ӯст хӯрумхуйплов библиотека о̄лы, тув янгема̄не ялантэ̄гыт. Ты коныпал ня̄врамыт ма̄гыс я̄нас ловиньтан колыт о̄лэ̄гыт. Ӯсув яныг, ня̄врам сака са̄в, таима̄гыс тамле колыл пуссын ат то̄влавет. Ты та̄л ма̄н субсидия олныл майвесӯв. Хоталь та̄наныл холтыянув, маныр ёвтсув, ты урыл ам ань тыт потыртэ̄гум.

	Ма̄н ловиньтан колувт ня̄врамыт ма̄гыс я̄нас колнак щё̄питэ̄в. Та̄нанылн э̄рнэ пасаныт, уласыт ёвтсӯв. Ты тэ̄ла ва̄нэ архитектор ос дизайнер хо̄тпаг во̄всӯв. Тэ̄н ва̄гтэ̄н, ня̄врамытын маныр э̄ри, манарын та̄н ща̄гтэ̄гыт. Ам номсэ̄гум, та̄л оигпан ляпат колнакув а̄стлылӯв, йильпи та̄лт ня̄врамаквет тув ялантаӈкве патэ̄гыт, нэ̄пак ловиньтаӈкве, ёнгасаӈкве ос ӯщлахтуӈкве вēрмēгыт.

	Матъёмас тамле хо̄нтхатыглапыт ва̄рыглавет, ма̄н, ловиньтан колт рӯпитан ма̄хум, халанувт потрамēв, ханищтахтэ̄в, пӯмыщ ля̄ххалыт хӯнтамлэ̄в. Хотьют э̄рыӈ матыр та̄рвит о̄ньщи, та о̄вылтыт потырты, тувыл халанувт нё̄тхатэ̄в. Ос ма̄к таи — ня̄врамыт ловиньтаӈкве вос тахнувыт, ловиньтан колн ща̄гтым вос ха̄йтнувыт. Ма̄н маныр вēрмēв, та̄наныл нё̄тыянӯв.
