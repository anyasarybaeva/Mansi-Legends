
Та э̄тпос нёлоловхуйплов щислат ма̄ янытыл музеитт рӯпитан хо̄тпат та̄н ялпыӈ хо̄таланыл о̄лыс. Ты хо̄тал кастыл та̄н са̄всыр пӯмыщ накыт ва̄рыгласыт кос, туп ань музеит пуссын лап-пантым о̄лэ̄гыт. Ос матыр пӯмщалан утаныл ма̄нь кинан по̄слэ̄гыт ос тох ма̄хумн суссылтыяныл. 
Та щирыл Ханты-Мансийскат «Торум Маа» музейт рӯпитан хо̄тпат ма̄ньщи ос ханты ма̄хум мо̄йтыт мо̄йтсыт, ты проектаныл «Сказки волшебного сундучка» намаим о̄лы. Тувыл са̄в­сыр па̄влытныл хо̄н­т­лум хо̄тпат о̄вылтыт «О̄тыры Великой Победы» ос «Но̄х-патум мир» ма̄нь кина по̄слысыт. Ань та̄наныл на̄н ищхӣпыӈ утыт пуссын хо̄нтуӈкве ос тот сунсуӈкве вēр­миянын. 
Ам ос на̄нан Финля­н­дият акв тамле хурип пēс музей о̄выл­тыт по­тыртэ̄гум. Тав Хельсинки ӯст Сеу­ра­саари намаим тум­пыт о̄лы. Ты тумп ӯст о̄лнэ ма̄хум тув ялантан  ма̄гыс унсахыл ва̄рвес. Мо̄лты та̄лт ты музей 110 та̄лэ то̄влыс. Тот во̄р халт сыресыр пēс колыт, ялпыӈ­кол, мель­ницат ос са̄в­сыр пор­масыт ак­ван-ат­вē­сыт.
Ма̄хум та̄л палыт во̄р хосыт ё̄мыгтаӈкве та̄ртавет, та пēс колыт туи ущ па̄лыг-пӯнсыг­ла­вет ос ялпыӈ хо̄талыт тот ва̄рыглавет. 
Финныт ос тот о̄лнэ мирыт пēс порат о̄лум наканал ул вос ёрувла­вēсыт, та̄н та о̄лупсаныл ань тот ма̄ньлат хо̄т­патн ханищтаве, сун­саве. Колыт XVIII-XX нотыт ӯнттувēсыт ос тувыл музей ва̄рим по­рат тумпын тотвēсыт.
Яныгпо̄ль э̄тпост мēн Чилла, венгр а̄гимēнтыл уральтах­тын ма̄гыс ос тув ял­сумēн. Ам юи-о̄выл порат ты музейн 1997 та̄лт ёхталасум, ань а̄нумн пӯмыщ о̄лыс, матыр йильпи утыт ӯнттувēсыт ман а̄ти. Пуссын пēс порат ӯнт­тым колыт, пӯсасыт хультмыт, тувыл ка̄сыӈ кол по̄хат нэ̄пакн хан­сым потыр-охсат тага­тавēсыт. 
Тув ёхталан мӯй хо̄тпат та̄наныл та̄нки ловиньтаӈкве вēрмия­ныл ос туи тув ке ёхта­лэ̄гыт, тот рӯпитан хо̄т­патныл матыр э̄лаль вос пӯмщалэ̄гыт. Ты потыр-охсат финн ос швед ла̄тӈыл хансым, тувыл английский ла̄тӈыл тол­мащлым о̄лэ̄гыт. 
То̄ва пēс колыт ху­рин по̄слысанум. Аквпал па̄лэ̄т карел ма̄хум та̄н пēс коланыл ӯнттым о̄лэ̄гыт. Ты карс колыт, кол ёлы-па̄лт карелыт ӯйхуланыл о̄щсаныл, нуми накпат та̄нки о̄лсыт. Са̄ртын пēс ма̄хум коланыл кēр­сольта̄л ӯнттысаныл. То̄нт колыт тох ты ӯнт­тувēсыт, та̄н ань тыг мус ёл ат лоньхатасыт.

Мо̄т пал ēрт саам ма̄хум пēс коланыл ос сӯмъяханыл ка̄саласан­мēн. Та̄н сӯмъяхт тэ̄нут ос пормас ӯргалым о̄щнэ ма̄гыс ӯнттэ̄гыт. Тувыл финн ма̄хум та̄н о̄лнэ пēс коланыл ляпан ялсумēн. Та̄н пӯсасыл янытэ̄т лап-пантвēсыт, туи ущ па̄лыг-пӯнсавет тах. Акв ма̄т тай колыт хот-щё̄питавет, ма̄тэ мувлахи лап-то̄варттым о̄лы. 
Тувыл ялпыӈкол по̄хат ёл-лю̄льсасмēн, нэ̄пакт хансым «Каруна ялпыӈ кол 1686 та̄лт ӯнттым о̄лы». Акван-миннэ то̄ва нэ̄т-хумыт пӯри ва̄рнэ э̄лы-па̄лт тув ёхта­лэ̄гыт ос пӯп-о̄йкан по̄йк­щи­лыл ло­виньтавет.
Ос йис порат ӯнт­тым, тыи XVII нотыт финн щēмья ко­ланыл ос рущ щирыл ла̄внэ «Ветряная мель­ница» о̄лэ̄г. Ха̄пыт о̄щнэ ма̄гыс ос хоса колыт ӯнттым о̄лэ̄гыт. 
Та во̄рт са̄в лэ̄ӈныт ха̄йтыгтэ̄гыт, ма̄хумныл ат пилэ̄гыт ос ка̄тныл тэ̄нут тэ̄гыт. Тумп на̄лми ва̄тан ӯринэ̄кват, сак­валēкват, халэвыт ёл-исэ̄гыт ос витт товлыӈ ӯит уигтэ̄гыт. Ма̄хум ха̄пыл яласаӈкве таӈ­хēгыт ке, ма̄ньха̄пн та̄­лэ̄гыт ос та̄нки тӯпыл товēгыт. Ты Сеурасаари тумп мӯй ма̄хумн сака мӯсты, та̄лэ-тувēт тув ӯщлахтуӈкве ёхталэ̄гыт. 
Тамара МЕРОВА
