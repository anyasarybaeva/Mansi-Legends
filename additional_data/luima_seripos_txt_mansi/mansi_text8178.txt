
Юи-о̄выл та̄лытт са̄в хо̄тпа стихыт ман потыр-охсат хансуӈкв патсыт. Та̄н ты тэ̄лан ат кос ханищтавēсыт, ос хансум утаныл са̄всыр журналытт ос нэ̄пакытт хансыглавет.
Акв тамле нэ̄ наме Светлана Владимировна Карнаухова, таквина̄тэ ма̄ньщи хо̄тпаг ла̄витэ, вильтэ рущ хурипа кос. О̄лупсатэ урыл ма̄ньщи газетав ма̄гсыл потыртас, ты урыл ань э̄лаль ловиньтэ̄н.
– Ам 1951 та̄л сӯкыр э̄тпос 16 хо̄талэ̄т самын патсум, ты та̄л нёлса̄т нупыл титыт та̄лум тах то̄влы. Омам щирыл пēс порат о̄лум ма̄ньщи рӯтанув Кентиныт пуссын Хо̄нтаӈ районт о̄лсыт. 
Па̄вланыл Евра па̄влыг ла̄ввес. Яныг хо̄нт э̄лы-па̄лт ты яныг па̄вылт налымантем кол ӯнлыс, ка̄сыӈ колт са̄в ня̄врамыӈ колта̄гыл о̄лыс. Кентиныт коланыл акв ляпат ӯн­лы­сыт. 
Хо̄нтлан ва̄рмаль о̄выл­тахтаме порат па̄выл хум хо̄тпат пуссын тув тотвē­сыт. Ам а̄що̄йкам Алексей Федорович Кентин о̄с тув минас. Омам тав урēтыл тох потырта̄лыс, Ленинград ӯс вуянтым хо̄нтлыс. Тувыл хо̄псы а̄гмыл ēмтыс, юв тēтвес. Тав тит хо̄тпагн юв тотвес, такви йиӈкв ат вēрмыс, татем а̄гмыӈ о̄лыс. Юн тав пусмалтахтас. Э̄кватэ рущ нэ̄ о̄лыс, тэ̄н 11 ня̄в­рам о̄щсы̄г, то̄ват ма̄нь­та̄гыл са̄всыр а̄гмыт хо­сыт а̄тимыг ēмтсыт. Туп нила а̄гияныл яныгмасыт. 
Акв а̄гияныл – ты ам омам. Тав школа а̄стламе юи-па̄лт педучилищан ханищтахтуӈкв ёхтыс, тыт хум ва̄рыс, ма̄н хӯрум ня̄врам самын патсӯв – ам ос тит ягпыгагум Станислав ос Василий. А̄тяв илттыг а̄тимыг ēм­тыс, омам ётыл мо̄т хум ва̄рыс. 
Намыӈ-суиӈ а̄кве урыл
Ам нёлолов класс а̄ст­ламум юи-па̄лт Ханты-Мансийскат педучилищат ханищтахтуӈкв патсум. Ма̄н группавт са̄в а̄ги о̄лыс, Еремей Данилович Айпин о̄с ма̄н ётув ха­нищтахтас. Ма̄н таве сака э̄руптаслӯв, ос тав татем э̄ссамтас. 
То̄нт омам сака олныл хунь нё̄тыс. Тэ̄ӈкв тах­ма­ēгум, а̄квум палт та минэ̄гум. А̄квум Анна Митрофановна Конькова о̄лыс, тав ма̄н ляпа рӯ­тув. Номилум, о̄лум колэ ма̄ньрищ о̄лыс. Тав палтэ ёхтэ̄гум, ёмащакв тыт­тавем. То̄ванакт юрта̄­ги­янум ёт выганум, пуссын пасан ва̄тан ӯнттавēв. 
Анна Митрофановна «Беломор» нампа хохса хартыс, акваг та потыгтас. Тав сака ёмас сымыӈ хо̄тпа о̄лыс, а̄нумн такви урēтыл акваг потырта̄лыс, хумус рӯпитаӈкв о̄выл­тахтас, хо̄т рӯпитас. 
То̄ва порат ам ётум ма̄ньщи ла̄тӈыл потыр­тас, ма̄ньщи ла̄тӈыл потыр­таӈ­кве а̄нумн ханищтастэ. Ос ма̄навн то̄нт тувле нупыл ман тэ̄ла о̄лы? То̄нт ам 16-17 та̄л яныт о̄лсум, щар ат пӯмщалахтасум. 
Педучилище ам ат а̄стлыслум, хӯрмит курс юи-па̄лт каникулн Урайн минасум, тот акв пыг ёт ва̄йхатсумēн, э̄лаль ха­нищ­тахтуӈкв ат патсум, хум ва̄рсум. Тит ня̄вра­маг­мēн самын патсы̄г – а̄гим ос пыгум. Тувыл рӯ­пи­таӈкв та о̄вылтахтасум. 
Стихыт хаснэ ва̄рмале
Светлана Владими­ровна потыртас, тав сака аты номитэ, хунь о̄выл стихыт хансуӈкв патыс. Рӯпатат таве ма̄хум акваг во̄всаныл, тав стих хотты хо̄тпа ма̄гыс вос хансы. Тувыл таквирот матыр потыр-охса манос стих нэ̄пакн та хансыгты.  
1980-ыт та̄лыт порат Урай ӯст о̄лнэ поэтыт ос писателит акван-атыглаӈкв патвēсыт. Нэ̄ о̄с тув во̄ввес. Акван-хо̄нтхатыгланэ̄ныл порат та̄н та̄нти стиханыл мо̄т ма̄хум э̄лы-па̄лт ловинь­тасаныл. Халанылт ха­нищ­тахтасыт, потыр­тасыт – хумус ёмащаквнув хансуӈкв э̄ри. 
Та па̄сныл тав стиханэ, ва̄ти потыр-охсанэ са̄в­сыр журналытт, газетатт хансыглавēсыт. Ты йист о̄с хансыглавет. Нэ̄ ла̄выс:
– То̄ванакт во̄вавем, амти хансум утанум журналытн вос тēтыянум. Акв-тит щёс тēтыгласа­нум, ос та̄н ам хансум ла̄тнаӈум мо̄т щирыл хан­сыяныл. Ты тэ̄ла а̄нумн щар ат мӯсты. Такос ла̄­виянум, ам щирумтыл вос хультэ̄гыт, а̄ти, та̄нти хумус таӈхēгыт, та щирыл мори та хансыяныл.
Сосса хо̄тпат акван-атхатыглан кол
Урай ӯст ма̄ньщи, ханты хо̄тпат о̄с о̄лэ̄гыт. Хотты та̄лт та̄н «Возрождение» нампа кол пуссыт. 2018 та̄лныл ты колт кӯщаиг Светлана Владимировна о̄лы. Ӯщлахтын хо̄талыт порат акван-атхатыглэ̄­гыт, ма̄ньщи супыт ю̄н­туӈкв, ма̄ньщи йӣквыт йӣквуӈкв ханщтахтэ̄гыт. Ты урыл тав тох потыртас:
– Ма̄н, та ēрт о̄лнэ сосса хо̄тпат, пēс накыт, йӣквыт сака хунь ва̄ганӯв. Ма̄нав Нина Демьяновна Тихонова ханищтыянэ. Тав ты хӯлты, ма̄ньщи супыт хумус йинавет, хумус ю̄нтавет, йӣквуӈкв ма̄нав о̄с ханищтыянэ. Ань та колн ва̄тахтем нэ̄квет ос э̄кват акваг ёхталэ̄гыт.
Ялпыӈ хо̄талыт о̄лнэ порат ма̄н йӣкванув мирн суссылтыянӯв, э̄ргēв. Пус­сын ма̄ньщи супыл мас­хатым о̄лэ̄в. Йӣкванувт ма̄ньщи о̄лупса суссылтэ̄в – нэ̄квет хумус во̄руй сов тынтлэ̄гыт, матыр пормас хумус ю̄нтэ̄гыт, пил хумус ва̄тэ̄гыт ос мо̄т са̄всыр ва̄рмалит.
Ам тув 2006 та̄л па̄с­ныл ялантэ̄гум. Та та̄лт о̄йкам а̄тимыг ēмтыс, сымумт сака та̄рвитыӈ о̄лыс. Матъёмас «Возрож­дение» колн во̄ввēсум, та̄н а̄нумн сака ёмащакв нё̄тсыт, акваг ёмас ла̄тӈыл потыртавēсум. Тащирыл та э̄лаль о̄лнэ ё̄р хо̄нтсум. Ань та̄н ётаныл са̄всыр ялпыӈ хо̄талыт ва̄рыглэ̄в, ам тот амти хансум стиха­нум ловиньтыянум. 
Ня̄врамагум урыл 
А̄гиягум-пыгагум хосат я̄нас о̄лэ̄г. А̄гим хӯрум ня̄врам о̄ньщи, Соня яныг а̄гитэ Санкт-Петербург ӯст о̄лы, Петя котиль пыге универси­тетт ханищтах­ты, Амадей ма̄нь пыге школан иӈ яланты. Ня̄в­ра­маквет пуссын сэ̄ръё­рыг яныг­масыт, ханищ­тахтуӈкв сака ка̄сащēгыт.
Дмитрий пыгум Санкт-Петербург ӯст А.И. Герцен нампа университетт ха­нищтахтас, а̄стлас. Тувыл Салехард ӯсн рӯпитаӈкв минас, тувыл юв ёхтыс, Урай ӯст культура тэ̄ла щирыл мощ рӯпитас, по̄хан минас. 
Ёмащакв о̄луӈкв ат ка̄сащи, вина айнэ нупыл о̄лы, нэ̄ о̄ньщис, титтыг-минасы̄г. Са̄в та̄л тактēт о̄лы. А̄нумныл нё̄тмил во̄ви, сака ат нё̄тылум, такви хумус таӈхи, тох вос о̄лы. 
Ань хо̄нтлын са̄лтатанувн нё̄тэ̄в
– Ты колувн ялантан то̄ва э̄кват апганыл о̄с хо̄нтлын ма̄н тотвēсыт. Ма̄н ань ос та̄н ма̄гсыла­ныл носкит, тит тулё̄влыӈ па̄ссат сагēв. Тэ̄нут атэ̄в. Матыр ва̄руӈкве э̄ри те, ла̄вавēв, та̄ра та вуйхатэ̄в. Я̄тил ня̄враманув пуссын пуста̄гыл юв вос ёхтэ̄гыт. Ма̄навн, яныгпа̄ла хо̄тпатн, воссыг нэ̄матыр ат э̄ри.
Тамле ты сымыӈ нэ̄квег  Светлана Владимировна Карнаухова о̄лы. Потре ма̄гыс пӯмащипа ла̄тыӈ ла̄вēгум, э̄лаль пуста̄гыл вос о̄лы, нэ̄матыр а̄гм тав палтэ ул вос ханы.
Валентина УЗЕЛЬ
С.В. Карнаухова тēтум хурит 
