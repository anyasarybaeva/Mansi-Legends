
Ты ня̄врамыг Даша Гордина ос Ваня Сурков Мордовия республикат Саранск ӯст о̄лэ̄г. Тэ̄н ётэ̄н ам мо̄ртым ма̄т, Витязево па̄вылт ва̄йхатасум, потрамасум. Ня̄врамыг тув омагēн ёт ӯщлахтуӈкве ялсы̄г, ща̄рщит пувлысы̄г, хо̄талакве ляльт мощ рēгылттахтасы̄г.
Щащēквагум-анēквагум э̄руптыягум
Даша 11 та̄лэ то̄влыс, 6 классыт ханищтахты. А̄гирищ тох потыртас: 
— Ам яныг таквс э̄тпос 11 хо̄талэ̄т 2006 та̄лт самын патсум. Школат ханищтахтуӈкве сака пӯмыщ, ка̄сыӈ хо̄тал йильпи матыр хӯнтамлэ̄гум, та̄ра-паттэ̄гум. Математика, информатика ос физкультура урокыт сака э̄руптыянум. Ма̄н ма̄вт мир мокшанский ос эрзянский ла̄тӈыл потыртэ̄гыт. Школат ам мокшанский ла̄тыӈ ханищтэ̄гум, ты ма̄гыс ам акваг 5 по̄сытыл хансавем. Ты ла̄тыӈ сака э̄руптылум, пӯмщалым ханищтылум.
Ты мо̄ртым ма̄н ам о̄выл щёс ёхтысум, тыт ӯщлахтуӈкве татем ёмас. Ща̄рщит пувлысум, аквапарк нампа ма̄н ялсум, тот сыре-сыр сыпыт о̄лэ̄гыт, тахсысум, витыт мощ мӯрсысум. 
Омам наме Любовь Геннадьевна, а̄тям Алексей Валентинович. Ам о̄лнэ ӯсумт щащēквам, анēквам ос яныг анēквам о̄лэ̄гыт, та̄наныл ам сака э̄руптыянум. А̄ӈкваги ос а̄ӈкпыг са̄в о̄ньщēгум.
А̄гирищ оматэ Любовь Геннадьевна о̄с акв-кит ла̄тыӈ ла̄выс: 
– Марья Степановна анēквам 95 та̄лэ то̄влыс. Яныг хо̄нт порат тав са̄в рӯпитас, ня̄враманэ тактēт янмалтасанэ. Омам наме Антонина Ивановна. О̄йкам оматэ (о̄ныпум) Татьяна Николаевна. А̄тятэ (ам аким) Валентин Алексеевич мордвин хум о̄лыс.
Рӯтанув ва̄ӈкве э̄ри
Ваня 15 та̄лэ то̄влыс, тав лӯпта э̄тпос 20 хо̄талэ̄т 2003 та̄лт самын патыс. Ща̄рщ ва̄та тавēн сака мӯстыс, тув ка̄сыӈ туи ёхтала̄лы. Школан, ла̄ви, ща̄гтым яланты, английский ла̄тыӈ, физкультура ос ОБЖ урокыт э̄руптыянэ. Туризм секциян яланты, тот во̄р ма̄т о̄луӈкве, хӯл алыщлаӈкве, та маныр ханищтавет. Ма̄ньта̄гыл щащēкваге-анēкваге тавēн мордва мо̄йтыт мо̄йтыгла̄лсы̄г, ты мокша ос эрзя ма̄хум мо̄йтыт.  
Мо̄лты та̄л пыгрищ а̄тятэ а̄тимыг ēмтыс. Оматэ Ольга Андреевна потыртас:
– О̄йкам мордвин хум о̄лыс, эрзя. Такви ла̄тӈе ёмащакв ва̄стэ. А̄тяге-омаге, Ольга Владимировна ос Иван Михайлович, мордва па̄вылт яныгмасы̄г. Па̄выл мир пуссын ща̄нь ла̄тӈыл потыртэ̄гыт. Щащēкватэ Фёкла Леонтьевна мо̄йт ва̄нэ нэ̄ о̄лыс, хо̄т-а̄ти яласас, рӯпитас. Ма̄ньлат нэ̄г о̄лме порат БАМ ӯнттын ма̄ мус ялыс, тот рӯпитас, о̄йкатэ ёт тот акван-хо̄нтхатсы̄г. Э̄ква хоса о̄лыс, о̄йкатэ̄нтыл са̄в ня̄врам янмалтасы̄г.
Ам щащēквам Александра Степановна о̄с мордовка нэ̄ о̄лыс, та̄н колта̄гланылт са̄в ня̄врам яныгмас. А̄тяныл яныг хо̄нт порат тыпыс. Хӯл та̄им, во̄р ма̄т атым тэ̄нут та̄им хотмус та яныгмасыт. Мордва мир па̄вланыл пуссын я̄ ва̄тат ос во̄р ляпат ӯнлэ̄гыт, та̄н сытамнув ма̄т о̄луӈкве таӈхēгыт. Хӯл алыщлэ̄гыт, во̄раēгыт, пил ва̄тэ̄гыт ос ла̄хс атэ̄гыт. Нэ̄ хо̄тпаныл сака ка̄ркамыт, матыр-а̄ти молях ва̄рапēгыт. Ам номсэ̄гум, о̄йкан ёмас, хунь э̄кватэ тамле та̄ксар нэ̄кве.
Ам ань пыгум нупыл акваг ла̄вса̄лэ̄гум, ка̄сыӈ хо̄тпа такви мире вос ва̄гтэ, рӯт ма̄хманэ о̄вылтыт вос пӯмщалахты. Хо̄т ос хоты та̄лт та̄н самын патсыт, хо̄т о̄лсыт, пуссын вос ва̄ганэ, нэ̄пакн ёл вос хансыянэ. 
Ла̄тыӈ щирыл финно-угор рӯт ма̄хманув ёт тох та потрамасум. Та̄н ма̄ньщи газетав урыл ат хӯлыгласыт, татем пӯмщалахтасыт, ла̄вēгыт, ань таве ищхӣпыӈ ут хосыт ловиньтаӈкв патыяныл. Мордва ма̄хманув тамле сымыӈ э̄лумхо̄ласаквет, щар ма̄ньщи хо̄тпа хурипат. 
Любовь Геннадьевнан ос Даша а̄гирищēн, Ольга Андреевнан ос Ваня пыгрищēн са̄в ёмас, сымыӈ ла̄тыӈ ла̄вēгум. Колта̄гланыл ёт пус ка̄т, пус ла̄гыл вос о̄лэ̄гыт, вос щунēгыт.
