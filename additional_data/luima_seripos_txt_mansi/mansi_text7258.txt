
Сосса ма̄хманув халт то̄ва хо̄тпанув ань стихыт ос потрыт рущ ла̄тӈыл манос та̄нти ла̄тӈыл хансэ̄гыт. Росссия янытыл нэ̄пакыт хаснэ ма̄хум халт ка̄сыӈ тал касыл ва̄рыглаве, тав «Поэт года» ла̄ваве.
Вячеслав Кондин, ханты хум, такви стиханэ рущ ла̄тӈыл хансыянэ, тав ты та̄л хӯрум стиханэ «Поэт года» каснэ ма̄н тēтыг­ласанэ, са̄в мир халт тав стиханэ пēриявēсыт ос альманахыг ла̄внэ нэ̄пакн ва̄рвēсыт. Ты касыл та̄л сыс хӯрум щёс ва̄раве – о̄влэ̄т са̄в па̄лыл ма̄хум потрыт, стихыт тēтэ̄гыт, тувыл жюри-хо̄тпатын та̄н пуссын ловиньтавет. Ёмасыг хансым стихыт нэ̄пакн ва̄равет ос та юи-па̄лт ты нэ̄пакыл ос жюри пēриегыт, то̄нт лауреатыг патум хо̄тпат наманыл та ла̄вавет. 
Ты хо̄тпат ка̄сыӈ та̄л ма̄ньполь э̄тпос ва̄т нупыл о̄выл щислат Всемирный день поэзии хо̄талт яныт­лавет. Ты касылт са̄всыр но­минацият о̄лэ̄гыт, хотьют ня̄врамыт ма̄гсыл хансы, хотьют э̄рупса стихыт, хотьют ос потрыт хансы, та̄н пуссын ла̄кква-урта­вет ос ка̄сыӈ номинация щирыл пēриявет.
Вячеслав Юрьевич хӯрум стиханэ ма̄н сосса ма̄хманув урыл тув тēтыс, та̄н пуссын нэ̄пакн ва̄рвē­сыт: «Бессмертный полк» - ты яныг хо̄нтыт порсум ма̄хманув хумус ань йис хо̄талт та̄н хурияныл тотым мир ё̄мēгыт, «Любовь» такви оматэ урыл стих ос «Рыбачки» - ты хо̄нт порат хумус нэ̄квет хумыт пēнтсыл та̄нти хӯл алыщлэ̄гыт, тол­гēгыт, та порат торыӈ ёмас маснут ат о̄щсыт, таквсы по̄льтахтым тох та толгысыт. 
Мо̄тыт та̄л ма̄ньполь э̄тпост са̄всыр номина­цият но̄х-патум ма̄хум на­маныл тах ла̄вавет. Пус­сын ты касыл урыл на̄н https://poetgoda.ru/2020  ло̄п­сыт ловиньтаӈкве вēрмегы̄н. 
Галина КОНДИНА
