

	Сӯкыр э̄тпос онтоловит хо̄талэ̄т Ханты-Мансийск ӯст ля̄ххал тотнэ ма̄хум кит яныг кӯщаиг ёт хо̄нтхатыгласыт. Акв хум наме Виктор Николаевич Шаповал, тав округ янытыл кол ӯнттын ма̄т ос на̄йпос ва̄рмаль палт кӯщаиг о̄лы, китыт хум ос Сергей Викторович Макаров, тав ос Югорский фонд нампа колыт йильпииг щё̄питан ма̄т кӯщаиг о̄лы.


		Тэ̄н  кит тэ̄ла урыл потыртасы̄г: «Колыт ань та̄л кастыл хумус щё̄питавēсыт» ос «Ка̄сыӈ э̄тпос о̄лнэ колыт ма̄гыс ойтхатнэ порат ма̄хум о̄с акв йильпи тэ̄ла ма̄гыс олн ойтуӈкве патэ̄гыт – кол йильпииг щё̄питан ма̄гыс».

		Виктор Николаевич ла̄внэ̄тэ щирыл, округув янытыл 60-70 % са̄вит о̄лнэ колыт йильпииг щё̄питаӈкве э̄рēгыт. Колыт акваг кос щё̄пита̄лвēсыт, ос ма̄хум ты рӯпата ат янытласаныл. Ань та̄нти олн ойтуӈкве патэ̄гыт, тах ущ пӯмщалахтэ̄гыт, коланыл коны ма̄тэ сыстам ман а̄ти, йильпииг ва̄рнэ поратэ ёхтыс ман тох иӈ мощ вēриты. Тыи ма̄гыс ты кӯщаит тох ва̄руӈкве номылматсыт. Ка̄сыӈ кол 15 та̄л сыс акв щёс йильпииг щё̄питаве. Сака пēс колыт ма̄гыс ма̄хум ойтхатуӈкве ат патэ̄гыт.

		Ма̄хум та̄нти олн ойтнэ̄ныл коныпал государствав о̄с нё̄ты, мо̄т охсатэ ос тав ойтытэ. Москва ӯст тох 2 миллиард солко̄ви атвес. 

		Та̄н хунь ты йильпи нэ̄пак хассыт, китыглахтан ла̄тыӈ сака са̄в о̄лыс. Колыт пуссын аквторыг йильпииг ва̄рапаӈкве хунь вēрмавет. Кӯщаит о̄влэ̄т пēриēгыт, ань ка̄сыӈ та̄л хоты колыт щё̄питаӈкве, тувыл рӯпитаӈкве ущ о̄вылтахтэ̄гыт. Ханты-Мансийск ӯст о̄влэ̄т Чехов ос Мира ӯсхулыг хосыт ӯнлын колыт щё̄питавет, мо̄т колыт ос ётылнув тах ущ щё̄питавет. Ты ма̄н ма̄к яныг ӯсув, таве ёмащакв ва̄руӈкве э̄ри.

		Сергей Викторович ла̄внэ̄тэ щирыл, 2014-2016 та̄лыт сыс о̄лнэ колыт ма̄гыс 6 миллиард са̄вит солко̄ви та̄стувес. Округув янытыл ань яныг колытт о̄лнэ хо̄тпа ёлаль ос но̄х тотыглан тēр колхусап (рущ щирыл лифтыг ла̄ваве) – 44 са̄вит тамле колхусап пēнтуӈкве э̄ри. Та̄н матыр щаӈканыл хот-сакваласыт манос хосат та̄гыл ат рӯпитэ̄гыт. Туп Нягань ӯст 22 тамле тēр колхусап пēнтуӈкве э̄ри, акв тамле ут тынэ 2 миллион са̄вит солко̄ви. Мо̄таныт ос округув янытыл пуссын пēнтавет тах. 

		Ка̄сыӈ ӯст, ка̄сыӈ районт кӯщаит та̄нти номсэ̄гыт, та̄нанылн хумус рӯпитаӈкве, хоты колыт о̄влэ̄т щё̄питаӈкве э̄ри. Ка̄сыӈ колт о̄лнэ ма̄хум ты рӯпата та̄нти о̄с тах уральтыяныл, коланыл мӯсхал щирыл ва̄раве ман а̄ти.

		Та̄л кастыл колыт мӯсхал щирыл щё̄питавēсыт ман а̄ти, Виктор Николаевич тох ла̄выс: «Округув янытыл колыт та̄л кастыл ёмащакв щё̄питавēсыт. Колыт ма̄гыс 3 миллиард 357 миллион са̄вит солко̄ви та̄стлувес. 505 котельныит йильпииг щё̄питавēсыт, вит тотнэ турпат 4226 вēрыста йильпииг пēнтвес. Исум вит со̄снэ турпат 85% йильпииг ва̄рвēсыт. Ань ты хо̄талытт рēг тотнэ турпат хосыт исум вит ты та̄ратаве, ка̄сыӈ колт рēгыӈыг ēмты. 

		Ма̄н акв та̄рвитыӈ ва̄рмаль о̄ньщēв – сака са̄в хо̄тпа о̄лнэ коланыл ма̄гыс ат ойтхатэ̄гыт, са̄выӈпа̄лэ на̄йпос ма̄гыс ат ойтэ̄гыт. Ань ты хо̄тал мус 200 миллион арыг солко̄ви ойтуӈкве э̄ри, та̄н ань а̄рнта олныг та о̄лэ̄гыт. Округт о̄лнэ ма̄хум, о̄лнэ коланын ма̄гыс та̄ра ойтхатэ̄н. А̄рнта ат те о̄ньщегы̄н, то̄нт роттыг о̄лэгы̄н».

		 

		Светлана ХОЗУМОВА

 
