

	Пēс порат матыр рӯпата ёмащакв ва̄рнэ хо̄тпат сака янытлавēсыт. Акв тамле хо̄тпа урыл йильпи нэ̄пак та̄ратавес. Рущ ла̄тӈыл тох намаим о̄лы – «Милосердие», ты нэ̄пак Леонид Филиппович Струсь тав хансыстэ.


		Ювле хультум та̄л оигпанэ̄тэ э̄лы-па̄лт ӯст о̄лнэ са̄в хо̄тпа пēс нэ̄пакыт акван-атнэ архив-колн во̄выглавēсыт. Та хо̄тпат халт са̄в лēккар хо̄тпа о̄лыс, то̄ват ань рӯпитэ̄гыт, то̄ваныл хосат пенсиян патхатамыт, юн ӯнлантэ̄гыт. Ты нэ̄пакт хансым лēккар та̄н са̄выӈпа̄лэ пуссын ва̄маныл, тав ётэ рӯпитаманыл. Э̄ква наме Людмила Александровна Лебедева о̄лыс. О̄лме сыс тав налымантем та̄л мир пусмалтым рӯпитас.  Нэ̄пак хансум хум Леонид Струсь тав урēт тох ла̄выс:

		– 1964 та̄л порат ам медучилищат ханищтахтуӈкв о̄вылтахтасум. Ос аквта та̄л Людмила Александровна Ханты-Мансийск ӯст рӯпитаӈкв патыс. Ам тав ётэ ва̄йхатасум, та па̄сныл мēн юртыӈыщ о̄лсумēн, акваг хо̄нтхатыгласмēн.  Ма̄ янытыл мирн нё̄тнэ яныг рӯпата-капай ва̄раве, рущ ла̄тӈыл тав «Красный крест» тох ла̄ваве. 

		Людмила Лебедева ма̄н округув янытыл ты рӯпата тармыл кӯщаиг о̄лыс. 

		Та порат рӯпитам рущ э̄ква Гортэнзия Хрестофоровна Бакшеева ань тох потыртас: «Ам лēккарыг ханищтахтуӈкв тахсум, ат вуйвēсум. Педучилищан та минасум. Аквмат порат ла̄тыӈ ёхтыс, ма̄ньлат а̄гит ты «Красный крест» нампа ма̄н атавет ос ма̄нь лēккарыг ханищтаӈкв патавет. Ам та̄ра тув та минасум. Тит та̄л са̄всыр а̄гм пусмалтаӈкв ханищтавесӯв. А̄стла-мув юи-па̄лт Нижневартовский район Ларьяк нампа па̄вылн тēтвесӯв. Тот ханты ма̄хум са̄лы ӯрим о̄лэ̄гыт. Ос та порат татем пилыщма ма̄н та ва̄сӯв. Хантыт во̄рныл па̄вылн ёхтэ̄гыт, пуссын та та̄кмыӈыт, са̄всыр та̄рвитыӈ а̄гмыл а̄гмыӈыг о̄лэ̄гыт. Пувлын колн тēтавет, ёмащакв ловтхатэ̄гыт, тувыл ущ ма̄н та̄наныл пусмалтыянӯв. Ос ювле во̄рн та минэ̄гыт. Ма̄н то̄нт са̄в хо̄тпа аквъёт тох рӯпитасӯв. Людмила Александровна кӯщаюв ма̄нав 

		та̄кыщ о̄щсанэ.»

		Леонид Струсь э̄лаль тох ла̄выс. Тав нэ̄пак хаснэ э̄лы-па̄лт э̄ква палт Сургут ӯсн минас, потыртахтасы̄г, Людмила Лебедева так-ви вос потырты, хумус тав мирн нё̄тым рӯпитас. Потре кина по̄слын камеран хансыстэ. Мо̄т са̄в э̄рнэ нэ̄пак тав округ архив-колт хо̄нтсанэ. 

		Ты «Милосердие» нампа йильпи нэ̄пак акв со̄тыра са̄витыг та̄ратавес. Ань са̄всыр пӯльницан, ловиньтан колытн тах тēтаве, мирн вос ловиньтаве. 

		Ам ты нэ̄пак о̄с мощ ловиньтаслум. Соссаӈ ма̄хум урыл таса̄вит лю̄ль тот та хансыма. Аквтуп са̄лыӈколт яласан ма̄хум янытэ̄т щар пуссын та̄кмыӈыг о̄лсыт. Ос рущ лēккарыт та̄н та̄кманыл, та̄н а̄гманыл урыл тот та потыртэ̄гыт. Э̄рттам рущ ман мо̄т мир тох  ат о̄лсыт. 

		 

		Валентина Васильева


	 
