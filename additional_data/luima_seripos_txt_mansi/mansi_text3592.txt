
Ма̄ньполь э̄тпос ва̄т нупыл китыт хо̄талэ̄т округ кӯщай нэ̄ Наталья Комарова, «Народный Фронт «За Россию» нампа мирн нё̄тмил ва̄рнэ Общественный организацият рӯпитан хо̄тпат ёт хо̄нтхатыглас.

	Яныг мирколт та̄н округувт мир пусмалтан, яласан лё̄ӈхыт хот-щё̄питан ос мори со̄сантым порсыт хот-винэ ва̄рмалит урыл потыртасыт. На̄н ань ты урыл э̄лаль ловиньтэ̄н.

	Ма̄н ма̄хманув щар о̄влэ̄т таӈхēгыт, о̄лупсав ёмасыг вос ēмтыс ос мир пусмалтан лēккарыт мӯсхал щирыл вос рӯпитасыт. То̄нт ма̄хманув пуста̄гыл о̄луӈкве патэ̄гыт. Таима̄гыс кӯщай нэ̄ са̄выӈпа̄лэ ты тэ̄ла урыл потыртас. Мирн нё̄тмил ва̄рнэ хо̄тпат пусмалтан ва̄рмаль акваг уральтым о̄ньщияныл. Тав ла̄выс, ань ӯсыт, па̄влыт пуссын э̄рнэ тэ̄рпил та̄стым о̄лэ̄гыт.

	Мощ мо̄лалнув наркотик о̄щнэ ё̄р тэ̄рпит тыналан урыл округ мирколт сапра̄ни ва̄рыглавес. Ты тэ̄рпит мори ул вос тыналавēсыт, ань та̄н акваг уральтым о̄ньщуӈкве патавет тах. Ма̄хум туп лēккарн хансым нэ̄пак хосыт тэ̄рпи вос ёвтэ̄гыт, по̄х э̄лумхо̄лас ка̄тын щар ул вос ликмысыт. То̄ва хо̄тпат тамле тэ̄рпи тэ̄гыт, пуӈканыл хот-ё̄ӈхамлэ̄гыт, мори каюӈкве о̄вылтахтэ̄гыт. Таима̄гыс ты тэ̄рпит тыналан ва̄рмаль ань щар тармыл уральтаӈкве патаве.

	Ос акв лю̄ль ва̄рмаль, ань ма̄хум ат ро̄внэ ма̄т порс мори па̄хвтэ̄гыт. Тамле тэ̄ла о̄лы, ань то̄ва хо̄тпанув порсаныл хо̄т-а̄ти вущкасыяныл. Ётыл ла̄щал-ла̄щал яныг аня та атхаты. Та̄л котиль э̄тпосныл ань тыг мус нилахуйплов са̄вит тамле порс аня хот-вуйвес. Ты лю̄ль нак ва̄рнэ хо̄тпат штраф-олныл пинвēсыт.

	Округ янытыл са̄в ма̄т порс тох со̄сантаве. Ань тӯйт толнэ юи-па̄лт та ма̄т о̄с пуссын хот-сыстамтаӈкве о̄вылтавет. Са̄кконыт хаснэ мирколт ка̄сыӈ районныл депутатыт рӯпитэ̄гыт. Та̄н ты порсыт хот-винэ ва̄рмаль уральтаӈкве патыяныл. Порс па̄хвтын ма̄т пуссын лё̄ӈх картат по̄стым о̄лэ̄гыт. Ты кос порсыт хот-вивет, мо̄тыт та̄лыг ēмты, о̄с аквтох тув та со̄сантаве. Ма̄хум тув мус ло̄тырыг ēмтсыт, намыл щё̄питан хусапытын порсаныл ат тотыяныл. Тыима̄гыс та̄наныл ёмщакв ля̄выльттаӈкве кос э̄ри.

	Тувыл ос акв ёмас тэ̄ла урыл потыр о̄лыс. Мощēртын тӯииг ēмты, ӯсанув ос па̄вланув хорамыӈ лӯптал ӯнттуӈкве патавет. Ӯсхулыт нё̄тнэ̄г ва̄равет. Ань ты кастыл э̄рнэ тэ̄лат щё̄питавет. Ты сака ёмас ва̄рмаль, ма̄нки о̄лнэ ма̄в сыстамыг ос нё̄тнэ̄г ва̄рилӯв.
