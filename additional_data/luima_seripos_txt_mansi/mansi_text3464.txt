

	2017 та̄лныл на̄лок ойтнэ страховой взнос-олныт акв ма̄н атуӈкве патавет. Ты э̄лы-па̄лт ты олныт пенсионный, социальный манос медицинский фондын ла̄кква ма̄н кēтыглавēсыт.

	Ань ос ты олныт пуссын о̄влэ̄т налоговый служба колн кēтуӈкве патавет. Тот рӯпитан ма̄хум та нэ̄пакыт ёмщакв уральтыяныл ос тувыл ущ та̄нки э̄рнэ ма̄н э̄лаль кēтыяныл. Ты урыл налоговый службат кӯщаиг о̄лнэ нэ̄ Ольга Литова РИЦ «Югра» нампа колт ла̄выс.

	Тав ётэ йильпи тэ̄ла о̄вылтыт потыртаӈкве мирн нё̄тнэ страхование колт о̄лнэ кӯщай хум Михаил Рыбьяков, пенсионный фондыт пуӈктотнэ нэ̄ Татьяна Зайцева ос медицинский страхование колт кӯщай ва̄ӈын хум Дмитрий Святченко ёхталасыт.

	Та̄н ла̄вманыл щирыл, ань страховой олныт атнэ ма̄гыс а̄ти та̄н пуӈктотэ̄гыт, са̄всыр организациятын та̄н палтаныл ань я̄нас отчётыт ва̄руӈкве ос кēтуӈкве ат э̄ри. Та̄н туп ка̄сыӈ хӯрум э̄тпос ма̄гыс отчёт-нэ̄пак вос ва̄рēгыт, тувыл пуссын та̄н нэ̄паканыл ёт ань налоговый службат рӯпитэ̄гыт.
