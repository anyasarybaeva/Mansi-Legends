
Округ яныг кӯщаюв Наталья Комарова такви ва̄ӈын хо̄тпанэ сапра̄нин атыгласанэ. Та̄н ма̄ньлат ма̄хум ва̄рмаляныл урыл тот потыртасыт.

	Таквсы порат а̄гит-пыгыт ма̄гсыл мирхал фестиваль Сочи ӯст рӯпитаӈкве тах паты. Россия янытыл ос мо̄т хо̄н ма̄т о̄лнэ ма̄ньлат хо̄тпат тот акван-атхатыглэ̄гыт.

	Ма̄н округувныл ма̄хум о̄с тув тах ялэ̄гыт. Кущай нэ̄ ла̄выс, тамле фестивалит ань ва̄тихал ва̄рыглаӈкве э̄ри, то̄нт ма̄ньлат хо̄тпат лю̄ль ва̄рмалит нупыл сунсуӈкве ат патэ̄гыт ос са̄в ёмас тэ̄лан тах ханищтахтэ̄гыт.

	Ма̄н округувт ань са̄в ма̄ньлат ма̄хум организацияныл рӯпитэ̄гыт. Та̄н са̄всыр э̄рнэ рӯпатаныл ма̄гсыл грант-олныл касыл щирыл мивет. Ювле хультум та̄л сыс  ты организацият 19 проектаныл ма̄гсыл 13 арыгкем миллион солко̄вил та̄стувēсыт.

	Кӯщай нэ̄ Санкт-Петербург ӯст о̄лум пилыщмаӈ нак урыл ла̄тыӈ ла̄выс. Та ӯст мо̄т хо̄н ма̄ныл ёхтум пыг са̄в э̄лумхо̄лас по̄рслас, ос са̄в хо̄тпат тот сакватавēсыт. Тамле ва̄рмаль ма̄н о̄лнэ ма̄вт ул вос ēмты, мо̄т хо̄н ма̄ныл ёхтум а̄гит-пыгыт ёт ань о̄с акваг рӯпитаӈкве э̄ри. Тамле пилыщмаӈ нак та̄н ва̄руӈкве ул вос ка̄щилтавет.

	Ханищтап ос ма̄ньлат ма̄хум ва̄рмаляныл щирыл рӯпитан департаментыт кӯщай хум Алексей Дренин о̄с потыртас. Тав ла̄выс, та̄н а̄гит-пыгыт ма̄гсыл ва̄тихал са̄всыр ялпыӈ хо̄талыт, фестивалит, ханищтапыт ва̄рыглэ̄гыт. Ты колт рӯпитан хо̄тпат 2016 та̄л сыс округ янытыл нила со̄тыра арыгкем э̄рнэ тэ̄ла щё̄пита̄лсыт. Ка̄сыӈ та̄лныл та̄н са̄внув ма̄хум тув во̄выглэ̄гыт.

	Ты юи-па̄лт некоммерческий организацият рӯпатаныл урыл потыр о̄лыс. Внутрений политика департаментыт кӯщай ва̄ӈын хум Сергей Тимошков ты ва̄рмаль урыл ла̄тыӈ ла̄выс. Округувт са̄всыр мирыт халанылт юртыӈыщ вос о̄лсыт, во̄ри ул вос тотсыт, та̄н са̄всыр ялпыӈ хо̄талн о̄с ва̄тихал во̄выглавет. Ма̄н о̄лнэ ма̄вт 89 тамле организация о̄лы. Та̄н э̄лаль э̄рнэ рӯпата ва̄рнэ̄ныл ма̄гсыл о̄с грант-олныл мивет. Ювле хультум та̄л сыс нёлолов организация пуссын аквъёт кит миллион 800 арыгкем солко̄вил та̄стувēсыт.
