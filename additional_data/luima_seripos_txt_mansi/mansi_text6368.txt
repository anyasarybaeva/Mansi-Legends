
Ты накт округ военкомат колт рӯпитан кӯщаит РИЦ «Югра» колн ёхталасыт. Ань таквсы порат 18 та̄ланыл то̄влум пыгыт лусытаӈкве вивет, кӯщаит ты о̄вылтыт ля̄ххал тотнэ хо̄тпат ёт тот потыртасыт. 
Округ военкоматыт пыгыт армиян во̄внэ кӯщай хум Андрей Казаков, пыгыт уральтан лēккар хум Евгений Фёдорович Юровских ос контракт щирыл лу­сытан тэ̄лат пуӈктотнэ хум Джангар Батрович Мутаев тот о̄лсыт. 
Ты та̄л хащта̄л а̄гм о̄лнэ̄тэ сыс ма̄ янытыл са̄в тэ̄лат мо̄т щирыл ва̄равет. Ань тыг мус «Covid-19» намаим а̄гм иӈ са̄в та̄рвит тоты. Ос пыгыт армиян винэ хо̄т­пат та̄нки рӯ­па­та­ныл э̄лаль тоты­я­ныл, ань та̄н рӯпатанылт ма­ныр йильпи накыт ēмт­сыт, ты урыл мӯй хо̄т­пат тох потыртасыт.
Евгений Юровских ла̄внэ̄тэ щирыл, та̄н военкомат коланыл ань ма̄хум пусмалтан департамент ёт э̄рнэ нэ̄пак хассыт. Хащта̄л а̄гм са̄в ма̄хум халт э̄лаль ул вос тотвес, та̄н акван-нё̄тхатым рӯпи­таӈкве патсыт.
Ань воен­ный комис­сият рӯпитан хо̄тпат ос армиян винэ пыгыт нёл ос сӯп лап-пантнэ то̄р-ло̄мтыл, ка̄таныл ловтнэ мо̄й­та­кыӈ витыл та̄сту­вēсыт. 
Пыгыт ханищтахтын са̄всыр колыт ёт воен­комат о̄с рӯпиты. Та̄н та колытн ла̄тыӈ кēтэ̄­гыт, са̄т хо̄тал сыс армиян винэ пыгыт акваг ураль­тым вос о̄ньщияныл. Кола­нылт ман ханищ­тан ма̄х­маныл халт хащта̄л а̄гм ке хо̄нтэ̄гыт, ювле ла̄тыӈ та̄ра вос кēтэ̄гыт. Пуссын ёмас ке о̄лы, пыгыт то̄нт ущ военкоматн во̄вавет. 
Окружной военкомат колн щалтнэ порат а̄ви­сӯнт по̄хат, э̄лумхо̄лас о̄влэ̄т температуратэ уральтаве ос ОРВИ, ОРЗ а̄гмыт урыл китыглаве. Э̄лумхо̄лас нэ̄мат а̄гмыл ат ке ēмталы, комиссия палт та̄ртаве. 
Ты э̄лы-па̄лт нёлэ-сӯпе лап-пантнэ то̄р-ло̄мтыл миве ос ка̄таге мо̄йта­кыӈ витыл со̄сантавег. Ос алпитэ 37,1 темпе­ра­тура о̄ньщи ке, тав та̄ра юв кēтаве ос ла̄ваве, юв лēккар вос во̄ви. 
Лēккарытн ос мо̄т хо̄тпатн суснэ порат, пыгыт о̄с ла̄кква-урта­вет. Та̄н хус са̄виткēмыл акв группан акван-ата­вет, та̄нки халанылт 1,5 мēтра халт о̄лэ̄гыт ос аквал-аквал комиссия колнакн щалтсэ̄гыт. 
Армиян кēтнэ пыгыт акван-атхатам колнакт ёмщакв уральтавет, та̄н тув миннэ̄ныл 3-4 хо̄тал э̄лы-па̄лт анализ мыгыт. Анализаныл ке ёмас, тувыл ущ лусытан ма̄н та тотавет. Миннэ лё̄ӈханылт ос матахмат маскал, тулё̄влыӈ па̄с­сал, мо̄йтакыӈ витыл ёт мивет.
Пыгыт пуссын пуста̄­гыл о̄лэ̄гыт ман а̄ти, Евгений Юровских ла̄выс: «Таквсы порат лусытан ма̄н винэ пы­гыт ГТО ва̄рмальт кас­сыт. Та̄н ма̄гсыланыл комиссия ща̄гтым о̄лы, тот са̄в пыгыт ёмас кассыт ос ма̄гылт о̄щнэ по̄сыл майвēсыт. 
Ты та̄л хащта̄л а̄гм паттат то̄ва ва̄рмалянув мо̄т щирыл патсыт, ты порат 66% хо̄тпат туп армиян виӈкве хо̄йха­тэ̄гыт, мо̄лты та̄лт 69%  са̄вит о̄лыс». 
Андрей Казаков ла̄­выс: «Ты таквсы порат округув янытыл 1 со̄ты­ра 700 арыгкем ма̄ньлат пыгыт лусытаӈкве ми­нэ̄гыт. Та̄н Западный, Восточный ос Централь­ный военный округн тотавет ос тот сыресыр войскат лусытаӈкве тах патэ̄гыт. Таквсы Прези­дентский полкыт лусы­таӈкве нэ̄мхотьют ат виве, тув тӯяг пыгыт кēтвēсыт».
Джангар Мутаев конт­ракт щирыл лусытан ва̄рмаль урыл потыр­тас. Йильпи та̄л о̄вылтах­там па̄сныл 150 хо̄тпат контракт щирыл лусы­таӈкве пēриявēсыт. Та̄н хансум нэ̄паканыл ко­миссиян ос лēккарытн  сунсавет. 
Ань 50 э̄лумхо̄лас университет манос институт а̄стласыт ос матыр профессия о̄нь­щēгыт. Тамле хо̄тпат кит та̄л лусытаӈкве патэ̄­гыт ос та сыс олныл ой­тавет. 2014 та̄л па̄сыл са̄ккон хасвес, университет ос институт а̄стлан пыгыт, ос ётыл 2017 та̄л па̄сыл профессиональный учи­лище манос колледж а̄стлан пыгыт, та̄нки хоты ма̄т ос манхурип вой­скат лусытаӈкве ка̄сащēгыт, тув вос кēтавет. 
Контракт щирыл лусытан хо̄тпа о̄выл та̄л ка̄сыӈ э̄тпос 20-35 со̄тыра солко̄вил ойта­вет. Китыт та̄лт тав лу­сы­тан та̄ланэ, службат но̄х-патнэ званиянэ ос ёма­щакв лусытанэ ма̄­гыс сэ̄лнэ олнанэ но̄х-нё̄­тавет. 
Ты та̄л писалил па̄т­луптан хо̄тпат, пулемёт­чикыт, навод­чик-опе­ра­торыт, ма̄ши­нал яласан хо̄тпат 50% олныл но̄х-нё̄твēсыт.
Та̄н э̄лаль лусытаӈ­кве патэгы̄т ке, тот о̄лнэ служебный колыл мивет. Ос хӯрум та̄л э̄лаль ке лусытэ̄гыт, та̄н о̄лнэ колыл ёвтавет. 
Тамара МЕРОВА
