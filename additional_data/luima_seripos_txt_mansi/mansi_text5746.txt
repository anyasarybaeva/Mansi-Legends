
Хурит Денис Попов по̄слым о̄лы. Пыг та та̄л яныг таквс э̄тпос са̄т хо̄талт армиян лусытаӈкве минас. Тав о̄влэ̄т Архангельский область Мирный ӯсн лусытаӈкве вуйвес. Ос ва̄т са̄грапнал э̄тпос ва̄т нупыл хӯрмит щис­лат тав аквъёт лусытан хо̄тпанэ ёт присяга-ла̄тыӈ ловиньтас. Та юи-па̄лт та̄н мо̄т ма̄н э̄лаль кēтвēсыт, та̄н ань Плесецк ӯст военно-космический войскат лусытэ̄гыт. 
Денис оматэ ёт по­тыртамēт ла̄выс, тав тамле лусытан ма̄н офицерытн пēриявес. Та̄н о̄влэ̄т тав урēтыл хансум нэ̄пакыт ловинь­тасыт, номсахтасыт ос тувыл тав о̄парищнаме та ла̄всаныл. Пыг э̄лаль потыртас, тав ётэ лусы­тан ма̄хманэ пуссын акв яныт хо̄тпаг о̄лэ̄гыт, та̄наныл прапорщикыт ос офицерыт матыр-а̄ти ва̄руӈкве ма̄кыг ханищтыяныл. Са̄лтатыт о̄лнэ коланыл ёмас, ка̄­сыӈ пыг пēрина о̄ньщи ос ёмщакв тыт­тавет. Ӯщлахтын хо̄та­лытт щēпт о̄щнэ теле­фоныл майлавет, та̄н юв свонитаӈкве вос вēрмысыт. 
Ань пуссын ты тэ̄лат урыл ма̄навн Нина Га­дебская, Денис оматэ, потыртас. Ам таве пыге урыл потыртаӈкве во̄­выслум. Нина Никола­евна пищмат хансыс: «Ам Тюмень ӯст ха­нищтахтамум порат Денис тот самын патыс. Тувыл Хулюмсӯнтын ва̄нтлумувт, пыгум тот школа а̄стлас, ос ётыл Югорск ӯст политех­нический колледжит кēрыт акван-щаритан хо̄тпаг ханищтахтас. 

Тав номтыӈыг ханищ­тах­тас, туп ювле ёхтумет «Газпром Сосьвинское ЛПУ» колн рӯпитаӈкве ат вуйвес. Тув кēр щари­тан хо̄т разряд о̄щнэ хо̄тпат вивет, Денис ос мо̄т пыгыт нилыт раз­ряд о̄щнэ хо̄тпаг колледж а̄стласыт. Тувыл пыгыт ты рӯпатан ханьщувлам нак вос о̄щсыт. Та̄н ты э̄лы-па̄лт нэ̄мхо̄т ат ке рӯпи­тасыт, хотыл тамле нак выгыт? Ань нэ̄мхот­таль ат вивет, тыи о̄с лю̄ль. Пыгум ювле ёхты, ма̄н о̄с акв тув э̄лаль рӯпитаӈкве кӯсыглахтэ̄в тах. 
Пыгум армия нэ̄па­канэ̄т хасвес, тав яныг таквс э̄тпост ни­лахуй­плов щислат лусытан поратэ оигпи. Ма̄н таве сака юв ӯрилӯв, мар­щумлавесӯв. Денис а̄тятэ Алексей Никола­евич Попов ос о̄паге-щащēкваге Николай Сергеевич ос Светлана Алексеевна Ханты-Мансийск ӯст о̄лэ̄гыт. Тав та̄нанылн паща ла̄тыӈ кēты ос яныг пӯма­щипа ла̄тыӈ ла̄ви, та̄н таве о̄с ат ёрувлыяныл ос хо̄т-а̄ти та̄рвит порат тавēн акваг нё̄тэ̄гыт». 
Ань Денис ос Нина Гадебская рӯт ма̄хма­нэ̄н ос ма̄ньщи газета ловиньтан ма̄хум пус­сын Йильпи 2020 та̄лыл янытлыянэ̄н! Ма̄хумак­вет пуста̄гыл вос о̄лэ̄­гыт, са̄в щунь, са̄в со̄т! 
Ма̄н тэ̄натэ̄н сымн ро̄внэ ла̄тыӈ о̄с ла̄вēв, пыгкве лусытан ма̄тэ̄т акваг роттыг вос о̄лыс, тот ма̄хум юртыӈыщ вос о̄лсыт, та̄нки хала­нылт вос нё̄тхатсыт.
Ма̄н ва̄глув, мо̄т ма̄ньщи пыгыт лусы­таӈкве о̄с минасыт. Та̄н уранылт рӯтаныл ма̄навн вос хансэ̄гыт ос рēтыӈ ю̄свой э̄тпос 23 щислат, ялпыӈ хо̄тал кастыл, та̄наныл «Лӯима̄ сэ̄рипос» газета та̄ра янытлаӈкве вēрмияныл.
