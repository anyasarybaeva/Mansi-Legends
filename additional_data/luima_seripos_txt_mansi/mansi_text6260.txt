
Ка̄сыӈ туи сыс ня̄вра­мыт хотталь ӯщлахтуӈ­кве тотыглавет, ос ты порат хащта̄л а̄гмыл ӯргалахтым, са̄в ща̄нит-а̄щит ня̄враманыл э̄л тотуӈкве хурахлэ̄гыт. Таима̄гыс ня̄врамытын марщум ул вос о̄лыс, та̄нти о̄лнэ ма̄нылт ӯщлахтэ̄гыт.
Данил Кондин Ханты-Мансийск ӯст о̄лы, тӯяг онтолов класс а̄стлас. Ханищтахтынэ̄тэ ко­ныпал тав нила та̄л пувлуӈкве бассейнын яланты, тот Юрий Алек­сандрович Кужилевын та̄ксарыг яныгмаӈкве, молях уюӈкве ханищ­тавет. Данил ёт мо̄т са̄в а̄гирищит ос пыгрищит тув уйиг­таӈкве ялан­тасыт. Ос тӯяг коро­на­вирус-а̄гм хо̄н­тым юи-па̄лт бассей­ныт пуссын лап-пант­вēсыт, хумус ня̄врамыт ханищтаӈ­кве Юрий Александрович ат ва̄стэ.

Ос мощ номсахтаме юи-па̄лт тащир ва̄рыс, юн телефонэ̄н хансыс, манхурип упражненият ня̄врамытын ва̄руӈкве э̄ри. Та̄н ос та ма̄нь тина сунсым тав юи-па̄лэ̄т юн ка̄таныл-ла̄гланыл ню̄нсала̄лсыт. Ань туи, хунь ӯст кон ё̄мыгтаӈкве та̄ртвесӯв, ня̄врамыт ты упражненияныл кон ва̄руӈкве пасаныл. Ка̄­сыӈ­аныл та̄нти ма̄нылт телефонын сун­сым тренера­ныл тēтум тина хосыт пор­гащ­ласыт, кас­сыт. Рущ ла̄тӈыл тох ха­нищ­тах­тын ва̄р­маль ла̄­ваве – «сухое пла­ва­ние». 

Данил ла̄ви: «Тэ̄лы сыс ма̄н хунь уйигтаӈ­кве бассейнын ялантэ̄в, то̄ва порат тренерув Юрий Александрович ма̄н ётув рӯпитаӈкве ат а̄лыми, то̄нт тав оматэ Анжелика Леонидовна Булаева ма̄нав ханищты. Тав са̄в та̄л ня̄врамыт та̄ксарыг о̄луӈкве ос мо­лях уйигтаӈкве ханищ­тыянэ. Тэ̄н пыгыӈ­ыщ халэ̄нт акваг нё̄тха­тэ̄г. 
Ам бассейнын ялан­таӈкве сака ка̄сащēгум, са̄т сыс тит щёс ялэ̄гум, ты хо̄талыг ам акваг ӯриягум».  
