
Округ кӯщай нэ̄ Наталья Комарова Сургутский районт о̄лнэ ханты щēмьят палт ялыс. Та ма̄т ма̄ньлат ханты хумыт Владимир Айваседа, Клим Кантеров ос Виталий Русскин колта̄гланыл ёт акв ляпат о̄лэ̄гыт.
Кӯщай нэ̄ Наталья Владими­ровна та̄н о̄лнэ ма̄нылн верто­лётыл ёхтыс. Ма̄хум титыгла­са­нэ, хумус та̄н о̄лэ̄гыт. Са̄лы ӯрнэ хумыт та̄р­ви­тыӈ ва̄рмаляныл урыл титыглахтас.
Владимир Айваседа ла̄выс, та̄н Наталья Комарова хосат та̄гыл та̄нти палтаныл ёхта­лаӈкв во̄всаныл. Ань ты э̄тпос 19 хо̄тал­э̄т кӯщай нэ̄ ты ёхталас. Ты ханты хум ань са̄в хо̄тпан ва̄ве, тав такви о̄лупсатэ урыл тина охсат по̄слы ос тувыл интернетын ва̄риянэ.
Клим Кантеров о̄с сака ка̄ркам хум, тав о̄лнэ ма̄тэ̄т «IT-стой­бище» нампа ищхӣпыӈ ут ва̄р­вес. Та̄н ань спут­ник та̄ра са̄в­сыр э̄рнэ нэ̄пакыт, са̄всыр тэ̄лат ва̄­руӈкв вēрмēгыт.
Виталий Русскин лу­сум ма̄нь­щи нэ̄ тотыс, нэ̄тэ наме Татьяна Бахти­ярова. Тэ̄н ань ма̄нь а̄ги о̄ньщēг, са̄лы ӯрим о̄лэ̄г.
Наталья Комарова та̄н ётаныл потыртас, о̄лупсаныл урыл ти­тыг­ласанэ, ма̄нь ня̄врамыт мӯй­лупсал мисанэ. Илт­тыг акв ма̄нь ханты пыгрищакве лю̄ньщал­тахтас. Тав титыглаве – аманрыг тав лю̄ньщи, та̄ра-патыс, пыг­рищакве вертолётыл мощ яла­саӈкв таӈхи. 
Тувыл пуссын хотьют ка̄са­щас, нэ̄квет, хумыт ос ня̄врамыт Наталья Владимировна ёт верто­лётын та̄лсыт ос мощ вер­то­лётыл тотыглавē­сыт. Та юи-па̄лт округ кӯщай нэ̄ ювле Ханты-Мансийск ӯсн та тыламлас.
Валентина УЗЕЛЬ
