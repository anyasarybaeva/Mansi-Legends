
Ты хуритыт Ха̄льӯс район Кульпас па̄выл ня̄врамыт по̄слым о̄лэ̄гыт. А̄гирищит-пыгрищит о̄лупсаныл о̄вылтыт мощ потыртасыт, манах класс а̄стласыт, ань хумус ӯщлахтэ̄гыт. Ты урыл э̄лаль ловиньтэ̄н.
Лена Полищук
– Ам намум Лена, 9 та̄лум то̄влыс. Яныг­по̄ль э̄тпос 8 хо̄талт 2013 та̄лт самын патсум. Таксы порат 4 классын минэ̄гум.
Ам учительницам Светлана Владимировна Краева, таве ма̄н сака э̄руптылӯв. Школат ам математика ос литера­тура урокыг ща̄гтым ха­нищтыягум.

Ам ань ӯщлахтэ̄гум, ка̄сыӈ хо̄тал великыл яласэ̄гум. Омам ёт мо­щēртн Ханты-Мансийск ӯсн минымēн, тот Володя аким о̄лы. Тувыл э̄лаль Сургутн ялымēн, тот ос а̄тям ос щащēквам о̄лэ̄г. 
Рома Гындышев

– Ам намум Рома, 13 та̄лум то̄влыс, 7 класс а̄стласум. Школат ам э̄руптам уроканум – ты рущ ла̄тыӈ, биология ос физкультура. 
Ам ма̄ньщи ла̄тыӈ ха­нищтэ̄гум, анēквамн нё̄­тавем, тав наме Евдокия Ивановна Кугина. 
Анēквам ла̄тӈув ва̄гтэ, ма̄ньщи ма̄хум ёт потыр­ты. Тав школат о̄выл клас­сыт ня̄врамыт ханищтым са̄в та̄л рӯпиты, тувыл яныгнув а̄гирищит-пыг­рищит ма̄ньщи ла̄тӈын ханищтыянэ. 
Ащо̄йкагум-анēквагум палт акваг ялантэ̄гум, нё̄тыягум, на̄йив халта­лэ̄гум, вит а̄лумтэ̄гум.
Артём Журавлёв

– Ам Артём Журавлёв, 9 та̄л, 3 классын минэ̄гум. Школат ам ты урокыт сака э̄руптыянум – физкуль­тура, ка̄тыл по̄слын тэ̄ла, ра̄ктныл сыре-сыр пор­мас по̄щгын урок, мате­матика ос литература. 
Мо̄лты туи омам ос а̄п­щим ёт ща̄рщ ва̄тан ялсӯв. Тот тув сым рēгыт хо̄та­лыӈ хо̄талт повара̄лсӯв, рēгылттахтасӯв. 
Ювле миннэ̄в сыс Москван хо̄игласӯв, Красная площадь нампа канн ялсӯв, тот мощ ё̄мыгтасӯв, сунсыглахтасӯв. Москва – сака яныг, нё̄тнэ ӯс, тот са̄в пӯмыщ колыт, каныт ос ёнгасан-ӯщлахтын ма̄т ка̄салаӈкве ро̄ви.
Таня Тоголмазова

– Ам намум Таня, 10 та̄­л­ум то̄влыс. Таквсы 5 клас­сын ханищтахтуӈкве ми­нэ̄гум. Школат математика урок э̄руптылум. А̄тям наме Женя, омам Надя. Саша ягпыг о̄ньщēгум, 16 та̄лэ то̄влыс. Ты та̄л 9 класс а̄стлас, ань экзаменанэ сдавайты. А̄пщим наме Алёша, 8 та̄лэ.
– Таня, наӈ тамле нё̄тнэ ма̄ньщи супыл о̄лэ̄гын, хотьютн ю̄нтыс?
– Щащēквам Зоя Петровна ю̄нтыс. Тав тыт Кульпаст о̄лы. Юн акваг матыр-а̄ти ю̄нты – ма̄ньщи супыт, ла̄гыл маснутыт ос мо̄т са̄всыр пормасыт ва̄ри. Пуссын пēс щирыл ва̄риянэ, э̄лнаӈ ма̄ньщи ма̄хманув хумус щаквщисыт, тох щё̄питыянэ. Ты коныпал тав сакныл ма̄гылн тага­тан хорамыт хартуӈкве ха̄сы – пальсакыт, тур­ло̄псыт, сыре-сыр пор­масыт саги. 
Щащēквав ма̄н ётув ма̄ньщи ла̄тӈыл потырты, ла̄ви, ма̄нти ла̄тӈув ва̄ӈкве э̄ри. Хуньт тах ки­та­павēв, ма̄ньщи ла̄тӈув ва̄глув, ма̄н ла̄вēв, хумус ат ва̄глув. Тувыл ма̄нти ла̄тӈувт матыр ла̄вуӈкве вēрмēв. 
Тав ма̄навн акваг потырты, пēс ма̄хманув хумус ōлсыт, манарыл яласасыт. Хум хōтпат су­ныт ос ха̄пыт ва̄рсыт, нэ̄ хōт­пат маснут ю̄нтсыт.
Светлана РОМБАНДЕЕВА
