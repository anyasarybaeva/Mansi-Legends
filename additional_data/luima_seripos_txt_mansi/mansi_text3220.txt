
Сургут ӯст акв тамле сымыӈ нэ̄кве о̄лы, наме Римма Кирилловна Молданова. Таве ам тӯяг Ханты-Мансийск ӯст Ӯринэ̄ква хо̄тал о̄лме порат ка̄саласлум. Тав, насати соссаӈ хо̄тпа, ханты нэ̄, ка̄тыл са̄всыр пормасыт ва̄ри, ма̄щтырлы. На̄н ань тав потре ловиньтэлы̄н.

	– Ам Сургутский районт ма̄нь па̄вылт 1962 та̄лт самын патсум. Ты па̄выл хосат а̄тим, 1972 та̄лт тот о̄лум мир пуссын Сытомино па̄вылн ва̄нтлысыт. Тув о̄лмыгтасӯв, школат ханищтахтасӯв. А̄ги о̄парищ намум Вандымова. Омав Евгения Петровна, а̄ги о̄парищ наме Волдина. Тав Касум нэ̄ о̄лыс, та ēрныл ёхталас. Колта̄глувт ма̄н хо̄т ня̄врам о̄лсӯв. Мēн ань китыг, а̄пщим ёт, лылыӈ та̄гыл о̄лымēн, тав наме Слава, Сытомино па̄вылт о̄лы.   

	Школа а̄стламум юи-па̄лт ам тыт, Ханты-Мансийскыт, торговый техникумт ханищтахта-сум, 1981 та̄лт таве а̄стласлум. Та та̄л па̄-сыл, ань 35 та̄лыг ты ēмты, ам Сургут ӯст о̄лэ̄гум. О̄йкам Пётр Тихонович Молданов о̄лыс, нила та̄л ювле хультум порат хотталь щалтыс. Мēн хӯрум ня̄врам о̄ньщимēн, пуссын яныгмасыт, та̄нти колта̄глыл о̄лэ̄гыт. 

	Оля а̄гим ка̄тыл са̄всыр маснут саги, рēгыӈ па̄ссат ос носкит саги. Тувыл мēн аквъёт са̄всыр пормасыт ра̄ктныл ва̄римēн, са̄лы совныл ёнгынутыт ю̄нтымēн. Ма̄хум пӯмыщ ма̄гыс ёвтэ̄гыт. 

	– Римма Кирилловна, наӈ ня̄враманын ханты ла̄тӈыл потыртэ̄гыт?

	– А̄ти, та̄н ща̄нь ла̄тыӈ ат хӯлэ̄гыт, ӯст рущ мир халт яныгмасыт. Ам яныгмамум порат па̄выл ма̄хум ос юн омагум-а̄тягум халанылт ханты ла̄тӈыл потыртасыт. Та порат ты йильпи о̄лупса ква̄лтапаптувес, ань ща̄нь ла̄тӈыл ул вос потыртэ̄в. Таи ма̄гыс яныгхо̄тпат ня̄врамыт ёт акваг рущ ла̄тӈыл потыртаӈкве патсыт. Па̄влувн ма̄нь ня̄врамыт яслин рущ нэ̄ рӯпитаӈкве кēтвес, кӯщаиг пат-тувес. Тав ханты ма̄хум ёт сака воритотыс, щар нэ̄мхотьют такви ла̄тӈēтыл ул вос потыртас. Тамле пора та о̄лыс. 

	Ка̄сыӈ хо̄тпа ма̄гыс такви ща̄нь ла̄тӈе сымын сака ро̄ви, тав ётэ алпи-тэ ат по̄ляве, номтэ ёмас. Омагум-а̄тягум хоса о̄лсы̄г, тоха та тэ̄нти ла̄тӈēнтыл потыртасы̄г, ань сас а̄тимыг. 

	Ам нила апыгрищ о̄ньщēгум, та̄н пуссын «Старый Сургут» Центр культуры колн ялан
	тэ̄гыт, ханты йӣквыт ос э̄ргыт ханищтэ̄гыт. Хо̄т-а̄ти акваг выступайта̄лэ̄гыт, сака нё̄тнэ̄г э̄ргēгыт, йӣквēгыт. Та̄н ма̄гсыланыл ам па̄квпалыӈ ханты супыт ю̄нтэ̄гум. Пӯркат ю̄нтэ̄гум. 

	«Старый Сургут» колн ам ва̄тихал яланта̄лэ̄гум, тот ма̄ньщи хо̄тпат ёт ва̄щинтахтыглэ̄гум, аквъёт ӯнлахо̄лэ̄в, потрамēв, пēс пора о̄лупса ка̄сталылӯв. Ма̄н ма̄ньха̄пыл яласан ма̄гыс команда атсӯв, намаяслӯв «Старый Сургут». Ты касыл о̄лыгланэ̄тэ порат ма̄н тув о̄с яланта̄лэ̄в, ма̄ньха̄пыл маттем та товēв, касэ̄в. Китхуйплов та̄л яныт апыгрищум тай ты касыл сака э̄руптытэ, ань тув палыт таве тах ма̄ньха̄пыл яласаӈкве ханищтылум, вос тови. 

	Римма Кирилловна тамле нёмса соссаӈ хо̄тпа, ма̄щтыр нэ̄. Тавēн ам са̄в ёмас сымыӈ ла̄тыӈ ла̄вēгум. Пуста̄гыл вос о̄лы, На̄й-О̄тыранэ̄н вос ӯргалаве!

	 

	 

	Светлана Ромбандеева
