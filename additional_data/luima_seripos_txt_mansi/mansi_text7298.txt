
Ва̄т са̄грапнал э̄тпос 27 хо̄талэ̄т Санкт-Петербург ӯст А.И. Герцен нампа университетт рӯпитан учёный ма̄хум ēӈта пасан ва̄тат ща̄нь ла̄тыӈ урыл потыртасыт. 
Тынакт тэ̄ланыл ищ­хӣпыӈ ут хосыт ва̄рыг­ласаныл. Та палыт ма̄н минуӈкве пуссын хунь вēрмынувыт, ос ты щирыл рӯпитаӈкве кӯстыр о̄л­нэ̄тэ, потраныл са̄в хо̄т­пан хӯнтлувēсыт. 
Ты университетт рӯпи­тан ма̄хум кит та̄л сыс яныг рӯпата ва̄рсыт, э̄лынт о̄лнэ школатын ялсыт – Лӯима̄т, Сибирьт ос Дальний Востокт о̄лнэ школат уральтасаныл. Ты тэ̄ла палт А.И. Герцен нампа РГПУ профессор нэ̄, психология наука док­тор Лариса Александров­на Цветкова пуӈктотыс. 
Нэ̄ тох ла̄выс: 
– Ты тэ̄лав ма̄н 2020 та̄лт ва̄руӈкве о̄вылта­слӯв. Россия янытыл Лӯима̄т, Сибирьт ос Дальний Востокт о̄лнэ ня̄врамыт ураль­тыянӯв, хумус о̄лэ̄гыт, ща̄нь ла̄т­ӈ­аныл ва̄ганыл ман а̄ти, пуссын аман пуста̄гыл о̄лэ̄гыт, торыӈ маснут-о̄щнут аман оньщēгыт, та маныр, та̄ра-паттэ̄в. Тувыл хунь э̄рнэ са̄кконыт щё̄­питаӈкве патэ̄в, ты тэ̄лав тах э̄рмыглы, са̄в ня̄в­рамытн нё̄туӈкве вēрмēв.
Ты тэ̄ла урыл са̄в хо̄тпа ла̄тыӈ щё̄пита̄лсыт, пуссын ищхӣпыӈ ут хосыт потыртасыт. Ма̄хум яныг ӯст ос ма̄нь па̄влытт хӯнтлуӈкве вēрмысыт – Москва ос Санкт-Петербург ӯсыгт, Нижегородский, Ленин­градский, Сахалинская областьт, Якутия ос Карелия ма̄т, Камчатский ос Красноярский крайт, Ямал ос Югра ма̄т. Ла̄тыӈ о̄ньщам ма̄хум китыглах­тасыт, пӯмщалахтасыт.
Педагогический наука кандидат нэ̄ Елена Николаевна Агапова ос профессор Татьяна Станиславовна Назмут­динова ща̄нь ла̄тыӈ ханищтан тэ̄ла та̄ра-паттысы̄г. 
Хоты ма̄т ня̄врамыт та̄нти ла̄тӈаныл ёмащакв ва̄ганыл, хо̄т ос щар ат ханищтыяныл ла̄тӈаныл, туп рущ ла̄тӈыл потыр­тэ̄гыт. 
Л.А. Цветкова ла̄выс, хунь ты рӯпатаныл а̄стлы­яныл, потраныл пуссын акван-атыяныл, нэ̄пакыг ва̄рияныл. То̄нт тах ущ мӯсхал щирыл та̄ра-па­тыяныл, хоты ма̄т о̄лнэ сосса мирыт ла̄тӈаныл о̄лы, ня̄враманылн ва̄ве ос ханищтаве.
Ты учёный ма̄хум ма̄н округувн о̄с ёхталасыт, сосса ма̄хманув о̄лнэ па̄влытн ялсыт, школа­тын щалтсасыт. Маныр та̄ра-паттысыт, хоты ма̄т ня̄врамыт ща̄нь ла̄тӈаныл ва̄ганыл, ты урыл та̄н тах потыр щё̄питэ̄гыт. 
Светлана РОМБАНДЕЕВА
 
