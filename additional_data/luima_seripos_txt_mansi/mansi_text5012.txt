
Та̄л котиль э̄тпос 28 хо̄талэ̄т округ кӯщай нэ̄ Наталья Комарова Ханты-Мансийск ӯст сапра̄ни ва̄рыглас. Ос са̄всыр ӯсытт манос па̄влытт рӯпитан кӯщаит ёт кина суссылтан то̄тап хосыт потыртас. Школат ханищтахтын ня̄врамыт, хумус ань тыттавет, миркол кӯщаит та урыл китыгласанэ.
Ты та̄л мус округувт школан ялантан а̄гирищит-пыгрищит тэ̄нэ ма̄гсыл ща̄няныл-а̄щаныл олн щар ат ойтсыт. Яныг щēмьят яныгман ня̄врамыт, ну-са тотнэ манос а̄гмыӈ-мосыӈ а̄гит-пыгыт акв хо̄тал сыс кит щёс олн ойтта̄л тот тэ̄сыт. Мо̄таныт пуссын акв щёс тэ̄ӈкве во̄выглавēсыт, ты ва̄рмаль ма̄гсыл округ бюджетныл олн майлувес. 
Йильпи та̄лныл ты олныт аквта щирыл кос та̄стыглавет, тувыл ня̄врамыт са̄внувел тыттын ма̄гсыл ща̄нитн-а̄щитн 40 арыгкем солко̄ви ойтуӈкве ань э̄ри. Урай, Югорск, Ханты-Мансийск ос Нижневартовский район миркол кӯщаит округ бюджетныл маим олныт ня̄врамыт ма̄гсыл холтуӈкве щар ат патсаныл, ща̄нит-а̄щит ойтхатуӈкве ла̄всаныл. 
Сапра̄нит Наталья Комарова ты миркол кӯщаит пуссын китыгласанэ, та̄стым олныт хоталь тотсаныл. Урай ӯс миркол кӯщай ювле ла̄выс, та̄н олн щар ат о̄ньщēгыт, ня̄врамыт ма̄гсыл олн миӈкве ат вēрмēгыт. Ты э̄лы-па̄лт та̄н ӯсыӈ мир сапра̄нин во̄выгласаныл ос ты ва̄рмаль урыл потыртасаныл, ща̄нит-а̄щит ня̄враманыл ма̄гсыл ойтхатуӈкве пуссын та̄нки ка̄сащасыт. 
Кӯщай нэ̄ ла̄выс: «Нуса тотнэ щēмьят ос са̄в ня̄врам янмалтан щēмьят ма̄н акваг нё̄тыянӯв. Тот яныгман а̄гирищит-пыгрищит школат аквта щирыл кит щёс ань тыттавет, та̄н ма̄гсыланыл ма̄н округ  бюджетныл  олн  та̄стыглэ̄в. 
Ты э̄тпосныл то̄ва школат ня̄врамыт воссыг щар ат тэ̄гыт. А̄гирищит-пыгрищит ханищтахтым тэ̄тал ул вос саваласыт, пуста̄гыл э̄лаль вос о̄лсыт, ня̄врамыт школат тыттын ва̄рмаль урыл округувт йильпи са̄ккон пирмайтаӈкве тах э̄ри. То̄нт мирколытыт рӯпитан кӯщаит та̄стыглым олныт мо̄т ва̄рмалитын холтуӈкве воссыг ат вēр-мияныл». 
Ханищтап департаментыт кӯщай хум Алексей Дренин ты ва̄рмаль урыл ла̄выс: «Ань округув янытыл 154 со̄тыра а̄гит-пыгыт школат ханищтахтэ̄гыт. Та̄н халанылт 91,9% са̄вит ня̄врам  школат  тыттавет. 
Ань са̄ккон щирыл ща̄нит-а̄щит акв хо̄тал сыс ня̄враманыл ма̄гсыл 45 солко̄ви та̄нки ойтэ̄гыт, ос 44 солко̄ви округ бюджетныл та̄стыглаве. Ня̄врамыт ма̄гсыл тыса̄вит олн ойтаве. 
Нефтеюганск ӯст ос Ханты-Мансийский район школатыт ханищтахтын ня̄врамыт ма̄гсыл олныт мирколыг та̄стыглэ̄г, ща̄нит-а̄щит олн ты щар ат ойтэ̄гыт. 
Ань ка̄сыӈ школат тэ̄нут па̄йтнэ колыт рӯпитэ̄гыт, ня̄врамыт кит щёс тот тэ̄ӈкве вēрмēгыт. А̄гирищит-пыгрищит китынтыг тэ̄ӈкве ке тахмаēгыт, та̄н 80 арыгкем солко̄ви та̄нки ойтэ̄гыт.
