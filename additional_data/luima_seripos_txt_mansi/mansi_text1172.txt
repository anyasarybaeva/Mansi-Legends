
Во̄ртур э̄тпос 9 хо̄талэ - Ма̄ янытыл соссаӈ мирыт янытла̄н хо̄талыг о̄лы. Ань ты кастыл хо̄т-а̄ти са̄всыр суссылтапыт манос ханищтапыт ва̄равет.Тох Екатеринбург 

	ӯст о̄лнэ ма̄хумн лӯсум ма̄ньщит  о̄луп
	саныл урыл хурит 

	суссылтаӈкве патавет. Тамле потыр Екатерина Турдакина ищхӣпыӈ ут хосыт хансыс. Тав Юстмедиа нампа ля̄ххал тотнэ колт рӯпиты, ань ты нэ̄ хансум потре ам на̄нан рущ ла̄тӈыл  э̄лаль толмащласлум. 

	– Ты суссылтапыт лӯсум ма̄ньщиянув хумус ань тыг мус пēс щирыл о̄лэ̄гыт, маныр ва̄рēгыт, пуссын хурин по̄слувēсыт. Хурит Виктор Тинигин Карпинск ӯст о̄лнэ хум по̄слыгла̄лыс. Тав то̄ва по̄слум хуриянэ Карпинский музейн о̄с во̄виньта̄лавет ос тот пӯмщалавет. Ань тав ва̄т нупыл ат хуриянэ «Гринвич» нампа яныг ла̄пка капай ос ӯщлахтан колыт суссылтаӈкве патавет. 

	Я̄нас хотты ма̄хум о̄вылтыт потыртан суссылтап тот о̄выл щёс щё̄питавес. Ты э̄лы-па̄лт ӯст о̄лнэ хо̄тпатн са̄всыр пормасыт манос ма̄хум ӯщлахтан ва̄рмалит матыр урыл туп потырта̄лсыт. «Гринвич» нампа колт рӯпитан кӯщай хум Илья Клюжин ла̄выс: «Ма̄н тамле тэ̄ла таима̄гыс ва̄руӈкве номылматсӯв, ӯсыӈ  манос тыг ёхталан мӯй хо̄тпат вос ва̄гыт, хоты соссаӈ ма̄хум халт та̄н о̄лэ̄гыт. Ты ма̄т лӯсум ма̄ньщит о̄лэ̄гыт-хӯлэ̄гыт, та̄н та̄нки пēс наканыл, ла̄тӈаныл э̄лаль тотыяныл».  Ань Екатеринбург ӯст ты суссылтап во̄ртур э̄тпос нёлоловит хо̄талныл ва̄т нупыл ат хо̄тал мус  рӯпитаӈкве паты тах.

	Ос лӯсум ма̄ньщиянув о̄вылтыт Свердловский областьт э̄лумхо̄лас праванэ ӯргалан кӯщай нэ̄ Татьяна Мерзлякова тамле ва̄рмалит хӯлтыс, ты  мӯтраӈ ос нёмса мир ма̄н областюв лӯима̄ ēр нупыл Ушма, Тēрасколыӈъя̄ ос Бурмантово па̄влытыт о̄лэ̄гыт. Та̄н пуссын Са̄пса ӯс миркол нупыл хансым о̄лэ̄гыт.  

	Тувыл тот кӯщаит «Общество по выживанию и социально-экономическому развитию манси» ва̄рмалит щирыл рӯпитэ̄гыт. Тот кӯщай ва̄ӈын нэ̄ Зубайда Щербак потыртас: «Са̄пса ēрт ань  лӯсум ма̄ньщииг 150 хо̄тпа ловиньтахтэ̄гыт, янгыщ тыи хус та̄лныл налыман та̄л мус яныт хо̄тпат ос тувыл ня̄врамыт. Та̄н халанылт щар яныгпа̄лаг Александра Васильевна Анямова о̄лы. Ты тэ̄лы порат тав 80 та̄лэ то̄влыс. 

	Хум хо̄тпат во̄раēгыт, хӯл алыщлэ̄гыт, нэ̄ хо̄тпат пил ва̄тэ̄гыт, тэ̄рпи лӯптат атэ̄гыт. А̄ти сака хосат лӯсум ма̄ньщит са̄лы о̄щсыт ос са̄лыл яласа̄сыт. Ань тамле та̄рвитыӈ рӯпатан нэ̄мхотъют вуйхатуӈкве ат таӈхи ос атыпыл  ха̄сы. То̄ват щар ма̄нь па̄вылт о̄лэ̄гыт, коланыл  на̄й поста̄л, тохиӈ  хотмус та о̄лэ̄гыт». 

	Татьяна Мерзлякова э̄лаль таи потыртас: «Ӯсытт манос яныг па̄влытыт о̄лнэ хо̄тпат соссаӈ ма̄хум палт яланталэ̄гыт. Ӯйсовыт манос пил ёвтнэ коныпал винал тотыяныл, ма̄хум айтыяныл. Тамле лю̄ль пищ воссыг ул вос ва̄рнувыт. Ма̄ньщит та̄нки пēс наканыл ӯргалым э̄лаль са̄в та̄л ёмащакв вос о̄лнувыт». 

	Ма̄н о̄с аквтох номсэ̄в кос. Ань на̄н во̄ртур э̄тпост Екатеринбург ӯст мӯйлуӈкве патэ̄гын ке, суссылтап сунсуӈкве щалтапа̄лэ̄н.

	Ищхӣпиӈ ма̄т 

	хансум ля̄ххал 

	ма̄ньщи ла̄тӈын

	 Тамара Мерован 

	толмащлавес.

	 
