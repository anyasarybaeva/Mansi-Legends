
Мо̄лал Ханты-Мансийский район Кышик па̄вылн мир пусмалтан лēккарыт ма̄шинал ёхталаманыл порат, тот ханты ма̄хум «Тылащ пори» ва̄рыгласыт. Та̄н яныгман э̄тпос нупыл пуӈк пинсыт ос пӯрлахтасыт. Ты кит ва̄рмалиг мир пуста̄гыл о̄лнэ ма̄гыс щё̄пита̄лвесы̄г.
Па̄вылт сосса мир о̄лупса э̄лаль тотнэ ма̄гыс Ханты-Мансийский район депутат хум Руслан Богордаев «Культура Центр» нампа кол ва̄рыс. Тот а̄мпарыт, сӯмъях, ня̄нь ва̄рнэ кӯр ос мо̄т э̄рнэ утыт щё̄питым о̄лэ̄гыт. Ань ялпыӈ хо̄талыт пуссын тот мӯйлавет.
Антонина Николаевна Никонова, такви о̄парищ наме Молданова, ханты нэ̄, тэ̄н о̄йкатэ̄тыл са̄лыт о̄ньщим о̄лэ̄г. Ты нэ̄ о̄с лēккарыт палт уральтахтуӈкве ёхталас. Тав ла̄выс: «Во̄рт о̄лымав, ма̄нки урувтыл хот-ёрувлэ̄в, а̄гманув мӯсхал щирыл ат пусмалтыянӯв. Тыима̄гыс хунь па̄вылн лēккарыт ёхтэ̄гыт, ма̄н ма̄гсылув яныг ща̄гт. Ма̄хманув ёт та̄ра пасан ва̄рēв ос пӯрлахтэ̄в.
Во̄рт са̄всыр рӯпата ва̄рēв. Ань ма̄ньполь э̄тпост ма̄-во̄й винэ хо̄тпат ёт хо̄нтхатэ̄в, акван-потыртахтын нэ̄пакытыт хасхатэ̄в. Ма̄нки йис ма̄нанувт о̄лнэ хо̄тпанув ёт та̄н ма̄гсыланыл концерт щё̄питасӯв. Ма̄нки пēс йис та̄гыл о̄лнэ-хӯлнэ ва̄рмалянув та̄нанылн суссылтаӈкве номылматсанӯв. Тот рӯпитан хо̄тпат пуссын э̄лыл ёхтысыт. Ма̄н о̄лупсав о̄с вос ва̄ганыл. Ты хосыт сакати юртыӈыщ аквъёт о̄луӈкве патэ̄в».
Ань «Тылащ пори» хо̄талт музей колн са̄в ня̄врам ёхталас. Яныгпа̄ла хо̄тпат, ня̄врамыт пуссын аквъёт э̄тпос ляльт по̄йкщасыт. Та̄н пуссын ханты маснутыл масхатым о̄лсыт. То̄ва ня̄врамыт ща̄нь ла̄тӈаныл ёмщакв ва̄ганыл, юн рӯтаныл ёт акваг потыртэ̄гыт.
Антонина Николаевна ты урыл тох ла̄выс: «Во̄рт са̄в во̄руй, товлыӈ ӯй вос о̄лыс, я̄т ос са̄в хӯл вос яласы. Яныг хо̄тпат, ня̄врамыт пуссын пуста̄гыл вос о̄лэ̄гыт. Ка̄сыӈ колта̄глын ща̄гт вос ёхты. Ӯйхулыт нэ̄матыр а̄гмыл ул вос ēмтэ̄гыт. Са̄лыт акваг вос са̄вмēгыт, ма̄ тэ̄пыӈыг вос о̄лыс. Я̄ӈкылмат ос суйквет са̄всыр пил вос яныгмас.
Тот атхатыглам ма̄хум ма̄гыс кон пасан ва̄рыглавес. Мӯй хо̄тпат ос ня̄врамыт пуссын тув во̄ввēсыт. Пасан та̄глэ̄кв конпēткал, ка̄лащил ос мо̄т атыӈ тэ̄нутыл ӯнттым о̄лыс. Та музейт рӯпитан нэ̄ Екатерина Алексеевна Мотошина пасан ва̄тат ос ты урыл потыртас. Тав ла̄выс: «Нусаг о̄лнэ колта̄глыт щёлыӈыг вос ēмтэ̄гыт. Та колытыт хоми хуйнэ а̄ныт та̄глэ̄кв пиным тэ̄нутыл сома вос ӯнлэ̄гыт. А̄мпарыт та̄глэ̄кв тэ̄нутыл вос та̄гиньтаптавет. А̄гмыӈ ня̄врамыт вос пусмēгыт ос ща̄нь ла̄тыӈ акваг э̄лаль вос тотаве. Я̄тил, тыныӈ То̄рум пыгкве, ты пасан наӈ ма̄гсылын ты ва̄рыслӯв, тыг йиен, ма̄н наӈын сака ӯрилув».
Ка̄сыӈ ла̄тыӈ юи-па̄лт мирколт рӯпитан ханты хум Арсений Александрович Немельгин э̄тпос ляльт йӣв ма̄нтыл пуӈке ӯлтта тӯйт вущкасāнтыс. Ханты ма̄хум агтэ̄гыт, ты хосыт э̄тпос та̄н потраныл хӯлытэ ос та̄н маныр во̄вēгыт, таил со̄ль мивет тах. Ты тэ̄ла кастыл та̄н ка̄сыӈ та̄л та̄глыӈ пасаныт атэ̄гыт ос атыӈ тэ̄нутыл мӯйлэ̄гыт. Лēккарыт ла̄вēгыт, ты па̄вылт та̄рвитыӈ а̄гм мо̄рсыӈ порат ēмталы.
