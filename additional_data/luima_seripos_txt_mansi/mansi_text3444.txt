
Ханты-Мансийск ӯст савалап ня̄врамыт о̄лнэ «Радуга» нампа кол рӯпиты. Тот ма̄ньта̄гыл ща̄нь-а̄щ та̄л хультум ня̄врамыт о̄ньщавет. Ань ты накт тот онтоловхуйплов а̄ги ос пыг хультыс. Та колн лēккарыт, каснэ ма̄т рӯпитан, та̄нки рӯпатаныл ва̄рнэ хо̄тпат ос мо̄таныт ёхталасыт. Ня̄врамыт та̄наныл о̄лупса урыл китыгласаныл.

	Ты хо̄нтхатыглапн округ кӯщай нэ̄ Наталья Комарова, Общественный палата кӯщай нэ̄ Ирина Максимова, лувнакыт пусмалтан лēккар хум Кирилл Драган, полицият рӯпитан кӯщай Владимир Долгалёв, такви рӯпата ва̄рнэ хум Сергей Колупаев, телевиденият ля̄ххалыт потыртан хум Вячеслав Смуров, МЧС кӯщай ва̄ӈын хум Сергей Антонов ос товтыл каснэ намыӈ-суиӈ хо̄тпа Дмитрий Ярошенко ёхталасыт.

	Ня̄врамыт ты муй хо̄тпат китыгласаныл, та̄н ма̄ниг о̄лманылт хотьютыг рӯпитаӈкве тахсыт. Ка̄сыӈ кӯщай хо̄тпа такви урēтыл потыртас, ня̄врамыт пӯмащ потрыт хӯнтлым астал ӯнлысыт.

	О̄влэ̄т округ кӯщай нэ̄ Наталья Комарова такви урēтыл потыртас. Тав «Радуга» нампа колн ва̄тихал ёхталы. Кӯщай нэ̄ такви кит а̄ги янмалтас, ань кит апыг о̄ньщи. Тав мо̄т ня̄врамытн сака э̄руп-таве. Такви ла̄тӈе щирыл, ма̄ниг о̄лмēт тав на̄й харыгтан ос полиция хо̄тпаг рӯпитаӈкв ка̄сащас:

	- Ам нас щēмьят яныгмасум. Ма̄нь порат сака ёмщакв о̄щвēсум, тыима̄гыс яныг пӯмащипа ща̄нягум-а̄щагумн ла̄вēгум. Ань э̄рыӈ ты ва̄рмаль на̄нан ат то̄вылхаты. Таима̄гыс ам ка̄сыӈ порат тыг ёхталэ̄гум, на̄н ща̄гтым вос о̄лсы̄н, ма̄нь поранын урыл ты посыӈ номт сыманынт вос хульты. Ам ма̄ньлат порат сака хоса номсахтасум, хотьютыг рӯпитаӈкве патэ̄гум. Тувыл институтн экономистыг ханищтахтуӈкве минасум. Ётылнув ты ханищтахтын тэ̄ла а̄нумн сака э̄рмыглас, ань номсэ̄гум, матъёмас ханищтахтасум.

	Ирина Максимова:

	— Ма̄нь порат ам о̄влэ̄т вит ёлы-па̄лт уйигтан хо̄тпаг ханищтахтуӈкве номсасум. Ётылнув ос ля̄ххал тотнэ хо̄тпаг ēмтуӈкве ка̄сащасум. Ос тох ēмтыс, ань ам Общественный палатат кӯщаиг рӯпитэ̄гум. Ам сымум сака ща̄гты, хунь хотьютын нё̄тмил ва̄рēгум.

	Кирилл Драган:

	— Ам ос ма̄нь порат ёнгын ос э̄ргын хо̄тпаг ēмтуӈкве сака тахсум. Ос йӣквнэ колт э̄ргын ос са̄ӈквылтан ма̄гыс ма̄щтырнувег о̄луӈкве э̄ри. Тувыл школат хо̄т класс а̄стласум ос юристыг ēмтуӈкве номылматсум. Мощ о̄лсум, аквматнакт а̄щум сакватахтас, Нягань ӯс пӯльницат хуяс. Тот тав кит э̄тпос пусмалтахтас, ам тав палтэ ка̄сыӈ хо̄тал ёхтала̄лсум. Ос то̄нт ты лēккарыг рӯпитаӈкве номтум патыс. Ётылнув, хунь институтн ёхтысум, ам та̄ра э̄лумхо̄лас сакватам манос хот-няхсатам ка̄тэ, ла̄глэ пусмалтан хо̄тпаг ханищтахтуӈкве минасум. Хо̄т та̄л —институтыт, кит та̄л — ординатурат ханищтахтасум. Ань ты накт ка̄сыӈ та̄л ханищтахтуӈкве ялантэ̄в.

	Сергей Антонов:

	— Ам о̄влэ̄т э̄сыгхатэ̄гум, нила а̄ги янмалтэ̄гум. Яныг а̄гим университет а̄стлас, щар ма̄нь а̄гим ат та̄лэ то̄влыс. Ня̄враманум хотьютыг рӯпитаӈкве э̄лаль номсэ̄гыт, юн ма̄н ва̄тихал ты урыл потыртэ̄в. Хо̄т на̄н рӯпитаӈкве ка̄сащегы̄н, та ва̄рмаль щирыл э̄лаль ханищтахтэ̄н, на̄нан ка̄с ēмты. То̄нт на̄н а̄лпыл рӯпитаӈкве яныг ща̄гтыл минэгы̄н, э̄типа̄лаг ос щēмьян палт ща̄гтым ёхтэгы̄н тах. Ам а̄ти нас ты рӯпатамн патхатасум. Ханищтахтынэм порат ма̄н на̄й харыгтан ма̄н тотыглавесӯв. Тот суссӯв, хумус та̄н мирн нё̄тэ̄гыт, на̄й харыгтэ̄гыт, то̄нт ам ты ва̄рмаль щирыл акваг рӯпитаӈкве номылматасум. Ань ам атпан нупыл хо̄т та̄лум то̄влыс. Ты та̄лытныл хо̄тхуйплов та̄л ам на̄й харыгтан ва̄рмаль щирыл э̄лаль ханищтахтасум.

	Сергей Колупаев: 

	— Ма̄хманув потраманыл халт ам акваг номсахтасум, ос ты урыл ла̄вēгум. Ам щēмьям ма̄гыс амки рӯпатам ва̄рилум. Та̄н ёмщакв о̄лнэ̄ныл ма̄гыс ам са̄в ё̄р пинсум. Ам о̄с нила ня̄врам о̄ньщēгум: кит пыг, кит а̄ги. Ам ма̄ниг о̄лмумт о̄влэ̄т военныиг ēмтуӈкве ка̄сащасум, тувыл ос каснэ хо̄тпаг ка̄сащасум. Ты хо̄тпаг ат кос ēмтсум ос щēмьямт ам пēнтсылум ань акв а̄гим, акв пыгум каснэ хо̄тпаг о̄лэ̄г. 

	Дмитрий Ярошенко: 

	— Ам ма̄нь порат писалил па̄тлуптаӈкве ос молях ха̄йтуӈкве сака ка̄сащасум. Тувыл ам касуӈкве патсум. О̄влэ̄т ам ня̄врамыт каснэ ва̄рмальн ханищтан хо̄тпаг ēмтуӈкве номсасум. Тувыл ос каснэ тэ̄лат ма̄щтыр нам о̄щнэ хо̄тпаг ēмтуӈкве номылматсум. Ётылнув, хунь ва̄т нупыл хо̄т та̄лум то̄влыс, ам товтыл каснэ ва̄рмалит яныг намыл майвēсум. Ам на̄нан тох ла̄вēгум, акв ма̄т ӯнлуӈкве патэгы̄н ке, нэ̄матарыг ат ро̄вегы̄н тах. Та̄ксар хо̄тпаг ēмтнэ̄м ма̄гыс, яныг пӯмащипа ла̄тыӈ а̄нум касуӈкве ханищтам кӯщаюмн ла̄вēгум. Тав а̄нум та̄кыщ о̄ньщистэ. Ам юн мощща о̄лыгласум, са̄выӈпа̄лэ каснэ колт кассум, аквтуп китыт щēмьям тот о̄лыс. 

	Владимир Долгалёв: 

	— Ам полициян армия юи-па̄лт рӯпитаӈкве ёхтысум. Ам о̄с тох номсэ̄гум, э̄рнэ рӯпата хо̄нтуӈкве таӈхегы̄н ке, тыи ма̄гыс ёмщакв ханищтахтэ̄н, нолам э̄лаль воратэ̄н. Ам ма̄ниг о̄лмумт о̄с мо̄т пыгыт хольт мори капыртасум. Ос арген лю̄ль ва̄рмаль нэ̄мхуньт ат ва̄рыгласум. Ёмас хо̄тпаг яныгмēн.

	Вячеслав Смуров:

	—  Ам  рӯпатам  мирн  о̄с  сака  э̄ри,  ОТРК  «Югра» телекомпаният пӯмащ ля̄ххалыт суссылтэ̄гум. Аквматнакт ё̄мимам акв хо̄тпа а̄нум ювле ӯрмыгтастэ. Тав а̄нумн янытлан ла̄тыӈ ла̄выс: «Вячеслав, пӯмащипа наӈын. Наӈ а̄лпыл кина то̄тап хосыт татем пӯмащиг потрамēгын. Ам хо̄тал палыт кӯньгантым ё̄мыгтэ̄гум». Ам ос на̄нан тох ла̄вēгум, о̄лупсанынт маныр та̄рвит ке ēмталы, кӯньгантым э̄лаль о̄лэн.

	Потрыт оигпам юи-па̄лт ка̄сыӈ ня̄врам таквина̄тэ̄н хаснэ нэ̄пак щё̄питас. Тот Наталья Комарова ос тув ёхталам кӯщаит пуссын ня̄врамыт ма̄гыс сымыӈ ла̄тыӈ хассыт.
