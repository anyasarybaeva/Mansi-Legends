
Ма̄ньщи нэ̄г-хумыг Алексей Дмитриевич ос Людмила Васильевна Яптиныг 1991 та̄лт Ло̄пмус па̄вылт акван-хо̄нтхатсы̄г, та̄ра акван-минасы̄г. Колта̄глэ̄нтыл Саранпа̄вылт о̄лэ̄гыт, тэ̄н хӯрум пыг янмалтасы̄г.
Алексей Дмитриевич Сӯкыръят 1959 та̄лт самын патыс. Оматэ Марья Ивановна, такви о̄парищ наме Сайнахова, Я̄сунт па̄вылныл о̄лыс. А̄тятэ Дмитрий Илларионович Сӯкыръя хум. На̄н ань э̄лаль Алексей Дмитриевич потре ловиньтэлы̄н.
— А̄тям ат номилум, а̄тимыг ēмтме порат ам акв та̄лум туп то̄влыс. Тав во̄раяс, кēрнялянэ ёт ё̄мим я̄т я̄ӈк ёлы-па̄лн ра̄гматас. Ма̄н нила ня̄врам омав ёт хультсув. Щар яныг Егор, таве о̄с ат номилум. Тувыл Дина увщим, Ягримт о̄лы. Тав ёлы-пал Илларион каӈкум о̄лыс, а̄тимыг ēмтыс. Ам щар ма̄нь. 
Акв а̄квум туп хультыс, Евдокия Илларионовна, а̄тям увщитэ, Сӯкыръят о̄лы. Омам са̄в яга̄ги о̄ньщас, ань пуссын а̄тимыт.
Ам щащēквам ёт Сӯкыръят яныгмасум. Тав тамле карс нэ̄ о̄лыс, юн ма̄ньщи ла̄тӈыл потыртасӯв. Па̄влувт школа о̄лыс, о̄выл классытыт тот ханищтахтасум. Тувыл колта̄глув Саранпа̄вылн ва̄нтлыс, э̄лаль тыт ханищтахтасум. Ань ты о̄лнэ ма̄вт омагум-а̄тягум кол ӯнтталасыг, тамле яныг хоса кол о̄лыс. 
Хунь Людамēнтыл акван-минасамēн, та колув хот-ло̄сталаслум, йильпи кол ӯнттысамēн. Сӯкыръят колув о̄с яныг о̄лыс, са̄в щēмья тот о̄лсув. Пēс колув йильпииг ӯнтталаслув, ань Евдокия Илларионовна а̄квум тот ты о̄лы.                                                                                                                                                                                                                                                                                                        
Илларион каӈкум ка̄тыл хурит по̄слыс, сака нё̄тнэг по̄слуӈкве ха̄сыс, яныг хурит ва̄рыс. Пупа̄пщит ос мо̄т са̄всыр во̄руй по̄слыс. Акваг во̄рт рӯпитас,  пум ва̄рыс, хӯл алыщлас, во̄раяс. Туи Со̄пакло̄мт нупыл яласа̄лыс, хӯл алыщлас. Нэ̄ тотуӈкве ат та а̄лымас, а̄гмыл хартыс, хотталь щалтыс.
Ам школа а̄стламум юи-па̄лт 1976-1978 та̄лытт Тюмень ӯст трактористыг ханищтахтасум. Юв ёхтысум, плотникыг рӯпитасум, ётыл совхозн патхатасум, атхуйплов та̄л са̄лы ӯрим яласасум. Тот рӯпитамум порат э̄квам ёт ва̄йхатасум, тувыл о̄с э̄тпостем Нё̄рт яласасмēн, та по̄йтсум.  
Э̄лаль Алексей Дмитриевич э̄кватэ Людмила Васильевна потыртас.
— Ам Ло̄пмус па̄вылт 1971 та̄лт самын патсум, тот яныгмасум, амти о̄парищ намум Таратова. О̄выл классытт па̄влумт ханищтахтасум. Тувыл 1981 та̄лт школав лаппантвес, Кульпасн тотвесув, тот интернатт о̄лсум. Омам Клавдия Ивановна, та̄н колта̄гланыл яныг о̄лыс, онтолов яга̄ги-ягпыг о̄ньщас.  Ань туп акв э̄ще хультыс, Евдокия Ивановна Хозумова, Кульпаст о̄лы. 
Ам хӯрум ягпыг о̄ньщēгум. Яныг каӈкум Серёжам Ха̄льӯст о̄лы, Саша ос Алик а̄пщиягум Ло̄пмуст, пуссын щēмьяӈыг-ня̄врамыӈыг ēмтсыт. Мēн о̄йкамēнтыл хӯрум пыг о̄ньщимēн 
— Дима, Илларион ос Иван. Ня̄враманмēн яныгмасыт, ань нё̄тавемēн, мис о̄ньщēв, туи пум ва̄рēв. 
Нэ̄г-хумыг ма̄нь пыгēн, Ванятэн, йӣвныл ёргуӈкве ха̄сы — са̄всыр ӯйхулыт, колыт, ха̄пыт ос мо̄т пормасыт ма̄щтырлы. Люда ла̄ви, тав школат ханищтахтаме па̄сыл матыр ёргуӈкве патыс. Пыгēн улпыл Илларион акитэ хольт щаквщуӈкве ха̄сы. 
Ваня 21 та̄лэ то̄влыс, тав ётэ мощ потрамасум, китыгласлум, маныр ёрги. Тав ла̄ви, ань пāрсыӈха̄п ва̄ри, матыр ма̄щтыр-лаӈкве, ёргащлаӈкве тавēн сака пӯмыщ. Сыре-сыр хусапсовыт ва̄ри, ма̄нь сӯмъях ӯнттыс. 
Алексей Дмитриевич ос Людмила Васильевна хо̄тпа нупыл сымыӈ нэ̄хумыг, пыганэ̄н э̄руптавēг, нё̄тавег. Ты я̄тил ма̄ньщи колта̄гыл пус ка̄т, пус ла̄гыл вос о̄лы, На̄й-О̄тыранылн вос ӯргалавет!
