
Белоярский район Касум па̄вылт о̄лнэ то̄ва соссаӈ хо̄тпат община ва̄рēгыт ос колта̄гланыл ёт тот рӯпитэ̄гыт. Мария Ивановна Игишева «Ильбигорская» нампа община о̄ньщи. Ань такви тэ̄ланэ урыл нэ̄ ма̄навн тох потыртас: 

	- Ты общинав 1994 та̄лт ва̄рыслӯв. Тав о̄пав, ащо̄йкав самын патум пēс па̄влыӈ ма̄т о̄лы, ма̄н таве аквта намēтыл намтыслӯв. Тот Рандымовыт, Тарлиныт, Волдиныт колта̄глыт хуньт о̄лсыт. Тувыл па̄вланыл хот-оссувласаныл, ма̄хум мо̄т ма̄н ва̄нтлысыт ос ётыл ты ма̄наныл та̄нки нупыланыл хассаныл. Ты ма̄т ма̄гыс 1998 та̄лт ма̄н нэ̄паканув йильпииг ва̄рыгла̄лса-нӯв ос тот акваг а̄тям о̄лыс. Колта̄глыл тот хӯл алыщласӯв, во̄раясӯв. 2008 та̄лт общинав лап-пантвес. Тувыл а̄тям а̄нумн ла̄выс, э̄рнэ нэ̄пакыт акван вос атыянум, ты ма̄в амки нупылум вос хансылум ос хӯл алыщлан, во̄раян тэ̄лат амки э̄лаль вос тотыянум. Тох 2010 та̄лныл «Ильбигорская» нампа общинат ам пуӈктотуӈкве патсум. Ань ма̄хум пуссын йильпи щирыл о̄лэ̄гыт, матыр ва̄рнэ тэ̄ланыл ма̄гыс отчёт-нэ̄пакыт щё̄питаӈкве ла̄вавет, ка̄сыӈ сэ̄лум солко̄ви вос хӯлтыяныл. Тувыл соссаӈ ма̄хум ӯргалан са̄кконыт мо̄т ла̄тӈыл о̄с хансумтавет, тот пуссын матыр-а̄ти тэ̄лат та̄ра-паттым акваг о̄ньщуӈкве э̄рēгыт. Ты на̄ксылыӈ рӯпата, таима̄гыс ма̄ньлат хо̄тпанув тамле тэ̄лан вуйхатуӈкве та̄нки сака ат таӈхēгыт.

	2012 та̄лт «Ильбигорская» нампа общинав «территория традиционного природопользования» нэ̄пакн хассылтавес. Тот хӯл алыщлан, во̄раян ос лӯптат, пилыт атнэ коныпал са̄лы ӯрнэ ва̄рмаль тув о̄с хӯлтыслум. Та̄н ма̄гсыланыл тот ёмас тэ̄пыӈ ма̄ о̄лы. Э̄рыӈ хотты ня̄враманум са̄лы виӈкве номылматэ̄гыт. 

	Ты ēрувт онтоловхуйплов са̄всыр щēмьят община о̄ньщēгыт, ка̄сыӈ щēмьят атахкем хо̄тпа са̄витыл та̄нки рӯпитэ̄гыт. Ам а̄тям ёт ос пыганум ёт тув яланта̄лэ̄гум. А̄тям та ма̄т акваг кос о̄лыс, ань яныгпа̄лаг ēмтыс, а̄гманэ паттат Касум па̄вылн ва̄нтлыс. Кит пыгагум янгыг, тэ̄н Белоярский ӯст о̄лэ̄г, рӯпитэ̄г. Акв пыгум мощēртын ва̄т та̄лэ то̄влы, мо̄танэ ва̄т нупыл са̄т та̄лэ, сас спорт тармыл ма̄щтыр хо̄тпа нам о̄ньщēг. Мо̄лты та̄л Михаил пыгум Россия янытыл лӯима̄ ма̄хум касылыт китыт местан патыс.

	Хӯрмит пыгкем иӈ школат ханищтахты, спортыт акв тамле ка̄ркамыг, а̄прыӈ ат о̄лы, тав ос ща̄нь ла̄тыӈ ва̄ӈкве таӈхи. Юн матыр ла̄тыӈ хӯнтамлы ке, торгамты. Яныгнув пыгагум ханты ла̄тыӈ щар ат ва̄гы̄г. А̄нумн тай таи ёмас, пуссын хӯрум пыганум хӯл алыщлаӈкве манос во̄раяӈкве пуссын таӈхēгыт. Тамле ва̄рмалитн та̄н ма̄ньта̄гыл ащо̄йканылн ханищтавēсыт, та̄нки о̄с акваг пӯмщалахтасыт. Мишам щар ма̄ньпораныл са̄в щёс тув мӯйлуӈкве тотыгла̄лыслӯв. Ань ос ащо̄йкатэ такви тув тотыглаӈкве патыстэ. Ма̄н субсидия вуйласӯв ос тот ма̄нки йильпи кол ӯнттысӯв. Пыганум пēс ма̄хманув щирыл хӯл алыщлаӈкве ос во̄раяӈкве ха̄сэ̄гыт. Ва̄рим ня̄лил мансын ка̄тн-паттэ̄гыт, хӯлуп, ӯсма та̄нки ӯнттэ̄гыт. Па̄вылт о̄лнэ ма̄ньлат хо̄тпат о̄с пӯмщалахтуӈкве патсыт, ма̄н палтув ханищтахтуӈкве ёхталэ̄гыт.

	2014 та̄лт ма̄н «Дорогами наших предков» проект щё̄пита̄лсӯв ос грант-олныл майлувēсӯв. Тыг ня̄врамыт тотыгла̄лсанӯв ос пēс ма̄хманув о̄лупсаныл урыл потыртасӯв. Туп таи лю̄ль, ты ма̄в 

	Касум па̄вылныл э̄лы ма̄т о̄лы, тыг миннэ лё̄ӈхе сака хоса. Туи моторха̄пыл тув ялантэ̄в, тэ̄лы «Бураныл». Ма̄н ма̄нки тув ялтēвт, са̄в бенщин холтэ̄в. Таима̄гыс ты амки ма̄мт туризм тэ̄лат ва̄руӈкве ат вēрмēгум. Атахкем та̄л ювле хультум порат Сургутский район па̄лыл ма̄-во̄й но̄х-винэ компаниян ма̄нанув уральтавēсыт. Мо̄лты о̄с э̄лаль кисхатуӈкве патсыт, таима̄гыс ты ма̄т о̄лнэ общинат атпан со̄тыра солко̄вил ойтвēсыт.

	Мо̄т грант ам ханты маснут ю̄нтнэ ма̄гыс вуйласум. Ань са̄внув хо̄тпат ма̄н палтув супыт ю̄нтылтаӈкве патсыт, нё̄тнэ щулкиныт сагуӈкве ла̄вēгыт.  Тувыл то̄ва маснутанув, пормасанув «Товары земли Югорской» суссылтапыт тыналаӈкве вēрмиянӯв. Мо̄лты та̄л оигпан э̄лы-палт ам округ губернатор премиял мӯйлуптавēсум».

	Тамле ва̄рмалит урыл ма̄н та̄рапатысӯв, ос Мария Ивановнан пӯмащипа ла̄тыӈ ла̄вēв.

	 

	Тамара Мерова
