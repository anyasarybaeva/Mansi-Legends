
2015 та̄лт Россия янытыл ма̄ньлат ма̄хум ма̄гыс организация ва̄рвес, рущ ла̄тӈыл тох намаявес – Всероссийский корпус «Волонтеры Победы». Тув 136 со̄тыра хо̄тпат та̄ра хасхатасыт.
Ка̄сыӈ та̄л Победа хо̄талув кастыл ма̄ньлат а̄гит-пыгыт ӯсыт хосыт ё̄мыгтэ̄гыт, та̄ра ё̄мнэ хо̄тпан «георгиев­ский лента» мыгыт. 
Хотьют хо̄нтлам мирн нё̄­туӈкв ка̄сащи, та̄нанылн ма̄гылн тагатан «Красный гвоздика» нампа пōс мыгыт. Ос ты пōс ма̄гыс матах солко̄ви миӈкв э̄ри. 
«Волонтеры Победы» та̄л сыс рӯ­питэ̄гыт. Та̄н яныгпа̄ла хо̄тпат палт юв ялантэ̄гыт, памятникыт лю̄льнэ ма̄т хот-сыстам­тыяныл, «Бессмерт­ный полкыт» ё̄муӈкве ка̄сащан хо̄тпатн та̄н о̄паныл-ащо̄йканыл хурияныл ва̄рияныл, тувыл мир ты хурит ка̄тыт пувим акв ляпат ё̄мē­гыт. 
Ань ты хо̄тал мус Россият 85 ӯсыт я̄нас отделеният рӯпитэ̄гыт, тот 300 со̄тыра хо̄тпа нё̄тмил ва̄рēгыт. 2018 та̄лт та̄н 18 млн солкōви атсыт, ты олныт пуссын ёмас тэ̄лан минасыт - вете­ра­ныт ма̄гыс тэ̄рпи ёвтсыт, то̄ватын пусмалтахтын ма̄гыс олн-нё̄тмил ва̄рсыт ос мо̄т са̄всыр рӯпатан мисыт. 
«Георгиевский ленточкаг» ла̄внэ то̄р-са̄лм 1769 та̄л па̄сныл янытлаве. Та порат о̄лум хо̄н нэ̄ Екатерина II мēталь ва̄руӈкве ла̄выс. Та мēтальн тит оспаӈ то̄р-са̄лм ю̄нтвес, акв па̄лэ – сэ̄мыл, мо̄т па̄лэ – хо̄лам ха̄ль лӯпта хурипа. 
Насати, сэ̄мыл оспа – ты посым тох по̄слувес, хо̄лам ха̄ль лӯпта оспа – тыи ос на̄й, рущ ла̄тӈыл ты лента тамле номт тоты – «дым и пламень». Патум мир номнэ ма̄гыс тав ань ка̄сыӈ хо̄тпан миве.
Валетнина УЗЕЛЬ
