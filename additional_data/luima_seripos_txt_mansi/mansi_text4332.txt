
2018 та̄л порат та̄л котиль э̄тпос Ханты-Мансийский автономный округув янытыл 1 миллион 131 сотыра 299 са̄вит хо̄тпа хасвес, та̄н нэ̄пак та̄ртаӈкве вēрмēгыт. 
 
Ань ты накт Россия Президентув пēриямув порат 788 со̄тыра 847 хо̄тпа пēриян ма̄н ялсыт. Ты 69,74 % са̄вит э̄лумхо̄лас конституция щирыл та̄нти тэ̄ланыл ва̄рсаныл.
Ты урыл пēриян ва̄р-мальт пуӈктотнэ хум Денис Корнеев тав ля̄ххал тотнэ ма̄хум нупыл потыртас. Округув янытыл щар ма̄к са̄в мир ты районытыт пēриян ма̄н ялсыт: Нефтеюганский – 80,60%, Белоярский – 87,39% ос Нижневартовский – 84,18%.  Ӯсыт халт щар ма̄к са̄в хо̄тпа Ханты-Мансийск ӯст – 80,02%, Югорск – 79,55% ос Покачи – 73,07%.
Ма̄ньполь э̄тпос 19 хо̄талэ̄т а̄лпыл та̄рапатыс: округувт Владимир Путин ма̄гыс 601 со̄тыра 306 хо̄тпа нэ̄пак та̄ратас (76,23%), Павел Грудинин – 94 со̄тыра 796 хо̄тпа (12,02%), Владимир Жириновский – 53 со̄тыра 580 хо̄тпа (6,79%), Ксения Собчак – 10 со̄тыра 886 хо̄тпа (1,38%), Григорий Явлинский – 5 со̄тыра 62 хо̄тпа (0,64%), Борис Титов – 4 со̄тыра 368 хо̄тпа (0,55%), Максим Сурайкин – 4 со̄тыра 98 хо̄тпа (0,52%), Сергей Бабурин – 3 со̄тыра 920 хо̄тпа (0,50%).
Денис Корнеев ла̄выс, ты пēрияп округув янытыл ёмас щирыл минас. Пēриян колытн ма̄хум щēмьяӈ та̄гыл ёмас номтыл ялсыт, роттыг о̄лсыт, ё̄мыгтасыт, хо̄н пēриясыт. Тот хӯрум со̄тыра арыгтем хо̄тпа суссыт, ань ма̄хум хумус нэ̄пак та̄ратэ̄гыт, мори капыртэ̄гыт ман а̄ти, ул вос ощмарлэ̄гыт. Тамле ма̄хум рущ щирыл наблюдателиг ла̄вавет. Округув янытыл са̄т со̄тыра арыгтем пēриян кол рӯпитас. Ка̄сыӈ тамле кол ищхӣпыӈ ут хосыт суссылтавес. 
Ма̄н о̄лнэ ма̄вт нэ̄пак та̄ратан тэ̄ла мӯсхал щирыл ва̄рвес. Ты ма̄гыс пēриян тэ̄ла палт пуӈктотнэ хум номтэ ёмас, тот рӯпитам ка̄сыӈ хо̄тпа ос нэ̄пак та̄ратам мир тав пуссын янытласанэ. 
 
