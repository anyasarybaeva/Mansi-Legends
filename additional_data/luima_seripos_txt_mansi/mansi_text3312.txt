

	Яныг таквс э̄тпост округувт касыл щирыл рӯпитан департаментыт кӯщаиг о̄лнэ хум Игорь Губкин ля̄ххал тотнэ хо̄тпат ёт хо̄нтхатыглас. Ты та̄л ма̄н ма̄вт манаса̄вит каснэ кол ӯнттаве ос э̄лаль манырсыр колыт ӯнттуӈкве патавет, тав ты урыл потыртас. На̄н ты урыл э̄лаль ловиньтэ̄н. 


		Кӯщай хум ла̄выс, ты та̄л кит каснэ колыг Мегион ос Лангепас ӯсыгт ӯнттувесы̄г. Ты тӯя па̄сныл касылыт ань тот щё̄пита̄лавет. Округувт касыл э̄лаль тотнэ магыс 2016-2020 та̄лытн программа пирмайтым о̄лы. Ты тэ̄ла щирыл ань са̄в кол ӯнттаве. 

		Нефтеюганск ӯст я̄ӈк тармыл конькил тахсын кол, Октябрьский район Приобье па̄вылт, Югорск ӯст, Сургут ӯст яныг каснэ колыт, Ханты-Мансийск ӯст са̄всыр касылыт ва̄рыглан кол, Нижневартовский районт Излучинск па̄-вылт хоккеил ёнгын кол ӯнттаве.  То̄ва колыт ты та̄л а̄стлавет, то̄ват ос мо̄тыт та̄л о̄вылтахтын порат ӯнттавет тах. Мо̄тыт та̄л Мегион ӯст ня̄врамыт ма̄гыс о̄с акв каснэ кол ӯнттуӈкве о̄вылтаве.

		Игорь Васильевич ла̄выс, ма̄н ма̄вт ма̄хум акваг халанылт касэ̄гыт. Ань ты накт Югра ма̄т онтырса̄т кит ва̄рмаль щирыл са̄всыр касыл э̄лаль тотаве. Китса̄т хо̄тпан са̄виткем э̄лумхо̄лас Россия яны-тыл ос мо̄т хо̄н ма̄т ма̄н ма̄в ма̄гсыл касым яласэ̄гыт.

		Ма̄н округувт ва̄тихал са̄всыр касылыт щё̄пита̄лавет. Мощ мо̄лалнув ӯсувт хоккеил ёнгысыт. Китхуйплов команда халанылт кассыт. Пуссын аквъёт нёлса̄т хо̄тпа о̄лыс. Та̄н халанылт хӯрум команда мо̄т хо̄н ма̄ныл ёнгуӈкве тыг ёхталасыт.

		 

		 

		Николай МЕРОВ

 
