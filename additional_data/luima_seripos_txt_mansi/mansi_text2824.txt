
Сургут ӯст о̄лнэ ма̄хум Ӯринэ̄ква хо̄тал ка̄сыӈ тӯя о̄с янытлыяныл. Ты ялпыӈ хо̄тал та̄н ма̄гсыланыл «Старый Сургут» нампа музей колт рӯпитан хо̄тпанувн щё̄пита̄лаве.

	Марина Самсонова, та музейт соссаӈ ма̄хум отделт рӯпитан кӯщай нэ̄, ла̄выс, ты ялпыӈ хо̄таланыл та̄н са̄тхуйплов щёс ты ва̄рсаныл. Ка̄сыӈ порат та̄н палтаныл ӯст о̄лнэ ня̄врамыт ща̄нянылн-а̄щанылн тыг мӯйлуӈкве тотыглавет. То̄ват щар о̄выл щёс тыг ёхталэ̄-гыт, ос ханты, ма̄ньщи пēс о̄лупса урыл ущты ва̄ӈкве патэ̄гыт. Пуссын мӯй ма̄хмытын тыт сака мӯсты. 

	О̄влэ̄т Ӯринэ̄ква хо̄тал та̄н Сургутский районт о̄лнэ ма̄хум ёт акван-нё̄тхатым щё̄пита̄лсаныл. Тувыл округ янытыл яныг ялпыӈ хо̄талыг ва̄рвес, ань таи ма̄гыс ка̄сыӈ районт ман ӯст о̄лнэ соссаӈ ма̄хум та̄нки 

	палтаныл янытлыяныл. Ты та̄лт Сургутт о̄с са̄в ня̄врам, матумпа̄ла хо̄тпат ёхталасыт. Та̄н о̄влэ̄т Ӯринэ̄ква урыл ёныг суссыт. Музейт рӯпитан хо̄тпат пēс мо̄йт щирыл ты ялпыӈ хо̄тал урыл ёныг щё̄пита̄лсыт. Ӯринэ̄ква сус-сылтан нэ̄г тот Ирина Ибрагимова о̄лыс. Тав ма̄щтырыг йӣквыс ос ня̄врамыт ма̄гыс са̄всыр касылыт ва̄рыглас. А̄гирищит-пыгрыщит ӯйрищ ма̄гыс пити ва̄рсыт, пēрщим ё̄раныл а̄рталасаныл. 

	Тот «Лӯима̄ хансат», «А̄снэ» ос «Югра сэм» (ма̄ньщи ла̄тӈыл «Югра сым») коллективыт йӣквсыт. Тув Сургут ӯс школат, училищат ман университет ханищтахтын а̄гит ялантэ̄гыт. Александр Сайнахов ос Андрей Кечимов тӯлыглахтасы̄г. Ты тӯлыглапыт ма̄хумн сака пӯмщалавēсыт. Касум ня̄врамыт ос тӯлыглахтам хо̄тпаг «Ханты-Мансийский банкыл» мӯйлупсал майвēсыт. 

	 

	Тамара Мерова
