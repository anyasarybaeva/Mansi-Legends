

	Ма̄н редакциявн Мария Тихоновна Двинянинова пищма кēтыс, тав  Победа хо̄тал 70 та̄лэ то̄влум кастыл такви а̄тятэ Тихон Иванович Номин ос тав а̄пщитэ Илья Иванович Номин урыл потыр хансыс.  

	– Ам а̄тям Тихон Иванович Номин Хаӈылсам па̄вылныл о̄лыс. Потре щирыл тав 1916 та̄лт самын патыс. Метрикатэ ат ва̄слум, таи ма̄гсыл ат ва̄глум.  Ты па̄выл Ха̄льӯс район Хулюмсӯнт по̄хат о̄лыс. А̄тям ишколат ат ханищтахтас, тувыл рущ ла̄тӈыл ёмащакве потыртас, таи ма̄гсыл военный билетыт хансым о̄лыс – о̄выл класс тав а̄стлам. Хо̄нтлан нак э̄лы-па̄лт ос та юи-па̄лт хӯл алыщлан ос во̄раян хо̄тпаг о̄лыс. То̄ва та̄лыт ос туи порат экспедициян тув палытн ялантас. 

	Тав Ленинград ӯс вуянтым хо̄нтлас. Таи ма̄гсыл, улпыл, акваг тамле э̄рыг э̄ргыс: «Кто в Ленинград пробирался болотами, горло сжимая врагу…». Тувыл «Катюша» ос са̄в мо̄т э̄ргыт э̄ргуӈкве сака э̄руптас. Ты коныпал  са̄в ма̄ньщи э̄рыг ва̄с. Хо̄нтлын ма̄т ла̄глаге-ка̄таге сакватавесы̄г ос контузитавес, тыи ма̄гсыл э̄лаль хо̄нтлаӈкве ат минас, ювле о̄лнэ ма̄н кēтвес.  

	Ма̄н яныгмамув порат хо̄нтлам нак урыл сака ат китыгласлӯв. Тав са̄всыр справкат о̄ньщас, туп ты хо̄тал мус ты нэ̄паканэ ат хультсыт. То̄нт ма̄н тувле нупыл тэ̄лав а̄тим о̄лыс. Ань ты ва̄рмаль урыл пӯмщалахтуӈкве ущ патсӯв, тувыл китыг-лахтуӈкве, хо̄тпа а̄тим.  А̄тям 1991 та̄лт во̄ртур э̄тпост а̄тимыг ēмтыс. Хо̄нтлан то̄рыг по̄сыт о̄ньщас манос а̄ти, ат ва̄глум. Победа хо̄тал юбилейный по̄сыт тай са̄в о̄ньщас ос грамотал 9 май кастыл акваг кēтыглавес. 

	А̄тям а̄пщитэ Илья Иванович Номин о̄с хо̄нтлаӈкве ялыс.  Тав ос 1925 та̄лт Хаӈылсам па̄вылт самын патыс. Тав 18 та̄лэ то̄влум порат та̄ра хо̄нтлаӈкве вуйвес. Хо̄нтлым Берлин ӯс  мус ялыс. Тувыл туп 1947 та̄лт юв  ёхтыс. Война оигпам юи-па̄лт тав кит та̄л тот рӯпитас. Ювле ёхтыс, Кульпас па̄вылт о̄лмыгтас. Пенсиятэ мус речфлотыт бакенщикыг рӯпитас. 

	Тав урēтыл торыӈ ат ва̄глум. Ты ва̄нэ̄кем потранум а̄гитэ̄нтыл хӯлыгласанум. Хо̄нтламе ма̄гсыл сака са̄в по̄сыт о̄ньщас. Тав 1991 та̄лт тэ̄лы порат та̄л котиль э̄тпост а̄тимыг ēмтыс.

	 

	Мария Двинянинова  
