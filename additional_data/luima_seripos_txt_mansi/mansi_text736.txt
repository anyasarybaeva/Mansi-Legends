
Нина Петровна Камаева ёт ам Ха̄льӯст хо̄нтхатыгласум. Ты э̄ква Тэ̄к па̄вылт налыман арыгкем та̄л ма̄хум пусмалтым рӯпитас. Пенсиян патхатаме юи-па̄лт тав Ха̄льӯсн ва̄нтлас. А̄тятэ Пётр Филиппович Филиппов саран хум о̄лыс, рыбкоопыт председателиг рӯпитас. Акв порат Тобольск ӯсн рӯпата щирыл кēтвес, тот тав э̄кватэ ёт акван-хо̄нтхатсы̄г. Тувыл яныг ӯст о̄лум а̄ги Ха̄льӯсн о̄луӈкве тотыстэ. Пётр Филиппович ос Елена Павловна хӯрум ня̄в-рам янмалтасы̄г.  

	Нина Петровна ла̄выс: «Ам акв каӈк ос э̄щ о̄щсум. Каӈкум война порат хо̄нтлаӈкве вуйвес. Яныг хо̄нт оигпаме юи-па̄лт юв ёхтыс. Хо̄нтлым сакватавес, хоса ат о̄лыс, а̄тимыг ēмтыс. Ма̄н война порат яныгмам ня̄врамыт са̄в хунь ва̄щинтасӯв ос савалым, тэта̄л яныгма-сӯв. Омагув-а̄тягув са̄в рӯпитасы̄г, мēн Тамара э̄щум ёт акваг юн мēнккемēн о̄лсумēн. Омав пӯльницат санитаркаг рӯпитас. А̄тяв о̄влэ̄т са̄лы ӯрим яласас, тувыл рыбкоопын рӯпитаӈкве патхатас. Ма̄ниг о̄лмум порат акваг омам палт пӯльницан ялантаӈкве э̄руптасум, ма̄нь та̄гыл ма̄хум пусмалтаӈкве тахсум. Тыи ма̄гсыл школа а̄стламум юи-па̄лт Ханты-Мансийск ӯсн медицинский училищан фельдшерыг ханищтахтуӈкве минасум. Училище  а̄стласум, Октябрьский па̄вылн рӯпитаӈкве кēтвēсум. Тот о̄йкам Василий Иванович Камаев ёт акван-минасамēн, тав трактористыг рӯпитас. То̄нт колхозыт о̄лсыт, тав акваг акв па̄вылныл, мо̄т па̄вылн рӯпитаӈкве кēтыглавес. Тох мēн Тэ̄к па̄вылн о̄луӈкве ва̄нтласмēн. 

	Октябрьский па̄вылт рӯпитымам са̄всыр ма̄нь па̄вылквēтын кēтыглавēсум, тот А̄с ма̄ньщит о̄лсыт. Тох яласымам, ма̄хум пусмалтым, ма̄ньщи ла̄тӈыл потыртаӈкве патсум. Хунь Тэ̄к па̄вылн ёхтысум ос ханты ла̄тӈыл потыртаӈкве ханьщувласум. Па̄влыӈ ма̄х-манув  са̄в хӯл тэ̄сыт. Са̄в э̄лумхо̄лас ма̄й-таныл а̄гмыӈыг о̄л-сыт, та порат са̄в хо̄тпа ос хо̄псы а̄гм о̄щсыт. Та̄наныл пуссын Ха̄ль-ӯсн пусмалтахтуӈкве кēтыгласанӯв. Па̄вылт ӯлщ-пуӈк пусмалтан лēккар а̄тим о̄лыс,  пуӈканыл о̄с ам пус-малтасанум».

	Нина Петровна Камаева о̄йкатэ̄ныл кит ня̄врам янмалтасы̄г. Ань яныг э̄ква 16 а̄пыгрищ о̄ньщи, та̄н пуссын Ха̄льӯст о̄лэ̄гыт. Нина Петровна та̄л коттиль э̄тпост намхо̄талэ о̄лыс. Ам ты яныг э̄ква намхо̄талэ кастыл янытлылум ос са̄в сымыӈ ла̄тӈыл кēтылум. Пус ка̄т, пус ла̄гыл.

	Людмила Теткина

	 
