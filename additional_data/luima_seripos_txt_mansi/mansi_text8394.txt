
Лӯпта э̄тпост Ханты-Мансийск ӯст «То̄рум Маа» музейт ня̄врамыт ат хо̄тал ханищтахтасыт. Ты тэ̄ла ка̄сыӈ туи ва̄рыглаве, ма̄ньщи ос рущ щирыл намая­вес «Та̄ксар ма̄хум – Крепкие люди». Тув ялантам а̄гирищит-пыгрищит мощ потрамасыт, музейт хумус ӯщлахтэ̄гыт, маныр ва̄рмаль та̄ра-паттысыт.
Аня Прохоренко, 12 та̄л 
– Ам 7 школат ханищ­тахтэ̄гум. Ты музейт ам 8 та̄лум порат о̄лсум, то̄нт сака матыр хунь тор­гам­тасум, ань тай ат хо̄­тал сыс са̄в э̄рнэ по­тыр хӯнтлы­сум. Во̄рт хумус о̄луӈкве э̄ри – а̄ращ па̄лтуӈкве, колпа̄л ва̄руӈ­кве, та маныр, пуссын ханищтавесӯв. 
Ханты ос ма̄ньщи ма̄хум ня̄вра­маныл хумус ёнгалтыя­ныл, ман­хурип ёнгилыт ва̄­руӈ­кве ха̄сэ̄­гыт, о̄с суссӯв, мощ ёнга­сасӯв. 
Ам сака таӈхēгум ма̄ньщи па̄вылн ялуӈкве, тот ма̄ньха̄пыл товнувум, сунсуӈкве, сосса мир хумус о̄лэ̄гыт. 
Ам йӣгрищ о̄ньщēгум, наме София, 9 та̄лэ то̄в­лыс. Школа коныпал ам ка̄тыл хурит по̄слэ̄гум, пувлуӈ­кве ос теннисыл ёнгасаӈ­кве ялантэ̄гум. 

Федя Дроздов, 13 лет
– Ты ла̄герьн ам о̄выл щёс ялантасум. Музейн омам ос а̄тям ёт ёхта­ласум кос, ты ма̄т ё̄мыгтасум, ос лагерь урыл омам ётыл ущ хӯн­тамластэ, ам намум тыг хансыстэ. Тыт о̄луӈкве, ёнгасаӈкве сака ёмас. 
О̄выл хо̄тал тыт рӯпитан хо̄тпат ма̄навн музей урыл потыртасыт, округ сосса мирыт коланыл, суна­ныл, ха̄паныл ос мо̄т э̄рнэ порма­саныл ма̄навн суссылтасаныл. Ты потыр а̄нумн сака мӯстыс, ань та̄н культураныл мощ ва̄глум. Ам фортепиано утыл ёнгуӈкве ха̄сэ̄гум, пувлуӈкве ялантэ̄гум. 

Ваня Зайчиков, 12 лет
– Ты ма̄н ам Новоси­бирск ӯсныл ёхтысум, тот 5 гимназият ханищ­тахтэ̄гум. О̄пам Ханты-Мансийск ӯст са̄в тэ̄лат о̄ньщи, тыг ва̄тихал ёхта­лы, ам о̄с тав ётэ ӯнтыл­матсум, тыт ты минэ̄гум. «Та̄ксар ма̄хум» лагерин о̄с тав а̄нум хансыстэ. О̄влэ̄т ат кос тахсум, тав ла̄выс, ты сосса мирыт та̄н ялпыӈ ма̄наныл, та̄н о̄вылтыт са̄в потыр хӯн­тамлэ̄гын. Со̄ль, татем ёмас, нё̄тнэ ма̄кве, лылы­ēпе сыстам. Ёвтыт ва̄руӈ­кве ха­нищтахтасӯв, ня̄л па̄хвтысӯв. 

Максим Кондин, 9 лет 
– Ты ла̄герьт о̄луӈкве сака ёмас. Мēн тыг Алёна увщимēнтыл ялантымēн. 
О̄выл хо̄тал ма̄н хӯнтхӯ­рыг во̄рн миннэ ма̄гыс атсӯв, ханищтаве­сӯв, маныр ёт пинуӈкве э̄ри – щēранка, касай, курска ос мо̄т э̄рнэ пор­ма­сыт. 
Ква̄лгыӈ ма̄т татем пӯмыщ, тот маттем та ё̄мыг­тасӯв. Тыхо̄тал кон турап, раквсамыл па̄сгыглы, таима̄гыс тот ла̄щлакв ё̄м­сӯв. 
Та̄рвитыӈтēпыл, ам финиш мус та ёхтахта­сум. Сыре-сыр касылыт ка̄сыӈ хо̄тал ва̄рыглавē­сыт – сун ӯлтта поргысӯв, ёвтыл ня̄л та̄ратасӯв ос мо̄т щирыл кассӯв. 
Тувыл по­тыртавесӯв, хумус во̄рт о̄луӈкве э̄ри.    

Майя Мельникова, 14 лет
– Ты лагерьн ам мо̄лты порат ялантасум, тыт сака ёмас, сымыӈ ма̄хум рӯпитэ̄гыт. 
О̄йттур э̄тпост о̄с ты ма̄н во̄вхатэ̄гум, ви­вем те, о̄с аквтох ща̄г­тым ёхталаӈ­кве патэ̄гум. 
Округт о̄лнэ сосса ми­рыт о̄вылтыт са̄в пӯмыщ по­тыр хӯнтамласум, во̄рт та̄н хумус о̄луӈкве ха̄сэ̄­гыт – турап хо̄талт а̄ращ па̄лтэ̄гыт, колпа̄л ва̄рēгыт. 
Ам колум во̄р ляпат ӯнлы, мощ матыр ва̄гум, ос тыт ма̄к э̄рнэ тэ̄лат урыл хӯнтамласум. 
Ам ном­сэ̄гум, ань во̄рт хот ат ты­пēгум, хоталь минуӈкве э̄ри, ань тай хо̄тал хосыт та̄ра-патты­лум. 
Ам музы­кальный шко­лат ханищ­тахтэ̄гум, скрип­кал ёнга­сэ̄гум.

Ня̄врамыт ёт Светлана Ромбандеева потыртас
