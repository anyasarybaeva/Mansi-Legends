
Ля̄ххал тотнэ ма̄хум округ пусмалтан департамент кол кӯщай Алексей Добровольский ёт хо̄нтхатыгласыт. Хум «Здравоохранение» нампа национальный проект урыл китыглавес, ты тэ̄ла ань Югра ма̄в янытыл хумус рӯпиты, манах олн тув та̄стувес, тыгле-тувле яласан ма̄шинат ос мо̄т э̄рнэ пормасыт пуссын о̄лэ̄гыт ман а̄ти. 
Алексей Альбертович тох ла̄выс:
— Ты тэ̄ла ма̄гыс 2024 та̄л мус Россия кӯщаит округувн 1 млрд. 200 млн солко̄ви кēтэ̄гыт. Округувныл ты коныпал са̄в олн тув та̄стувес – 6 млрд са̄вит солко̄ви. Яласан ма̄шинат ёвтнэ ма̄гыс тувыл яныгса̄т млн солко̄ви ойтэ̄в. Хо̄тпа алпитэ уральтан манос тӣвре по̄слын томограф нампа ма̄шина Лангепас ос Нефтеюганск ӯсыг ма̄гыс ёвтэ̄в. Ты сака э̄рнэ тотап, тав хосытэ̄т сым а̄гм ос рак нампа пилыщмаӈ а̄гм та̄ра-паттуӈкве ро̄ви.
Округ янытыл о̄лнэ яныг пӯльницатын он­толов ищхӣпыӈ утыт ёвтэ̄в, ультразвуковой сканерыг ла̄вавет. Ниж­невартовск ӯс ня̄врам пусмалтан пӯльницатэ ма̄гыс магнитно-резо­нансный томограф нам­па э̄рнэ то̄тап ёвт­сӯв. Яныгпо̄ль э̄тпос па̄сныл Сургут ӯст о̄л­нэ сым пусмалтан кар­диоцентрыт йильпи то­мограф рӯпитаптаве. Тав хосытэ̄т ва̄та̄л а̄гмыт та̄ра-паттавет, янге-ма̄не пуссын пусмалтавет.
Югра ма̄т ань 68 ФАП (ма̄нь пӯльница) ос 31 участковый пӯльница о̄лы. Ты та̄л Сургутский район Каюково па̄вылт тамле кол ӯнттувес. Тув 300 хо̄тпа хансым о̄лы кос, ос тармыл туп яныгса̄т ляпатем хо̄тпа о̄лы. Соссаӈ ма̄хум са̄­выӈпа̄лэ во̄рколт манос ё̄рнколт са̄лы ӯрим яла­сэ̄гыт, ня̄враманыл та па̄выл школа интернатт ханищтахтэ̄гыт. Таквсы порат Талинка па̄вылт пӯльница о̄с ӯнттаве. Ань тай ка̄сыӈ ма̄т тамле кол о̄лы.
Ты та̄л Нягань ӯст ме­дицина катастроф рӯ­питаӈкве о̄вылтахты, тув вертолётыт исуӈкве патэ̄гыт. Округув яны­тыл тамле санитарный авиация Сургут, Ниж­невартовск, Ханты-Мансийск ӯсытыт ос Ха̄льӯст о̄лы. Нягань ӯс пӯльницан ма̄хум Ок­тябрьский, Советский ос Кондинский райо­нытныл вертолётыл мо­лях тотыгпаӈкве вēр­мавет тах.
Лēккар хум потре оиг­паме э̄лы-па̄лт ла̄выс, ты юи-о̄выл та̄лыт сыс округувт а̄гмыл хартнэ хо̄тпа мощщамас, ань са̄внув ня̄врам самын па­ты. Пуста̄гыл вос о̄лсув, хохса хартуӈкве ос вина аюӈкве ат э̄ри, зарядка ва̄руӈкве, са̄в нёвсуӈ­кве ос торыӈ тэ̄нут тэ̄ӈ­кве э̄ри.
 
