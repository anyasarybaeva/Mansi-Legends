
Ты э̄тпос атхуйпловит хо̄талэ̄т округ кӯщайн нё̄тым советникыг рӯпитан нэ̄ Ольга Сидорова, социальный предпринимателиг о̄лнэ нэ̄ Нина Журавлевская ос «Новости Югры» газетат кӯщай хум Владимир Меркушев ля̄ххал тотнэ колн ёхталасыт. Та̄н мирн нё̄тнэ ма̄гыс рӯпитан хо̄тпат урыл потыртасыт.

	Ольга Сидорова ла̄выс, округувт та̄нки рӯпата о̄щнэ ма̄хум ханищтан ос пӯсмалтан ва̄рмаль щирыл яныг нё̄тмил ва̄рēгыт. Ты хо̄тпат та̄нки пӯнсум пӯльницанылт ма̄хум пусмалтэ̄гыт. Та̄н яныгпа̄ла э̄кват-о̄йкат акваг уральтым о̄ньщияныл, са̄всыр тэ̄ла щирыл та̄нанылн нё̄тэ̄гыт. Ань округувт мощēртын хӯрмит тамле пӯльница пӯнсаве. Тувыл ты хо̄тпат а̄гмыӈ-мосыӈ ня̄врамытн яныг нё̄тмил ва̄рēгыт. Ханищтан колт ханищтыяныл, ӯргалыяныл, матыр та̄рвит о̄ньщēгыт, тот нё̄тыяныл.

	Ма̄н округувт ты тэ̄ла нилахтем та̄л ювле хультум порат э̄лаль тотуӈкве патвес. Ань Югра ма̄ янытыл пуссын аквъёт нёлоловса̄ткем э̄лумхо̄лас ты ва̄рмаль щирыл рӯпитэ̄гыт. Ты ёмас ва̄рмаль ва̄рнэ̄ныл ма̄гыс та̄н государство па̄лыл олныл та̄ставет.

	Ты тэ̄ла щирыл ка̄сыӈ предприниматель нё̄тмил ва̄руӈкве вēрми. Нина Журавлевская ма̄нь ня̄врамыт ханищтым онтоловит та̄л рӯпиты. О̄влэ̄т та̄наныл нас ӯргалым о̄щсанэ. Ань ты колэ мӯсхал щирыл рӯпитан ма̄гыс нэ̄пакыл майвес. Ты хо̄тал мус тав палтэ нила тамле садик рӯпиты. Тав ла̄выс, щар яныг ва̄рмаль, а̄гмыӈ-мосыӈ ма̄нь ня̄врамыт ёт рӯпитан хо̄тпа ат то̄вылхаты.

	Владимир Меркушев ос ты урыл потыртас. Мирн нё̄тмил ва̄рнэ хо̄тпат урыл газетат акваг ля̄ххалыт хансэ̄гыт. Тувыл та̄н государства па̄лыл манарыл нё̄тавет, ты тэ̄лат урыл о̄с потрыт щё̄питэ̄гыт. Та̄н хосытаныл ань са̄внув хо̄тпат ты ва̄рмаль щирыл рӯпитаӈкве патсыт.

	Ань округувт тамле тэ̄ла акваг э̄лаль тотуӈкве патаве. Ка̄сыӈ та̄лныл са̄внув хо̄тпа тох рӯпитаӈкве ка̄сащēгыт. Акван-нё̄тха-тым о̄лупсав ма̄нки мӯсхалы̄г щё̄питылӯв.
