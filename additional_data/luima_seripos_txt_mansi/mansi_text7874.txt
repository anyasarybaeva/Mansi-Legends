
Мо̄тыт 2023 та̄л о̄вылтахтан порат Россия янытыл о̄лнэ мир ня̄враманыл ма̄гыс олныл мо̄т щирыл ойтуӈкв патавет. Ма̄н округувт о̄с тох ēмты, ты урыл мирн нё̄тмил ва̄рнэ департамент колт кӯщаиг рӯпитан нэ̄ Тереза Пономарёва потыртас.
Тав тох ла̄выс, йильпи 2023 та̄л о̄вылтахтан юи-па̄лт самын патум ня̄в­рамыт ма̄гыс акв олн-нё̄т­мил ва̄раве, рущ ла̄тӈыл тох ла̄вуӈкв патаве – «единое уни­версальное пособие». 
Ос та пора мус олн винэ ня̄врамыӈ омат-а̄тят ань пēс щирыл тах ойта­вет. Та̄н ань сака ат ураль­та­вет – рӯпата о̄ньщēгыт ман а̄ти, манрыг ат рӯпи­тэ̄гыт, манах олн сэ̄лэ̄гыт. 
Мо̄т та̄лныл ты ва̄р­ма­лит пуссын та̄ра-пат­туӈкв патавет. Хотьют ня̄враме ма̄гыс «пособие» виӈкв те таӈхи, та омат-а̄тят пуссын ёмащакв са̄всыр тэ̄лат щирыл ураль­тавет.
Тереза Пономарёва ла̄выс: «Та̄н ат те рӯпитэ̄­гыт, ма̄навн нэ̄пак вос то­тэ̄гыт, манрыг ат рӯпитэ̄­гыт. Акв о̄лнэ кол, акв машина, акв моторха̄п та̄н вос о̄ньщēгыт ос нуса тотнэ хо̄тпаг хансым вос о̄лэ̄гыт. Ты тэ̄лат ма̄н пуссын налоговый инс­пекция-кол та̄ра та̄ра-паттыянӯв».
Ань ос юн ӯнлын нэ̄к­вет олныл пуссын ойта­вет. Та̄н ты коныпал манах олн сэ̄лэ̄гыт, манах о̄лнэ кол о̄ньщēгыт, ань ты ва̄рмалитыл нэ̄мхотьют ат пӯмщалахты. Кӯщай нэ̄ тох потыртас, хо̄тпа тит кол те о̄ньщи, тав олныл те ат то̄влаве, тав акв о̄лнэ колэ тыналаӈкв вēрмитэ. 
Ос «материнский капитал» нампа нэ̄пак о̄щнэ хо̄тпат ла̄вавет, та̄нанылн ня̄враманыл ма̄гыс олн ат те то̄выл­хаты, та̄н та олныт о̄с хол­туӈкв та̄ртавет. Ань туп о̄выл ня̄врам ма̄гыс тувыл олн виӈкв ро̄ви, ос мо̄тыт та̄л титыт, хӯрмит манос мо̄т ня̄врамыт ма̄гыс «материнский капи­тал­ныл» олн-ло̄мт миӈкв о̄с патаве.
Йильпи пособие-олн винэ ма̄гыс Госуслуги нампа ищхӣпыӈ ло̄псыт заявление хансуӈкв ро̄ви. Манос МФЦ колн ялуӈкв, тот са̄всыр э̄рнэ нэ̄пакыт хансуӈкв нё̄та­вет. Ты йильпи пособие Пенсионный фонд па̄лыл миӈкв патаве.
Мо̄тыт та̄л о̄вылтахтын порат ты олныт о̄с мощ са̄внувег хансавет: яныг хо̄тпа ма̄гыс 21 со̄тыра 539 солко̄ви паты, ня̄вра­мыт ма̄гыс – 19 со̄тыра 792 солко̄ви. Ты «прожи­точный минимумыг» ла̄внэ олнытыл ка̄сыӈ щēмья ня̄враме ма̄гыс я̄нас пособие-олныл тах ловиньтаве. Щēмьят ты щирыл нё̄тавет:
– 50% са̄вит – ты 9 со̄тыра солко̄ви; 
– 75% са̄вит - ты 12 со̄тыра солко̄ви; 
– 100% са̄вит – ты 20 со̄тыра ляпатем солко̄ви. 
Тереза Пономарёва ла̄выс, округувт о̄лнэ ка̄сыӈ ня̄врам пуста̄гыл вос яныгми, тав колта̄гылт вос э̄руптаве, вос яныт­лаве. Ос хотьют матыр та̄рвитыӈ ва̄рмальн те я̄рми, тав нё̄тмил вос во̄ви. Манарыл та̄нанылн нё̄туӈкв ро̄ви, пуссын нё̄т­милыт са̄кконыт щирыл тах ва̄равет. 
Валентина УЗЕЛЬ
