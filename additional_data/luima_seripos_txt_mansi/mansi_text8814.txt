
Владимир Васильевич Хозумов ты э̄тпос 31 хо̄талэ̄т намхо̄талэ ēмты, тав 65 та̄лэ то̄влы. Ты кастыл хум ляпа рӯтанэ̄н янытлаве, са̄в ёмас ла̄тӈыл ла̄ваве.
Тав Я̄сунт па̄вылт самын патыс, тот яныг­мас. Омаге-а̄тяге Елена Прокопьевна ос Василий Иосифович Хозумовыг акван-минамēн юи-па̄лт матах та̄л са̄лыӈ колт яласасы̄г, тот рӯпитасы̄г. Тувыл на̄лув ва̄глысы̄г, Я̄сунтын о̄лмыгтасы̄г, мис-лув о̄щсы̄г, акваг рӯ­питасы̄г.
Колта̄гланыл хо̄т ня̄в­рам яныгмас, Владимир титыт ня̄врамыг о̄лыс. Та̄н о̄паныл, ащо̄йканыл ос яныг о̄паныл пуссын яныг хо̄нт э̄лы-па̄лт Ханты-Мансийск ӯст наска̄ссыг порславēсыт. Щаняныл-а̄щаныл сас а̄щ та̄л яныг­масы̄г. Та порат ма̄хум сака та̄рвитыӈ о̄лсыт. 
Оманыл Елена Прокопь­евна, такви о̄парищ наме Пузина, Ма̄нья па̄вылныл о̄лыс. Та па̄выл на̄йн но̄х-ё̄свес, тот о̄лум мир то̄ват Я̄сунтын ва̄нтлуптавēсыт, то̄ват ос Саранпа̄вылн манос Сӯкыръян о̄лмыг­тасыт. 
О̄лмēт тав ю̄нсхатуӈкв сака ха̄сыс, ня̄враманэ̄н пуссын мольщаӈыӈыг, ва̄­иӈыг яныгмасыт. А̄тяныл ос хӯл алыщлан, во̄раян хо̄тпаг о̄лыс, тув ос тэ̄лы порат са̄в тонна хӯл, во̄руй сов совхозн мис. 
Тэ̄н са̄в та̄л ёмащакв рӯпитамēн ма̄гсыл яныт­лан нэ̄пак, ма̄глын тагатан по̄с са̄в о̄щсы̄г. 
Владимир ма̄ниг о̄лме порат а̄тятэ̄н во̄рн акваг ёт вуйлувес, во̄раяӈкве, хӯл алыщлаӈкве ханищ­тавес. Ань ты хо̄тал мус тав а̄ще во̄раям лё̄хъя­санэ хосыт во̄рт ё̄мыгты, аквъёт яласам ма̄т ураль­тыянэ. Саквъя алгаль во̄р­колыт ӯнттыс, тув акваг яланты.
Тав школат Саран­па̄вылт ханищтахтас. Та юи-па̄лт армиян ялыс, Чита ӯс ляпат лусытас. Тувыл Ялуторовск ӯст ханищтахтас. Рӯпитаӈкве юв ёхтыс, о̄влэ̄т на̄й харыгтан ма̄т рӯпитас, тувыл са̄в та̄л буровой мастерыг о̄лыс. 
Пенсиян патхатаме юи-па̄лт тав рӯпатаныл по̄хан минас. Та̄лэ-туве сыс Я̄сунтын акваг ялан­та̄лы, тот оманыл-а̄тяныл о̄лум кол ӯнлы. Тот о̄лы, во̄раи, хӯл пуви, тэ̄пкант картопка янмалты. 
Тēрныл такви ха̄п ва̄рыс, та ха̄­пēтыл Саквъя хосыт щар я̄ тальхе мус та яласы. Саран­па̄вылт такви кол, пувлын­кол ӯнттыс. 
Владимир Васильевич ань ляпа рӯтанэ халт щар яныг хумыг о̄лы, Я̄сунт па̄выл ялпыӈ ма̄ ӯргалан хо̄тпаг ла̄ваве. Та ма̄ тав акваг уральтытэ. 
Анна э̄кватэ̄нтыл а̄ги янмалтасы̄г, а̄гитэ̄н ань хӯрум ня̄врам о̄ньщи, та̄н ащо̄йканыл сака э̄руптыяныл. Яныг нам­хо̄талэ кастыл та̄н ёмас сымыӈ ла̄тӈыл таве тēтыяныл:
– Я̄тил а̄тяв, ӯпув, ащо̄йкав! Ма̄н наӈын янытлылӯв! Наӈ са̄в та̄л пуста̄гыл о̄лэн, сыстам я̄ витанув хольт номтанын посыӈыг вос о̄лэ̄гыт, о̄лупсан кӯпнитыг э̄лаль вос мины. Ка̄сыӈ хо̄тал наӈ ма̄гсылын хо̄тал вос посты. Наӈ са̄в мӯтра о̄ньщēгын, са̄в мӯтра ва̄гын, апыгрищанын ты мӯтратын ханищтэ̄н. Та̄н наӈ хольтын сэ̄ръёр, ка̄р­кам хо̄тпаг вос яныгмē­гыт! 
Евгения Вьюткина тēтум потыр ма̄ньщи ла̄тӈыл Валентина УЗЕЛЬ хансыстэ
Ма̄н, ма̄ньщи газетат рӯпитан ма̄хум, Владимир Васильевич Хозумов намхо̄талэ кастыл о̄с янытлылӯв. Тав На̄й-О̄тыранэн вос ӯргалаве, ё̄рыл акваг вос пинаве, пус ка̄т, пус ла̄гыл э̄лаль вос о̄лы. 
