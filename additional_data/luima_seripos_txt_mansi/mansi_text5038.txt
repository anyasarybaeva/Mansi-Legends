
Ханты-Мансийск ӯст акв учёный нэ̄ о̄лы, ты Клавдия Васильевна Афанасьева. Тав 1951 та̄лт Ха̄льӯс район Сӯкыръя па̄вылт самын патыс. Школа а̄стламе юи-па̄лт Ленинград ӯс А.И. Герцен нампа институтн э̄лаль ханищтахтуӈкве минас. Тот тав ат та̄л литература ос рущ ла̄тыӈ, ма̄ньщи ла̄тыӈ ос лӯима̄ ма̄хум литература ханищтас.
Ма̄ньлат порат ка̄ркам а̄ги Ханты-Мансийск ӯс педучилищаныл рӯпататэ о̄вылтастэ. Тот ня̄врамыт ма̄ньщи ла̄тӈыл ханищтасанэ. Тувыл са̄в та̄л образование институтыт филология кафедрат кӯщаиг о̄лыс. Научно-педагогический ва̄рмаль щирыл ва̄т нупыл хо̄т та̄л рӯпитас. 
Тав округувт о̄лнэ школат, колледжит ос университет ма̄ньщи ла̄тыӈ ханищтан ма̄гыс учебный программат, пособие-нэ̄пакыт ос мо̄т э̄рнэ литература хансыс. Пуссын аквъёт онтырса̄т арыгтем нэ̄пак та̄ратас. 
Ты номтыӈ, вēщкат нэ̄ округувт, Россият ос мо̄т хо̄н ма̄т о̄лыглам конференциятт, конгрессытт, семинарытт тэ̄лаӈ потранэ ва̄тихал мирн ловиньтасанэ.
Клавдия Васильевна «Лӯима̄ сэ̄рипос» газета, тав ты тох намтыстэ. Газета ущ ва̄руӈкве патым порат тав са̄в нё̄тмил ва̄рыс. Ма̄ньщи ла̄тӈыл са̄в потрыт тув хансыс. Ма̄н тавēтыл сака янытлахтэ̄в.
