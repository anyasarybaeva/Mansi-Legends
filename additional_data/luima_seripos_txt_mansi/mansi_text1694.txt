

	Светлана Селивёрстовна Динисламова, такви о̄парищ наме Садомина, стихотворениянэ  ма̄ньщи ос рущ ла̄тӈыл хансыянэ. Ханты-Мансийск ӯст нэ̄пак ловиньтан колт тав хансум стиханэ ос та̄ратам нэ̄паканэ урыл ань потыртас. 


		О̄влэ̄т Светлана Селивёрстовна ос тав щēмьятэ урыл кина суссылтавес. Тав ща̄няге-а̄щаге урыл, Кульпас па̄влэ ос такви хансум нэ̄паканэ, по̄слум хуриянэ урыл тот потыртавес. 

		Светлана Селивёрстовна ла̄выс, стихыт хансуӈкве тав хосат та̄гыл о̄вылтахтас. О̄влэ̄т  туп рущ ла̄тӈыл хансыс. Тувыл Юван Шесталов ёт хунь ва̄йхатас, ма̄ньщи о̄йка тавēн ла̄выс: «Ща̄нь ла̄тӈув ос ма̄ньщи мирув ке э̄руптэ̄гын, ма̄ньщи ла̄тӈыл хансэ̄н». Ты юи-па̄лт тав стиханэ ща̄нь ла̄тӈыл хансуӈкве та патсанэ. Ма̄ньщи ла̄тӈыл та̄н та̄ра э̄рнэ щирыл тэ̄лэ̄лыт. Стиханэ оматэ, щēмьятэ ос ма̄-вит урыл хансым о̄лэ̄гыт. 

		Светлана Селивёрстовна потре ань хӯнтлуӈкве са̄в ма̄хум атхатыглас. Та̄н халанылт Вадим Борисович Орлов, Югорский университетт рӯпитан хум, о̄лыс. Тав ма̄ньщи нэ̄ рӯпататэ урыл тох ла̄выс: «Светлана Селивёрстовна ёмас стихыт хансы, хурит по̄слы, ты коныпал ос наука щирыл рӯпата ва̄ри. Ань ос ня̄врамыт ма̄гсыл «Витсам» нампа журнал та̄раты. Ня̄врамыт ма̄ньщи ла̄тӈыл потыртаӈкве ханищтыянэ. Тав акваг молямлы, аквторыг са̄всыр рӯпата ва̄рим, са̄в тэ̄ла ва̄руӈкве а̄лыми». 

		Ты юи-па̄лт мо̄т ма̄хум Светлана Селивёртовна хансум стиханэ, нэ̄паканэ урыл потыртасыт ос пуссын таве янытласыт. 

		 

		Людмила Алгадьева

 
