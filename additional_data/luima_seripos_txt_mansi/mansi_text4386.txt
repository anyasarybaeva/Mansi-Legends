
Сосса ма̄хум са̄лыл яласан кастыл Ханты-Мансийск ӯсн са̄в мир ёхталас. Мӯй хо̄тпат э̄лы-хо̄н ма̄ныл о̄лсыт, тувыл ӯс ма̄хум пуссын «Мустанг» нампа каныт атхатасыт. Та̄н халанылт ма̄ньщи нэ̄т ос хумит ня̄враманыл ёт мӯйлысыт. 
Ма̄щтыр хо̄тпат халт конкурс ва̄рыглыма, ань хотьют ка̄тыл матыр ю̄нтыс, суп ман сахи, маснутэ вос суссылтытэ. Я-ты, ань сосса нэ̄квет ос ня̄врамыт сценан во̄вуӈкве та патвēсыт. Пуссын ка̄тыл ю̄нтым маснутыл о̄лсыт — ма̄ньщи, ханты ос саран супыл, пӯркал, ва̄ил, сахил, пыгрищаквет мольщаӈыл о̄лсыт.
Та̄н халанылт ма̄ньщи нэ̄ Тамара Егоровна Гындыбына ё̄ӈхатахтыглас. Ам тав ётэ потрамасум, китыгласлум, хотыл о̄лы. Тамара Егоровна тох потыртас:
– Ам Саранпа̄вылныл ёхтысум. Совхозт пӯркат ос мо̄т са̄всыр маснут ю̄нтым 25 та̄л рӯпитасум. Ань ат рӯпитэ̄гум, пенсиян минасум, мо̄лты атпан та̄лум то̄влыс. Рӯпатам сака та̄рвитыӈ о̄лыс, ань ла̄гланум-ка̄танум а̄гмыӈыт, та по̄йтсум. Тыт ма̄ньщи супум ос пӯркагум суссылтасагум. Ма̄ньта̄гыл ю̄нтэ̄гум, ня̄ра, сахи ман мо̄т маснут ю̄нтуӈкве пуссын ха̄сэ̄гум. Ты ӯст ам ня̄враманум о̄лэ̄гыт, ханищтахтэ̄гыт. Яныг пыгум юв, Саранпа̄вылн, ма̄шинал ёхталас, тав ётэ тыг йисум. Ань тыт ты мӯйлэ̄гум. Ялпыӈхо̄тал а̄нум мӯстыс, татем пӯмыщ, ка̄с. 
Тамара Егоровна а̄ги о̄парищ наме Хозумова, тав хӯрум пыг ос акв а̄ги о̄ньщи – Серёжа, Иван, Алексей ос Лена.
Мо̄т ма̄ньщи нэ̄ Елена Борисовна Хозумова о̄с Саранпа̄вылныл ёхталас. Тав а̄ги о̄парищ наме Албина, ат ня̄врам о̄ньщи. Яныг пыге Сашатэ ос яныг а̄гитэ Людатэ Ханты-Мансийск ӯст рӯпитэ̄г. Вика а̄гитэ ос Коля пыге тыт педагогический колледжит ханищтахтэ̄г. Ма̄нь пыге Егор иӈ школат ханищтахты. Елена Борисовна о̄с ма̄ньщи супыл ё̄мыгтас, ам таве китыгласлум, такви ю̄нтыстэ. Тав тох ла̄выс:
– Ам о̄ныпум супыл ё̄мыгтэ̄гум. Суп амти о̄с ю̄нтыгласум, о̄ныпум тав йиныглас, хорамыт ю̄нтсум. Яныгмамум порат ма̄ньщи нэ̄т акваг ю̄нсхатасыт, омам о̄с акваг матыр ю̄нтыс, щаквщис.
Э̄лнаӈ мо̄йт ва̄нэ хо̄тпа са̄в о̄лыс. Ло̄пмуст Татьяна Семёновна Албина сака са̄в мо̄йт мо̄йтыглас. Номилум, хунь тав потыртаӈкве паты, ма̄н сӯпасанув па̄лыгпӯнсым хӯнтлысӯв. Пēс потрыт, а̄мщит, э̄ргыт хӯлыгласӯв, тох та яныгмасӯв.
Ты я̄тил ма̄ньщи ма̄хманув пус ка̄т, пус ла̄гыл вос ё̄мыгтэ̄гыт, То̄рум ёт, О̄тыр ёт вос о̄лэ̄гыт.
