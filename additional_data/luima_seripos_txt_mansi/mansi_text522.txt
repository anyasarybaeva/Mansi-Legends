
Ты э̄тпос о̄выл щислат Россия янытыл Пенсионный фондыт рӯпитан хо̄тпат Министерство труда ос ма̄хум нё̄тмил ва̄рнэ кӯщай Максим Топилин ёт, статс-секретарь Андрей Пудов ёт, Председатель Правления ПФР ва̄ӈын хо̄тпа Александр Кустин ёт видеоконференция хосыт потыртасыт. 

Ань пенсиян миннэ  тэ̄лат йильпи щирыл ханищтавēсыт ос са̄кконыг щё̄питавēсыт. Россия Правительство па̄лыл та̄н о̄с уральтавēсыт. Ос 2015 та̄л о̄вылтахтын порат ӯщлахтуӈкве патхатам ма̄хум пенсия-олнаныл йильпииг ловиньтаӈкве тах патавет. Ань пенсиян миннэ ма̄гыс ма̄хум рӯпитан та̄ланыл э̄лаль но̄х-нё̄тавет, та̄н 6 та̄лныл 15 та̄лыт мус ва̄равет. Тыи ка̄сыӈ та̄лт рӯпитаӈкве ёхтум хо̄тпат та̄н рӯпитан стаж та̄ланыл э̄лаль са̄вмалтавет.
Ты коныпал 2015 та̄лныл 6,6 пенсионный коэффициентаныл 2025 та̄л мус ла̄щал 30 са̄витыг тах яныгми. Тувыл страховой взнос ойтнэ олныт о̄с са̄вмēгыт, тыи 2015 та̄лт хо̄тпа сэ̄лум олнанэ̄тыл 7,39  пенсионный коэффициентэ виӈкве тах патаве, ос 2021 та̄лыт мус тах 10 са̄виткēмыг  ēмты.
Тох 2015 та̄лт рӯпитаӈкве ущты патхатам хо̄тпат пенсияныл щар йильпи са̄ккон щирыл ойтуӈкве тах патавет. Ань рӯпитан хо̄тпат пенсияныл 2014 та̄л па̄сыл мо̄т щирыл ла̄щал о̄с ловиньтавет. Йильпи са̄ккон щирыл хум хо̄тпат армиян ялнэ та̄ланыл, нэ̄ хо̄тпат  1,5 та̄л яныт мус ма̄нь ня̄враманыл ёт, а̄гмыӈ-мосыӈ, сакватахтам ня̄врам ёт, 80 та̄лэ то̄влум юи-па̄лт а̄гмыӈ матумпа̄ла хо̄тпа ёт юн ӯнлум та̄ланыл пуссын рӯпитан стажиг ловиньтаӈкве патавет. 
Тувыл ты са̄ккон хосыт э̄лумхо̄лас та̄ланэ то̄влум порат пенсиян та̄ра ат ке мины, тав ат та̄л э̄лаль рӯпитаме сыс пенсия олнанэ э̄лальнув са̄вмēгыт. Та̄н «премиальный коэффициентыг» ла̄вавēт. Ань ты са̄кконын хансым пуссын йильпи ва̄рмалит урыл радио, телевидение хосыт иӈ потыртэ̄гыт манос газетат тах хансэ̄гыт. Ос на̄н матыр э̄рнэ ля̄ххал Пенсионный Фондыт рӯпитан хо̄тпатныл о̄с китыгла̄лэ̄н. 
 
Тамара Мерова
 

 
