
Округ кӯщай нэ̄ Наталья Комарова ос РФ Уральский Федеральный округ кӯщай Николай Цуканов Ха̄льӯсн ялсы̄г. Тэ̄н Ха̄льӯс районт о̄лнэ ма̄хум о̄лупсанылт та̄рвит ва̄рмалит та̄ра-паттысанэ̄н ос са̄в ма̄тт рӯпитан кӯщаит ёт са̄всыр тэ̄лат о̄вылтыт потыртасыт.
Ёхтум хо̄талт яныг кӯщаит о̄влэ̄т хо̄нтлам ма̄т порсум ма̄хум памятникын тотыгла­вēсыт ос тот хорамыӈ лӯптат пинсыт. Тувыл кит яныгпа̄ла э̄кваг палт мӯйлуӈкве щалтса­сыт ос «75 лет Победы в Великой Отечественной войне 1941-1945 гг» нампа ма̄гылт о̄щнэ по̄сыл мӯйлуптасаныл. Тыи Мария Павловна Иванова ос Суна Рам­зановна Астахова, тэ̄н война порат ма̄ньта̄гыл са̄в рӯпитасы̄г. Ха̄льӯст акв тамле по̄сыл 11 э̄лумхо̄лас о̄с майвēсыт. 
Тувыл кӯщаит пӯль­ницан ос школан ялсыт, та юи-па̄лт сапра̄нин акван-атхатыгласыт ос са̄всыр проектыт урыл потыртасыт. Николай Цуканов Югравт тэ̄лат уральтаме юи-па̄лт ла̄выс, лё̄ӈхыт ва̄рнэ ос та̄наныл хот-щё̄пи­тан программат, колыт ӯнттын ос ма̄хум колыл минэ тэ̄лат, мир пусмал­тан тэ̄лат пуссын ём­щакв ва̄равет. Ань тох э̄лаль акваг вос о̄лыс, кӯ­щаитн ма̄хум ёт акван-потыртахтым рӯпи­таӈ­кве э̄ри ос тэ̄лат пуссын уральтым вос ва̄равет.

Наталья Комарова ла̄вме щирыл, Юграт 53 са̄всыр проектыт ёт ма̄хум рӯпитэ̄гыт, то̄ват 11 федеральный программан хансым о̄лэ̄гыт ос та̄н нё̄тмила­ныл хосыт тэ̄лаг ва̄ра­вет. 2019 та̄л порат та̄наныл ва̄рнэ ма̄гыс 31,2 млрд солко̄ви тув та̄стыглавес. Тувыл тэ̄лат уральтаманыл порат таи та̄ра-патыс, 25,9 млрд солко̄ви туп холтыма. Ань пуссын та программат ёт э̄лаль рӯпитэ̄гыт.
Округ мирколныл кēтым потыр ма̄ньщи ла̄тӈыл Тамара Мерова хансыстэ
