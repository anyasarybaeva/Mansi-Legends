
Октябрьский район Большой Атлым па̄выл культура кол кӯщаиг Эльвира Николаевна Кукарских рӯпиты. Ты тэ̄лы ам тув ялсум. Тот А̄с ма̄хум ханты ла̄тӈыл диктант хассыт. То̄нт ты па̄выл кӯщай нэ̄ такви рӯпататэ ос па̄выл урыл мощ потыртас.
Нэ̄кве клуб кӯщаиг хус арыгтем та̄л рӯпиты. Ялпыӈ хо̄талыт о̄лыглан порат тот мир ма̄гыс концертыт сус­сылтавет. Ма̄ньлат ма̄хум ма̄гыс касылыт щё̄пита̄лавет. Ты колт ня̄врамыт ён­галтавет, та̄н катыл пормасыт ва̄рēгыт ос йӣквēгыт, э̄ргēгыт. Пенсият о̄лнэ яныгпа̄ла хо̄тпат яныг нам­хо̄та­ланыл тот янытлавет. 
Эльвира Николаевна ла̄выс, па̄вылт о̄лнэ ня̄врамыт та̄нки потра­ныл, ка̄тыл по̄слум ху­рияныл ищхӣпыӈ ут хосыт са̄всыр конкур­сытн о̄с кēтыглыяныл. Па̄влыӈ ня̄врамыт ва̄­ти­хал но̄х-патыгласыт. Ты рӯпатаныл ма̄гыс са̄в щёс янытлан нэ̄па­кы­тыл ос мӯй­лупсатыл мӯйлуп­та̄лвēсыт. 
Тувыл та̄н район янытыл мӯйлым о̄с яланта̄лэ̄гыт. Ос тамле ва̄рмаль о̄лы, мӯсхал щирыл яла­сан лё̄ӈх а̄тим. Тэ̄лы порат туп тэ̄лы лё̄ӈх хосыт, туи ос я̄ хосыт мо̄т па̄вылн ёхтуӈкве ро̄ви. Ты ва̄р­маль щирыл матъёмас Октябрьский район мирколыл акваг нё̄тыг­лавет, яласан утыл май­лавет. 
Большой Атлым па̄вылт хӯрумса̄т арыг­тем э̄лумхо̄лас хансым о̄лы. Тыгыл китса̄ткем хо̄тпа тот акваг о̄лы. Са̄выӈпа̄лэ хумыт э̄лн рӯпитэ̄гыт, юв туп ӯщ­лахтын порат ёхталэ̄гыт. Са̄ртын па̄вылт са̄в А̄с ма̄хум о̄лыс. Ань хантыт мо̄т ма̄хум ёт акван-тэ̄лыг­ла­сыт, колта̄г­ланылт туп рущ ла̄тӈыл потыр­тэ̄­гыт. Тыи­ма̄гыс тот са̄выӈ­па̄лэ  ханты  ма̄хум та̄нки ща̄нь ла̄тӈаныл ат ва̄ганыл.
Пēс порат па̄вылт яныг хо̄нт порат хо̄нт­лум хо̄тпа ос война порат юн та̄рвитыӈ рӯ­пата ва̄рум ма̄хум са̄в о̄лыс. Ань та̄н пуссын холасыт, туп хо̄нтлын нак порат самын патум ня̄врамыт ос блокадный Ленинградыл акв хум хультсыт. Ты та̄л мир­колт рӯпитан хо̄тпат ты хум палт ёхталасыт, тав янытлавес ос мӯйлуп­сал мӯйлуптавес. 

Клуб-колт музей щё̄питым о̄лы. Тот кӯ­щаиг Людмила Василь­евна Кетрарь рӯпиты. Тав «Акань» нампа кружок о̄ньщи. Тув са̄в ня̄врамыт ка̄тыл са̄всыр сосса пормасыт ва̄руӈ­кве ёхталэ̄гыт. Ты нэ̄ такви ос Большой Атлым па̄вылт самын патыс. Тот яныгмас, школа а̄стлас, э̄лын ханищтахтас ос рӯпи­таӈкве юв ёхтыс. Тав ла̄вме щирыл, ювле хультум та̄лытт музей ма̄гыс сосса хо̄тпаныл са̄в пēс пормас атыг­ласыт. 
Ань яныгпа̄ла хо̄тпа мощща хультыс. Пēс пормасыт пуссын ла̄к­ква-тотвēсыт. То̄ва пēс пормасыт Октябрьский район музейт о̄ньща­вет. Тыима̄гыс па̄влыӈ ма̄хум ня̄врама­ныл ёт та̄нки ё̄ранылт сакныл, нуйныл ос са̄с­ныл ма­ныр пормас ва̄­руӈкве ха̄сэ̄­гыт, таи та ва̄рēгыт. Музей ла̄щал-ла̄щал са̄вмал­тыяныл. 
Па̄вылт яныг школа о̄лы. Тот ань ва̄тахкем са̄вит ня̄врам атхуйплов класс мус ханищтахты. Школа кӣвырт ма̄нь ня̄врам ӯргалан кол рӯпиты. Тувыл тот ма̄нь пӯльница, на̄й постын кол, кит ла̄пка ос ня̄нь ва̄рнэ пēкарня о̄лы. 
Ляпат А̄с я̄ овты кос, ос хӯл алыщлан община нэ̄мхотьют тох аты ва̄рыс, туп хӯл пир­май­тан лēтник о̄лы. Хӯл пувнэ хо̄тпат хӯланыл олн ма̄гыс тув мыганыл. Ты хосыт сакати мощ олн сэ̄лэ̄гыт. 
Ма̄ньлат ма̄хум Ханты-Мансийск, Нягань ос Белоярский ӯсытн о̄луӈкве миныг­лэ̄гыт. Юв туп ӯщлах­тын хо̄талытт ёхта­лэ̄гыт. Па̄вылт ань са̄­выӈ­па̄лэ яныгпа̄ла хо̄т­пат о̄лэ̄­гыт.
Юи-о̄вылт Эльвира Николаевна тох ла̄выс, мирн сака марщумыг ул вос ēмтыс, клуб-колт са̄всыр кружокыт ва̄рим о̄лэ̄гыт. 
Ань ты хо̄тал мус пуссын аквъёт атпан са̄виткем э̄лумхо̄лас тув ёхталы. Ма̄хум тот ка̄тыл са̄всыр порма­сыт ва̄рēгыт, э̄ргēгыт, йӣк­вēгыт, ёмас номтыл э̄лаль о̄лэ̄гыт. 
Николай МЕРОВ
 
