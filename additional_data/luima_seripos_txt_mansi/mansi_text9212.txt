
А̄с ма̄хум халт хури по̄слам иӈ акв о̄йка о̄лыс, наме Митрофан Алексеевич Тебетев. Ты э̄тпос онтоловит хо̄талэ̄т тав яныгса̄т та̄лэ то̄влынув. Ты кастыл Ханты-Мансийск ӯст «То̄рум Ма̄а» музейт са̄в ма̄хум акван-атхатыглас. Та̄н ты хум хо̄тпа о̄лупсатэ урыл потыртасыт.
Эрика Петровна Сургутскова та э̄тпост Ха̄льӯсн ос Шеркалы па̄вылн ялыс, тот музей колн щалтсас, хуриянэ сунсыгласанэ. Нэ̄ тох ла̄­выс: «Тав лё̄ӈханэ хо­сыт ялмум ма̄гыс, ты хо̄тпа а̄нумн щар сымын хояс. Матъёмас ань э̄лаль тав урыл потыртаӈкв патэ̄в, тав наме ос хуриянэ мирн вос ва̄вет».
О̄лупсатэ урыл
Митрофан Алексеевич ханты щēмьят самын патыс, колта̄гланылт тав о̄выл ня̄врамыг о̄лыс. Па̄вланыл тох ла̄ввес – Лохтоткурт, Шеркалы па̄вылт ляпат ӯнлыс. Тав ща̄не мо̄т па̄вылныл о̄лыс, хум ва̄рме юи-па̄лт тав ты па̄вылн тотвес. 
О̄выл классыт тав такви па̄влэ̄т ханищтах­тас. Нилыт классын тав Нижневартовск ӯсн тēт­вес, та юи-па̄лт Ларьяк ос Нахрачи па̄влыгт э̄лаль ханищтах­тас.  
1940 та̄лт са̄тыт класс а̄стламе юи-па̄лт, тав Ханты-Мансийск ӯст мед­училищат ханищтахтуӈкв о̄вылтахтас. Номсыс, 1942 та̄лт хунь а̄стлытэ, тав яныг хо̄нтын мины. А̄щаныл тай та̄ра тув тотвес. Хо̄псыяге а̄гмыӈ­ыг о̄лсы̄г, тыи ма̄гыс Ха̄ль­ӯс районын рӯпитаӈкв тēтвес, тот Ня̄хщамво̄льт, Шайтанкат рӯпитас.
Тот о̄лме порат нэ̄пакн матыр по̄слуӈкв а̄рта­лах­туӈкв ты патыс, о̄выл хуриянэ – «Озеро Тур­ват», «Урал», Усть-Манья. Осень». Ты хуриянэ тав 1944 та̄лт по̄слысанэ, та̄н акв намыл пиным о̄лэ̄гыт – «Сосьвинские манси». Ань яныг ӯс музеитт хо̄т о̄ньщавет.
Та па̄сныл тав хӯрум­са̄ттем са̄всыр хури по̄с­лыс. Такви мире ма̄гыс сыме сака ща̄ргыс, тох потырта̄лыс – пēс о̄лупса хотталь та со̄йми, яныг А̄с я̄ хосыт о̄лнэ хантыт ла̄тӈаныл ōс та ёрув­лахты.
Тав яныгмамēт порат Лохтоткурт па̄вылт са̄в яныгпа̄ла ханты хо̄тпат о̄лсыт, Митрофан Алексе­евич потырта̄лыс – пēс порат па̄вланылт Ӯй йӣквес, са̄ӈквылтаӈкв ха̄снэ са̄в хо̄тпа о̄лыс. Хумус пēс ма̄хманыл о̄л­сыт, тав ты тэ̄лат пуссын хурин по̄слысанэ.
60-ит та̄лыт порат кӯщаит тох ла̄всыт – ма̄нь па̄вылквет ляпат ӯнлын яныг па̄вылн тув-тӯлуӈкве. То̄нт ты па̄влыт пуссын Шеркалы па̄выл нупыл хасвēсыт, мир о̄с тув ва̄нтлуптавес, колхоз тот ва̄рвес.
Матах та̄л минам юи-па̄лт Митрофан Алексе­евич тув ялыс, то̄ва колыт иӈ ӯнлысыт. Хум нэ̄пак ёт о̄ньщис, та хультум колыт, ма̄тэ хаснэйӣвыл нэ̄пакн по̄слыгтасанэ. Ётыл хурииг ёмащакв ва̄р­санэ. Ос та оссувлым колытт хо̄нтум пēс пормасыт ак­ван-атсанэ ос Шеркалы па̄вылн тотсанэ. Та юи-па̄лт та па̄вылт музей-кол пусвес. 
О̄лмēт самын патум па̄влэ урыл акваг потырта̄лыс. Са̄в хуриянэ̄т ма̄нь па̄в­лыӈ ма̄тэ ос тот о̄лум ма̄х­манэ по̄слысанэ ос акв нэ̄пакыг ва̄рсанэ. 2005 та̄лт «Лохтоткурт» нампа нэ̄паке та̄ратавес, тот хурит пуссын акван-атым ты о̄лэ̄гыт. 
Ань ты хо̄тпа 100 та̄лэ то̄влын кастыл, наме мирн вос ва̄ве, хуриянэ акваг вос суссылтавет, кӯщаит ёмас тэ̄ла ва̄­руӈкв номсэ̄гыт – хум о̄лум колэ̄т а̄хвтасыӈ па̄рт та­гатаӈкве, тот хансаве, хунь тав тот о̄лыс.
Юи-о̄выл о̄лум та̄ланэ порат сампыльта̄лыг ēм­тыс, самаге щар ат на̄ӈк­сы̄г. О̄йка тох ла̄выглас, хурит по̄слын о̄люпыт кастыл тав самаге лю̄лиг ēмтсы̄г. Таве Петр пыге а̄гитэ о̄ньщистэ, о̄йка савалым 2011 та̄лт хот­таль щалтыс. 
Тох ты намыӈ-суиӈ хо̄тпат о̄лэ̄гыт. Ос ты йист культура тэ̄лат ва̄нэ ма̄хум ла̄вēгыт, Тебетев по̄с­лум хуриянэ та̄нти щи­рыл сака пӯмщит, мирн суссылтаӈкв э̄рēгыт. 
Валентина УЗЕЛЬ
