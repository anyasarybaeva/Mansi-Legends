
Ма̄н округувт «ветеринарный лабораторияг» ла̄внэ о̄выл кол 1907 та̄лт пӯсвес. 1938 та̄лт округув янытыл хӯрум па̄влытт тамле лēккарыт рӯпитаӈкв патсыт – ты Сургут, Самарово ос Сытомино па̄влытт. 
Ты йист ма̄к яныг лаборатория-коланыл Ханты-Мансийск ӯст о̄лы. Юи-о̄выл та̄лытт та̄н та̄нти ва̄рнэ рӯпатаныл урыл мирн потыртаӈкв патсыт. Тот рӯпитан лēк­карыт ёт хо̄нтха­тыгла­мув порат титыгла­санӯв, та̄н хумус рӯпитэ̄гыт, маныр ва̄рēгыт.
Динара Фарзетиновна Махиянова кӯщай ва̄ӈын хо̄тпаг о̄лы. Нэ̄ ла̄выс, ма̄хум тэ̄нут уральтаӈкв таӈхēгыт те, та̄н ты лаборатория-колн та̄нти ёхталэ̄гыт.
Хӯл, нё̄выль, айнэ вит, овощит, пилыт пуссын уральтаӈкв э̄ри. Вит-хӯр­гыт ос помиторыт тӣвра­нылт са̄в лю̄ль ут о̄ньщē­гыт, та̄н нитратыг ла̄вавет, таима̄гыс уральтаӈкв ак­ваг э̄рēгыт. 
Хӯлыт урыл лēккар нэ̄ тох ла̄выс. Щар ма̄к са̄в со̄рыгуй, рущ щирыл ла̄ваве – описторхоз, хулюмхӯл о̄ньщи, па̄нт лещ, тӯрхур о̄с о̄ньщēг кос, ос тыгыл мощщанув. 
Сорт, сымри ос мо̄т со̄рыгуй о̄ньщēг, тав ла̄ваве – дифиллобот­риоз. Таве самыл ка̄са­лаӈкв ро̄ви, тав э̄лмхо̄лас сахыт тӣврыт ловмантем мēтраг яныгми. Ты хӯлыгт со̄рыгуй-капай са̄вми, ня̄рхулыг тэ̄натэ̄н тэ̄ӈкве щар ат ро̄ви. Та̄наныл ёмащакв па̄йтуӈкв ос солвалтаӈкв э̄ри. 
Сӯкыр ос сорх я̄ӈк хӯлыг ла̄вавēг. А̄схул, карай ос моксаӈ хӯлыт та̄н ты щар сыстам хӯл­квет, нэ̄матыр со̄рыгуй ат о̄ньщēгыт. 
Мо̄т нэ̄квег, акватэ Яна Юрьевна Юркова хи­мико-токсикологический отделеният кӯщаиг о̄лы, мо̄танэ Эльмира Хайдаровна Лачинова радиолог-лēккарыг тот рӯпиты. Ты колнакт рӯпи­тан хо̄тпат 2011 та̄лныл са̄всыр тэ̄нутытт радиа­ция тинсуӈкв патсыт.
Ва̄рнэ рӯпатаныл о̄с сака пӯмыщ. Та̄н «цезий-137» ос «строн­ций-90» нампа радио­нуклидыг ла̄внэ ут тин­сэ̄­гыт. Ты щар пилыщма ут, хо̄тпа ты утыл те лылты манос тэ̄нут юв-тэ̄г, радиация тав алпитэ̄т атхаты. Тувыл ты хо̄тпа сака а̄гмыӈыг ēмты, хоса о̄луӈкв ат паты. 
Ты радиолог-лēккарыт ма̄, вит, во̄рт яныгман йӣвыт, во̄руй совыт, ӯй­хулыт тыттын тэ̄нутыт, сылым па̄ртыт, хӯл, нё̄­выль щар пуссын ураль­тыяныл. 
Ты лēккарыт тох ла̄всыт:
– айнэ вит – 24 са̄всыр щирыл уральтаве;
– нё̄выль – 17 щирыл;
– хӯл – 13 щирыл
– ма̄г – 14 щирыл. 
Матыр лю̄ль те хо̄н­таве, нё̄выль, хӯл, ма̄г тыналаӈкв щар ат ро̄ви. Ос то̄ва хо̄тпат тэ̄нут мо̄т ма̄ныл ма̄н ма̄вн тына­лаӈкв тотыяныл. Та̄на­нылн анализ ва̄руӈкв тыт ат э̄ри, та̄н ёмащакв уральтым тэ̄нут тыналэ̄­гыт. 
То̄ва ӯст ань тыг мус рынок нампа тыналах­тын каныт рӯпитэ̄гыт, тот я̄нас лēккар ӯнлы. Тав такви тэ̄нутыт ураль­тыянэ, э̄рнэ порат анализ ва̄ри. 
Туи пора ты о̄вылтах­тас. Ань тыг мус кон сака ащирма о̄лыс, рēгыӈыг ēмтыс, товлыӈӯит тыг ты ёхтысыт. Та̄н тыг ёх­тынэ̄ныл порат «птичий грипп» ёт-тотэ̄гыт. Юн о̄щнэ товлыӈӯит (ва̄сыт, лӯнтыт) кон та̄ртуӈкве ты порат ат ро̄ви, та̄н та̄ра ты а̄гмыл ēмтэ̄гыт. 
А̄гмыӈ товлыӈӯй вит во̄ӈхат те ӯйгалас, ос юн о̄щнэ товлыӈӯй о̄с тув те исыс, а̄гмыӈыг та ēмты, нё̄вле тэ̄ӈкве щар ат ро̄ви. Тавēныл мо̄т ӯит пуссын та ха̄хтавет. 
Тох ты ветеринарыт рӯпитэ̄гыт, та̄н ва̄рнэ рӯпатаныл мирн э̄ри, та̄н хосытаныл мир о̄щнэ а̄гмыт мощщагнувег ēм­тэ̄гыт.
Валентина УЗЕЛЬ
