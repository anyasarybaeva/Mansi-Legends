
Ма̄н ань рӯпата па̄лыл хо̄т-а̄ти яласэ̄в, са̄в мир ёт хо̄нтхатыглэ̄в, потрамēв. Лё̄ӈхта̄л порат ма̄ньщи ма̄хманув мус ялуӈкве ат вēрмēв, таима̄гыс ялпыӈ хо̄талытт Ханты-Мансийск ӯс ляпат о̄лнэ ӯсытн ман па̄влытн ялантэ̄в, са̄всыр мирыт потраныл ёл-хансэ̄в. 
Нефтеюганск ӯст ка̄тыл сыре-сыр пор­масыт щаквщин хо̄талт ам ка̄ркам нэ̄квет ёт потрамасум, э̄лаль ань та̄н уранылт ловиньтэ̄н.
Сосса мир хорамыт ва̄рнэ а̄гит
Екатерина Яговкина «Всероссийское обще­ство инвалидов» ма̄т пуӈктоты. Нэ̄ ла̄вме щирыл, тот рӯпитанэ̄тэ ва̄т нупыл хӯрмит та̄лыг ты то̄влыс. Ты э̄рнэ тэ̄ла Нефтеюганскыт 1996 та̄л па̄сныл ва̄раве. Екатерина Сидоровна тох потыртас:
– Ма̄н ӯсувт ат со̄тыра са̄вит а̄гмыӈ-мосыӈ хо̄тпа о̄лы, обществавн са̄тса̄т э̄лумхо̄лас ёх­талы. Та̄н ма̄гсыланыл са̄всыр хо̄нтхатыглапыт ва̄тихал ва̄рыглэ̄в, хала­нылт ва̄йхатэ̄гыт, юрщ­махтэ̄гыт. Ка̄сыӈаныл янгыщ тактēт юн ӯн­ланты, сака нэ̄м­хот­таль ат ялан­тэ̄гыт, сакати тох акван-хо̄нтхатыглэ̄гыт, халанылт потрамēгыт. 
А̄гмыӈ-мосыӈ хо̄тпа са̄в та̄рвит о̄ньщи. Хотьют матыр ва̄руӈ­кве вēрми, хо̄т-а̄ти пувиньтахты, такви олн сэ̄лы. Организация колувт щаквщин ма̄гыс колнакыт о̄ньщēв, па­сан, улас, та маныр тот пуссын о̄лы. Янге-ма̄не ка̄тыл са̄всыр пормасыт ма̄щтырлэ̄гыт, тувыл ва̄рум утаныл э̄л-тына­лыяныл. 

Тамле ялпыӈ хо̄та­лытн ма̄н акваг во̄винь­та̄лавēв, ма̄хманув тыт суссылтап ва̄рыглэ̄гыт, щаквщēгыт. Тыг ань хӯрум нэ̄ ёхтысыт – Зухра, Нина ос Алсу. Та̄н пуссын супнēлмта̄л нэ̄т. Ӯсувт тамле хо̄тпа са̄в о̄лы, та̄н пуссын акван-юрщхатым о̄лэ̄гыт. Ак­ван-хо̄нтхатэ̄гыт, та̄нти ха̄снэ щиранылт потыр­тэ̄гыт. Ань ищхӣпыӈ ут хосыт та̄н пуссын почта ос скайп о̄ньщēгыт, та ут та̄ра потрамēгыт. Ам о̄влэ̄т номсэ̄гум, та мат ищхӣпыӈ утыт аман хумус волктыяныл, ул­пыл ат ха̄сэ̄гыт. Тувыл сунсэ̄гум, ма̄хманум тот татем ща̄гтым акв ляльт сунсэ̄гыт, ка̄танылт ма­тыр суссылтэ̄гыт. 
Нэ̄т сакныл сакква̄л­гыт хартэ̄гыт, сыре-сыр сумкат ю̄нтэ̄гыт, ханты хорамыл ва̄рияныл. Пор­масаныл сака пӯмща­лавет, ёвтавет. То̄ват ищхӣпыӈ ут хосыт ва̄­ры­л­тэ̄гыт, манхурип пормас та̄нанылн э̄ри, хансэ̄гыт. А̄гмыӈ-мо­сыӈ ма̄хум сосса ялпыӈ хо̄талыт сака э̄рупты­яныл – ма̄нь­ха̄пыл яла­сэ̄гыт, «Ӯринэ̄ква хо̄талт» э̄ргēгыт, йӣквēгыт.
Мо̄т хо̄н нэ̄
Алевтина чуваш ма̄­хум о̄вылтыт потыртас, маснутаныл суссылтас. Нефтеюганск ӯсн 1995 та̄лт о̄лмыгтас. Тот ань со̄тыра атса̄т арыг чуваш ма̄хум о̄лы. Нэ̄ тох ла̄выс:
– Ам Башкортостан ма̄т самын патсум, тот яныгмасум. Ётыл колта̄г­лум ёт тыг йисум, тыт рӯпитэ̄в, ня̄враманув ян­малтэ̄в. Тамле хо̄талытн ма̄н акваг ёхталэ̄в, ми­ранув урыл потыртэ̄в. Ма̄нти ялпыӈ хо̄талыт о̄с о̄ньщēв, та̄л сыс хӯр­мах-нилах щёс мӯйлуӈ­кве акван-атхатыглэ̄в. 

– Алевтина, наӈ ща̄нь ла̄тӈыл потыртэ̄гын?
– Амти ла̄тӈум ат­хунь ва̄глум, ма̄н юн туп ма̄нти ла̄тӈувтыл потыртэ̄в. Ты ма̄н мас­нутанув, пēс та̄гыл ма̄х­манув тамле маснут, пормас о̄щсыт. Ты амти ю̄нтум супум. Кēнтум о̄с амти ва̄рыслум - ма̄н ла̄тӈувтыл ла̄ваве: «хушку». Тамле кēнт хум ва̄рум нэ̄ о̄ньщи, такви ю̄нтытэ. Ам таве хӯрум э̄тпос ва̄рыслум, пēс ща̄лыголн сака хоса киссум. Тамле супыт пēс порат та̄л арыг ю̄нтвē­сыт, хорамыл ва̄равет. Ка̄сыӈ хорам манос па̄квпал матыр урыл ла̄тыӈ тоты – нэ̄г-хумыг манах ня̄врам о̄ньщēг, хотыл о̄лэ̄г, маныр ва̄рēг, ӯйхул янмалтэ̄г манос тэ̄пкан о̄ньщēг, та маныр. Хорам та̄ра пуссын та̄ра-паттуӈкве ро̄выс.
Ань потрумēн та оиг­пас. Тав та, ка̄сыӈ мир такви пӯмыщ матыр о̄ньщи. Ты нэ̄т пус ка̄т, пус ла̄гыл вос о̄лэ̄гыт, мӯй мирн са̄в ща̄гт вос тотэ̄гыт.
