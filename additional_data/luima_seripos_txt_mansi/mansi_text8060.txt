
Мо̄лты та̄лт ам Россияв янытыл лӯима̄т ос хо̄тал нэ̄глын ēрт о̄лнэ то̄ва мирыт урыл потрыт хансыгласум. Та̄н мощщаг хультум мирыг ловиньтахтэ̄гыт, тувыл 2022-2032 та̄лыт сыс ма̄ янытыл ты ма̄хум мирхал ООН колт рӯпитан кӯщаитн хансым нэ̄паканыл щирыл о̄лупсаныл ӯргалым о̄ньщавет.
Ам на̄нан лӯима̄т о̄лнэ иӈ акв ма̄хум о̄выл­тыт по­тыртэ̄гум. Тыи тофа­ларыт, пēс щирыл карагасы ла̄в­вēсыт, ты ма̄хум Иркут­ский областьт хо̄тал нэ̄глын ēрт Саяны нё̄р ляпат о̄лэ̄гыт. Ты сака нё̄тнэ ма̄кве, та ма̄хум та̄нки ха­ланылт ты о̄лнэ ма̄ Тофа­ларияг намтысаныл. 
Учёныит хосат та̄гыл тофалар-ма̄хум ты кос ха­нищтыяныл ос то̄ва пēс йис наканыл хащта̄лыг хультэ̄гыт. Ос таи та̄ра-паттысыт, та̄н ань ща̄нь ла̄тӈаныл тюрский груп­пан алтайский ла̄тӈыт ну­пыл ловиньтахты. О̄влэ̄т та̄н самодийский ос кето нампа мир ляпат о̄лсыт, таима̄гыс то̄ванакт пēс йис наканыл акван-тэ̄лыг­тахтэ̄гыт ос ща̄нь ла̄тӈа­ныл акван ат ро̄влахтэ̄гыт. Тофы (тох та̄н та̄нкина̄ныл тащирыл ла̄вияныл) пēс порат хо̄нтлын ва̄рмалит паттат Саяны нё̄р нупыл оясыт ос тот хо̄т тӯйт­хатыглахтасыт, та па̄сыл тот та о̄лэ̄гыт. 
Яныгпа̄ла хо̄тпаныл ла̄вēгыт, та̄н са̄лы янмал­тым о̄лсыт, тот сака ёмас са̄лы тэ̄пыӈ ма̄т о̄лэ̄гыт. Во̄раныл са̄всыр во̄руй о̄ньщис, я̄т са̄всыр хӯл о̄лыс. Ма̄хум тот туи пил ва̄тэ̄гыт. Тофыт ань са̄лы ат о̄ньщēгыт, та̄н ань рущ ма̄хум халт о̄луӈкве пат­сыт ос пēс о̄лупсаныл музей-колт суссылтавет.
Мо̄лты та̄лт таквсы Москва ӯсн «Сокровища Севера» суссылтапын ялмум порат Маргарита Спартаковна Метелица ёт ва̄йхатасум. Нэ̄ аман хотты ма̄хум маснутыл масхатым о̄лыс, таи пӯм­ща­лым тав ляпатэ̄н ми­на­сум, китыглахтасум ос тав а̄нумн ла̄выс: «Ам тыг Иркутский областьныл Алыгджер па̄вылныл ёхты­сум ос ты суссылтапт ма̄н тофалар ма̄хум о̄выл­тыт потыртэ̄в. Та̄н янгыщ Иркут­ский областьт Нижне­удин­ский районт хӯрум па̄влыт о̄лэ̄гыт, тыи Алыг­джер, Верхняя Гутара ос Нерха. Район ӯсаныл тыи Нижне­удинск. 
Тофаларыт сака мощ­щаг хультум ма̄хмыг о̄лэ̄гыт, ань 800 са̄вит э̄лум­хо̄лас туп хультыс. Аквпал са̄витаныл ща̄нь ла̄тыӈ ва̄ганыл кос ос туп рущ ла̄тӈыл пуссын потыр­тэ̄гыт. Ма̄н ань ты хӯрум па̄вланувт тофалар­ский ла̄тыӈ школат ха­нищтаӈкве ат ке патсӯв, ань тыг мус ла̄тӈув хот­таль та сōймынӯв. Па̄вла­нувт 1992 та̄лныл китыт классытныл ос нила класс мус ханищтахтын ня̄вра­мыт тофаларский азбукан ханищтавет. Ты ма̄хум ха­снэ нэ̄пак щар ат о̄щсыт, ос во̄руй совыт пēнтнэ ма̄гыс та̄нки ловиньтан ла̄тыӈ о̄щсыт. 
О̄выл букварь нэ̄пак та̄н ма̄гсыланыл 1989 та̄лт Валентин Дмитриевич Рассадин щё̄питас ос та̄ратас. Ань та нэ̄пакыл пуссын ханищтахтэ̄гыт». 
Тувыл ам В.Д. Расса­дин урыл э̄лаль пӯмщалахта­сум, насати, тав ижор­ско-финский щēмьят са­мын патыс. Ма̄нь порат такви араб­ский ос хатань ла̄тӈыг ханищтас ос тувыл Ленин­град ӯст А.А. Жда­нов нампа университетт монгол ос тюрк ма̄хум ла̄тӈаныл пӯмщалаӈкве патсанэ. 1963 та̄лт Вален­тин Дмитриевич Ново­сибирский универ­ситетт аспи­рантурат э̄лаль ха­нищ­тахтас. Ос тот о̄влэ̄т 1996 та̄лт филология наукат канди­датыг ēмтнэ ма̄гыс «Лексика совре­менного тофала­рского языка» диссертация хан­сыс. Ётыл Улан-Удэ ӯст наука колт рӯпитас ос 1983 та̄лт «Тофаларский язык и его место в системе тюрских языков» нампа хансум диссертациятэ ма̄гыс доктор научный намыл майвес. Са̄в учёный хо̄тпатн В.Д. Рассадин сымыӈ ла̄тӈыл ка̄ставе, тав ё̄ретыл тофалар ос сойот-ма̄хум ла̄тӈагēн ань тыг мус о̄лэ̄г ос мо̄т мирытн нэ̄пакыт щирыл ханищтавēг. 
Тамара МЕРОВА
