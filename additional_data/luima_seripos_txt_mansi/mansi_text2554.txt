

	Та̄л котиль э̄тпос  25 хо̄талэ Россия янытыл Татьяна хо̄талыг ла̄ваве. Ты хо̄тал То̄румн агтнэ Татьяна савалап а̄ги кастыл намтувес, тав о̄лмет ма̄ньлат а̄гит-пыгыт ӯргалан ма̄гыс воритотыс. Таима̄гыс студентыт мӯйлын хо̄талыг о̄лы. 


		Ань Ханты-Мансийскат Югорский универститетт хумле щирыл тэ̄лат о̄лэ̄гыт, ты о̄вылтыт ма̄навн тот ректорыг рӯпитан нэ̄ Татьяна Дмитриевна Карминская потыртас. 2015 та̄лт о̄выл курсын 968 студентыт ханищтахтуӈкве вуйвēсыт, мо̄лты  908 хо̄тпа о̄лыс. Тувыл тыг ка̄сыӈēмт а̄гит-пыгыт мо̄т ма̄ныл ёхтуӈкве патсыт. Ань 324 студент Россият янытыл о̄лнэ са̄всыр областитныл, республикатныл тыг ёхтысыт, ос 25 хо̄тпат СНГ са̄всыр ма̄ныл о̄лэ̄гыт. 

		Ханты, ма̄ньщи, ё̄рн а̄гит-пыгыт пуссын акван-ловиньтаӈкве ке, 300 са̄вит хо̄тпа ēмты. Ща̄нь-а̄щ ла̄тӈыл потыртаӈкве та̄н тыт ат ханищтавет, экологыг, юристыг, экономистыг ос туризм ва̄рмалитн ханищтахтэ̄гыт. Та̄на-нылн нё̄тнэ ма̄гыс Диана Васильевна Герасимова рӯпиты. Соссаӈ ма̄хум ща̄нь ла̄тӈыт ханищтан ва̄рмаль ёл ат по̄илттавес, наука дис-сертация нэ̄пакыт вуянтан ва̄рмалит э̄лаль тотавет. Мо̄лтынув Елена Косинцева ос Валентина Соловар филология наукат доктор нам вуянтасы̄г. 

		Тыг ёхтум студентыт пуссын о̄лнэ колнакыл мивет, стипендиял ойтавет. Та̄н ма̄гсы-ланыл сыресыр касылыт ва̄равет. То̄ва касылыт но̄х-патум а̄гит-пыгыт мо̄т хо̄н ма̄н ханищтахтуӈкве кēтавет манос са̄внув стипендия-олныл ойтавет. Ханищтахтын хо̄тпат ос аспирантыт хо̄н ма̄ныл тыг о̄с ёхталэ̄гыт. Ань Чехияныл ос Американыл ёхтум хо̄тпаг тот рӯпитэ̄г. Ат студент-хо̄тпат РФ Президент нампа стипендиял майвēсыт.    

		 

		Тамара ХАТАНЕВА


	 
