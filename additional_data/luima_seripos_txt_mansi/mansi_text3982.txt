
Мирн пēриим ма̄хум туи ӯщлахтаманыл юи-па̄лт сӯкыр э̄тпос оигпан хо̄талытт ловит сапра̄нин акван-атхатыгласыт, то̄нт та̄н налыман нупыл ат са̄ккон урыл потыртасыт. Ты э̄лы-пал хо̄талытт депутатыт комитетанылт са̄всыр ва̄рмалит урыл потыртасыт ос то̄ва порат халанылт воритотсыт.

	Яныг сапра̄нит о̄влэ̄т Дума кӯщай хум Борис Хохряков таквсы ущ пēриим тит депутатыгн удостоверение-нэ̄пак мис, ты Александр Зеленский ос Ирина Урванцева по̄хан минам мо̄т депутатыг пēнтсыл тот рӯпитаӈкве патэ̄г. Тэ̄н сас «Единый Россия» партияныл тув пēриявесы̄г.

	 

Яныгхо̄тпат ос ня̄врамыт ма̄гсыл олныт

	 

	Мо̄тыт та̄л пенсия винэ ма̄хум олнаныл 4 % но̄х-нё̄тнэ ма̄гсыл депутатыт о̄с акв ва̄рмаль пирмайтасыт, ань «прожиточный минимумыг» ла̄внэ олн но̄х-нё̄таве, ос тав яныгпа̄ла хо̄тпат ма̄гсыл 11 708 солко̄ви са̄витыг паты.

	Ня̄врамыт ма̄гсыл ты «прожиточный минимум» олныт о̄с 4% но̄х-нё̄тавет. Щēмьят хӯрмит манос тыгыл ёлы-пал самын патнэ ня̄врам ма̄гсыл ойтнэ олныт тыса̄витын но̄х-а̄лмавет, 14 155 солко̄ви са̄витыг ēмты.

	 

Вит ос во̄р ӯргалан са̄ккон

	 

	Ма̄н соссаӈ ма̄хманув ма̄гсыл о̄с потыр о̄лыс. Вит ос во̄р урыл о̄лнэ са̄кконт то̄ва ла̄тӈыт мо̄тнув щирыл хасвēсыт.  Ань Россия са̄ккон щирыл ма̄нь па̄вланылт манос во̄рт о̄лнэ ма̄хум та̄нтина̄нылн на̄йив атуӈкве ат вēрмēгыт, во̄р ӯргалан хо̄тпатын штраф-олныл хансавет. Коланыл ляпат во̄тын ёл-паттым йӣвыт манос витын на̄тнэ лӯпит хот-сартуӈкве о̄с ат вēрмияныл. Туп те ка̄салавет, та̄ра олн ойтуӈкве ла̄вавет.

	Ты ва̄рмаль урыл ма̄н округ Ассамблея кӯщай хум Еремей Айпин ёт потыртасӯв, тав ла̄выс: «Туи сыс ма̄навн соссаӈ хо̄тпат хӯрум пищма тēтсыс, та̄нти ма̄гсыланыл на̄йив сартуӈкве ат та̄ртавет. Во̄р ӯргалан хо̄тпа полиция хум ёт ёхты, сартым а̄ӈквалыт ловиньтыянэ ос э̄лаль штраф-олн та хансы. Нас ёл-патум йӣвыт о̄с ат ро̄ви, ма̄хум сартыяныл те, ос пилым та о̄лэ̄гыт. Ань та̄н ул вос ня̄влалавет, ма̄н округувт са̄кконув э̄рнэ щирыл ва̄рыслӯв. Россия янытыл тай, ва̄им, са̄в ма̄т во̄р тӯлмантаве, сытамыл са̄в йӣвыт ёл-сартавет ос тыналавет. Та̄наныл ты са̄ккон хосыт пувуӈкве э̄ри. Ма̄н ма̄хманув во̄р тӣвырт о̄лэ̄гыт, то̄ват кол по̄ханылт йӣваныл яныгмēгыт, ёл-патнэ̄ныл порат хумус хот ат сартыяныл, яныг во̄т о̄лыглы манос щахылн ёл-манумтавет. Ка̄сыӈ хо̄тпа ва̄гтэ, ёл-патум йӣв хотсаи, ос са̄ккон щирыл э̄лумхо̄лас штраф-олныл хансуӈкве вēрмаве. Ма̄н соссаӈ ма̄хманув Москват о̄лнэ мирныл о̄лупсаныл мо̄т хурипа, та̄наныл акван-ро̄влаӈкве ат э̄ри».

	 

Та̄нти ма̄нылт о̄лнэ ма̄хманув

	 

	Та̄нти ма̄нылт о̄лнэ ма̄хманув ма̄ныл тох ла̄ваве — «территория традиционного природопользования», ты кастыл я̄нас са̄ккон о̄лы. Ты урыл Еремей Данилович тох ла̄выс: «Та̄нти ма̄нылт о̄лнэ ма̄хум ма̄ныл э̄ри «Росреестр» нэ̄пакн хансуӈкве. Тамле ма̄хум ма̄н округ рееструвн хансым о̄лэ̄гыт ос Россия реестрын о̄с хансуӈкве э̄рēгыт. Тох тай реестр-нэ̄пакн туп э̄лумхо̄лас матыр такви о̄щнэ утэ хансаве, ос та̄нти ма̄нылт о̄лнэ ма̄хум матса̄вит та̄лын кӯщаиг патыглэ̄гыт, ма̄тэ государство нупыл ловиньтаве. Таима̄гыс ань са̄всыр та̄рвит ва̄рмалитын соссаӈ ма̄хманув тагапēгыт. Ты урыл са̄в кӯщаитын акван-атхатыглым потыртаӈкве э̄ри. Хунь тох рӯпитэ̄в, ты кастыл комиссия атыглэ̄в, та комиссият са̄выӈпа̄лэ миркол кӯщаит, соссаӈ ма̄хумныл акв-тит хо̄тпа туп тув во̄ваве. Ма̄н таӈхēв, манса̄вит кӯщай аквтыса̄вит соссаӈ хо̄тпа тув вос та̄ртаве».

	О̄с акв ёмас тэ̄ла тот пирмайтавес, ань соссаӈ хо̄тпа хунь реестрын хасхатуӈкве паты, тавēн ань щēмьятэ урыл справка воссыг виӈкве ат э̄ри. Миркол кӯщаит тавēныл тамле справка во̄вуӈкве ат вēрмēгыт. Федеральный са̄ккон щирыл ма̄н палтув тох о̄с ва̄рвес.

	 

Ня̄врамыт 

ӯргалым янмалтэ̄н

	 

	Сапра̄нин округ прокурор Евгений Ботвинкин ёхталас. Тав ла̄тӈе щирыл, округувт 2014 та̄лт 58 ня̄врам та̄нтина̄ныл хотум ва̄руӈкве тахсаныл, 2015 та̄лт — 68 ня̄врам, 2016 та̄лт — 97 ня̄врам, та̄н халанылт то̄ват та порсысыт, лēккарытын нё̄туӈкве ат а̄лымавēсыт. Ты та̄л о̄выл хӯрум э̄тпос сыс 27 ня̄врам та̄нтина̄ныл хотум ва̄руӈкве тахсаныл ос хӯрум ня̄врам та порсысыт. Ань ищхӣпыӈ ло̄псыт са̄всыр лю̄ль хо̄тпат ня̄врамыт та̄нтина̄ныл хотум ва̄руӈкве кащилтыяныл, тох ул вос о̄лыс, полиция ма̄хум э̄тэ-хо̄талэ рӯпитэ̄гыт ос ща̄нит-а̄щит а̄гияныл манос пыганыл маныр ва̄рēгыт, акваг вос ва̄ганыл. Хуйтхатнэ утыт ка̄тын ул вос ликмēгыт. 

	Ты ос мо̄т са̄кконыт урыл ты пēрами кӯщаянув молях рӯпитасыт.
