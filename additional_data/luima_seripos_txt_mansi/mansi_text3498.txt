
Кӯщай нэ̄ Наталья Комарова мо̄лты та̄л сыс округувт о̄лупсав о̄вылтыт, кол ӯнттын ва̄рмалит урыл, ма̄хум пусмалтан, са̄всыр нё̄тмилыт ва̄рнэ урыл отчёт-ла̄тыӈ ловиньтас. Ань ветераныт ос правоохранительный органыт тэ̄ланыл ёт рӯпитан  кӯщай нэ̄ Надежда Кумирова, экономический наукат доктор нам о̄щнэ экономист-хо̄тпа Владимир Куриков, Ханты-Мансийск ӯс почётный нам о̄щнэ хум Николай Бондырев, пӯльницат ма̄хум са̄ӈква̄хвтасаныл пусмалтан-лēккар нэ̄ Оксана Пьянкина  ля̄ххал тотнэ ма̄хум ёт хо̄нтхатыгласыт. Ос губернатор мо̄лты та̄л сыс ва̄рум рӯпататэ о̄вылтыт потыртасыт.

	Ты мӯй хо̄тпат ла̄всыт, округувт са̄выӈпа̄лэ тэ̄лат пуссын ёмщакв ва̄рвēсыт. Та̄н ва̄ганыл, манаса̄вит олн хоталь холтвес, маныр тэ̄лат ва̄руӈкве а̄лымавēсыт, ос хоты тэ̄лат ма̄гыс  э̄лаль номсахтуӈкве э̄ри. 2017 та̄лт са̄в о̄лнэ колыт ӯнттуӈкве э̄рēгыт, нуса хо̄тпат олн-нё̄тмилыл о̄с вос мивет.

	Ань ка̄сыӈ мӯй хо̄тпа такви рӯпататэ̄т о̄лнэ ва̄рмалит урыл потыртас. Владимир Куриков ла̄выс: «Ма̄н округув экономика тэ̄ланэ ма̄кыг э̄лаль тотавет. Округувт ма̄-во̄й но̄х-винэ нила йильпи ма̄т нефтяникыт рӯпитаӈкве патсыт, са̄т тамле ма̄ иӈ щё̄питавет. Ат та̄л сыс ма̄н 3,87 триллион солко̄ви сэ̄лсӯв, таса̄вит ма̄-во̄й ма̄ ёлы-па̄лныл но̄х та висӯв ос мо̄т са̄в-сыр ут ва̄рсӯв. Мо̄лты та̄лт Юграт промышленный политика ма̄гыс йильпи са̄ккон пирмайтавес, промышленный Фонд ва̄рвес».

	Надежда Кумирова тох потыртас: «Ам ань ла̄вēгум, сэ̄лым олныт ма̄хумн нё̄тмил ва̄рнэ ма̄гыс мивет. Ань округувт ветераныт акван-атхатыглан организацият о̄ньщēгыт, тув 62 со̄тыра арыгкем хо̄тпат ялантэ̄гыт. Ма̄н пуссын ты организацият ёт рӯпитэ̄в ос ветеранытн нё̄тэ̄в. Мо̄лты мирн нё̄тнэ департамент ёт ма̄н 2,7 со̄тыра хо̄тпатныл нё̄тмил киснэ нэ̄пакыт суссанӯв ос ты ма̄хум ма̄гыс 34 млн. са̄вит солко̄ви та̄стысӯв».

	Тувыл Николай Бондарев потыртас. Тав ла̄выс, ма̄хум пуста̄гыл ос та̄ксарыг о̄лнэ̄ныл ма̄гыс округув спорт тэ̄лат осн-паттым о̄ньщавет. Ань ма̄хум пуссын ГТО щирыл уральтаӈкве патавет. Рущ ла̄тӈыл ты тэ̄ла «Готов к труду и обороне» ла̄ваве. Ты касылыт ма̄кыг ва̄рнэ ма̄гыс э̄лумхо̄ласн пуста̄гыл о̄луӈкве э̄ри, вина аюӈкве, хохса хартуӈкве ат э̄ри, пуссын мо̄т лю̄ль пищит хот-оссувлаӈкве э̄рēгыт.

	Тувыл э̄лумхо̄лас та̄ланэ щирыл такви ГТО норма о̄ньщи. Са̄тлов та̄лныл яныгнув хо̄тпат та̄нки касылыт касэ̄гыт. Мо̄т ёмас ва̄рмаль тамле — округ янытыл школат ханищтахтын ня̄врамыт шахматыл ёнгын урокыл ва̄рвēсыт. Ты хосыт са̄в номтыӈ а̄гирищит-пыгрищит хо̄нтавет.

	Мир пусмалтан ма̄гыс о̄с са̄в тэ̄лат ва̄равет. Ань окружной пӯльницан атпан ма̄ньлат лēккарыт рӯпитаӈкве ёхтысыт. 2016 та̄л сыс 12 со̄тыра а̄гмыӈ хо̄тпат йильпи ищхӣпыӈ утыл ёмщакв уральтавēсыт. Лēккарыт сыресыр хащта̄л а̄гмыт пусмалтаӈкве ань ха̄сэ̄гыт. Са̄ӈква̄хвтас ос сым а̄гмыт та̄ра пусмалтыяныл. Э̄лумхо̄лас йильпи тэ̄рпил миве манос йильпи матыр щаӈквыл ӯнттаве, рущ щирыл «трансплантацияг» ла̄ваве, то̄ва хо̄тпат тамле операция юи-па̄лт э̄лаль пуста̄гыл та о̄лэ̄гыт. Ань тамле пора ēмтыс, ма̄н ищхӣпыӈ ут та̄л о̄луӈкве ат вēрмēв.
