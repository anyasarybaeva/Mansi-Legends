
Ма̄н округув, Ямал ма̄ ос Тюменский область хӯрум Думатт рӯпитан депутатыт сапра̄нин атхатыгла̄лэ̄гыт ос пирмайтым са̄кконыт урыл потыртэ̄гыт. Юи-о̄выл тамле сапра̄ни тув пēриим хо̄тпат лӯпта э̄тпос 14 щислат ва̄рыгласыт. То̄нт та̄н та̄нки о̄лнэ ма̄нылныл ищхӣпыӈ ут хосыт халанылт потыртасыт. 
Ма̄н округув Ханты-Мансийск ӯсныл Борис Хохряков, Еремей Айпин, Александр Сальников, Наталья Западова ос Виктор Сысун депутат-хо̄тпат ты сапра̄нит рӯпитасыт.
О̄влэ̄т та̄н хӯрум Дума па̄лныл хоты ма̄хум янытлан нэ̄пакыл миӈкве э̄ри, та урыл потыртасыт. Са̄в та̄л ка̄ркамыг рӯпи­тан хо̄тпат ос организа­цият Тюменский, Ямал ос Югра Думат па̄лныл янытлан нэ̄пакыл тах мивет. 
Ты юи-па̄лт ма̄ньлат хо̄тпат ва̄рум рӯпатаныл урыл потыр о̄лыс. Ма̄н округ Думавт ма̄ньлат а̄гит, пыгыт манхурип э̄рнэ тэ̄ла ва̄рēгыт, та урыл депутат-хум Алек­сандр Сальников ла̄тыӈ ла̄выс. Округ Думат «Мо­ло­дёжный парла­ментыг» ла̄внэ ма̄н 54 ма̄ньлат а̄гит-пыгыт хасхатым о̄лэ̄гыт. Та̄н та̄нки сапра̄­ниянылн ва̄тихал атха­тыглэ̄­гыт ос ма̄ньлат ма̄хум ма̄гсыл манхурип са̄кконыт пирмай­таӈкве э̄рēгыт, та урыл тот потыртэ̄гыт. Ты хо̄тпат «О молодеж­ной политике» нампа са̄кконын са̄в мо̄т нэ̄пакытын э̄рнэ ла̄тӈыт хансуӈкве нё̄тсыт. 
Сосса ма̄хум Ассам­блея кӯщай хум Еремей Айпин «О бесплатной юридической помощи» нампа са̄ккон урыл ла̄тыӈ ла̄выс. Ань ты нэ̄пак щи­рыл сосса ма̄хум, нусаг о̄лнэ щēмьят, хо̄нтлаӈ­кве ялум хо̄тпат ос са̄в мо̄т ма̄хум юристытн олн ойтнэ та̄л нё̄тавет. Юи-о̄выл  та̄л сыс акв со̄тыра арыгкем э̄лумхо̄лас ты щирыл нё̄твес. 
Депутат-нэ̄ Наталья Западнова па̄влыӈ мир ма̄гсыл хансым са̄ккон урыл потыртас. Ань па̄в­лыт рӯпитан ня̄врамыт ханищтан ма̄хум, лēкка­рыт, тэ̄рпи тыналан ос спорт щирыл рӯпитан хо̄тпат ос са̄в мо̄т рӯпата ва̄рнэ ма̄хум олн-нё̄т­ми­лыл ойтавет. Та̄н на̄йпос, вит, рēг ойтум 50% са̄вит олнаныл ювле мивет. Ма̄н округувт 15 со̄тыра арыгкем э̄лумхо̄лас ты нё̄тмил ань выгыт. 
Ямал ос Тюменский область Думан пēриим хо̄т­пат ос та̄н ма̄нылт пирмайтын са̄кконыт урыл са̄пранит о̄с потыр­тасыт.
Людмила ТЕТКИНА
