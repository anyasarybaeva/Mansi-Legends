
Тэ̄лы «Ма̄нь ӯскве» ня̄врамыт ёт округув янытыл яласамум порат Нягань ӯст яныгпа̄лаг о̄лнэ потрыӈ ма̄ньщи э̄ква ёт ва̄йхатасум. Тав наме Матрёна Никитична Рещикова. Тав А̄с я̄ ва̄тат о̄лнэ Хал па̄вылт 1938 та̄лт самын патыс.Анēкватэ, ащо̄йкатэ о̄лнэтэ̄н палытыл Хал па̄вылт о̄лсы̄г. Ащо̄йкатэ Герасим Григорьевич Рещиков яныгса̄т ат та̄л о̄лум. О̄лмēн порат тэ̄н э̄кватэ̄нтыл хӯл алыщлым ос во̄раим рӯпитасы̄г. 

	Матрёна Никитична а̄тятэ наме Никита Константинович Савинов. Тав о̄с хӯл а̄лыщлан ос во̄раян хумыг о̄лыс. Вой-на о̄лум порат са̄в хӯл ос нё̄выль хо̄нтлын ма̄н тēтуӈкв э̄рыс. 1943 та̄лт таквсы порат хӯл алыщлан ха̄паныл та̄глэ̄кв хӯлыл та̄лттысаныл, юв миннэ̄ныл порат турманыт ха̄паныл на̄тнэ щухын хоми ё̄хтувес. Матрёна Никитична а̄тятэ по̄лям витыт по̄льтахтыматэ юи-па̄лт а̄гмыл та ēмтыс. Та порат торыӈ тэ̄рпи а̄тим о̄лыс, Никита Константинович а̄гмēн хотталь та тотвес. 

	А̄тяныл хотталь щалт-ме порат та̄н ат ня̄врам хультсыт. Щар янгыг Сергей каӈке о̄лыс, тувыл Настя увщитэ. Ос котиль ня̄врамыг Матрёна тав ты о̄лыс. Тувыл иӈ тит а̄пщирищиг Альберт ос Петр яныгмасы̄г.  Альберт а̄тимыг ēмтме ань хӯрум та̄лыг ты ēмтыс. Пити патта а̄пщирище Петя ос Перегрёбный 

	па̄вылт щēмьяӈ та̄гыл 

	о̄лы.

	О̄матэ Хал па̄выл колхозт лув о̄щнэ нэ̄г рӯпитас. Та порат почта, тэ̄нут тотыглан ма̄шина ос товлыӈха̄п иӈ а̄тим о̄лыс, лувыл 

	пуссын хартсыт. Таи-ма̄гсыл ты та̄н колхозанылт са̄в лув о̄щвес. Тэ̄нут тотыглан ма̄хум хотты па̄вылт луваныл пēнтнэ̄ныл юи-па̄лт, э̄лаль та минэ̄гыт. Луваныл мощ ӯщлахтэ̄гыт, ювле миннэ лё̄ӈханылт та̄нти луваныл о̄с та тēрияныл. 

	Матрёна Никитична Посалтыт па̄вылт о̄лум интернат колт ханищтахтас. Юи-о̄выл тит класс Шеркалы па̄вылт а̄стлас. Та юи-па̄лт 1955 та̄лт Ханты-Мансийск ӯсн лēккарыг ханищтахтуӈкв минас. Хӯрум та̄л сыс фельдшерыг ханищтахтас. Ханищтахтаме юи-па̄лт та̄ра Октябрьский па̄вылт о̄лнэ пӯльницан лēккарыг рӯпитаӈкв тēтвес.  Октябрьский пӯльницат хоса ат рӯпитас, тувыл тав э̄лаль Чемаши па̄вылн рӯпитаӈкв тēтвес. Чемаши па̄выл пӯльницат хӯрум та̄л рӯпитаме юи-па̄лт Перегрёбный пӯльницан паттувес. Та па̄вылт ос хӯрумхой

	плов та̄л рӯпитас, тот о̄йкаӈыг ēмтыс. 

	Тэ̄н о̄йкатэ̄нтыл тит пыг ос акв а̄ги янмалтасы̄г. Пыгаге Владимир ос Петр ань сас а̄тимыг. А̄гитэ наме Лариса. Ань тав о̄парищ наме Головина. Щēмьяӈ та̄гыл Нягань ӯст о̄лы. 

	Тав нэ̄ хо̄тпат ма̄гсыл маснут тыналан ла̄пкат о̄ньщи. Тэ̄н о̄йкатэ̄н-тыл нила ня̄врам ян-малтасы̄г. Яныг а̄гитэ наме Алёна. Алёна ос тэ̄нут тыналан ла̄пкат тыналахтын нэ̄г рӯпиты. Тав юи-па̄л пыге наме Павел, ӯс янытыл интернет ва̄рнэ хӯмыг рӯпиты. Тит ма̄ньнув пыгаге 

	Богдан ос Даниил школат ханищтахтэ̄г. 

	Матрёна Никитична о̄матэ ёт  ма̄ньщи ла̄тӈыл аквписыг потыртас. Ань хосаг ты ēмтыс, хунь юи-о̄выл щёс тав ща̄нь ла̄тӈēтыл хотьют ёт потырта̄лыс. Хумус тав ла̄ви: «Нягань ӯст о̄лнэ ма̄ньщиянув ёт ма̄н торыӈ щирыл ат ва̄щинтахтыглэ̄в. Таима̄гсыл ла̄тӈув ла̄щал 

	хотталь та со̄йми. Ань халувт ма̄ньщи ла̄тӈыл потыртан ма̄хум мощща хультыс. Хультум ма̄хманув щирыл хотмус ща̄нь ла̄тӈув э̄лаль ялтуптаӈкв э̄ри».

	 

	Александр 

	ВЬЮТКИН

	 
