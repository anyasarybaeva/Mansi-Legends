
Мо̄лты та̄л ва̄т са̄грапнал э̄тпос 23 хо̄талэ̄т округ Думат рӯпитан депутатыт ищхӣпыӈ ут хосыт са̄пранияныл ва̄рыгласыт. Та порат та̄н 30 са̄кконыт ос распоряжение-нэ̄пакыт урыл потыртасыт.
Вина āйнэ хо̄тпат ма̄гсыл ты колыт пунсавет  
Та хо̄талэ̄т та̄н вытрез­витель-колыт рӯпитан урыл са̄ккон пирмайта­сыт. Са̄в вина айнэ хо̄тпат са̄йкатан ос о̄щнэ колыт Сургут, Нижневартовск ос Ханты-Мансийск ӯсытт ты та̄лт пунсавет. Ты колыт  рӯпитан ма̄хум ма̄гсыл ка̄сыӈ та̄л 21 млн 700 со̄­тыра солко̄ви тах та̄ставе. Та̄л сыс тот 10 со̄тыра арыгкем э̄лумхо̄лас э̄т хӯлуӈкве вēрмēгыт. Мирн нё̄тнэ департамент кӯщай нэ̄ Тереза Пономарёва ла̄выс, ты рӯпата мирн нё̄тнэ центрыт рӯпитан ё̄р хум хо̄тпат ва̄руӈкве патэ̄гыт. Та̄нанылн поли­цият рӯпитан ма̄хум о̄с тах нё̄тэ̄гыт. 
Мо̄т хо̄н ма̄ныл ёхтум ма̄хум олныл о̄с ойтавет
Ня̄врам янмалтан щēмьят ма̄гсыл акв са̄ккон пирмайтавес. Ты нэ̄пак яныг кӯщай нэ̄ Наталья Комарова округ Думан кēтыс. 
Россия янытыл «Мате­ринский капитал» ла̄внэ олныл щēмьят 2026 та̄л ва̄т са̄грапнал э̄тпос мус нё̄туӈкве патавет. Та пора мус округувт о̄лнэ ма̄хум  «Югорский капитал» ла̄внэ олныл о̄с тах та̄ставет.  
Ты та̄лныл Россия гражданство ат о̄щнэ  щēмьят «Югорский капи­тал» нампа олныл о̄с тах мивет. Пирмайтым нэ̄­пакт хансым о̄лы, хум хо̄тпа Россият са̄в та̄л о̄лы ос пуссын э̄рнэ нэ̄­пакыт ке ва̄рсанэ, тав нэ̄тэ ня̄враманэ тыт самын патсыт ос «вид на жительство» нэ̄пак ке о̄ньщи, тэ̄н хӯрмит манос нилыт ня̄врамēн ма̄гсыл олныл о̄с нё̄тавēг.  
Ос акв олн-нё̄тмил ня̄враманыл янмалтан нэ̄т ты та̄лныл тах ойтавет. Ань о̄выл ня̄враманыл самын паттум нэ̄т о̄с 15 со̄тыра солко̄вил тах та̄с­тавет. Тувыл ты олн туп ма̄ньлат нэ̄т мивет, 35 та̄лныл яныг­нув нэ̄т ат ойтавет. Нэ̄пакт о̄с хан­сым о̄лы, нэ̄ акв­торыг кит манос хӯрум ня̄враманэ самын ке патсыт, ка̄сыӈ ня̄враме ма̄гсыл 15 со̄­тыра солко̄­вил миве. Нэ̄ ня̄враме самын патнэ порат а̄ти­мыг ке ēмты манос пуӈке хотмус тэ̄лы­глы, то̄нт о̄йкатэ̄н олн ойтаве. Олн-нё̄тмил «Расту в Югре» нампа мӯйлупса ёт тах миве. 

Ня̄врамыт школат хумус тыттавет, кӯщаит о̄с потыртасыт
Ня̄врамыт школат ху­мус тыттавет, ма̄хум сап­ра̄нит ань потырта­сыт, ты ва̄рмаль урыл о̄с са̄ккон пир­май­тасыт. Ань нэ̄пак щирыл а̄гмыӈ-мосыӈ ня̄врамыт школат ос мо̄т ханищтахтын колт олн ойтнэ та̄л тыттавет. Тыима̄гсыл мирколныл олн акваг та̄ставе.
Ханищтап ос ма̄ньлат хо̄тпат ва̄рмаляныл щи­рыл департамент кӯщай хум Алексей Дренин сапра̄нин во̄выглавес. Школат ня̄врамыт хумус ань тыттавет, та урыл китыглавес. 
Алексей Анатольевич ла̄выс: 
– Ань 1-4 классын ялан­тан ня̄врамыт школат хо̄тал сыс акв щёс пус­сын тыттавет. Ты ва̄рмаль ма̄гсыл округ миркол ос федеральный бюджетныл олн миве. Ма̄н округувт яныг щēмьят ос нуса щēмьят яныгман а̄гири­щит, пыгрищит ос а̄гмыӈ-мосыӈ ня̄врамыт школат хо̄тал сыс кит щёс тытта­вет, ты тэ̄ла ма̄гсыл округ миркол олн мыг. Корона­вирус-а̄гм ма̄гсыл то̄ва классыт юн ханищтахтэ̄­гыт. 
2021 та̄л сӯкыр э̄тпос­ныл ва̄т са̄грапнал э̄тпос оигпам мус 10 со̄тыра а̄гирищит ос пыгрищит ищ­хӣпыӈ ут хосыт ханищ­тахтасыт. Та̄н юн ханищ­тахтаманыл порат школат тыттын олныт оманыл-а̄тянылн ювле кēтвēсыт.  1-4 классытын ялантан ня̄врамыт юн ханищ­тах­таманыл порат олныл ат майвēсыт. Ань 90 млн. солко̄ви хультыс. Са̄ккон щирыл ты олныт ма̄н ювле Москва ӯсн кēтсанӯв. 
Сапра̄нит депутатыт «О проекте плана работы Думы ХМАО-Югры на 2022 год» нампа нэ̄пак урыл потыртасыт. Депу­тат-хо̄тпат ты та̄л сыс ман­хурип рӯпата ва̄руӈкве патэ̄гыт, пуссын тув хассыт. Нэ̄пак округ кӯщай нэ̄н Наталья Комарован, яныг мирколт рӯпитан ма̄хумн, районный миркол кӯщаи­тын ловиньтан ма̄гсыл ань кēтвес.
Людмила ТЕТКИНА
