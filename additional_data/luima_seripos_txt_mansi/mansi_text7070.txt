
Ма̄ньщи хум Никита Партанов то̄ванакт рущ газетан потрыт щё̄питы, тувыл та̄наныл ма̄н палтув кēтыянэ ос ма̄ньщи ла̄тӈыл хансуӈкве ла̄виянэ. Мо̄лал акватэ Е.И. Ромбандеева урыл о̄лыс, мо̄тыт щёс Т.Д. Слинкина ма̄ньщи мӯтрат урыл китыгламе ос тав ювле ла̄вум ла̄тӈанэ щирыл потыр хансыс. Рущ ла̄тӈыл хансым потрыг «Жизнь Югры» Ха̄льӯс районный газетат ловиньтаӈкве вēрмегы̄н.
Ты та̄л во̄ртур э̄тпос 28 хо̄талэ̄т Татьяна Слинкина а̄тимыг ēм­туме па̄сыл та̄лэ то̄влыс. Э̄ква ань тыг мус ма̄хумн кāстыгла̄лаве, тав урēт венгрыт ёмас ла̄тыӈ ла̄вēгыт, пēс накыт, топо­нимика ос ономастика тэ̄лат ханищтан учёныитн сака янытлаве. Тав 2011 та̄лт «Мансийские оронимы Урала» хансум нэ̄паке са̄в хо̄тпатн пӯм­щалаве. Ма̄н таве о̄с ка̄стылӯв, ань ма̄ньщи мир, о̄лупсаныл о̄вылтыт маныр номсыс, на̄нан потыртэ̄в.
«Ма̄ньщи хо̄тпа – ма̄ньщииг о̄лнэ са̄йтэ ак­ваг номитэ», – ты Татьяна Дмитриева Слинкина ла̄вум ла̄тӈе. Тав ма̄нь та̄гыл Анна Ивановна Номина оматэ̄н ос Мария Дмитриевна Ромбанде­ева анēкватэ̄н янмалта­вес. Тэ̄н ла̄тӈēн акваг хӯнтлыс, ма̄ньщи ла̄тыӈ ос йис потрыт ва̄нэ а̄гииг яныгмас.
Ма̄нь ня̄врамыт хумус янмалтавēсыт 
– Ань «рущ» пора ёх­тыс. Ма̄н яныгмамув по­рат, нэ̄мхуньт ня̄врам ну­пыл щахны ат тактала­вес. А̄мп тав тыпыл ла̄тыӈ хӯнтамлас… Ма̄ньщит та̄нки ня̄враманыл ёмас ла̄тӈыл янмалтасаныл. Маныр ла̄вēгыт – ня̄вра­макве пуссын торгамты. Матыр лю̄ль ва̄ри ке, та̄­кыщ ла̄тыӈ ла̄вēгын, ту­выл та. Нэ̄мхотьютн ат ра̄твес, паляге ат хасум­та̄лавēг. Ю̄ныгтан ка̄т а̄г­мыӈыг ēмты. Ня̄врамакве таквирот хо̄т-а̄ти ха̄йтыг­ты, па̄ӈканэ ловумтавет, ёл та хуюптаве. Ма̄ньщит тох та о̄лэ̄гыт.
А̄т урыл
– Ам ма̄ньщи саг о̄щ­сум. А̄гирищ туп яныгми, тав сагыл сагвес. Туп школан минамум порат а̄танум хот-яктапавēсыт. О̄лмувт, а̄гирищит сага­ныл нэ̄мхотьютн ат ха­сумта̄лвēсыт. Ма̄ньщи сагыг – ялпыӈыг ловинь­тахтэ̄г, таима̄гыс тув ат новхатасыт. Ты рущит та̄н мори капыртасыт. 
Ялпыӈ хо̄талыт о̄вылтыт
– Ма̄ньщит акваг рӯ­питым о̄лсыт: туи лё̄мвой са̄в - ос ма̄хманув пум са̄грēгыт, пум са̄при рē­пēгыт, тэ̄лы ащирмат - пуманыл юв тотыяныл, на̄йив сартэ̄гыт, вит тотэ̄­гыт. Хум хо̄тпат во̄рт, я̄т, хара ма̄т акваг яласасыт. Ялпыӈ хо̄талт мӯйлуӈкве пора а̄тим о̄лыс. Туп ща̄й аюӈкве хотталь атхатыг­ласыт, аквъёт ялпыӈ ма̄н ялсыт… Ӯй йӣквнэ порат акван-хо̄нтхатыг­ласыт ке, тувыл та. Ӯринэ̄ква ялпыӈ хо̄тал ат номēгум, нэ̄м­хуньт ат ва̄рыглавес. Ань йильпи порат ущты мӯй­луӈкве ква̄лтапаптувес. 
Тувыл Татьяна Дмитри­евна такви щēмьятэ урыл потыртас. Тэ̄н о̄йкатэ̄нтыл акван-хо̄нтхатмēн порат, Урай ӯсн ва̄нтлысы̄г. Тот а̄ги ос пыг янмалтасы̄г, Надежда Урайт лēккар нэ̄г рӯпиты, Александр ос Октябрьский район ялпыӈколн патхатас. 
Фёдор о̄йкатэ урыл ла̄­выс: 
«О̄йкам рущ-ма̄ньщииг о̄лы (мовиньты). Та̄н о̄влэ̄т Иртыш я̄ хосыт хо̄т о̄лсыт, тувыл рущ ма̄хум ёт ак­ван-тэ̄лыгтахтасыт. То̄ва­накт тав нуплэ сунсым, ё̄мтулэ̄т ос вильтэ̄т щар ма̄ньщииг сусхаты. Ань ка̄сыӈ ма̄ньщи, кос матыр ва̄ри, акваг номитэ – тав ма̄ньщи хо̄тпа».  
Тамара МЕРОВА
