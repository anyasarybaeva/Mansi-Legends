
 

	Туи пора та минас. Ӯщлахтым яласам ма̄хум па̄вланылн ювле ювыт. Хулюмсӯнт, Ня̄хщамво̄ль ос Приполярный па̄влытн миннэ хо̄тпат. Хо̄ӈха кēр лё̄ӈх хосыт Советский ӯс та̄ра вертолётыл юв, яныг та̄рвитал та ювыт.


		Советский ӯсн ёхтэ̄гыт, Ютэйр вертолётн  билет ёвтнэ очередин 

		э̄т котиль па̄сныл лю̄люӈкв э̄ри. Хӯрум-нила ат щё̄с па̄сныл аэропорт кол а̄висӯнтыт та лю̄лянтэ̄гыт, по̄льлахтэ̄гыт. То̄ват ма̄шинал ёхтэ̄гыт ос э̄т палытыл ма̄шина кӣвырт ӯнлэ̄гыт. Аэропорт нёлолов щё̄ст ущ па̄лыг-пӯнсаве, онтолов щё̄ст касса пӯнсаве. Мо̄лты та̄л са̄ртын ювле хасхатуӈкв ро̄выс. Ма̄хум э̄лаль миннэ̄ныл мус та̄ра ювле хасхатэ̄гыт, матпалыт яласэ̄гыт, ювле ёхтэ̄гыт, номсахтуӈкв ат э̄ри, ва̄ганыл  - тыламлэ̄гыт. Ты тӯя хотьют ля̄втум. Та па̄сныл воссыг нэ̄мхотьют ёл ат хансаве. Хотьют са̄ртын ёхты ос хотьют ка̄тэ хоса тав та тыламлы. Газпром АВИА  вертолёт о̄с о̄лы, суббота коныпал, ка̄сыӈ хо̄тал яласы. Хулюмсӯнт мус билет тынэ 7800 солко̄ви, Приполярный мус 11310 солко̄ви. Хо̄ӈха рӯпата па̄лыл ӯщлахтым яласэ̄гыт, лё̄ӈх олнаныл ювле ойтавет, тай тыныӈ рейсыл яласэ̄гыт. Хотьют матыр тэ̄ла мус яласы, хо̄ӈха лё̄ӈх олнанэ ат ойтавет, то̄ва ма̄хум колта̄гыл пуссын – ман пуӈк пēлы билет ёвтуӈк. П.Завальный «Тюменьтрансгаз» кӯщаиг о̄лме порат ты урыл тох ла̄выс: «Хотьют щēпе лощит а̄ти, тынта̄л вертолётыл вос яласы». Тынта̄л рейс са̄т сыс 

		нила щёс кос яласы, аквторыг хӯрум па̄выл мус мины. Билет олн тынэ Хулюмсӯнт мус 2260 солко̄ви, Ня̄хщамво̄ль мус 2400 солко̄ви,  Приполярный мус 3700 солко̄ви. Таквсы са̄в ма̄хум отпусканыл ювле ювыт, билетыл ат то̄влавет, кит-хӯрум хо̄тал Советский ӯст та ӯнлэ̄гыт. Хотьют сака молямлы, тай воссыг хоталь щалты, тыныӈ билет та ёвты.   

		 

 
