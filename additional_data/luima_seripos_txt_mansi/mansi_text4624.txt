
Ты хурит Ха̄льӯс район Кульпас па̄выл ма̄ньщи пыгрищ Ваня Кугин по̄слым о̄лы. Ва̄т са̄грапнал э̄тпос 12 хо̄талэт 2006 та̄лт самын патыс, аквхуйплов та̄лэ то̄влыс. Ваня атыт класс а̄стлас, ань каникулыт ӯщлахты. Тав тох ты потыртас.
— А̄тям наме Олег Иванович, омам Наталья Алексеевна. Увщим Марта, а̄пщиягум Алёша ос Артём. Омагум-а̄тягум юн ма̄ньщи ла̄тӈыл потыртэ̄г. А̄тям то̄ванакт мо̄йтыгла̄лы, а̄мщит а̄мщи. Ам ща̄нь ла̄тӈыл стихыт ханищтэ̄гум, ань кит стих ловиньтэ̄гум.
          Тӯя ёхтыс
Со̄лиӈ холы хо̄тал рēг 
Тӯйткве толы, ма̄кве тэ̄г
Па̄лыг-патыс посал я̄с
Тӯя ёхтыс! Мана ка̄с!

                  Во̄рт
Ня̄врам хурип мулум лэ̄ӈын
О̄ньщи хуриӈ лэ̄г,
Туи вуйкан пасан ва̄ри
Тэ̄лы палыт тэ̄г.
Са̄всыр хансаӈ сысуп кисуп
Тарыг тольхыт ханы,
Щармат во̄раян хум алыс
Тэ̄лы яныг а̄ны.
Ты я̄тил ма̄ньщи пыгрищакве пус ка̄т, пус ла̄гыл вос о̄лы, каникулыт ёмащакв вос ӯщлахты.
