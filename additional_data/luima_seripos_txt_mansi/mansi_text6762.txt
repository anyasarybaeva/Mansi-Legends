
Са̄в та̄л ювле хультум порат Ха̄льӯс район Хулюмсӯнт па̄вылт йильпи школа ӯнттуӈкве о̄вылтавес. Нэ̄пакыт щирыл ня̄врамыт ханищтан кол 2016 та̄лт а̄стлаӈкве э̄рыс. 
А̄гит, пыгыт ты мус пēс школан ялантэ̄гыт. Ты йильпи яныг колт 140 ня̄врам ханищтахтуӈкве ос искусство-колт 75 а̄ги­рищит, пыгрищит ялан­таӈкве тах патэ̄гыт.
Ты та̄л рēтыӈ ю̄свой э̄тпост яныг кӯщай нэ̄ Наталья Комарова сап­ра̄ни ва̄рыглас ос округ янытыл районный миркол кӯщаит тув во̄выгласанэ. Ха̄льӯс район Хулюмсӯнт па̄выл школа хоты порат а̄стлаве, та урыл та̄н по­тыр­тасыт. 
Наталья Комарова ла̄выс, та па̄вылт ханищ­тахтын кол 78% са̄витыг ӯнт­тувес ос во̄ртур э̄тпос мус а̄стлаӈкве тах э̄ри. Па̄влыӈ ня̄врамыт сӯкыр э̄тпос о̄выл хо̄талэ̄т йиль­пи школан вос минэ̄гыт. Ха̄льӯс район миркол кӯщай Владимир Фомин пуссын э̄рнэ нэ̄пакыт ты щисла мус ёмащакв ва̄руӈкве ла̄выс.  
Ань «ХАКИ» нампа организация Хулюмсӯнт па̄выл школа ӯнттытэ. Сӯкыр э̄тпос йильпи школа а̄стлаве ман а̄ти, ты урыл па̄выл миркол кӯщай Ярослав Ануфриев китыгласлум. Тав ла̄выс:
– Ань исна­сыт, а̄вит, о̄люпыт ос мо̄т э̄рнэ утыт тэ̄лы лё̄ӈхыл ма̄­шинал тотвēсыт, кол ӯнттын хо̄т­пат тот рӯпи­тэ̄гыт. Та̄н йильпи колыг ань ёма­щакв щё̄­пи­тыя­ныл, о̄лю­пыл са̄ртыяныл. Тэ̄лы та̄н лё̄ӈхын пиннэ плитка ос 30 тонна це­мент тот­сыт. 
Йильпи кол ӯнттын ма̄ныл а̄стлаӈкве 25 э̄лумхо̄лас ёхтысыт. Та̄н ла̄вēгыт, сӯкыр э̄тпос о̄выл хо̄талэ мус школа тах ӯнттыяныл. Школа по̄хыт о̄лнэ лё̄ӈхыт мӯсхалыг ва̄руӈкве улпыл ат āлы­мēгыт. 
Ань та̄н ханищтахтын кол спортзал кола̄латэ ёмащакв ва̄рсаныл ос иснасыт ва̄руӈкве о̄выл­тах­тасыт. Туи Та̄гт я̄ хосыт ня̄врамыт мāгсыл паса­ныт, уласыт ос мо̄т э̄рнэ ханищтахтын пормасыт тах тотавет. 
Людмила ТЕТКИНА
