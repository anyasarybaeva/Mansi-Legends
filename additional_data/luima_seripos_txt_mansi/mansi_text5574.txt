
Ханты-Мансийск ӯс гидрометеорология ос мониторинг Центр колт рӯпитан кӯщай нэ̄ Ольга Михайловна Волковская ма̄-вит ӯргалан ва̄рмаль урыл потыртас. 
Тот рӯпитан хо̄тпат 2016 та̄л па̄сныл округувт ма̄-вит ӯргалан щи­рыл йильпи проект э̄л­аль тотуӈкве патсыт. Ты кастыл гидро­химиче­ский лабо­ратория ёв­т­сыт ос са̄всыр ищхӣпыӈ утыт ма̄шина кӣвырн ӯнт­ты­с­аныл. Ань окру­гувт хо­т­ты ма̄т, я̄т ос тӯрыт па̄­ӈк­тавет ке, та̄н та̄ра ураль­таӈкве тув ми­нэ̄гыт.
Ань э̄рттам нефтя­ни­кыт палт кēртур па̄лыг-манумтавес, ма̄-во̄й я̄н овтыс. Мана яныт ло̄мт во̄йн патвес, моляхнув та̄ра-паттын ма̄гыс ты ма̄шина тув кēтаве. Ты я̄ витэ лабораториян кē­туӈкве ро̄ви кос, ос сака са̄в щё̄с наска̄ссыг ювле хульты. Я̄ хосыт витэ ло̄­ӈ­халь тотаве, хотты ӯст манос па̄вылт айнэ витэ о̄с лю̄лиг ēмтуӈкве вēрми. 

Тыима̄гыс ты ма̄шина сака э̄ри. Тот кӣвырт са̄в­сыр ищхӣпыӈ утыт о̄л­э̄­гыт, хунь лю̄ль вит ёмас айнэ витыг ēмты, та̄н ло­виньтыяныл. Ты ва̄­р­маль щирыл та̄н па̄ӈкым ма̄ са̄р­тын­нуве хот-сыс­тамтыяныл.
Ты хо̄тпат договор-нэ̄пак щирыл рӯпитэ̄гыт. Та̄наныл ва̄тихал мир­колт рӯпитан кӯ­щаит, МЧС ма̄хум ос нефтя­ни­кыт матыр хо­тум ēмтнэ порат во̄выг­ла̄лыяныл. Ма̄шина кӣ­вырт рēщина ха̄п, мотор, вит винэ шланг ос на̄й постын кēр­тан о̄лы. Ань таи ёмас, 2016 та̄л па̄сныл окру­гувт ма̄-во̄й но̄х-винэ ма̄т нэ̄матыр лю̄ль ат ēмталас. 
Вит уральтан лабо­ра­тория рӯ­питым округ янытыл план щи­рыл акваг яласы. Ма̄н ты ма̄шина рӯ­пататэ сун­суӈкве Нижне­ва­ртов­ский рай­о­нын «Рос­нефть» нампа ма̄-во̄й винэ ма̄н тоты­г­лаве­сӯв. Пот­ра­мамув сыс гид­ро­химикыг рӯ­питан хум Денис Серге­евич Про­стокшин вит ураль­тан рӯпатаныл а̄стыс. 

Ты вит нефтя­никыт рӯпитан ма̄ ляпат овтнэ со̄юмныл вуйвес. Хум тох ла̄выс: «Со̄юм витэ ёмасыг о̄лы кос, ос тав я̄ӈкылманыл овты, тыи­ма̄гыс сака вущ­рамыӈ, таве туп па̄йтнэ юи-палт аюӈкве ро̄ви».
Ты уральтап юи-па̄лт та̄н Сургутский, Не­фте­юганский ос Ханты-Мансийский районытыт витэ налыман нупыл ат са̄всыр ва̄рмаль щи­рыл уральтаӈкве э̄лаль минасыт. Югра ма̄ яны­тыл туп акв тамле ма̄­шина о̄лы. Россия яны­тыл то̄ва регионытт та­мле ищхӣпыӈ ут иӈ а̄тим.
Ма̄шина хӯр­мыг­ ла̄кква-уртым о̄лы. Ма̄шинал щуртнэ хо̄­тпа ӯнлын ма̄, ищхӣ­пыӈ утыт ӯнттын ма̄ ос са̄в­сыр э̄рнэ пормасыт пиннэ ма̄. Лаборатория нила датчик о̄ньщи. Ты утыт хосыт на̄ӈки, витыт манса̄вит ма̄-во̄й о̄лы. Тот рӯпитан ма̄хум та̄ра ла̄вēгыт, ты вит аюӈкве хо̄йхаты ман а̄ти. 
Ма̄н округув янытыл са̄в ма̄т ма̄-во̄й винэ ма̄хум рӯпитэ̄гыт. Ма̄-витув сыстамыг вос ху­льтыс, ты ма̄-ло̄мтыт ак­ваг уральтаӈкве э̄рē­гыт. Ты коныпал ань са̄в йильпи ищхӣпыӈ ут о̄лы. Ма̄в сыстамыг о̄ньщилӯв, во̄руянув э̄лаль о̄лэ̄гыт, я̄т, тӯрыт хӯлыӈыг тах хультэ̄гыт.
 
