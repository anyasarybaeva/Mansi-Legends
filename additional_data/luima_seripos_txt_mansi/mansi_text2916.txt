

	Екатерина Пашкова Белоярский район Касум па̄вылт ня̄врамыт пусмалтан нэ̄г хӯрум та̄л рӯпиты. Тав Оренбург ӯсныл тув ёхтыс, тот лēккарыг ханищтахтас ос тувыл о̄йкатэ̄нтыл тыг лӯима̄н о̄луӈкве ёхтысы̄г. О̄йкатэ ма̄-во̄й ос газ но̄х-винэ ма̄т Верхнеказымский па̄вылн рӯпитаӈкве яланты. Екатерина Евгеньевна лӯима̄т о̄лнэ̄тэ урыл ма̄навн тох потыртас:


		– Ма̄н Касум пӯльницавт 386 са̄вит ня̄врам хансым о̄лэ̄гыт. Па̄влув коныпал ты ляпат о̄лнэ ма̄нь па̄влытныл Нумто, Юильск ос са̄лыӈ ма̄хум ня̄враманыл тыг Касумн тотыглыяныл. Тӯяг ня̄врамыт са̄выӈпа̄лэ кон по̄льтахтэ̄гыт ос таима̄гыс а̄гмыл ēмтэ̄гыт. 

		То̄ва а̄гирищит-пыгрищит ма̄ньта̄гыл со̄рыг ӯйн хулиглавет, мо̄таныт во̄сэ̄вхӯрга-ныл а̄гмыӈыт. Тамле а̄гм о̄щнэ̄ныл ма̄гыс та̄н иммунитетаныл ва̄гталыг ēмтэ̄гыт, тувыл мо̄т а̄гмыт та̄н палтаныл молях ха̄ӈхēгыт. Ам палтум ат та̄л яныт пыгрищакве тотыглавес, тав со̄рыг ӯянэ хо̄нтвēсыт. То̄ва  ня̄врамыт хӯл щар ат тэ̄гыт, та̄н пуста̄гыл о̄лэ̄гыт. 

		Са̄лы о̄щнэ ма̄хум уральтасанӯв, та̄н тамле а̄гм ат о̄ньщēгыт. Па̄влувт ща̄няныл-а̄ща-ныл хӯл акваг тэ̄гыт ке, та̄н щēмьят пуссын тамле а̄гм о̄ньщēгыт. Ма̄н та̄наныл ат кос ла̄виянӯв, хӯл ул вос тэ̄гыт. Нас ӯргалахтым вос о̄лэ̄гыт ос тэ̄рпил вос пусмалтахтэ̄гыт. Э̄лумхо̄лас та̄ра пус-малтахтуӈкве ат ке таӈхи, ётыл тав со̄рыг, сым ос кēлпта̄рс а̄гмыл савалаӈкве паты. Таима̄гыс ня̄врамыт пуссын уральтыянӯв ос ща̄нянылн-а̄щанылн ёмщакв пусмалтаӈкве ла̄виянӯв. Ма̄н ла̄тӈанувн вос хӯнтлэ̄гыт. Ос прививкат урыл таи ла̄вēгум, то̄ват уколыл ва̄руӈкве ат та̄ртыяныл, ос а̄гмыл ēмтнэ порат ня̄враманыл хоса савалэ̄гыт. Та̄ланыл щирыл тӯщтын прививкат ма̄н э̄рнэ порат ва̄риянӯв. Тэ̄рпил тотавēв, то̄-вылхатнэ са̄вит акваг о̄ньщēв.

		Та̄рвитыӈыщ о̄лнэ нэ̄ хо̄тпат тыт ёмщакв уральтавет ос ня̄врам самын паттын магыс Белоярский ӯсн кēтавет. Ты пӯльницавт ма̄н стационар о̄с о̄ньщēв, тыт ат ня̄врам ос са̄т яныг хо̄тпа ма̄гыс койкат щё̄питым о̄лэ̄гыт. Ма̄хум уральтан ма̄гыс тыт анализыт выгӯв, ма̄нки лаборатория, сым уральтан ут о̄ньщēв, та̄нанылн ӯсн минуӈкве ат э̄ри. Туп та̄рвитыӈ а̄гмыл ēмтнэ хо̄тпат тув пусмалтаӈкве кēтыглавет. 

		А̄нумн тыт рӯпитаӈкве ос о̄луӈкве сака мӯсты, тыт лӯима̄т ёмас ма̄хум о̄лэ̄гыт. Ам амки ма̄мт ос таи ёмас, ма̄ньполь э̄тпосныл тот ма̄лтыпыг ēмты, рӯтанум мощēртын картёпка ос мо̄т тэ̄нут тэ̄пкант янмалтаӈкве патэ̄гыт. Тыт иӈ ащирмаг о̄лы, тувыл ла̄пкат сака са̄в тэ̄нут а̄тим. Тыг тотым овощит, фруктыт э̄рнэ тэ̄рпиӈ утаныл холэ̄гыт. Тувыл а̄нумн пӯмыщ, тыт са̄в э̄тпос осыӈ тӯйт хуи, ма̄тэ войкан, тӯйт сыстам. Ос ма̄н палтув тӯйт тай молях толы манос сэ̄млыг ēмты. То̄ванакт раквуӈкве о̄вылтахтыглы ос ӯсхулыянув па̄ӈкыӈыг ēмтэ̄гыт. 

		Мēн о̄йкамēнтыл тыт китколнакыӈ колыл майвесмēн, а̄гимēн мощēртын са̄т та̄лэ то̄влы, таквсы тав ханищтахтуӈкве мины. Мēн номсымēн, тыт о̄луӈкве хультымēн, рӯпата, о̄лнэ кол о̄ньщимēн, воссыг маныр э̄ри. 

		 

		Тамара Мерова хансыс ос хури ва̄рыс

 
