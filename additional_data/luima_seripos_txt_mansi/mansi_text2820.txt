
Альбина Васильевна Попова ёт ам Ха̄льӯс район Саранпа̄вылт хо̄нтхатыгласум. Тав та па̄вылт «Поиск» нампа  ня̄врамыт ханищтахтын колт кӯщаиг рӯпиты. Победа хо̄тал кастыл такви а̄тятэ Василий Николаевич Вадичупов урыл потыртас. 

	Ма̄ньщи хум хо̄нтлын ма̄т ла̄гыл та̄л хультыс. Ювле хунь ёхтыс, пенсиятэ мус хӯл алыщлым ос во̄раим рӯпитас, 1998 та̄лт а̄тимыг ēмтыс. Альбина Васильевна такви а̄тятэ урыл таи потыртас. 

	– Ща̄нягум-а̄щагум война э̄лы-па̄лт акван-минасы̄г. Омам Елена Ивановна Таратова о̄лыс. Тав Во̄лья па̄вылныл о̄лум нэ̄. То̄нт Таратовыт пуссын  та я̄ ва̄тат о̄лсыт. Омам савалап ня̄врамыг яныгмас. А̄тям 1941 та̄лт войнан хо̄нтлуӈкве хунь тотвес, омам о̄ныпе ос акитэ палт о̄луӈкве хультыс. 

	А̄тям хо̄нтлуӈкве минмыгтас, омамн я̄ӈк супыл майвес.  Ла̄выстэ, ты супе такви сыме по̄хыт алпитэ̄т акваг  вос о̄ньщитэ. Супе пēсыг хунь ēмты, нас тох ул вос  вущкасытэ, хотталь йӣвн но̄х вос тагматытэ. А̄тям хо̄нтлым омамн маим супе акваг масым о̄ньщастэ. Тав потырта̄лыс, Сталинград ӯс вуйим, сака са̄в мир порсыс, тав ётэ  хо̄нтлум хо̄тпат халт туп лов э̄лумхо̄лас лылыӈыг хультсыт.  То̄нт а̄тям «За оборону Сталинграда»  мēталил майвес.  

	Хо̄нтлым ос фашистыт ювле ня̄влым Польша ма̄н армияв  ёхтыс. Та ма̄т а̄тям партизанс-кий отрядыт Висла я̄ вуянтым хо̄нтлыс. Та порат щар тэ̄та̄л о̄лсыт, омамн маим супе тэ̄нут ма̄гсыл пēнтыстэ. Ты юи-па̄лт та̄ра та сакватавес, ла̄глэ та̄л та хультыс. Пӯльницат та колнакн пинвес, хо̄т сакватым хо̄тпат хоса ат о̄лэ̄гыт. 

	Матахкем хо̄тал тот хуяс, тувыл но̄х-са̄йкалас, тав э̄лы-па̄лэ̄т лēккар хо̄тпа лю̄лис, тав нупылэ сунсыс. То̄нт лēккар-хум а̄тямн ла̄выс, На̄й-О̄тыранэ̄н улпыл ёмащаквег ӯргалаве. Ос ла̄выс, тав ётэ нэ̄матыр лю̄ль нак воссыг ат ēмты. 

	Тувыл а̄тям Баку ӯсн пусмалтахтуӈкве кēтвес. Тот сака хоса пусмалтавес, туп 1947 та̄л таквсы порат юв ёхтыс. Юв ёхтумет, тав са̄лыӈ колт яласас ос во̄раим, хӯл алыщлым о̄лыс. О̄влэ̄т тав «инвалид первой группы» майвес. Тувыл матахкем та̄л ювле хультыс, китыт группал майвес, э̄рттум китыт ла̄гле ювле яныгмас. Омам хунь а̄тимыг ēмтыс, ос а̄тям таккет хультыс, Вера э̄щум таве Тюмень ӯсн лēккарыт палт тотыгластэ, то̄нт тав о̄с о̄выл группал майвес. 

	А̄тям хо̄нтлым ос ётыл Баку ӯст пусмалтахтым са̄в ма̄хум ёт ва̄йхатас, юрщхатас. Са̄в юрт хо̄тпанэ тавēн пищма хансыгласыт. Ты пищмат тав акв ма̄т о̄щсанэ.  А̄тям хунь а̄тимыг ēмтыс, ам ты пищмат пуссын Ха̄льӯс архивын мисанум. Ты нэ̄пакыт ань тот ка̄салаӈкве ро̄ви. О̄влэ̄т э̄щанум ам нупылум сака кантлысыт, манрыг ты пищмат тув миса-нум. 

	Тувыл тамле нэ̄пак юн о̄ньщуӈкве хоса ат ро̄ви, молях пēсыг ēмтэ̄гыт. Архивыт ты пищмат уральтым о̄ньщавет. Ма̄глын тагатан по̄санэ Кульпас па̄вылт Слава а̄пщим палт о̄лэ̄гыт.  А̄тяв Орден «Красной Звезды», «Орден Отечественной войны II степени» ос медаль «За отвагу» о̄ньщас. Ты ма̄глын тагатан по̄санэ  сака ӯргалым о̄щсанэ. 

	Ань Победа хо̄тал кастыл Россия янытыл ка̄сыӈ ӯст ос па̄вылт «Бессмертный полк» нампа акция ва̄рыгла-ве. Альбина Васильевна  рӯтанэ ёт тув о̄с яланты, тав а̄ще хури пувим колоннат ё̄ми. 

	 

	Людмила Алгадьева
