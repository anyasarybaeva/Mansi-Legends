
Ха̄льӯст о̄лнэ нэ̄г-хумыг Ирина Фоминична ос Геннадий Романович Новьюховыг аквъёт 30 та̄л о̄лэ̄г, тэ̄н хӯрум пыг ос кит а̄ги о̄ньщēг.
Ирина Фоминична такви щēмьятэ ос рӯтанэ урыл тох потыртас:
– Яныг а̄гимēн наме Валерия, яныг пыгмēн – Артём, тэ̄н янгыг ēмтсы̄г, ань «Северречфлотыт» сас рӯпитэ̄г. Эвелина а̄гимēн тэ̄нут па̄йтнэ хо̄тпаг Бе­лоярский ӯст ханищтах­туӈкве ты а̄стлы. Та ӯсн о̄лмыгтаӈкве таӈхи, рӯ­пата ань тот кинсы. Ма̄нь пыгагмēн иӈ школат ха­нищтахтэ̄г, Егор са̄тыт класс а̄стлас, Матвей – атыт класс. 
Ам яныг щēмьят яныг­масум, тох номсэ̄гум: са̄в ня̄врам янмалтан щēмья – щёлыӈ щēмья. Мен о̄йкамēнтыл сас Новьюховыг о̄лымēн, ту­выл рӯтыг ат ловиньтах­тымēн. Тав рӯтанэ пус­сын Ямал ма̄т о̄лэ̄гыт. Ма̄н щēмьяӈ та̄гыл та̄н палтаныл мӯйлуӈкве ва̄­тихал яланта̄лэ̄в. 

Ам омам Нина Нико­лаевна ос а̄тям Фома Александрович Новью­хо­выг Дёмино па̄вылт ань о̄лэ̄г. Тэ̄н нёлолов ня̄врам янмалтасы̄г. Увщим, каӈкум ос э̄щанум Ха̄льӯст, Ягрим па̄вылт, Челябинск ос Хан­ты-Мансийск ӯсыгт кол­та̄гланыл ёт о̄лэ̄гыт. Омам 74 та̄лэ то̄влыс, а̄тям – 76 та̄лэ. Ань тэ̄н яныгпа̄лаг патсы̄г, ӯйхул воссыг ат ян­малтэ̄г, пенсия-олн вуим о̄лэ̄г. 
Ты э̄лы-па̄лт са̄в та̄л «Ванзетурский» нам­па совхозт рӯпитасы̄г. А̄тям пиркатирыг тот о̄лыс, омам мис посым рӯпитас. Дёмино па̄выл Ха̄льӯс ляпат о̄лы, миннэ лё̄ӈхе са̄т вēрыста. Тэ̄лы порат ма̄шинал тэ̄н палтэ̄н акваг яланта̄лэ̄в, туи ха̄пыл тув минэ̄в. 
Омагум-а̄тягум 51 та̄л аквъёт о̄лэ̄г. Тэ̄н Демино па̄вылт акван-хо̄нтхатсы̄г. А̄тям са̄лыӈ колт то̄нт яла­сас, ма̄ньполь э̄тпос 8 щис­лат, нэ̄т янытлан хо̄талт, па̄вылн ёхтыс. Омам са̄­лыӈ суныл яласаӈкве во̄­выстэ, тох тӯлмантастэ ос са̄лыӈколн тотыстэ. 
Омам – рущ нэ̄, то̄нт тав рӯт ма̄хманэ ёт Тугумс­кий район Свердловский областьныл Тутлейм па̄­вылн о̄луӈкве ёхтыс. Ётыл Дёмино па̄вылн ва̄нтласыт, тот а̄тям таве та ка̄саластэ. 
Тэ̄нки халэ̄нт туп рущ ла̄тӈыл потыртасы̄г, ма̄н ханты ла̄тыӈ ат ва̄глӯв. Та порат ня̄врамыт школат манос интернатыт ща̄нь ла̄тӈыл ке потыртасыт, ля̄выльтавēсыт. Ос тыи­ма̄гсыл ханты ла̄тӈыл ат ханищтавēсув. Омам та­са̄вит та̄л ты ма̄т о̄лы, ханты ла̄тӈыл торгамты кос, ат потырты. 
Ам ханты ма̄хум пēс йис ва̄рмалитыл сака пӯмщалахтэ̄гум. Сакныл турло̄псыт, пальсакыт хартуӈкве, са̄всыр суве­нирыт ва̄руӈкве сака ха̄сэ̄гум. 14 та̄л яныт о̄л­сум, то̄нт «Хурам» нампа предприятиян рӯпитаӈкве патхатасум, сакныл ва̄рим хорамыт тув тыналасум. Ётыл «Элаль» нампа об­щинат ма̄щтырлан хо̄тпаг рӯпитасум. 
Ам мисыт, лувыт о̄нь­щēгум, ты рӯпата ва̄р­нэ ма̄хум ань о̄с «самоза­нятыиг» ла̄вавет, та̄н олн-нё̄тмилыл та̄стуӈке вēрмавет. Мо̄лты та̄л ты нё̄тмил ма̄гсыл амки нэ̄­паканум акван-атсанум, олныл о̄с нё̄твēсум. Ма̄н лувыт, мисыт лов арыкем та̄л янмалтэ̄в. Туи яныг щēмьял пум ва̄руӈкве ялантэ̄в, ань ня̄враманув янгыт, ёмащакв нё̄тэ̄гыт. 
Ирина Фоминична сака ка̄ркам нэ̄, са̄всыр рӯпата ва̄ри, ма̄щтырлы, ялпыӈ хо̄талыт э̄рги, йӣкви. Ханты нэ̄ ёсал ха̄йтуӈкве сака ка̄сащи, Ха̄льӯст о̄лыглам касылн акваг во̄выглаве, «Лыжня России» нампа касылн о̄с яланта̄лы. Ос сосса ма̄хум ялпыӈ хо̄талын щēмьяӈ та̄гыл ёхталы.  
Людмила Теткина 
