

	Ма̄н округувт са̄т хо̄тал сыс мӯй ма̄хум ёхталан ва̄рмаль янытлавес, рущ щирыл ла̄ваве – Неделя туризма. Ля̄ххал тотнэ ма̄хмытын ты урыл потыртаӈкве тит кӯщаиг ёхталасы̄г – Алексей Забозлаев, губернатор ва̄ӈын хо̄тпаг рӯпитан хум, ос ма̄-вит ос несырьевой сектор экономики департаментыт кӯщай ва̄ӈын хум Александр Комиссаров.


		Яныг таквс э̄тпос са̄тыт хо̄талэ̄ныл ос хӯрумхуйплов хо̄тал мус округувт са̄в ма̄т Сургут ӯст ос Сургутский районт, Ханты-Мансийск ӯст ос Ханты-Мансийский районт, Нефтеюганс-кий районт мӯйлын ва̄рмалит ва̄рыглавēсыт. Алексей Забозлаев ла̄вме щирыл, ка̄сыӈ ма̄т кӯщаит та̄нти ла̄тыӈ тēтсыт, та̄н таӈхēгыт ман а̄ти та̄нти ма̄нылт тамле мероприятият ва̄-руӈкве. Ос ты коныпал тув мус яласан лё̄ӈханыл ёмас вос о̄лыс, мӯй ма̄хум кӯстыр щирыл мӯйлуӈкве вос ялэ̄гыт. 

		Хумыг туризм урыл хунь потыртасы̄г, ос та̄л палыт хоты ма̄нувт ма̄хум ӯщлахтуӈкве ка̄сащēгыт, та ма̄т урыл ла̄тыӈ ла̄всы̄г. Пēс порат Та̄гт я̄ ва̄тат Пēткас па̄выл о̄лыс, ань тамле хурип намыл акв ӯщлахтын ма̄ намтвес, рущ щирыл ла̄вияныл – «Бедкаш». Тот о̄лнэ колыт, пувлынкол ос мо̄т э̄рнэ колыт ӯнттым о̄лэ̄гыт. Мӯй ма̄хум акваг тув ялнэ путевка ёвтэ̄гыт. Тэ̄лы-туи акваг тот хӯл алыщлэ̄гыт, туи няс па̄хвтэ̄гыт, яныг сортыт пувēгыт, тэ̄лы о̄с няслэ̄гыт. Та̄н тот «Бураныл», яныг ма̄шинал тотыглавет.

		Туи округ правительстват рӯпитан кӯщаит нё̄ранув сунсуӈкве тотыглавēсыт. Хуньт Нё̄ро̄йка ляпат па̄выл о̄лыс, тав тохи ла̄ввес, тот ма̄хум рӯпитасыт, нё̄ра̄хвтас сакватавес, мо̄т ма̄н хотталь тотвес, нё̄ра̄хвтасыл са̄в-сыр э̄рнэ утыт ва̄рвēсыт. Алексей Забозлаев ла̄выс, тот ань э̄ри са̄внув ёмас кол ос пувлынкол ӯнттуӈкве, тэ̄лы порат нор тув хартуӈкве. Ань са̄в хо̄тпа аквторыг тув ёхталаӈк-ве ат вēрми, о̄лнэ кол мощща, палаткат ракв порат та̄ра-ёсавет. Саранпа̄выл мус вер-толётыл тотыглаӈкве патавет, ты урыл та̄н «Ютэйр» авиакомпания ёт потыртахтэ̄гыт. Ань яласан вертолётыт па̄влыӈ мирн ат то̄вылхатэ̄гыт. 

		Кӯщаит ёт мо̄т хо̄н ма̄ныл Швейцарияныл о̄лнэ хумыг тув о̄с ёхталасы̄г. Ма̄в, Нё̄ра-нув, сыстам я̄тенув сунсыглым тэ̄н маттем та о̄щатахтыгласы̄г. Тыг йиймēн порат тэ̄н номсасы̄г, Россияв па̄ӈкыӈ, хо̄т-а̄ти порс хуиглы. Ос тув мӯй ма̄-хум ёхталан ма̄гсыл тэ̄н тамле номтэ̄н ла̄всы̄г, колыт э̄рēгыт соссаӈ мир о̄лнэ колыт хольт ӯнттуӈкве, ма̄н ма̄ньщи ос ханты хансанув тув по̄слуӈкве. 

		Ля̄ххал тотнэ хо̄тпат кӯщаиг ос та урыл титыгласаныл, ёхталан ма̄хум порс па̄хвтуӈкве патэ̄гыт, ма̄-витув щар тах Байкал тӯр хольт порсыӈыг ва̄раве. Алексей Забозлаев ты ва̄рмаль урыл тох ла̄выс, матъёмас тыт о̄лнэ мир ма̄-витув урыл сыманыл ща̄ргēгыт. Тот Нё̄рт рӯпитан хумыт та̄ра мӯй хо̄тпатын ла̄вēгыт, маныр порс о̄ньщēгыт, ёт вос выганыл, та̄тыл сульят манос па̄нкат па̄хвтуӈкве щар ат ро̄ви, тыи та̄н уральтым о̄ньщияныл. 

		Нё̄ранув сунсуӈкве тув лов хо̄талн ялуӈкве акв э̄лумхо̄ласн 70-80 со̄тыра солко̄ви ойтуӈкве  тах э̄ри. 

		 

		Галина Кондина

 
