
Ты э̄тпос 23 хо̄талныл 26 хо̄талэ мус XXII щёс «Дух огня» нампа кина по̄слан касылн ма̄хум Ханты-Мансийск ӯсн ёхталасыт. Ты та̄лт тав рущ щирыл «Особый язык национальной кинематографии» намаим о̄лыс ос Россия коныпал 11 са̄всыр мо̄т хо̄н ма̄ныл кина по̄слан хо̄тпат та̄нки ва̄рум рӯпатаныл суссылтаӈкве тыг кēтыгласыт. 
На̄н ул хӯлыгласлын, ты э̄лы-па̄лт Красногорск ӯст акв э̄ргын яныг колт тув ёхталам ма̄хум ёт пилыщмаӈ нак ēмтыс. Таима̄гыс Россия янытыл сыре-сыр ка̄с ва̄рнэ тэ̄лат ёл-по̄илтта̄лвēсыт. Тыт кинофестиваль щё̄питан хо̄тпат ӯст о̄лнэ ма̄хум акван о̄с ат атыгласыт. Тот кӯщаиг о̄лнэ серб хум Эмир Кустурица ос Мария Зверева, тав ва̄ӈын хо̄тпатэ, жюри-ма̄хум ёт акв кӯм ла̄щал лю̄льсыт ос касыл рӯпататэ о̄выл­таӈкве ла̄всы̄г. 
Та̄н нила касыл щирыл кинат суссыт: мо̄т хо̄н ма̄ныл кēтым кинат, россий­ский кинат, ва̄ти кинат ос «Твоё кино» нампа ня̄врамыт ма̄гыс по̄слым кинат. Са̄в ма̄ныл тыг ёхталам хо̄тпат ма̄гыс акван-хо̄нтхатнэ ос по­тыр­тан щё̄сыт, ханищ­та­пыт ва̄рыглавēсыт. 
ӈта пасан ва̄тат «Снято в России. Регионы как центры кинопро­извод­ства» кинат по̄слан кӯ­щаит акван-атыгла̄л­вē­сыт. Та̄н ётаныл Елена Шумакова, округ губер­натор кӯщай ва̄ӈын нэ̄, потыртас, тав ла̄выс: 
– Ма̄н округувт кина по̄слан тэ̄ла ёмщакв рӯ­питы, акв та̄л сыс 5 кинат по̄с­луӈкве ро̄ви. Кина по̄слан хо̄тпат рӯпата­ныл ма̄кыг ва̄рнэ̄ныл ма̄гыс ма̄н о̄с са̄в нё̄тэ̄в. Тув э̄рнэ на̄йпос ва̄рнэ утыт, ищхӣпыӈ утыт э̄лы ма̄ныл наска̄ссыг тыгле-тувле ул вос тотыглавē­сыт, ма̄н тыт мыганӯв. Тувыл по̄слым кинат ма̄хум суснэ̄ныл порат, ма̄н тув холтум олнанув­ныл 80% са̄вит солко̄ви ювле-ойтаве.  
На̄н на̄нки ва̄глын, округув нё̄тнэ ма̄, кос хоты тэ̄лат ма̄гыс кинат по̄слуӈкве ро̄вēгыт ос ма̄-во̄й но̄х-винэ колыт тыт рӯпитэ̄гыт. Сосса ма̄хум халт киноартистат хо̄нтуӈкве о̄с вēрмегы̄н. Ты накт тыт кит кинаг по̄славēг, мо̄т ма̄хманув ёт аквъёт рӯпитан нэ̄пак о̄с хансэ̄в тах. 
Мо̄т са̄в мӯй хо̄тпат халт Евгений Григорьев Свердловский киносту­дия-колэ о̄вылтыт, Васи­лий Нелюбин Красно­яр­ский ēрт кина по̄слын ва̄рма­лит о̄вылтыт, Сар­фазар Алам Сафу Индия ос Гамаль Эль-Серуи Египет ма̄ныл ёхталам хо̄тпаг та̄нки тэ̄ланыл о̄вылтыт потыртасыт.
Ос 26 щислат «Дух огня» нампа касылт ма̄к ёмас кина по̄слам хо̄тпат наманыл ла̄ввēсыт. Ань «Золотая тайга» нампа яныг мӯйлупса Асхат Кучинчиреков Казахстан ма̄ныл о̄лнэ хумн майвес. Тав «Бауырына Салу» кинатэ ма̄ньлат пыг о̄луп­сатэ о̄вылтыт о̄лы. Ань та пыг о̄с тыг ёхталас, тэ̄н Асхат ёт щар о̄выл по̄с­лум кинатэ̄н.
«Серебряная тайга» китыт мӯйлупса Анна Далингер ос Станислав Фомичёв «Угол наклона» кина по̄слум хо̄тпагн майвес. «Бронзовая тайга» хӯрмит мӯйлупса «Собственность» намаим кина ма̄гыс Даниэль Бандейры Бразилияныл ёхталам хумн мӯйлуп­тавес. 
Каран Теджпал Индия ма̄т «Похищение» по̄слум кинатэ я̄нас янытла­вес. «Российские де­бюты» касылт Наур Гармелия «Последняя цена» кинатэ но̄х-патыс. Ты кина нила мӯйлупсал майвес: тыи «Золотая тайга имени Сергея Соловьева», мирн сака мӯстуме ма̄гыс «Цветы Таёжной надеж­ды» мӯй­лупса, Павел Лебешев нампа ма̄щтыр оператор-хо̄тпа ма̄гыс ос ёмас э̄рыгсовыт ма̄гыс. 
Кинофестивальт кӯщай хум Эмир Кустурица «Золотая тайга» такви мӯйлупсал Константин Богословский «Куба, Марина» по̄слум кинатэ янытластэ. 
Хум хо̄тпа артистат халт Михаил Иванов «Ляпин» кинатэ ма̄гыс янытлавес, нэ̄ артисткат халт «Контак­ты» кинатэ ма̄гыс Ирина Саликова. «Малая золо­тая тайга» ва̄ти кинат халт режиссёр Вика Дёгтева «Чёрное» кинатэ янытлавес. 
Китыт местат Александр Титов «Отдай мне деньги, и я уйду» кинатэ̄т нам­ту­вес. «За сохранение культур­ных традиций» нампа муйлупса Илья Маланинын майвес. 
Ос мо̄т яныг мӯйлуп­сал «За вклад в разви­тие кинемато­графии» Максим Дунаев­ский, э̄рыгсовыт хаснэ хумн, майвес. 
Тамара МЕРОВА
 
