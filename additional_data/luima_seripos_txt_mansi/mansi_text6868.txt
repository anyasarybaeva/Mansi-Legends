
Тӯяг Ханты-Мансийск ӯст о̄лнэ «То̄рум Маа» музейт сакныл щаквщин ос йӣвныл а̄ны-са̄н ёргын ханищтап ва̄рыглавес. Тув атхатыглам ма̄хум ёт мощ потрамасум, ка̄тыл ва̄рнэ пормасаныл урыл китыглахтасум. 
Сосса нэ̄т сагыг 
Рущ нэ̄ Светлана Алек­сандровна Харито­нова Ханты-Мансийск ӯст хурит ка̄тыл по̄слум о̄йка В.А. Игошев музей-колэ̄т рӯпиты, ня̄врам галерея колнак тармыл пуӈктоты. Тав сосса нэ̄т о̄щнэ сагыг ва̄рыс, ты урыл тох потыртас:
– Ты музейт ам са̄сныл а̄па ва̄рыгласум, тамле ханищтап а̄нумн сака мӯстыс. Ань тыг ща̄гтым йисум, ва̄глум, о̄с хотты пӯмыщ тэ̄ла ка̄салэ̄гум, ка̄тыл матыр ва̄руӈкве ханищтахтэ̄гум.
Нэ̄квет ёт хорамыӈ сагыг ва̄рсум. Тамле сагыт э̄лнаӈ ма̄ньщи ос ханты а̄гит о̄щсыт. Та̄н ла̄внэ̄ныл щирыл, тамле пормас ӯр­галап ма̄гыс щё̄пита̄лвес, нэ̄ хо̄тпаныл лю̄ль самыл ул вос сунсавет. О̄влэ̄т сэ̄тапытыл сагыг ва̄рсум, тувыл сагагум хорамыӈ сэ̄тапытыл (выгыр, вущ­рам ос атырхари) лап-пēрсаласагум, нуми па̄­ла­нэ̄н сакыл ю̄нтсагум. Ты сака пӯмыщ рӯпата. 

Сосса нэ̄квет хорамыт ва̄руӈкве татем ха̄снэ̄ныл, матъёмас пēс ма̄хманыл ва̄рыглам тэ̄лат э̄лаль тотыяныл, ма̄нав ханищ­тыяныл. Ты сагагум ам Владимир Игошев музей-колэ̄н тотыягум. Ань кол китыт накēт, экспозици­о­н­ный колнакēт, сосса ма̄хум маснутыл мастым манекеныг ла̄внэ утыт лю̄лēгыт, сагагум акв хотты ут палт састлыягув. Игошев о̄йка картинанэ̄т ма̄ньщи ма̄хум по̄слыс, ань та колнакт то̄ва хуриянэ колнор онтсыл но̄х-ва̄рим о̄лэ̄гыт. «То̄рум Маа» музейт хультуптан ма̄гыс о̄с акв тамле сагыг ва̄рēгум, ань тай ва̄глум,  хумус рӯпитаӈкве э̄ри.

Пēс ма̄хманув о̄щнут
Ма̄ньщи нэ̄ Светлана Михайловна Астапович нэ̄ хо̄тпат ла̄гыл маснут сакныл хорамтаӈкве ха­нищтасанэ. Та о̄щнутув ань хурит по̄слым о̄лы, рущ щирыл тапочкаг ла̄ваве, А̄с ма̄ньщиянув ла̄вēгыт – ниры. Светлана Михайловна потыртас:
– Тамле ла̄гыл маснут ам мāщтыр нэ̄ Зоя Никифоровна Лозямова палт ка̄саласум. То̄нт номылматсум, ам о̄с тамле нирыг о̄ньщуӈкве таӈхēгум. Таве китыг­ласлум, ты ла̄гыл маснут аман хумус ю̄нтаве, а̄нум вос ханищтытэ. Нэ̄ ла̄выс, ты А̄с ма̄хум та̄н пēс порат тамле нирыт о̄щсыт, акв хотты нэ̄пакыт ка̄саластэ, тувле сунсым йиныс, тувыл ю̄нтыстэ ос сакыл хорамтастэ. 
Ам хунь ты тэ̄ла палт вуйхатасум, нэ̄пакыт ловиньтаӈкве патсум. Аквмат сунсэ̄гум, хансым о̄лы: 
– Тамле нирыт Посал па̄вылт о̄лум ма̄ньщи ма̄хум та̄н о̄щсыт. 
Ам рӯтанум пуссын тувыл о̄лэ̄гыт. То̄нт но­мылматсум, пēс порат ма̄хманум насати тамле маснутыл ё̄мыгтасыт, тащиӈк таима̄гыс тамле тапочкаг ю̄нтуӈкве тах­маясум.
Ань нэ̄квет ос а̄гири­щит ам ётум татем ю̄нс­хатэ̄гыт, сустēмт, та̄на­нылн пӯмыщ тамле ва̄та̄л тэ̄ла ва̄руӈкве - ла̄гыл маснут сакыл хорамтаӈ­кве. Номсэ̄гум, пēс ма̄х­манум тэ̄ланыл мощ о̄с о̄лы, ма̄ньлат хо̄тпатн э̄лаль тотаве.  

Пуӈкын пиннэ хорам
Ханты нэ̄ Зоя Никоно­вна Тарлина Касум па̄­вылныл ёхталас, тав пуӈ­кын пиннэ хорам ос а̄тын ва̄рнэ нуй то̄рло̄мт палт сакыт ю̄нтыс. Нэ̄ тох ла̄выс:
– Ам ань пуӈкын пиннэ  хорам ва̄рēгум, рущ щи­рыл ободокыг ла̄ваве. Нуми па̄лэ янытэ̄т сакыл ю̄нты­слум, ань ос пальты­таге торыг ёлаль ханащ­лан хорамытыл нё̄тылум. Ты сака пēс йис пормас, сосса ма̄хманув пēс по­рат тох ма̄щтырласыт. Ань о̄с кос ва̄равет, э̄ргын ос йӣквнэ порат нё̄тылтах­тын ма̄гыс пуӈкын пинт­лавет. Ты семинарыт ма̄н пормасанув пēс щирыл щё̄питыянув, хосат сосса нэ̄квет хумус щаквщисыт, тох ва̄рēв. 
Ам пēс тэ̄лат о̄вылтыт акваг пӯмщалахтэ̄гум, матыр-а̄ти ка̄тыл ва̄рēгум. Ты э̄лы-па̄лт а̄тын ва̄рнэ нуй то̄рло̄мт палт сакыт ю̄нтсум. Хорам хумус э̄ри ва̄руӈкве, ма̄щтыр нэ̄к­вēн Сенгепова Светлана Михайловнан хӯлтыг­лавēсум. Тамле хорам ат ва̄рыгласум, таима̄гыс тув та вуйхата̄лсум.    
Ань йис ханты а̄гиянув супаныл яныг хорамыл ю̄нтыяныл, са̄всыр сакыл ва̄рияныл, щар нас сурт­гēгыт, вольгēгыт, э̄лыл на̄ӈ­кēгыт. Э̄лнаӈ сак са̄в хунь о̄лыс, я̄ӈк ос сэ̄мыл сак тай ка̄тын-патталасыт, туп кит ман хӯрум са̄всыр сакыт маснутаныл-порма­саныл палт ю̄нтыгласыт.
Матъёмас тамле ха­нищтапыт ва̄рыглавет, ма̄н, сосса ма̄хум, акван-хо̄нтхатыгла̄лэ̄в, хотьют маныр ва̄г, потырты, ня̄врамыт ханищтыянув, ма̄нти о̄с матыр-а̄ти та̄ра-паттэ̄в. Мо̄лты тыт ам са̄с­ныл а̄па ю̄нтсум, музейт хӯлислум, ань сунсэ̄гум, а̄пам выставкат ӯнлы, номтум татем ёмас.

– Зоя Никоновна, наӈ а̄па ю̄нтуӈкве хо̄т ханищтахтасын?
– Омам ос анēквам а̄пат, па̄йпыт, со̄втыт, са̄в­сыр хусапсовыт ос а̄ны­са̄ныт ю̄нтыгласыг. Во̄рн ма̄ньта̄гыл ялантасув, пил ва̄тсув, ка̄сыӈув такви со̄вт о̄ньщас, яныгхо̄тпа­нув ёт сыс па̄йп вуйласыт. 
Са̄сныл матыр ю̄нтуӈ­кве ам сака э̄руптэ̄гум, ты о̄с пӯмыщ тэ̄ла. Ёмас, састум са̄сло̄мт ка̄тын-пат­туӈкве тай сака рӯпатаӈ. Касум па̄влувт «Народный мастер России» намыл маим нэ̄ Аксинья Григорь­е­вна Ерныхова о̄лы, ма̄­нав тав ты ханищтытэ, потырты, са̄с ма̄гыс во̄рн хунь ялуӈкве э̄ри, ман­хурип ха̄ль кинсуӈкве, хоты нупыл минуӈкве э̄ри, пуссын хӯлтыглы. Са̄с ма̄гыс во̄рн тӯяг ман таквсы ялантаӈкве э̄ри. Во̄рн минэ̄в, са̄с атэ̄в, тувыл ля̄мйив нир яктэ̄в, ӯльпа та̄р кинсэ̄в. Юн ос са̄с хальптэ̄в, а̄пат ос хусапсовыт ю̄нтэ̄в, хансал щуртыянув. 
Зоя Никоновна о̄йкатэ Яков Никифорович Тар­лин ка̄тыл са̄всыр пормасыт ва̄ри, 2006 та̄лт «Народ­ный мастер России» на­мыл майвес. Хум ла̄выс, о̄выл касае ва̄рме порат 21 та̄лэ то̄влыс, то̄нт армия­ныл ущ ёхтыс. Та па̄сныл касаит, сыпалит, э̄нтапыт ос мо̄т са̄в э̄рнэ пормасыт ва̄ри, тувыл тыналыянэ. Яков Никифорович тамле ощхулиӈ хум, мовиньтым ла̄ви, тох сакати ня̄нь винэ олн ка̄тн-патталы.

Суп та̄йт хорам
Октябрьский район Шеркалы па̄вылныл Лидия Дмитриевна Старкова ёхталас. Ханищтап урыл нэ̄ ща̄гтым ла̄выс:
– Ам суп та̄йт хорамыг ю̄нтсум, ань ос сакыл ва̄­риягум. Акв парам ты а̄ст­лылум, тыт хультуптыягум, юн тах о̄с щаквщуӈкве ӯнтсэ̄гум. Тыт сака ёмас ма̄хумаквет рӯпитэ̄гыт. Мӯй ма̄хум, ка̄ркам хо̄т­пат са̄в тэ̄ла ва̄гыт, ма̄щ­тырлаӈкве ха̄сэ̄гыт, ма̄нь­лат хо̄тпат ханищтэ̄гыт. 
Светлана РОМБАНДЕЕВА
