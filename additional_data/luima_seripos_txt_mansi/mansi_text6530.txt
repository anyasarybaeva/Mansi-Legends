
Ювле хультум та̄л оигпан порат округ Дума депутатыт юи-о̄выл щёс акван-атхатыгласыт. Ты сапра̄нит пуссын аквъёт налыман нупыл ат депутат о̄лыс. Та̄нки халанылт ищхӣпыӈ ут хосыт ва̄т нупыл нёлолов тэ̄лат урыл потыртасыт.
Тот округ бюджет, ха­нищтап, пусмалтан, наука тэ̄лат ос мо̄т ва̄рмалит э̄лаль тотнэ ма̄гыс са̄к­коныт пирмайтавēсыт. Югра ма̄т «Герб ос флаг» ӯргалан са̄ккон рӯпиты. Ань округ герб мо̄т хури­иг та̄стувес. Са̄ртыннув ты тэ̄ла хосыт ма̄хум акван-атхатыгласыт. 
Та̄н округув йис о̄лупса ёмщакв ханищтасаныл. Ос герб мо̄т щирыл ва̄рнэ ма̄гыс тыт о̄лнэ мир, Обще­ственный палатат, ӯсыӈ, па̄влыӈ советыт рӯпитан ма̄хум ос мо̄таныт китыг­ласаныл. Пуссын аквъёт 351 э̄лумхо̄лас ты ва̄рмаль щирыл рӯпитасыт. 
Ты тэ̄ла ёмщакв ханищ­тасаныл ос пирмайтаса­ныл. Ань 2022 та̄л мус герб пēс хуритэ хот-виве, тав пēнтсылэ ла̄щал-ла̄щал йильпи хури тув ва̄раве тах. 
О̄лнэ колыл тах мивет 
Мирн нё̄тмил ва̄рнэ са̄ккон палт ос йильпи ва̄рмаль нё̄тумтавес. Ань ветераныт ос яныг хо̄нтыт хо̄нтлум порат а̄гмыӈыг-мосыӈыг ēмтум хо̄тпат ос та порат порсум са̄лтатыт рӯтаныл о̄лнэ коланыл пēсыг ке ēмтсыт, ты колыт хот-щё̄питаӈкве нё̄тавет тах. 
Колыт хот-щё̄питан ма̄­гыс манса̄вит олн холтуӈ­кве ос хунь ва̄руӈкве э̄ри, округ мирколт рӯпитан хо̄тпат ты рӯпата ураль­тым о̄ньщуӈкве патыяныл. Югра ма̄т пуссын аквъёт атса̄ткем тамле э̄лум­хо̄лас о̄лы. 
Ма̄хманув янытлавēсыт
Ты сапра̄ни о̄лум порат округувт о̄лнэ то̄ва хо̄тпат «Почётный грамота» нэ̄пакыл майвēсыт. Та̄н халанылт Ха̄льӯс районт о̄лнэ хо̄тпат янытлавēсыт, та̄н наманыл ты:
Светлана Юрьевна Артеева – Ха̄льӯс район Ня̄хщамво̄ль па̄выл шко­лат ня̄врамыт ханищтан нэ̄. Тав тот са̄в та̄л мате­ма­тика ос информа­тика тэ̄лан ня̄врамыт ханищ­тыянэ. 

Людмила Семёновна Истомина – Ха̄льӯс район Саранпа̄выл «Са̄лыкве» нампа ма̄нь ня̄врамыт колт рӯпитан нэ̄. Тав са̄в та̄л ня̄врамыт ӯргалым ос ханищтым рӯпиты. 
Надежда Петровна Пузина – Ха̄льӯст о̄лнэ нэ̄, тав «Кораблик» ма̄нь ня̄врамыт ӯргалан колт са̄в та̄л рӯпиты. 

Виктория Владиславо­вна Сандова – Тав Ха̄льӯс районт Кульпас па̄выл школат 1-4 классытн ялан­тан ня̄врамыт ханищты. 
Ольга Владимировна Ручей – Хулюмсӯнт па̄выл искусства школат са̄в та̄л кӯщаиг рӯпиты. 

Сосса мир пēс йис о̄лупса, о̄лнэ-хӯлнэ нак э̄лаль тотнэ ма̄гыс ос са̄лыӈ хум Николай Геор­ги­евич Хозяинов «Почёт­ный грамота» нэ̄пакыл майвес. Ты саран хум Саран­па̄выл совхозт са̄в та̄л са̄лыт ӯрим яласы. Ань тав нёло­ловит пирка̄тат рӯ­питы. 
Кӯщаянув са̄всыр тэ̄ла урыл кит щё̄скем потыр­та­сыт. Ань э̄лаль та̄н йильпи та̄лт рӯпитаӈкве акван-атхатэ̄гыт тах.
Николай МЕРОВ
