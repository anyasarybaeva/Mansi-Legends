
Ювле хультум э̄тпос 25-27 хо̄талытт Ха̄льӯст ма̄щтыр ма̄хум ханищтапыл ва̄рыглавēсыт. Нэ̄ хо̄тпат ма̄ньщи ос ханты супын хорамыт ю̄нтуӈкве ханищтавēсыт. Та̄н Октябрьский, Белоярский ос Ха̄льӯс район са̄всыр па̄влытныл тув ёхталасыт.

	Ханищтап Ха̄льӯс район миркол ма̄хум ос «Югра лылыēп» нампа организация отделениятэ̄т рӯпитан хо̄тпат аквъёт ва̄рыгласыт. Нэ̄т ос э̄кват янытлаӈкве Ха̄льӯс район миркол кӯщай ва̄ӈын хум Спартак Антоненков ёхталас. Тав та̄нанылн ла̄выс: «На̄н  пуссын аквъёт э̄рнэ тэ̄ла ва̄регы̄н, соссаӈ ма̄хум пēс йис ва̄рмаляныл э̄лаль тотыяны̄н. Тыг ёхтум ма̄ньлат а̄гит ю̄нсхатуӈкве, ю̄нтуп ос туля ка̄тыт пувуӈкве на̄н палтын тах ханищтахтэ̄гыт».

	Ты ханищтап «Социально-экономическое развитие коренных малочисленных народов Севера» нампа программаныл олныл та̄стыглавес. «Югра лылыēп» отделениятэ̄т кӯщай нэ̄ Любовь Васильевна Кашлатова ла̄выс: «Ам рӯпатам щирыл са̄всыр ма̄тын ялантэ̄гум ос Ха̄льӯс районт о̄лнэ ма̄щтыр нэ̄т ёт ва̄тихал ва̄щиньтахтэ̄гум. Та̄н ётаныл хо̄нтхатыгланэм порат таи ка̄саласум, то̄ва нэ̄т са̄всыр мо̄т хорамыт супн ю̄нтуӈкве патсыт. Ос хораманыл янгыг ва̄рияныл. Ань рущ ма̄хманув ма̄н супанув ю̄нтым яныг хорамыт ханлэ̄гыт. Ос соссаӈ ма̄хманув хунь тох ю̄нтэ̄гыт, сымум сака ща̄рги. Оманув, щащēкванув ос анēкванув тыщирыл щар ат ю̄нтыгласыт. То̄нт номтын ёхтувēсум, ма̄щтыр нэ̄т тамле ханищтапн во̄выглаӈкве. Акван хунь атхатыглэ̄в, аквъёт э̄рнэ щирыл, пēс щирыл ю̄нтуӈкве ханищтахтэ̄в. Ма̄н акв ляпат о̄лнэ ханты ос ма̄ньщи ма̄хум тыг атыгласанӯв ос хорамыт ю̄нтуӈкве ханищтасанӯв».

	Ма̄ньполь э̄тпост та̄н хӯрмит щёс акван-атхатыгласыт. Ты э̄лы-па̄лт 2015 та̄лт Ха̄льӯс район Тэ̄к, Восыӈтӯрт ос Белоярский район Ванзеват ос Тугияны па̄влыгт о̄лнэ ма̄щтыр нэ̄т ос э̄кват Ягрим па̄вылн во̄выгласаныл. То̄нт ма̄хум ла̄ввēсыт, та̄нки ю̄нтум, сагум ос хӯл совныл ва̄рум пормасаныл тув ёт вос тотыглыяныл. Ханищтапн искусствовед, учёный нэ̄ Наталья Николаевна Фёдорова ёхталас. Нэ̄ хо̄тпат пормасаныл хумус ю̄нтыяныл, ты учёный нэ̄ ос Любовь Васильевна Кашлатова суссы̄г.

	Ты урыл ханты нэ̄ ла̄выс: «Ма̄н ма̄щтыр нэ̄т ю̄нтум пормасаныл сунсуӈкве хунь патсанӯв, та̄ра ла̄всанӯв — ул вос кантлэ̄гыт. Та̄н пуссын ма̄щтырлаӈкве ха̄сэ̄гыт, тувыл супыт ма̄ньщи ос ханты щирыл йинуӈкве э̄ри ос хораманыл, хансаныл о̄с пēс ма̄хманув ю̄нтум щирыл вос ва̄рияныл. Нэ̄квет акваг ла̄выгласанӯв, та̄нки па̄вла̄нылт ма̄щтыр э̄кват хумус ю̄нтсыт, о̄с аквта щирыл вос ю̄нтэ̄гыт. Мо̄т ма̄т о̄лнэ ма̄хум нупыл ул вос сунсэ̄гыт, та̄н хораманыл та̄нки супанылн ул вос ю̄нтыяныл. Та̄нки пēс йӣс ва̄рмаляныл э̄лаль вос тотэ̄гыт. Ханищтап о̄лум порат нэ̄ хо̄тпат ма̄ньщи ос ханты суп йинуӈкве, щулки сагуӈкве, сакныл турло̄псыт хартуӈкве,  хӯл совныл са̄всыр тучаӈыт ю̄нтуӈкве ханищтахтасыт».

	2016 та̄лт лӯпта э̄тпос о̄вылтахтам порат нэ̄ хо̄тпат Тэ̄к па̄вылн во̄выглавēсыт. Тот та̄н са̄с нуюӈкве ос со̄втыт ва̄руӈкве ханищтавēсыт.

	Любовь Кашлатова ла̄выс, пēс порат ма̄ньщи ос ханты нэ̄ манос хум хо̄тпат хо̄т ка̄салавет ке, та̄ра ла̄вуӈкве ро̄выс, хоты па̄вылныл та̄н о̄лэ̄гыт. То̄нт ка̄сыӈ па̄вылт ма̄хум пормасаныл та̄нки щирыл ю̄нтсаныл, та̄нки хансал, хорамыл ва̄рсаныл. Ань са̄всыр ханищтапытн, суссылтапытн ос фестивалитн ялантым, ты ва̄рмалит пуссын акван-тэ̄лыгтасаныл. Акв хотты ма̄т нё̄тнэ хансат ка̄салэ̄гыт ос тувыл та̄нки супанылн ю̄нтуӈкве та о̄вылтахтэ̄гыт. Тох ва̄руӈкв щар ат ро̄ви. То̄ва нэ̄т сакныл пуӈкыт о̄щнэ са̄всыр нё̄тнэ хорамыт хартэ̄гыт. Тувыл тамле утыт пуӈкын пинэ̄гыт. Тамле нё̄тнэ ут туп а̄гитын о̄ньщуӈкве ро̄ви. Ты ва̄рмаль хот-ёрувлаӈкве щар ат э̄ри.

	Ханты-Мансийск ӯсныл «То̄рум Маа» музейт рӯпитан э̄ква Зоя Никифоровна Лозямова тув во̄выглавес. Тав ма̄щтырлаӈкве сака ха̄сы ос «Народный мастер России» нам о̄ньщи. Тав ханты нэ̄т ю̄нсхатуӈкве ханищтасанэ. Тав тох потыртас: «Ам Касум па̄вылт яныгмасум, омамн ханты суп ю̄нтуӈкве ханищтавēсум. Та порат ма̄хум ханты нэ̄ ю̄нтум супе щирыл ва̄сыт, хоты па̄вылныл тав о̄лы. Пēс йист Касум я̄ хосыт о̄лнэ нэ̄ супаныл пуссын та̄нки щирыл ю̄нтсаныл. Юильск па̄вылт о̄лнэ нэ̄квет суп ёлытэ па̄хвыӈыг ва̄рсаныл, Касум па̄вылт нэ̄ хо̄тпат суп ёлы-яныл мощ ощщагнув ю̄нтсаныл, А̄с я̄ ва̄тат о̄лнэ нэ̄т суп ёлыяныл о̄щщаг йинсаныл.

	Ань ма̄н пуссын хансанув акван-тэ̄лыгтасанӯв, то̄ва хо̄тпат супанылн кит ханса ю̄нтэ̄гыт, мо̄таныт ат хансал ю̄нтыяныл. Тувыл хорамыт о̄с а̄ти ка̄сыӈ супн ю̄нтуӈкве ро̄ви. Пēс порат ма̄хманув ня̄врам супн акв хорам ю̄нтсыт, хум хо̄тпа супыт мо̄т хорам о̄щсыт, нэ̄ такви супēн ос мо̄т хорамыт ю̄нтыс. Ань ос хумус ēмтыс, хотты нё̄тнэ хорамыт ка̄саласанӯв, ма̄нки супанувн та ва̄рапасанӯв.

	Таи ёмас, ма̄ньщи ма̄хум, пēс порат супаныл хумус ю̄нтыгласаныл, ань о̄с аквта щирыл ю̄нтэ̄гыт, нас тэ̄ла та̄л са̄всыр нё̄тнэ хорамыт та̄нки супанылн та̄н ат ю̄нтыяныл. Ма̄навн ма̄ньщитныл ханищтахтуӈкве э̄ри».

	Раиса Петровна Загородняя, ханты нэ̄, соссаӈ ма̄хум пēс йис ва̄рмаляныл э̄лаль тотнэ центрыт рӯпиты. Тав Ха̄льӯс районт о̄лнэ ма̄щтыр ма̄хум пуссын ва̄ганэ. Тав район янытыл яласас ос ма̄щтырлаӈкве ха̄снэ ма̄хум ёт ва̄йхатас. Ты хо̄тпат пуссын акв нэ̄пакн хассанэ. Са̄всыр ханищтапыт, ялпыӈ хо̄талыт о̄лыглам порат та̄наныл тув во̄выгласанэ.

	Ань то̄ва ма̄щтыр ма̄хум а̄тимыг ēмтсыт, та центрыт рӯпитан хо̄тпат район янытыл яласаӈкве ос мо̄т ма̄щтыр хо̄тпат ёт ва̄йхатуӈкве олныл воссыг ат та̄стыглавет. Ха̄льӯс районт о̄лнэ ма̄щтыр ма̄хум халт нэ̄мхотьют «Народный мастер России» яныг нам ат о̄ньщи. Тыи ма̄гсыл тав та̄нанылн ла̄выс, нэ̄паканыл ос ю̄нтум пормасаныл акван вос атыяныл ос Ханты-Мансийск ӯсн вос кēтыяныл. Ты яныг намыл о̄с вос мивет.

	Мо̄тыт щёс ма̄щтыр ма̄хум 2018 та̄л порат акван тах атхатэ̄гыт. То̄нт та̄н ня̄рат ю̄нтуӈкве патэ̄гыт.
