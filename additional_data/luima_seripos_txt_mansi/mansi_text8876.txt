
Сосса ма̄хум Ассамблеят рӯпитан депутатыт яныг сапра̄нияныл э̄лы-па̄лт акван-атхатыгласыт. Тув то̄ва миркол кӯщаит во̄выглавēсыт ос пирмайтан са̄кконыт урыл потыртасыт. 
Общественный палата урыл Яков Самохвалов, ма̄ньлат ма̄хум департа­ментыт кӯщай хум, по­тыртас. Тав ла̄выс, тот рӯ­питан хо̄тпат турманколт ӯнлын ма̄хум уральтым округув янытыл яласэ̄гыт, ты ма̄гсыл та̄н яласан олныл ат ойтавет, ты тэ̄лан олн вос та̄ставе. 
Депута­тыт номтаныл патыс, яныг сапра̄нит ты кастыл ка̄т­пос тах пинэ̄гыт. Турман­колн ӯнт­тым то̄ва хо̄тпат та̄нти праваныл ат ва̄га­ныл, тот лю̄льсаӈ о̄нь­ща­вет, саватавет, таима̄гсыл та̄наныл уральтым Обще­ствен­ный палатат рӯпи­тан хо̄тпат ялантэ̄гыт ос э̄рнэ порат нё̄тыяныл. 
Мощēртын нэ̄пак та̄­ратан пора ёхты, Россия Президент пēрияӈкве патэ̄в. Радик Бадретди­нов, внутренний поли­тика департаментыт кӯ­щай ва̄ӈын хо̄тпаг рӯпиты, тав э̄лын о̄лнэ па̄влыт урыл потыртас. Тит па̄влыг Каменное Октябрьский районт ос Куминский Кондинский районт ань воссыг э̄лын о̄лнэ па̄влыг ат ловиньтахтэ̄г, та па̄в­лыг мус та̄лэ-тувēт яласан ёмас лё̄ӈх ва̄рим о̄лы. Тэ̄н ань перечень-нэ̄пак­ныл хот-щуртумтавēг. 
Ань на̄н ул ва̄глын, э̄лын о̄лнэ па̄влыт мус нэ̄пак та̄ратан то̄тапыӈ ма̄хум нилах-атах хо̄талн са̄ртын ёхталэ̄гыт ос ма̄нь па̄вылт о̄лнэ хо̄тпат нэ̄­пак та̄ратэ̄гыт. Каменное ос Куминское па̄влыӈ ма̄хум ань са̄ртын нэ̄пак тах ат та̄ратэ̄гыт, та̄н ӯсыӈ мир хольт аквта порат пēрияӈкве патэ̄гыт.  
Галина КОНДИНА
