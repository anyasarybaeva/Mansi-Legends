
Ханты-Мансийскат ма̄-вит ӯргалан кастыл мир­хал конференция ва̄рыглавес. Тот учёныит ко­ныпал ня̄врамыт хансум потраныл о̄с хӯнтлувēсыт. Мо̄лал ЮНЕСКО хо̄тпат ты конференция В.И. Вер­надский, учёный хум, 150 та̄лэ то̄влын кастыл тав намēтыл намтысаныл. О̄йка о̄лме сыс ма̄ ос то̄румыт о̄лнэ са̄всыр тэ̄лат та̄ра-паттыс ос наука ма̄гыс са̄в рӯпата ва̄рыс.
Ань ты ва̄рмалит о̄вылтыт мо̄т учёныит о̄с потыртэ̄гыт. Тувыл ма̄ янытыл о̄лнэ мирув ма̄-витув ӯргалан урыл та̄нки о̄с номсуӈкве пат­сыт. Ма̄кēв ань сыстамыг о̄ньщуӈкве ат ке патылӯв, ётыл ма̄н юи-па̄лувт самын пат­нэ ня̄врамыт лю̄льсаӈ о̄луӈкве патэ̄гыт тах. Ня̄врамытн ты о̄вылтыт ва̄тихал потыртаӈкве э̄ри. Ань экология урыл та̄н хумус ханищтаӈкве э̄рēгыт, образованият рӯпитан кӯщаит аквъёт номсахтасыт.
Анатолий Захлебный, Российский академият экологический образо­вание ма̄гыс пуӈктотнэ хум, ла̄выс: «Учёны­ит ва̄тахкем та̄л аквъёт номсахтэ̄гыт, хумус лылыēп, ма̄-витэ сыстамыг хультуптаӈкве ро̄ви. То̄ва мирыт сэ̄иӈ ма̄т, тунра манос хара ма̄т о̄лэ̄гыт. Ка̄сыӈ мир такви ма̄тэ̄т о̄луӈкве ханьщувлас ос ма̄-витув ӯргалым о̄ньщитэ. Ань та̄н аквтох о̄лнувыт ке, мо̄т ма̄ныл ёхтын ма̄хмыт ханищтанувыт, та̄н са̄в та̄лын сака ёмас по̄льса э̄лаль тотнувыт».
Ханищтап ос ма̄ньлат ма̄хум Департа­ментыт кӯщаиг о̄лнэ нэ̄ Антонина Урсу-Ар­хипова потыртас: «Ты таквс школатыт ма̄нь ня̄врамыт ма̄гыс ха­нищтан хо̄тпанув щар о̄выл урокытыт ма̄вит ӯргалан урыл тах потыртэ̄гыт. Ань ка̄сыӈ ня̄врам такви самын па­тум ма̄тэ э̄руптаӈкве па­тытэ ке, тав мо̄т ма̄ о̄с ӯргалытэ».
Японияныл ёхталам нэ̄ Йоко Мошизуки ла̄выс: «Ам ос ня̄врам ы т н л а̄ в ē г у м , х у­мус та̄н о̄лнэ ма̄в ань ёмасыг ва̄руӈкве вēрмияныл. Ка̄сыӈ э̄лумхо̄лас ма̄ньта̄гыл вос номсахты, о̄лнэ̄тэ сыс тэ̄лата̄л вит ул вос со̄сы, на̄й лампочкат наска̄ссыг ул вос постэ̄гыт, порыс хо̄т-а̄ти ул вос па̄хвты. Туп акв-кит хо̄тпа ты ма̄нь тэ̄лат ва̄рнэ̄ныл юи-палт ма̄-витув мат­кем сыстамыг ēмтнув, ос ка̄сыӈ хо̄тпа тох ке ва̄рнув – ма̄кēв са̄в та̄лын со̄тыӈыг хультнув».
Стефани Ходж ЮНИ­СЕФ образование тар­мыл рӯпитан нэ̄, йиль­пи щё̄питым проектыт урыл потыртас. Ма̄ яны­тыл о̄лнэ мирыт ма̄в ӯргалаӈкве акван вос юрщхатэ̄гыт ос акван вос нё̄тхатэ̄гыт. Югра ма̄вт экология урыл хосат та̄гыл са̄в потыртэ̄гыт, ёмас тэ̄лат ва̄рēгыт. Таима̄гыс ань мирхал конференция тыт ва̄рыглавес ос са̄в ма̄хум акван-хо̄нтхатыгласыт, та̄нки халанылт аквъёт рӯпитан щирыл потыр­тахтасыт.
