

	А̄с-угорский институтт библиотека колнакт Андрей Семёнович Тарханов хансум нэ̄паканэ суссылтан выставка рӯпитаӈкве о̄вылтахтас. Та библиотекат рӯпитан нэ̄квет А. Тарханов стиханэ ёт манхурип нэ̄пакыт о̄ньщēгыт, пуссын суссылтаӈкве пинсаныл. 

	Мӯй ма̄хум ёхталасыт, ма̄н тув о̄с во̄виньта̄лвесӯв. 

	Светлана Динисламова поэтув урыл татем ёмас ла̄тӈыт ла̄выс, о̄йка ма̄-витув сака э̄руптытэ, ка̄сыӈ йӣв манос лӯпта тавēн татем нё̄тнэг сусхаты. Ка̄сыӈ ла̄тӈēт тав туп ма̄тēв, йӣванув, лӯптанув янытлыянэ. 

	Мария Кузьминична Волдина о̄с тув ёхталас, тэ̄н Андрей Семёновичил педучилищат ханищтахтам та̄ланэ̄н номылматсы̄г, татем та потыртасы̄г. Хумус та̄н вēщкат хо̄тпаг яныгмаӈкве ханищтавēсыт, нэ̄мхуньт мо̄т э̄лумхо̄лас пормасэ а̄лмаяӈкве ул вос номсысыт, ул вос тӯлмантасыт. Та̄наныл ханищтам хо̄тпаныл сака ёмасыт о̄лсыт. Та̄н а̄гит-пыгыт та̄нти ня̄враманыл хольт э̄руптасаныл. Ань ул таима̄гыс тамле ка̄ркам яныгпа̄ла ма̄хум ма̄н халувт о̄лэ̄гыт. 

	Выставкат нэ̄пакыт халт акв яныг хури ка̄саласлум, тот Андрей Семёнович Еремей Даниловичил аквъёт по̄слым о̄лэ̄г. Та хурит тэ̄н иӈ ма̄ньлат хумыг, а̄танэ̄н щаклиӈыт, сас рущ маснутыл масхатым о̄лэ̄г. Ань тэ̄н яныгпа̄лаг ēмтсы̄г, тамле хури сунсыглаӈкве ёхталам ма̄хмытын сака пӯмыщ о̄лыс. 

	Ма̄ньщи поэтув хансум нэ̄пакыт иӈ э̄тпостем суссылтаӈкве патавет. То̄ва та̄ратам о̄выл нэ̄паканэ мо̄т библиотекат э̄рыӈ а̄тимыт, таима̄гыс ӯст о̄лнэ ма̄хум тув ялуӈкве во̄вавет, нё̄тнэ ла̄тӈыл хансым стихыт вос ловиньтэ̄гыт. 

	 

	Галина Кондина
