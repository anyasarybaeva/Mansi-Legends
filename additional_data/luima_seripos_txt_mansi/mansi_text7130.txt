
Ты таквс Россия янытыл ма̄хум нэ̄пак та̄ратасыт, са̄всыр мирколытын кӯщаит ос думатын депутатыт пēриясыт. Ань округ Думан пēриим ма̄хманув ма̄нь таквс э̄тпос са̄тыт хо̄талт о̄выл щёс акван-атхатыгласыт, та̄н о̄выл сапра̄нияныл ты о̄лыс. 
Тув ат партиятныл депутатыт ликмысыт. Тот о̄лум нила партият коныпал «Российская партия пенсионеров за социальную справед­ливость» округ Думавт рӯпитаӈкве паты.
Округ Дума кӯщай пēриян э̄лы-па̄лт сапра̄ни щар янгыг о̄лнэ депутат тав о̄вылтытэ, ты Еремей Айпин тав потыртаӈкве па­тыс. Ōвлэ̄т Денис Кор­не­ев, избирательный комис­си­ят кӯщаиг о̄лнэ хум, ла̄­тыӈ ла̄выс. Денис Стани­славович пēриим депута­тыт наманыл ло­винь­та­санэ ос ла̄выс, округ мир ма̄гыс ёмас рӯпата вос ва̄рēгыт. 
Сапра̄нин округ кӯщай нэ̄ Наталья Комарова ёхталас, тав мирн пēриим ма̄хум о̄с янытласанэ, ла̄выс, та̄н правительства ёт акван-нё̄тхатым вос рӯпитэ̄гыт. Тох рӯпатаныл молях э̄лаль лакви. 
Э̄лаль депутатыт Борис Хохряков кӯщаиг паттын ма̄гсыл нэ̄пак та̄ратасыт ос пуссын тав ма̄гсылэ номтаныл патыс. Борис Сергеевич ань нила та̄лн кӯщаиг о̄с та паттувес. 
Дума кӯщай ва̄ӈын хо̄тпаг пēриявēсыт – Еремей Айпин, Наталья Западнова ос Владимир Семёнов. Та юи-па̄лт пус­сын депутатыт комите­тытн ла̄кква-уртхатсыт, хо­тьют хумус рӯпитаӈ­кве паты. Колнакытын ми­насыт ос ка̄сыӈ комите­тыт, комиссият щё̄стем потыртасыт. 
Сосса ма̄хум Ассам­блеян нила хо̄тпа пēрия­вēсыт, ты кӯщаиг Еремей Айпин, ва̄ӈын хумыг Руслан Проводников ос нас депутатыг Александр Новьюхов, Василий Жуков. 
Тувыл акв ювле яныг колнакн сапра̄нин мина­сыт, тот титыт сапра̄ния­ныл ва̄рыгласыт ос Совет Федерациян миннэ де­путат та̄нти халанылт пēриясыт. 
Александр Новьюхов наме ла̄ввес ос депутатыт пуссын нэ̄пак та̄ратасыт, таве э̄лаль та паттыса­ныл. Александр Вячеславо­вич Москван мины, тот рӯпитаӈкве паты. Тав хультум мандат-нэ̄паке мо̄т депутатын тах миве. Ос хотьют паттаве – нэ̄­ма­тыр ла̄тыӈ ат ла̄выг­ла­вес. Хотты мо̄т хо̄тпа ань сосса мир Ассамблеят рӯпитаӈкве тах та паты. 
Газета ловиньтан ма̄х­манув улпыл номсэ̄гыт, депутатыт пуссын Дума па̄лыл олныл ойтавет. Ос насати тох ва̄рмаль ат о̄лы, са̄выӈпа̄лэ мо̄т ма̄т рӯпитэ̄гыт ос та̄нти рӯ­патанылт олн сэ̄лэ̄гыт, Думат рӯпитанэ̄ныл ма̄г­сыл олныл ат ойтавет. 

Михаил Сердюк, «Справедливая Россия» партияныл о̄лнэ хум ма̄хманэ̄н ла̄выс, мо̄та­ныт о̄с вос олнта̄л тот рӯпитэ̄гыт, тувыл туп Дума кӯщай ос тав ва̄ӈын хо̄тпанэ вос ойтавет. 
Ос депутатыт номта­ныл ат патыс, олн ойтта̄л рӯпитаӈкве ат ка̄сащēгыт, ат таӈхēгыт. Ань Дума па̄лыл са̄тхуйплов депу­тат олныл ойтуӈкве пата­вет, та̄н мо̄т ма̄т рӯпитаӈ­кве ат патэ̄гыт. Пус­сын аквъёт тув налыман нупыл нёлолов депутат пēриим о̄лы. 
Та хо̄тал газетат ос журналыт ва̄рнэ ма̄хум ма̄гсыл хансым са̄ккон то̄ва ла̄тӈанэ мощ мо̄т­нув щирыл хасвēсыт. Юи-о̄выл та̄лытыт ня̄вра­мыт мāгсыл ханты ос ма̄ньщи ла̄тӈыл журнал­ыт ва̄ра­вет. 
Ты кастыл общест­венный связь департа­ментныл субсидия-олн грант хаснэ щирыл майлаве, ос тот та орга­низацият ты олн виӈкве вēрмысыт, хотъ­ютыт акв реестрын хансым о̄лэ̄гыт. Ань таима̄гыс са̄ккон мощ пēнтвес, ты реестрын ат хансым организацият о̄с ты олн виӈкве вос вēрмысыт.   
Галина КОНДИНА
