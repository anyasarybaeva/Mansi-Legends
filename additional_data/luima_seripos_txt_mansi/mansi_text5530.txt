
2020 та̄л ма̄нь таквс э̄тпосэ̄т Россия ма̄ янытыл ка̄сыӈ хо̄тпа ловиньтаве. Ты тэ̄ла тох намаявес: «Всероссийская перепись населения-2020». Ты э̄тпос о̄выл хо̄талэ̄т департамент общественных и внешних связей ХМАО-Югры колт ля̄ххал тотнэ ма̄хум акван-атыглавēсыт. О̄влэ̄т Москва ӯст рӯпитан яныг кӯщаит ищхӣпыӈ ут хосыт потыртасыт, тувыл округув янытыл пуӈктотнэ ма̄хум ла̄тыӈ ла̄всыт.
 
Россия государ­ствен­ный статистика тэ̄ла палт пуӈктотнэ хум Павел Малков ла̄вме щирыл, мо̄тыт та̄л ма̄н ма̄в янытыл тамле пере­пись китхуйпловит щёс ēмты. Ты тэ̄ла «О Все­российской переписи населения» са̄ккон щи­рыл ва̄рыглаве. Россият о̄лнэ мир ка̄сыӈ лов та̄л акв щёс ловинь­та̄лаве. Юи-о̄выл пере­пись 2010 та̄лт о̄лыс. Ань ты лов та̄л сыс 40 мил­лион арыг йильпи матыр ēмтыс (э̄лумхо̄ласыт са­мын патсыт ос а̄тимыг ēмтсыт, нэ̄т-хумит акван-минасыт ос киттыг-минасыт, то̄ват мо̄т ма̄н ва̄нтлысыт). 
Ма̄ янытыл мо̄т госу­дарстват та̄нти ма̄х­маныл о̄с акваг ловинь­тыяныл. Мо̄тыт та̄л ООН (Организация Объе­ди­нённых Наций) щирыл, тамле перепись 80 э̄лы хо̄н ма̄т ва̄раве. 
Югра ма̄хум потыр вос щё̄питэ̄гыт
Тувыл Валерий Михай­лович Ярлов потыртас, тав Тюменский область, ХМАО-Югра ос Ямал янытыл статистика тэ̄ла палт кӯщай ва̄ӈын хумыг о̄лы:
- Ханты-Мансийский округ – Югра ма̄т 1 миллион 700 со̄тыра ляпатем хо̄тпа о̄лы. Округт 16 ӯс, 24 са̄вит яныг па̄выл (рущ щирыл ла̄вавет – посёлки городского типа), 9 район ос 155 па̄выл. 
Округт то̄ва па̄влыт сака э̄лынт о̄лэ̄гыт, тот о̄лнэ ма̄хум мус ёхта­х­таӈкве сака та̄рвитыӈ – ты 118 па̄выл, 66 со̄тыра хо̄тпа тот о̄лы. Перепись тэ̄ла щё̄питан ма̄хум ты па̄влытн тах во̄ртур ос сӯкыр э̄тпосыг порат ялэ̄гыт, ка̄сыӈ хо̄тпа потре нэ̄пакын хансы­яныл. Ос щар ва̄тал ма̄т о̄лнэ ма̄хум яныгпо̄ль э̄тпосныл ва̄т са̄грапнал э̄тпос мус кинсуӈкве патавет. Ты тэ̄ла ва̄рнэ мир товлыӈха̄пыл, ма̄­шинал ос моторха̄пыл яласаӈкве патэ̄гыт.
На̄н ма̄н янытыл ты тэ̄ла палт губернатор нэ̄ ва̄ӈын хо̄тпатэ Геннадий Бухтин тав пуӈктоты. Тавēн са̄в э̄лумхо̄лас нё̄туӈкве паты – ӯс ман па̄выл кӯщаит, ка̄ркам хо̄тпат, ма̄ньлат а̄гит ос пыгыт.
Ань ка̄сыӈ ӯст манос па̄вылт ӯсхулыт наманыл пуссын та̄ра-паттавет, ка̄сыӈ кол номер вос о̄ньщи. Па̄влыӈ манос ӯсыӈ хо̄тпа мори ул вос кинсаве, о̄лнэ колэ̄т та̄ра вос хо̄нтаве. 

Мори китыглаӈкве ат патавēв
Хо̄тпа нас китыглаве, рӯпиты манос ханищ­тахты, рӯпата олн сэ̄лы манос пенсия олнло̄мт выг. Манах солко̄ви вуйлы, ты урыл китыг­лахтуӈкве ат патэ̄гыт. Перепись хосыт таи та̄ра-паттаве, ань хо̄тпа хотыл олныл ёхтаве – рӯпиты манос государство па̄­лыл нё̄тумта̄лаве. Ма̄к таи, ма̄хум хоты ла̄тӈыл потыртэ̄гыт. Рущ ла̄тӈыл потыртэ̄гыт те, хо̄т по­тыр­тэ̄гыт – мирыӈ ма̄т манос юн ты ла̄тӈаныл о̄с суйты. Ща̄нь ла̄тыӈ урыл о̄с китыглахтэ̄гыт.
Ты тэ̄ла хумус мины, 2020 та̄л ва̄т са̄грапнал э̄тпосэ̄т ущ та̄ра тах паты. Потрыт аквта щё̄с ловиньтаӈкве хунь вēрмавет. 2021-2022 та̄лыг сыс ущ ёмащакв акван-атавет.    
Перепись тэ̄ла хосыт пуссын та̄ра-паты – Россият манах хо̄тпа о̄лы, манхурип обра­зо­вание о̄ньщēгыт, ща̄нь ла̄тӈаныл ва̄ганыл ман а̄ти, ювле хультум лов та̄л сыс манхурип йи­льпи ва̄рмалит ква̄л­та­паптувēсыт, маныр ос воссыг ат э̄ри, ёрувлаӈкве патвес, тувыл манах хо̄тпа нусаг о̄лы манос щёлыӈ, мо̄т ма̄н ва̄нтлум хо̄тпат, рӯпитан ос ха­нищ­тахтын, пенсият о̄лнэ ма̄хум. Пуссын ты о̄вылтыт ма̄н перепись тэ̄ла оигпан порат ва̄ӈкве тах патэ̄в.
 

 
