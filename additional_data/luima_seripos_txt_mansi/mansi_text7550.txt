
Ты та̄л я̄ӈк нāтнэ э̄тпос 21 хо̄талныл лӯпта э̄тпос 10 хо̄талэ мус округ янытыл XIX «Спасти и сохранить» нампа ма̄-вит ӯргалан тэ̄лат ва̄равет. 
Округ мир­кол кӯщаит 32 са̄всыр ва̄рмалит щё̄­питасыт. Ты урыл ля̄ххал тотнэ ма̄­хумн ма̄-вит ӯр­галан колт кӯщай ва̄ӈын хум Алек­сей Ковалевский ос мо̄т кӯщаит потыртасыт. 
Ва̄р­нэ тэ̄ланыл рущ ла̄т­ӈыл «Изменение климата – вызов XXI века» намтым о̄лы, ос тув щё̄питан тэ̄лат «Стабильный кли­мат – здоровая планета» ля̄­галан ла̄тӈыл ма̄хум ма­тыр-а̄ти пӯмщалаӈкве во̄вавет. 
Ань са̄всыр ханищта­пыт, суссылтапыт, касылыт округ янытыл ва̄­равет ос та ма̄хум та̄нки халанылт ищхӣпыӈ ут хосыт тах ва̄йхатэ̄гыт ос потыртэ̄гыт. Тох Нижневартовск ӯст са̄в ма̄ныл акван-атхатыглам ма̄хум «61 параллель» нампа форумт рӯпитасыт. 
Ханты-Мансийск ӯст «Ал­лея выпускников» щё̄­питāлвес ос тот школа а̄стлам ня̄врамыт мӯй­лысыт. 
Тувыл ты та̄л Г.Ф. Бух­тин ка̄стыглан ма̄гыс ра­диомарафон акция о̄выл­тавес. О̄йка 2010-2020 та̄лыт сыс округ кӯ­щай ва̄ӈын хумыг о̄лыс ос ма̄-вит ӯргалан ва̄рмалит ак­ваг уральтым о̄щсанэ. 
Округт о̄лнэ ня̄врамыт сыресыр касылыт кассыт, та̄н ка̄тыл хурит по̄слы­сыт, ма̄нь кинат ва̄рсыт, стихыт ловиньтасыт. Та̄н ётаныл мо̄т ма̄т о̄лнэ а̄гирищит ос пыгрищит юрщхатасыт. Ань та̄н рӯпатаныл пуссын сунсавет ос лӯпта э̄тпост э̄т касылт но̄х-патум хо̄т­пат мӯйлупсал мивет. 
«Спасти и сохранить» нампа телефестивальн та̄нки по̄слум ма̄нь ки­наныл Малайзия, Индия, Турция ос мо̄т са̄в ма̄т о̄лнэ ма̄хум кēтсыт. То̄ват Ханты-Мансийскан мӯй­луӈкве ёхтэ̄гыт тах.
Ты хо̄талыт сыс ня̄в­рамыт ат э̄рнэ нэ̄­пакыт, э̄люм сулья алат, кēр­ло̄мтыт акван-атуӈк­ве вēрмēгыт. Ма̄хум та̄нки о̄лнэ ма̄нанылт порсыт хот вос атыяныл, кол по̄ханыл ос ӯсхулыяныл хот вос сыстамтыяныл.

Тамара Мерова
