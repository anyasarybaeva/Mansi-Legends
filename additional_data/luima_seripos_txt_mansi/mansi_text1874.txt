
Анна Никитична Самбиндалова Сума па̄вылт  1928 та̄лт самын патыс. Колхоз ва̄рнэ порат ма̄нь па̄вылквет о̄лнэ ма̄хум пуссын Кульпасн рӯпитаӈкве ва̄нтлуптавēсыт. Анна Никитична ща̄няге-а̄щаге о̄с тув ва̄нтлысы̄г. А̄гирищ хӯрум та̄лэ туп то̄влыс, оматэ хотталь щалтыс. А̄ще Ло̄пмус па̄вылныл мо̄т нэ̄ тотыс. 1939 та̄лт Володя а̄пщитэ самын патыс. Война о̄вылтахтам порат Анна Никитична туп 13 та̄л янытыг о̄лыс. Та та̄рвитыӈ пора урыл ань ты мус ёмащакв номитэ.

	- О̄влэ̄т ловиньтаӈкве ос хансуӈкве хаснэ хум хо̄тпат хо̄нтлаӈкве тотвēсыт. То̄нт ам иӈ ня̄врам, школат ханищтахтасум. Хум хо̄тпанув  войнан пуссын хунь минасыт, па̄влув  рӯпитан ма̄хум та̄л хультыс. Нэ̄ хо̄тпат ос ма̄н, ма̄нь ня̄врамыт, са̄всыр рӯпата ва̄рсӯв. То̄нт а̄щум каӈке Михаил о̄с хо̄нтлаӈкве минас. Троица ӯсныл пищма ос хури кēтыглас. Тот пӯльницат пусмалтахтас. Хурит хансыс: «Ам ос рӯмам». Ты хури а̄гимн ань хо̄т иӈ о̄ньщитэ. Та юи-па̄лт воссыг нэ̄матыр аты кēтыглас, Москва ӯс ляпат ёл-щё̄питавес. 

	1944 та̄лт ам са̄т класс а̄стласум. Няхлаӈ, Кимкъясуй ос мо̄т па̄влыӈ а̄гит Ханты-Мансийск ӯсн ханищ-тахтуӈкве кēтвесӯв. Кульпасныл юрт а̄гим Ульяна Оманова  ёт мēнккемēн о̄лсумēн. Тувыл «Шлеев» на̄иӈха̄п ёхтыс, Ханты-Мансийск ӯсн та тотвесӯв. Училищат кӯщаиг Величко о̄йка  о̄лыс. Хо̄нтлым сакватавес,  тувыл ла̄глэ хот-яктувес. Ла̄гыл та̄л юв та кēтвес. Училище кӯщаиг ӯнттувес. Ханты-Мансийск ӯст о̄лмувт, ля̄ххал хӯлыслӯв, Победа ēмтыс. Ма̄хум пуссын хот-ща̄гтсыт, ма̄н а̄гит та лю̄ньщēв, мувиньтэ̄в, та манарēв. Ӯст яныг салют ва̄рыглавес, тамле тэ̄ла тай ам аты ва̄щинта-слум. Ханищтахтын та̄л оигпас, ювле о̄лнэ па̄вылн та минмыгтасӯв. Тувыл Ханты-Мансийск ӯсн воссыг ат минасӯв.  Величко о̄йкав ма̄навн тай ӯриянэ, телеграмма та кēты, хансы, а̄гит ханищтах-туӈкве ёхтэ̄н. Атяв мо̄т нэ̄тэ хотталь щалтыс, ам юн Володя а̄пщим ёт  хультсум, рӯпитаӈкве патхатасум. Война холам порат хум хо̄тпа о̄с мощща, рӯпитан хо̄тпа а̄тим. Ам совхозт рӯпитасум, Люлюкары па̄выл нупыл нор са̄груӈкве ялантасум.  Ма̄хум са̄всыр па̄влытныл рӯпитаӈкве тув кēтыглавēсыт. Та ма̄т ёмас тарыг йӣвыт яныгмасыт. Юрт а̄гим ёт та̄л тот рӯпитасмēн. 

	Туи порат ёхтыс, ювле па̄вылн минуӈкве щё̄питахтасмēн. Тувыл о̄йка ёхтыс, ла̄выс: «Нэ̄н тыт хультэгы̄н, нор Ха̄льӯс нупыл на̄тылтаӈкве патэгы̄н». Кӯщай палт ха̄йтсумēн, ла̄вимēн, таяныт нор-ка̄паит на̄тылтаӈкве ё̄рыл ат товлавемēн. Ювле та та̄ртвесамēн.

	Со̄пак, мо̄т маснут о̄с а̄тим. То̄нт яныг планыл хансавēв, таквсы  я̄ӈк на̄тнэ мус толгēв, со̄пак ат о̄ньщēв, со̄въява̄ил витын щалтэ̄в. Витэ тай такем по̄лям, о̄влэ̄т ла̄глагум э̄рттум нас котаравēг. Тувыл хунь ла̄глагум по̄лявег, нас то̄рыгтаӈкве о̄вылта-вем. Таяныт хӯлп ва̄тан хартым ка̄тагум о̄с нас тувка̄ртэ̄г. 

	Акв порат Ня̄хщамво̄льныл таса̄вит пыгыт рӯпитаӈкве ёхтысыт. Та пыгыт халт Самсон о̄лыс. Аквъёт рӯпитым ва̄йхатсумēн. 1950 та̄лт во̄ртур э̄тпост хӯрум щислат итипа̄лаг ам палтум ёхтыс, ла̄выс: «Холытан «Шлеев»  Ня̄хщамво̄ль па̄выл нупыл мины, щё̄пи-тахтэ̄н, аквъёт минымēн. Ам а̄тямн нэ̄матыр ат ла̄всум, тох оясум. «Шлеев» ёхтыс, ма̄хум пуссын та̄лсыт, ам о̄с молях тув щалтапасум, Самсон а̄нум тӯйтыстэ. А̄тям ты ва̄рмаль урыл хӯлыстэ, на̄лми ва̄тан  ёхтыгпас. На̄иӈха̄пн та̄лыс, а̄нум кинсым та ха̄йтыгты, та ро̄ӈхи: «Нюра, наӈ хо̄т о̄лэ̄гын, юв минэ̄н». А̄нум аты хо̄нтыстэ, па̄г та ва̄глыс.  Тох Самсон 

	а̄нум Ня̄хщамво̄ль па̄вылн та тотыстэ. 

	«Шлеев» Няхлаӈ па̄вылн пӯхталас. А̄тям урыл акваг номсым, па̄г ва̄глуӈкве тахсум, ювле минмыгтаӈкве кусыгласум. Самсон а̄нум ювле минуӈкве ат та̄ртыстэ. Тувыл а̄тям такви ам палтум ёхталас. Ма̄нь ха̄пыл са̄т хо̄тал акв тӯпыл товыс. Ёхтыс, ам нупылум ат кантлыс, нас ла̄выс: «Минасын ке, о̄лэ̄н, пуста̄гыл туп вос о̄лсына». Воссыг нэ̄матыр ат ла̄выс. 

	 

	Анна Никитична ос Самсон Васильевич 60 та̄л аквъёт о̄лсы̄г. Са̄т ня̄врам янмалтасы̄г. О̄йкатэ а̄тимыг ēмтыс, Анна Никитична Ху-люмсӯнт па̄вылн Татьяна яныг а̄гитэ палт ва̄нтлас. 

	Ма̄н, редакцият рӯ-питан ма̄хум, Анна Никитична Победа хо̄тал кастыл янытлылӯв, са̄в ёмас, сымыӈ ла̄тыӈ тавēн кēтэ̄в. Ня̄врамыг о̄лмēт, ка̄ркамыг са̄в рӯпитас, мо̄т хо̄тпат ёт Победа ма̄гсыл са̄в ё̄р пиныс. Ма̄ньщи э̄ква ёт потыртамум, ам таве китыгласум:  «Труженик  тыла» нам о̄ньщи ман а̄ти. Тав а̄гитэ Татьяна ювле ла̄выс: «Ща̄нюм тамле нам ат о̄ньщи. Ма̄хум ла̄вēгыт, са̄всыр нэ̄пакыт акван-атуӈкве э̄ри. Акваг рӯпитым, са̄всыр яныг нам урыл ат номсахтас. Мо̄т ма̄хум хольт ка̄ркамыг рӯпитас». 

	Людмила Алгадьева 

	 
