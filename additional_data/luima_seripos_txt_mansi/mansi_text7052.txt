
Во̄ртур э̄тпос юи-о̄выл хо̄таланэ̄т Ханты-Мансийск ӯст «То̄рум Маа» музейт рӯпитан ма̄хум ня̄врамыт во̄рыӈ ма̄т о̄луӈкве ханищтасаныл. Ты тэ̄ланыл ма̄ньщи ла̄тӈыл намаясаныл – «Таксар махум», рущ щирыл «Крепкие люди». Ма̄нь ма̄хум тув ка̄сыӈ туи во̄виньта̄лавет. 
Школат ханищтахтын а̄гирищит-пыгрищит музей кант, во̄рыӈ ма̄т, ат хо̄тал ханищтахтасыт – во̄рн тотыглан хӯнтмил щё̄питасыт, а̄ращ па̄лт­сыт, парщин хасап ӯнтты­сыт, ӯйхул алыщ­лапыт ос са̄сныл а̄ны-са̄ныт ва̄р­сыт.

Музейт научный сотрудникыг рӯпитан хо̄нтаӈ ма̄ньщи хум Анатолий Брусницин ла̄выс:
– О̄выл хо̄тал ня̄вра­мытн музей урыл потыр­тасув, тыт о̄лнэ колыт, сӯмъяхыт, суныт, ха̄пыт ос мо̄т пормасыт та̄нанылн суссылтасув. Тувыл рюк­зак-хӯрыг щё̄питасыт, маныр ёт виӈкве э̄ри, ос маныр во̄рт щар ат э̄р­мыглы. Во̄рыӈ ма̄т хот ул вос тыпēгыт, лё̄ӈх хумус кинсуӈ­кве э̄ри, та маныр, ханищ­тасанув.

Та юи-пал хо̄талытт парщин хасап ӯнттысув, тувыл алыщлапыт ос са̄с­ныл а̄ныса̄ныт ма̄щтыр­ласув. Акв яныгнув а̄ны­са̄нув тӣвырт а̄ращ ва̄тат ща̄й па̄йтсув.
Хум китыгласлум, ань йис ня̄врамыт матыр ва̄руӈкве ха̄сэ̄гыт – ёр­гащлахтуӈкве манос хӯл алыщлаӈкве? Анатолий Николаевич ла̄выс:
– Ма̄н хунь та̄н яныта­ныл о̄лсув, ат китыглахта­сув, тыгле ман тувле ялэ̄гум. Нас ла̄всасув, ам хӯл алыщлаӈкве минэ̄гум, няслуӈкве, манос лэ̄сыт уральтаӈкве. Щё̄пита­пахтэ̄в, во̄рн та минэ̄в, щēранка ос касай ёт выгув, а̄ращ па̄лтуӈкве ха̄ссув. Ань ня̄врамыт щар нэ̄матыр ва̄руӈкве ат ха̄сэ̄гыт, нāй пēламтаӈ­кве пилэ̄гыт. Юн касай ос щēранка ка̄тын виӈкве ат та̄рта­вет, ома-а̄тяныл пилэ̄гыт, ань ня̄врам ул вос пēлаве, ул вос котыр­тахты. 

Ма̄нь­та̄гыл матыр вос ёргащ­лэ̄гыт, яктэ̄гыт, та̄­наныл юн ханищтаӈкве э̄ри, то̄нт пуссын ва̄ӈкве, ха̄суӈкве патэ̄гыт.     
