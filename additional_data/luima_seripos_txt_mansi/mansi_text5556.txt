
Ха̄льӯс район Тэ̄к па̄вылт пēс та̄гыл ма̄щтыр ма̄хум о̄лэ̄гыт, ка̄тыл матыр-а̄ти ва̄руӈкве пуссын ха̄сэ̄гыт. Хум хо̄тпат суныт, ма̄ньха̄пыт, алыщлапыт ва̄рēгыт, нэ̄т – а̄пат ос са̄всыр а̄ныса̄ныт ма̄щтырлэ̄гыт, маснут ю̄нтэ̄гыт, сакныл сыре-сыр пормас хартэ̄гыт, сэ̄тапыл хорамыӈ щулкиныт сагēгыт. 
Та̄н халанылт акв сака ма̄щтыр нэ̄ о̄лы – Галина Михайловна Курганова. Таве тӯяг Ягримт ва̄слум, тот нэ̄т пēс щирыл тур­ло̄пс хартуӈкве ханищ­тахтасыт. Ётылнуве, лӯпта э̄тпост, тав Ханты-Мансийск ӯсн ёхталас, тыт а̄па ва̄рнэ ма̄хум халт щаквщис. 
Галина Михайловна о̄л­упсатэ урыл ки­тыг­ласлум, матыр-а̄ти ка̄тыл ва̄руӈкве хо̄т ханищ­тахтас. Нэ̄ тох потыртас:
– Омам ма̄щтыр нэ̄ о̄лыс, янгыщ совныл матыр-а̄ти ю̄нтыс. Сӯ­мъяхувт тав ва̄рыглам сахиянэ ань тыхо̄тал мус о̄лэ̄гыт. Сакныл турло̄пс ос пальсак хартыс. Ханты супыт ю̄нтыс, па̄квпалыл ва̄рсанэ. Яныг увщим, Татьянам, супыт о̄с ак­ваг ю̄нты. Ма̄ньта̄гыл номи­лум, омам са̄с хальптыс, тувыл хансат щуртыс. Ам ань о̄с тав хольтэ са̄с­ныл са̄всыр хусапсовыт щё̄питэ̄гум, ты тэ̄лам сака э̄руптылум. Хунь а̄па ва̄рнэ семинарн во̄в­вēсум, ам татем ща̄гтсум. 
Тыт ань ам ётум лов­мантем а̄ги а̄па ю̄нтэ̄гыт. Тэ̄к школавт кружок о̄лы, тот матыр-а̄ти ма̄щ­тырлэ̄в – сакныл тур­лопсыт ос пальсакыт хартэ̄в, хорамыӈ щул­киныт сагēв. Ань ос а̄па ва̄руӈкве атхатасув. Ам а̄па хосат ю̄нтыгласум. Школавт нас суссылтан ма̄гыс ма̄нь а̄пат, ёнгын а̄пат ва̄рыгласув. Тамле яныг а̄па ю̄нтуӈкве хосатта̄гыл кос тахсум.

- Галина Михайловна, наӈ хо̄т яныгмасын?
- Тэ̄к па̄вылт 1947 та̄лт самын патсум, тот яныгмасум. О̄выл классытт па̄влумт ханищ­тахтасум, э̄лаль Ха̄льӯст ханищ­тахтасум. Тувыл Миасс ӯсн минасум, тот геологоразведочный тех­никум а̄стласум, 1970 та̄лт. Техник-геофизик нампа диплом-нэ̄пакыл май­вēсум. Та порат Союз о̄лыс, ам Узбекистан ма̄н рӯпитаӈкве кēтвēсум. Экспедиция колув Таш­кент ӯст ӯнлыс. Кызыл­кум ос Каракум пустыняг янытыл яласасӯв, нё̄рт рӯпитасӯв. 
Тот хум ва̄рсум, о̄йка­мēнтыл о̄лнэ колыл май­весамēн. Кит пыг о̄ньщиг­ласмēн, яныг пыгмēн иӈ ма̄ниг о̄лме порат хотталь щалтыс. Ташкент ӯст ва̄т нупыл ат та̄л о̄лсум. Хунь Союз ла̄кква-патыс, мēн пыгум ёт амти ма̄мн йисмēн, 1994 та̄лт. 
Тэ̄к школат география ханищтым са̄в та̄л рӯпи­тасум, тувыл пенсиян минасум. Пыгум наме Дмитрий, институт а̄ст­лас. Ань о̄с Тэ̄к па̄выл школат рӯпиты. Кол­та̄глыӈыг ēмтыс, э̄ква­тэ̄нтыл а̄ги-пыг янмалтэ̄г. Ксюша а̄гитэ̄н «А̄с ай ёх» (Дети Малой Оби) ханты ансамблит э̄рги. Ярослав ос Влади­с­лав юрт ня̄вра­магēн атыт классыт ханищтахтэ̄г. 
Ам а̄тям Михаил Андреевич Но­вью­хов яныг хо̄нтын ялыс, Ленинград ӯс ляпат сакватавес, юв ёхтыс. Омам Екатерина Семё­новна, а̄ги о̄парищ наме Рябчикова о̄лыс. Тэ̄н нёлолов ня̄врам янмалтасыг. 
О̄пам Андрей Семё­нович нила пыганэ ос кит а̄гияге так­тēт ян­малтасанэ. Ня̄вра­манэ̄н иӈ ма̄нит  о̄лсыт, щащē­квам хотталь щал­тыс. Нила пыг пуссын хо̄нт­луӈкве вуйвēсыт, туп а̄тям юв ёхтыс. Тот хо̄т госпитальт операциял ва̄рвес, акв ла̄глэ а̄тим о̄лыс, кēр протезыл щё̄питавес. Хунь юв ёхтыс, йӣвныл кӯпнит протез ма̄щтырлас, та мат та̄рвитыӈ кēр утэ арыгтаптыстэ. 
А̄тям Ӯй йӣквнэ э̄рыг са̄в ва̄с, тӯлыглап порат э̄ргыс. Яныг хо̄нт урыл ханты э̄рыг ва̄рыс, татем сымыӈ, ялпыӈ ла̄т­ӈытыл нё̄тумтаме. Ам «А̄с нэ̄» ансамблит э̄ргē­гум, то̄ванакт а̄тям э̄рге э̄ргилум. 
Ань потрумēн та оигпас. Галина Михайловна нёмса э̄лумхо̄лас, хо̄тпа нупыл сымыӈ нэ̄кве. Пус ка̄т, пус ла̄гыл вос о̄лы,  са̄в пормас ка̄тыл вос ма̄щтырлы, ма̄ньлат ма̄хум вос ханищты.    
     
