
Рēтыӈ ю̄свой э̄тпос 21 щислат ща̄нь ла̄тыӈ янытлан мирхал хо̄тал о̄лыс. Округувт ты хо̄тал кастыл «Фронтальный диктант» нампа тэ̄ла ва̄рыглавес. Ма̄ньщи, ханты ос ё̄рн ма̄хум Юрий Вэлла хансум «У заброшенных гнездовий» нампа потре диктантыг хассыт. Ты ва̄рмаль «Родной язык – это Родина» намаим о̄лыс ос ма̄-вит ӯргалан кастыл щё̄пита̄лвес.

	Соссаӈ ма̄хум хӯрмит щёс акван-атхатыгласыт, о̄выл щёс потыр-охса хансуӈкве та̄н 2015 та̄лт акван-во̄выглавēсыт. Тох ань таи ма̄гсыл ва̄рыглаве, округувт о̄лнэ мощщаг хультум мирыт та̄нки ща̄нь ла̄тӈаныл ул вос ёрувлыяныл ос ня̄враманыл потыртаӈкве вос ханищтыяныл.

	Ты та̄л округ янытыл 544 э̄лумхо̄лас диктант хансуӈкве ка̄сащасыт. 12 ӯсыт ос районыт о̄лнэ ма̄хум ёхталасыт. Соссаӈ хо̄тпат ос Санкт-Петербург ӯст, Свердловский область Ивдель ӯст ос Германия мо̄т хо̄н ма̄т Мюнхен ӯст ма̄ньщи ла̄тӈыл потыр хассыт.

	Ха̄льӯс районт о̄лнэ соссаӈ ма̄хум о̄с ка̄сыӈ та̄л потыр хансуӈкве акван-атхатыглэ̄гыт. Ты та̄л Юрий Вэлла потре 89 э̄лумхо̄лас тот хассыт. Фольклорный центрыт рӯпитан хо̄тпат Ха̄льӯс ос Хулюмсӯнт па̄вылт о̄лнэ ма̄хум акван-атыгласаныл. Ань ты центр А̄с-угорский институт нупыл ловиньтахты.

	Та кол кӯщаиг Любовь Васильевна Кашлатова рӯпиты. Тав ла̄выс, Ха̄ль-ӯст ос Хулюмсӯнт па̄вылт 42 э̄лумхо̄лас ща̄нь ла̄тӈыл потыр хансуӈкве ёхталасыт, та̄н халаныт 19 ма̄ньщи хо̄тпа ос 23 хантыт о̄лсыт.

	Хулюмсӯнт па̄вылт лов ма̄ньщи нэ̄ диктант хассыт. Ха̄льӯст онтолов ма̄ньщи хо̄тпат ёхталасыт. Ягрим па̄вылт о̄лнэ ма̄хум пēс йис ва̄рмалит э̄лаль тотнэ колн во̄выглавēсыт. Тот нёлолов ма̄ньщи ос хо̄т ханты хо̄тпат потыр хассыт. Ты тэ̄ла Саранпа̄вылт ос Тэ̄к, Кульпас па̄влыгт о̄с ва̄рыглавес, тот о̄лнэ ма̄хум музей-колн ос ня̄врам ханищтан колн потыр хансуӈкве ёхталасыт.

	Клавдия Васильевна Койнова Ха̄льӯст пēс йис ва̄рмалит э̄лаль тотнэ колт рӯпиты. Ща̄нь ла̄тӈыл потыр ка̄сыӈ та̄л хансы. Тав ла̄выс, Юрий Вэлла потре ма̄ньщи ла̄тӈыг толмащлавес, таи ма̄гсыл тавēн диктант хансуӈкве мощ та̄рвитыӈ о̄лыс. Ос ла̄выс, ма̄ньщи, ханты ос ё̄рн ма̄хум халт писатель-хо̄тпат о̄с о̄лэ̄гыт. Та̄н ща̄нь ла̄тӈыл ёмас нэ̄пакыт хассыт. Ты ма̄хум нэ̄паканылт тамле потыр кинсуӈкве э̄ри. То̄нт ма̄ньщи, ханты ос ё̄рн ма̄хум пуссын та̄нки ща̄нь ла̄тӈыл потыр ёмащакв хансуӈкве тах патэ̄гыт.
