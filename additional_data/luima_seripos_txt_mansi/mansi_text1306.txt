

	Манах щёс Ханты-Мансийскан ёхталэ̄гум, ӯсув акваг нё̄тнэ̄г та ēмты. Ам ханищтахтамум порат студентыт о̄лнэ ӯс о̄вылт щар во̄р о̄лыс. Ханищтахтын ма̄хум ма̄гыс ат накпа ат о̄лнэ коланыл э̄лыл та на̄ӈксыт.  Ань тай таса̄вит та яныт кол-капаит та ӯнттымат, хот-тыпуӈкв ро̄ви. 


		Нэ̄пак та̄ратан хо̄тал ӯс кант ё̄мыгтасум, йильпи ӯнттым колытыл о̄щатахтыгласум. Тох ялгала̄лым, ӯс кан котиль ха̄ль щахылн ёхтысум. Хуньт о̄лум нас ха̄ль ща̄хыл тох та ва̄рапиме. Ня̄врамытын ёнгасан та са̄вит са̄всыр ёнгын ма̄: та сып, та тя̄тьтялахтын ма̄, са̄всыр ха̄хталахтын ха̄ӈхылтапыт, нас ӯнлахо̄лнэ ӯнлын ма̄т. 

		Ма̄н ханищтахтамувт ха̄ль ща̄хыл та̄ра нас лё̄хъяс о̄лыс. Ань тай та па̄ӈхвит а̄хвтас лё̄ӈх. Ха̄ль щахыл котильт ма̄нь тур-во̄х ва̄рим, тур-во̄х кӣвырн кēрас ло̄мт, та кēрас  мувал ты ма̄т о̄лнэ са̄всыр ӯйхулыт ва̄римат:  во̄рто̄лно̄йка, со̄рп, кит са̄лы, хӯрум ха̄йтнут, во̄р пӯрщ, ращ. 

		Тувыл са̄всыр нё̄тнэ вит со̄схатнэ ма̄т, рущ щирыл – фонтаныт, ня̄врамыт тахсан паровозикыт, са̄всыр нё̄тнэ каруселит о̄лэ̄гыт.  Ма̄хум такем  са̄в. Тот сунсыглахтым кол-ала ӯиӈ  «Дерево дружбы» по̄хын ёхтысум. Хорамыӈыг масхатым клоуныт такем поргащлэ̄гыт, йӣквēгыт. 

		Ӯсыт о̄лнэ са̄всыр дополнительное образование ханищтан ма̄хум ва̄рнэ рӯпатаныл суссылтасыт, организацият, ма̄хум ма̄гыс ёнгын предпринимателит,  са̄всыр  учрежденият.  Ты халт «Лылыӈ со̄юмт»  рӯпитан хо̄тпат о̄с о̄лсыт, лӯпта а̄канит, тарыг па̄кв а̄канит, ма̄нь то̄р а̄каняквет хумыс ва̄равет, суссылтасыт.  «Юный натуралист» нампа станция ӯйхуланыл суссылтасыт. Ты халт са̄всыр атыӈ утыт тыналавēсыт. 

		Ма̄хум ӯщлахтын хо̄тал рӯпитам наканыл порсыг ат минас, са̄в хо̄тпа ня̄врамыӈ та̄гыл тот ё̄мыгтасыт, ӯщлахтасыт. Хотьютын матарыг ханищтахтын ва̄рмаль мӯстыс, э̄лаль ты ма̄хмыт палт ханищтахтуӈкв ялантаӈкв патэ̄гыт. Тох ты ӯст о̄лнэ са̄всыр ва̄рмаль суссылтаве.

		 

		Анна Алгадьева

		 

 
