
Рēтыӈ ю̄свой э̄тпос 21 хо̄талэ̄т ща̄нь ла̄тыӈ янытлан мирхал хо̄тал о̄лыс. Ты кастыл Ханты-Мансийск ӯст «Язык – душа народа» нампа пӯмащ тэ̄ла ва̄рыглавес. 
Ӯст са̄всыр мирныл о̄лнэ ня̄врамыт ма̄ньщит ос хантыт урыл са̄внув вос ва̄гыт, ханищтап ос наука департамент ос культура департаментыт рӯпитан кӯщаит тамле э̄рнэ ва̄рмаль щё̄пита̄л­сыт. 
То̄нт А̄с-угорский институтыт, «То̄рум Маа» музейт, Творчество колт, А̄с-угорский театрыт, «Лылыӈ союм» нампа колт рӯпитан хо̄тпат акв яныг колт атхатыгласыт ос ня̄врамытын та̄нки рӯпатаныл урыл потыр­тасыт. 
Акв ма̄т са̄ӈквылтапыл са̄ӈквылтаӈкве, йӣквуӈ­кве ханищтавēсыт, мо̄т ма̄т са̄всыр ёнгилыл ёнгалтавēсыт, хӯрмит ма̄т ня̄врамыт са̄лы сун ӯлтта поргысыт, кассыт.
«Лӯима̄ сэ̄рипос» ос «Ханты ясаӈ» газетагт рӯпитан хо̄тпат о̄с тув во̄выглавēсыт. Ханты хум Владимир Енов такви хансум нэ̄паканэ сус­сыл­тасанэ ос ня̄врамытн мо̄йтыт мо̄йтыс, стихыт ловиньтас. 
Ма̄ньщи газетат рӯпи­тан нэ̄ Галина Кондина акв лильпи тэ̄ла урыл тот ла̄тыӈ ла̄выс. Ты та̄лныл ма̄н ханты ос ма̄ньщи газетагувт хаснэ потра­нув турсуил хансуӈкве о̄выл­тасанӯв. Газетавт ка̄­сыӈ номерт са̄тахтем потрыт ща̄нь ла̄тӈыл ловинь­тыянӯв ос «Ханты Манси Мир» ло̄псыт ищ­хӣпыӈ ма̄н ва̄риянӯв.  
Ловиньтан потранув хо̄т хӯнтлуӈкве ро̄ви, Галина Рудольфовна ня̄врамы­тын тот суссылтас. Тав ла̄выс, ща̄нь ла̄тӈув ул вос со̄ймыс ос э̄лаль тотнэ ма̄гсыл ма̄н ты рӯпата ва̄рилӯв. Ка̄сыӈ э̄лум­хо̄лас потранув ищ­хӣпыӈ ма̄т хӯнт­луӈкве ань вēрми. 
«Ханты ясаӈ» газетат рӯпитан нэ̄ Людмила Гурьева «Ханты мо̄йтыт» лильпи нэ̄пак ня̄врамытн суссылтас. Людмила Тихоновна тох ла̄выс: 
– Ханты газета 67 та̄л сыс та̄ратаве, ма̄ньщи газета «Лӯима̄ сэ̄рипос» рēтыӈ ю̄свой 11 хо̄талэ̄т 35 та̄лэ то̄влыс. «Ленин пант хуват» нампа газета о̄выл номер 1957 та̄лт  яныг таквс э̄тпос 1 щислат та̄ратавес, ётыл «Ханты ясаӈ» намыл намаявес. 
Ань газетат рӯпитан хо̄тпат «Ленин пант хуват» 1950-1970 та̄лыт сыс хансым мо̄йтыт акван-атсаныл, рущ ла̄тӈыл толмащласаныл ос нэ̄пакыг ва̄рсаныл. Ты рӯпата ханты газета 65 та̄лэ то̄влын кастыл щё̄питасыт. Нэ̄пак та̄ра­тан ма̄гсыл округ Дума депутат Еремей Айпин олн та̄стыс. Мо̄йтыт ня̄в­рамыт ма̄гсыл хасвēсыт. А̄с-угорский институтыт рӯпитан нэ̄ Наталья Жеман­ская хурит тув по̄слас.  
Людмила Тихоновна ня̄врамытын ханты ос рущ ла̄тӈыл мо̄йт мо̄й­тыс. 
Та юи-палт «Лӯима̄ сэ̄рипос» ма̄ньщи газетат рӯпитан нэ̄ Людмила Теткина «В мире сказок и легенд» нампа ня̄врамыт ма̄гсыл ва̄рыглам касыл урыл ла̄тыӈ ла̄выс. 
Мо̄лты та̄л а̄гирищит-пыгрищит сосса мирыт мо̄йтаныл, пēс потраныл ёмащакв ловиньтасыт ос ты урыл акв ло̄псын хаснэйӣвыл манос ōль­пыл нила манос кит хури акв по̄хыт по̄слысыт. Ос  акв-кит ла̄тыӈ ма̄ньщи манос ханты ла̄тӈыл тув хассыт. Рущ ла̄тӈыл ты хурит «комиксыг» ла̄ва­вет. 
То̄нт округ янытыл ма̄ньщи ос ханты ня̄вра­мыт пуссын аквъёт 104 по̄слум хурит ма̄навн кēтсыт. Та̄н халанылт 14 ня̄врам но̄х-патсыт. 
Ня̄врамыт «Э̄тпос ос Хо̄тал» мо̄йт ма̄ньщи ос рущ ла̄тӈыл ловиньтаве­сыт. Ос ты мо̄йт щирыл та̄нки «комиксыг» ла̄внэ хурит по̄слуӈкве ханищ­тахтасыт. 
Людмила ТЕТКИНА
 
