

	Тагт я̄ палытыл пēс та̄гыл ма̄ньщит о̄лэ̄гыт. Ань о̄лнэ Хулюмсунт па̄выл  ӯнлын ма̄т  В.Н. Чернецов тыт яласаме порат хӯрум о̄лнэ кол туп о̄лум. Война э̄лы-па̄лт са̄всыр а̄рталит, колхозыт ва̄руӈкв патвēсыт, ма̄хум  колыӈ-лӯтыӈ та̄гыл акван-ва̄нтлуптавēсыт. 


		Ха̄ӈласам  па̄выл та порат яныг па̄выл о̄лыс, са̄в ма̄хум Хулюмсунтын ва̄нтласыт. Йильпи нор мори са̄груӈкв ат та̄ртвēсыт, о̄лум коланыл тыг ёт на̄тылтасаныл.  Па̄выл янгыг ēмтыс. Тувыл 1958 та̄л порат звероферма ва̄рвес. 1973 та̄лт Компрессорный  станция ӯнттувес, рущ па̄выл ва̄рвес, о̄лнэ колыт ӯнттувēсыт. 

		Мо̄лты рущ па̄влыг, ма̄ньщи па̄влыг халэ̄н вēрыстакем о̄лыс. Па̄влыг халт такем ёмас во̄р о̄лыс, матхурип пил туп а̄тим о̄лыс, па̄кв яныгмас.  Ань  тот пӯльница ӯнттувес. Йильпи колыт ӯнттувēсыт, па̄влыг  акван-ёхтысы̄г. Па̄выл пӯльницаныл а̄лгаль ма̄ньщи па̄влыг ла̄ваве, пӯльницаныл ло̄ӈхаль рущ па̄влыг о̄лы.  Хунь матыр янытлан хо̄тал ēмты, ма̄хум акван-атхатэ̄гыт, ялпыӈ хо̄тал ва̄рēгыт. 

		Ты холам та̄лт Ха̄льӯс ēр ма̄ (район) 90 та̄лэ то̄влыс, тувыл округ хо̄тал аквта ляпат о̄лыс, ты ма̄гсыл ишкола актовый зал колнакт ма̄н, па̄влыӈ ма̄хум, ос ня̄врамыт концерт ва̄рыгласӯв, ма̄хмыт акван-атыгласӯв. Ва̄им, ты ва̄рмаль кастыл са̄ртын та̄гыл щё̄питахтасӯв. Йӣквтаныт, э̄ргыт ханищтасӯв. 

		Нина Николаевна Гадебская ма̄хум хӯнтлан ма̄гыс суссылтан номерыт хансыс, такви хансум кит стихотворенияге ловиньтасаге, такем нё̄тнэ̄г «Та̄гт ва̄тат» э̄рыг э̄ргыс.  

		Са̄в ня̄врамыӈ нэ̄квēг  Марина Александровна ос Оксана Алексеевна Алгадьевыг такем са̄в э̄рыг  э̄ргысы̄г, йӣкв йӣквсы̄г. Акв йӣквтан « Хӯл алыщлан ма̄хум урыл» пыгагēн ёт  йӣквсы̄г. Максим ос Дима иӈ кос ма̄ниг, такем ты ма̄щтырыг, сома со̄лиӈыг  толыг хартэ̄г. Такем ёмщакв йӣквсыт. 

		Ам ос ня̄врамыт ёт «Хумыс ма̄таприщ ялы-мины» мо̄йт ханищтасӯв, тувыл ма̄хум э̄лы-па̄лт ёнгыслӯв, ма̄ньщи ла̄тӈыл потыртаслӯв. Коля Алгадьев ма̄таприщ э̄рыг ла̄тӈанэ щирыл такем ёмщакв э̄ргыстэ. 

		Пыгрищит хум йӣквыл йӣквсыт, та̄н иӈ ма̄нит, о̄выл нак ущты йӣквсыт. Тахольтыл Серёжа Пуксиков ёхталас, тав янгыгнуваг о̄лы, 7 классыт ханищтахты,  йӣквуӈкв такем ха̄сы. Пыгрищит тав юи-па̄лэн о̄лтумтахтасыт, хотьют хумыс тэ̄лы, та поргēгыт. 

		Яныг пыгагув Максим Адин ос Денис Попов ты торыг ат а̄стысы̄г, классыт халт футболыл ёнгысы̄г, таима̄гыс ёхтуӈкв ат вēрмысы̄г. 

		Надежда Константиновна Маслова э̄кват йӣквыл йӣквыс, тав Мария Сергеевна Мерова йӣквтан но̄х-ханищтастэ, тащирыл э̄рыг то̄тап хӯнтлым та йӣкви. 

		Са̄ӈквылтан хо̄тпа ат о̄ньщēв, са̄всыр диск кинсэ̄в, аппаратура тотэ̄в, тувыл та хосытыл  тув хӯнтлым, хотум та йӣквēв, хӯталтахтыглэ̄в.  Ма̄ньщи поэтув Ю.Н. Шесталов хансум «Миснэ» стихотворение пуссын аквъёт э̄ргыг э̄ргыслӯв. 

		Мария Тихоновна Двинянинова такви хансум стихотворениятэ ловиньтас. Хумыс о̄влэ̄т ма̄ньщит сытам во̄рт о̄лсыт, тувыл газовикытн ёхтувēсыт. Ам тав стихотворениятэ  ёл-хансыслум, номсэ̄гум, ловиньтаӈкв пӯмащ паты. Тыт хумыс ва̄рмаль о̄лыс, тащирыл хансым о̄лы: 

		 

		МО̄т хурип О̄лупса

		 

		Лӯи ма̄т, па̄ль во̄р, 

		хара во̄р кӣвырт

		О̄лсыт-хӯлсыт 

		соссаӈ мир.

		Са̄всыр о̄лупса 

		о̄лыгла̄лас,

		Са̄всыр о̄лупса ювле 

		хультыс.

		Ёмас, лю̄ль пуссын 

		о̄лыс,

		Ань ос йильпи о̄лупса 

		ёхтыс…

		 

		«Тамле о̄лупса, ань та 

		ēмтыс

		Маныр хо̄тал мус ма̄н 

		о̄лыкев?» –

		О̄йка э̄кватэ нупыл 

		ла̄ви, –

		Тымус э̄лаль хотталь 

		сунсы.

		Сунсы, вертолёт 

		тыламлы.

		 

		«Кēлыгт … тай, маныр 

		о̄хтыртаве…

		Та рущ сунн… ӯлумт тох 

		ат сунсылтаве

		Ты маныр тамле 

		ēмтыс? 

		Манос о̄лы?

		Манос мирув китхал 

		патыс?»

		Хумыс вēрми юн 

		ӯнлуӈкв

		Ма̄тэ-витэ со̄мпгалтан 

		яныг о̄йка,

		Потыр-ля̄ххал 

		кинсуӈкв минас…

		 

		Хоса-ва̄ти о̄йка 

		минас,

		Аквматэ̄рт рӯма 

		нэ̄глыс

		Газовикыг ла̄внэ 

		хум.

		 

		Потыр-ля̄ххал 

		та̄ра-паттын ма̄гыс

		Яныг о̄йка 

		китгалахтуӈкв патыс.

		«Ты хартаве 

		газопровод

		Хильтал во̄р ос кēлгыт 

		ӯлтта.

		Патэ̄гын машинал 

		яласаӈкв!

		Лувын хот э̄ри 

		ёрувлаӈкв!

		Цивильныиг тыт 

		пуссын ēмты».  

		 

		О̄йка нупыл  рущ хум 

		ла̄ви:

		«Газ тыгыл э̄лаль 

		хартуӈкв 

		Лё̄ӈхыл э̄ри 

		пӯнсуӈкв,

		Ма̄нь па̄влыт ӯсынн 

		ёхыттаӈкв».

		Тамле ля̄ххал хӯлме 

		юи-па̄лт

		Юв та о̄йка та̄лматас…

		 

		Юрткве, наӈ ул 

		ка̄нсамлэн,

		Пуӈкын но̄х-ӯрим 

		о̄ньщēлын.

		Маныр ёмас 

		о̄лнэ ка̄с

		Э̄лы хо̄талт 

		ма̄нав ӯри!

		 

		Ань тыг мус май 

		хотталь минуӈкв 

		Лё̄ӈхын хӯрмах хо̄тал 

		мины.

		Тыгыл э̄лаль ӯнтэн 

		вертолётын,

		Хоталь э̄ри 

		тотыгпавен.

		Пуссын то̄рум ма̄гыс, 

		ро̄щил та̄л 

		Лё̄ӈх ос рӯпат 

		ва̄рнэ сыс

		Тамле щунил мощ 

		щуньлэ̄в,

		Тамле о̄лупсал 

		мощ о̄лэ̄в!

		 

		Со̄ль, та порат олн та̄л вертолётыл тыглата̄луӈкв ро̄выс.

		Потрум иӈыт оигпи. А̄гирищанув о̄с такем ёмщакв «Пил ва̄тнэ а̄гит» тан йӣквсыт.Тувыл акв рущ йӣквтан йӣквсыт. Па̄влыӈ ма̄хум ка̄тыл ва̄рум пормасаныл суссылтан ма̄гыс тотыгласаныл, хо̄ӈха тыналаӈкв ка̄сащас, тыналасаныл. 

		Концертув а̄стум юи-па̄лт ос Ня̄хщамво̄льн ялум ня̄врамыт, хумыс тот яласасыт, маныр ва̄щинтасыт – потыртасыт. Тамле хо̄талытн рущ ма̄хманув о̄с ёхталэ̄гыт, ма̄ньщи  ва̄рмалит пӯмщалэ̄гыт. Мо̄т та̄л номсэ̄в, па̄влыӈ ма̄хум халт ма̄щтыр хо̄тпат, ма̄щтыр ка̄ткēныл ма̄гыс матыр мӯйлупсал ва̄руӈкв.

		Потрум та а̄стыс.

		 

		Анна Алгадьева 

		Хурит Хулюмсунт па̄выл ма̄хум ос ня̄врамыт по̄слым о̄лэ̄гыт.

 
