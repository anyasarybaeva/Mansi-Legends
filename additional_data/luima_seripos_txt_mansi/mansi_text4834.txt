
Хурит по̄слым сосса хо̄тпат «Югра многонациональная» о̄лум форумт ёмас рӯпата ва̄рнэ̄ныл ма̄гыс янытлавēсыт. 
Ты хурит Фёдор Никитин по̄слым о̄лы. Тав оматэ ёт Нижневартовск ӯст «Тор-Най» сосса ма̄хум акван-атхатыглан ос ханты йӣквыт, э̄ргыт э̄лаль тотнэ ма̄гыс центр хосат ва̄рыс. Ань ты тэ̄лат э̄лаль тотыянэ, ты коныпал тав сосса ма̄хум ма̄гыс хансым са̄кконыт уральты, са̄всыр проектыт щё̄питы. Тав ань янытлан нэ̄пакыл майвес. 
Светлана Сенгепова, Лянтор ӯст о̄лнэ нэ̄, мо̄т ӯсытныл ос па̄влытныл ёхталам хантыт ос ма̄ньщит ёт «Этномода» касылт кассыт. Тот са̄всыр мирыт нё̄тнэ маснутаныл суссылтасыт. Ань ма̄н сосса ма̄хманув пēс та̄гыл о̄щнэ маснутанув массыт ос мо̄т ма̄хум халт кассыт. Таима̄гыс та̄н я̄нас янытлан мӯйлупсал майвēсыт. 
Анна Изюмова, Урай ӯс нэ̄, ӯст о̄лнэ «Югра лылыēп» орга-низацият рӯпитан ма̄хманэ ёт проектыт щё̄питасыт ос тыт та̄наныл вуянтасанэ. Акв проектэ щирыл – янге-ма̄не, са̄всыр мирыт пуссын акван-нё̄тхатым рӯпитаӈкве тах патэ̄гыт. Та̄н ань о̄выл местал майвēсыт. 
