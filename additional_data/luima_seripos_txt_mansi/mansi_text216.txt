
Мо̄лал «Спасти и сохранить» нам­па акция оигпас. Тот маныр ёмас тэ̄лат ва̄рвēсыт ос э̄лаль хумус рӯпитаӈкве патэ̄гыт – ты ва̄рмалит урыл журнали­стытн губернатор ва̄ӈын хум Сергей По­лукеев, ма̄-вит ӯргалан Департаментыт кӯщай хум Борис Костюхин ос ма̄-вит осэ уральтан эксперт-нэ̄ Виктория Кравцова потыртасыт.
Ня̄врамыт ма̄-витув ӯргалаӈкве сака ёмщакв нё̄тэ̄гыт. Ка̄сыӈ ēмт са̄в ня̄врам йӣвыт ӯнттэ̄гыт, порсыт акван-атыя­ныл, та̄нки порс мори ат па̄хвтэ̄гыт ос аквта щи­рыл о̄луӈкве яныг хо̄тпат ханищтэ̄гыт. Мо̄лты та̄л Сургут ӯс по̄хат дачат о̄лнэ ма̄т ня̄врамыт ма̄вит ӯргалан урыл хан­сым нэ̄пак-ло̄мтыт ос порс атнэ хӯрыгсовыт ма̄хумн майласыт. Та па̄сныл ма̄хум порсаныл хо̄т-а̄ти па̄хвтуӈкве ат патсыт ос та̄нки о̄лнэ ма̄наныл ёмщаквēг хотщё̄питасаныл. Нижневартовск ӯс нупыл ма̄шинал яласан лё̄ӈх хосыт са̄в ма̄т па̄ртло̄мтыт тӯщтувēсыт, тот хансым о̄лы: «Ты ма̄ ма̄нь ня̄врамытн сыстамтавес!» Ань та юи-па̄лт, со̄ль, ты лё̄ӈх палытэ̄т щар сыстамыг ēмтыс, тот нэ̄мхотьют воссыг порс ат па̄хвты.
Акция ва̄рыглым сыс Югра янытыл ань 76 со̄тыра ӯльпа ос лов со̄тыра лӯптаӈ йӣв ӯнттувēс. Телефести­валь о̄лум порат Ки­тай, Австралия, Но­вая Зеландия ос США ма̄ныл о̄выл щёс мӯй ма̄хум ёхталасыт. Тувыл ма̄-во̄й но̄х-винэ ма̄т рӯпитан хо̄тпат III эколог Съёзд тыт ва̄рыгласыт. Тыт яныгса̄ткем хо̄тпа акван-хо̄нтхатыгласыт о с с а̄ в с ы р т а̄ р в и т ва̄рмалит урыл потыр­тасыт.
«Спасти и сохра­нить» нампа акция тэ̄лат округ коныпал мо̄т ма̄т ва̄рыглавет тах. Ань ты акция щирыл ма̄хум Ямал ма̄т, Коми респу­бликат ос Свердловский областит рӯпитаӈкве патэ̄гыт.
