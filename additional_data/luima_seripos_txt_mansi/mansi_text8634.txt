
Тамле ёмас ла̄тыӈ пēс порат о̄лум мӯтраӈ ма̄ньщи ма̄хманув ты ла̄выгласыт. Ань ты йист яныгман ня̄вра­мыт ма̄н ща̄нь ла̄тӈув вос ханищтыяныл, ты миннэ та̄л сыс са̄в пӯмыщ потыр-о̄хсат, пēс мо̄йтыт ня̄врамыт ма̄гыс хансуӈкв патыянӯв. 
Ты щирыл та̄наныл пӯмщалаӈкв патыянӯв. Ос оманылн-а̄тянылн тох ла̄вēв, ма̄ньщи ла̄тӈыл хансым мо̄йтыт, потыр-охсат ня̄врамытн вос ловиньтыяныл, вос толмащлыяныл. Ты э̄лы-па̄л нэ̄глум «Лӯима̄ сэ̄рипос» газетавт ма̄н ма̄ньщи э̄тпосыт наманыл хассанӯв, манрыг та̄н тох ла̄вавет. Ань ос са̄т хо̄таланэ намыт хансыянӯв.
Са̄т хо̄таланув намыт
Пēс порат ма̄хманув са̄т щирыл о̄лсыт. Рущ ма̄хум са̄т хо̄талыт тох ла̄вияныл – «неделя». Ма̄н ма̄хманув ос тох ла̄выгласыт – «са̄т». Ка̄сыӈ хо̄тал я̄нас нам о̄ньщис. Ань яныгман ня̄врамыт ща̄нь ла̄тӈув ат ва̄­ганыл, юн оманылн, анēкванылн ман щащēкванылн ты ла̄тӈытн вос ханищтавет.
Са̄т о̄выл хо̄талэ – понедельник;
Са̄т титыт хо̄талэ – вторник;
Са̄т хӯрмит хо̄талэ – среда;
Са̄т нилыт хо̄талэ – четверг;
Са̄т атыт хо̄талэ – пятница;
Са̄т хо̄тыт хо̄талэ – суббота;
Са̄т пуӈк хо̄тал – воскресенье.
 
Морахсам нэ̄рищ (мойт)
Акв ма̄т Морахсам нэ̄рищ о̄лы. Тав ня̄ль ӯнттыс. Ня̄льн лэ̄ӈын патвес. Морахсам нэ̄рищ лэ̄ӈынныл сахи ва̄рыс, ва̄й ва̄рыс. Лэ̄ӈын нё̄выль тав юв-тэ̄стэ, лэ̄ӈын пуӈк кон-тотыстэ, тот пиныстэ. Тох Морахсам нэ̄рищ о̄лыс.
Аквматнакт тав палтэ кит о̄йкаг ёхтысы̄г. Морахсам нэ̄рищ тэ̄н нуплэ̄н ла̄ви:
- Нэ̄н сар тыт мощ о̄лэ̄н, ам кон ялэ̄гум, ӯй пуӈк юв тӯлэ̄гум.
Тав кон ква̄лыс. Лэ̄ӈын пуӈк юв тӯлыстэ, на̄лув па̄йтыстэ. Пӯтэ а̄стыс, нё̄выль хӯныстэ, ос тэ̄ӈкв патсыт. Тэ̄сыт, а̄стысыт, тувыл хумыг ёл-хуясы̄г.
Морахсам нэ̄рищ лэ̄ӈын сов сахи тэ̄натэ̄н мистэ. Хумыг номсуӈкве патсы̄г:
- Хотьютамēн Морахсам нэ̄рищ нэ̄г тоты?
Тувыл алхатуӈкв патсы̄г. Э̄л-алалтахтасыг. Морахсам нэ̄рищ щама ё̄масавес.
Хумыг юв та минасыг. Ань та щунēг, ань та хӯлэ̄г.
Э̄ква-пыгрищ
Э̄ква-пыгрищ а̄квэ̄кватэ̄нтыл о̄лэ̄г. О̄лыматэ̄н, апге ла̄ви:
– А̄нумн ня̄л, ё̄вт ва̄рен. Ам ня̄л па̄хвтуӈкве таӈхēгум.
А̄квэ̄ква тавēн ла̄ви:
–Кол сысн ул па̄тамтэн!
Э̄ква-пыгрищ ня̄л па̄хвтыматэ сыс номсы: «Кол сысн ня̄л манрыг па̄хвтуӈкве ат ро̄ви?» Тав ня̄л кол сысн та лыстэ. Ня̄лэ палт миныматэ сыс Порнэ вēтраӈ та̄гыл нэ̄глыс. Тав Э̄ква-пыгрищ вēтран пиныстэ, такви кол па̄лн та тотытэ. Порнэ колн хунь ёхтуӈкв патсыг, Э̄ква-пыгрищ вēтраныл ёл та порыгмас. Ёл-порыгмас, а̄кве палт юв та ха̄йтыс. 
Тав о̄с ня̄л кол сысн па̄хвтуӈкв та патыс. Ня̄л па̄хвтыматэ сыс Порнэ о̄ста ёхтыс. Тав сыс тармыл а̄хвтас пӯт хӯнтмыс. Порнэ Э̄ква-пыгрищ а̄хвтас пӯтн пинумтастэ, Порнэ колн тув та тотыстэ. 
Тув ёхтысы̄г, Э̄ква-пыгрищ ка̄танэ-ла̄гланэ ёл-нэ̄гсалавēсыт. Порнэ а̄гитэ, пыгрище нупыл ла̄ви:
– Э̄ква-пыгрищ но̄х ул та̄ртэлы̄н.
Такви во̄рн пил ва̄туӈкве та минас. 
Э̄ква-пыгрищ тэ̄н нупылэ̄н ла̄ви:
– А̄нум но̄х-та̄ртэлы̄н.
Тэ̄н таве но̄х-та̄ртыстэ̄н. Э̄ква-пыгрищ тэ̄н нупылэ̄н ла̄ви:
–Ань нэ̄н акван-хуēн, ам нэ̄нан тармыл са̄грапиягум.
Тэ̄н акван-хуясы̄г, сыплувагēн супыг-са̄грапавесы̄г. На̄лув пēтсаге, пӯт кӣврыт па̄йтахтасы̄г. Но̄х-ӯмыс. Акв нё̄выль а̄ны колкан котильн ӯнттыстэ, мо̄т нё̄выль а̄ны лё̄ӈх котильн ӯнттыстэ.
Такви Э̄ква-пыгрищ та минас, яныг на̄ӈкын но̄х-ха̄ӈхыс. Сунсы: Порнэ ювле ты юв. О̄выл а̄ны палт лю̄лис, ня̄врамаге нё̄выль юв-тэ̄стэ. Э̄лаль минас, колн щалтыс, мо̄т нё̄выль а̄ны юв-та̄япастэ. Тох ня̄врам та̄л Порнэ та хультыс.
Э̄ква-пыгрищ ань та о̄лы.
Ты мо̄йтыг Анатолий Гындыбин, Лӯи Няхлаӈ па̄выл пыг, 13 та̄лэ, ос Александр Анямов, Кульпас па̄выл пыг, 14 та̄лэ, 1951 та̄лт Е.А. Кузакован мо̄йтсагēн.
