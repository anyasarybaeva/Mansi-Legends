
Ты йист Россия ма̄т хӯрум прививка-тэ̄рпи коронавирус пусмалтан ма̄гыс ва̄рвес. Ка̄сыӈ хо̄тпа ты укол ва̄руӈкв вēрми. Ос мощēрт ма̄хум та̄нки лēккарытн хӯлтуӈкв тах патэ̄гыт, манырсыр уколыл вос ва̄равет. 
Тыт о̄лнэ мирув тыкос тэ̄рпиӈ уколыл тӯщтавет, ос та сыс са̄в хо̄тпа ты та̄рвитыӈ а̄гмыл та ēмтэ̄гыт. Ань юи-о̄выл э̄тпосыт сыс та̄рвитыӈыщ о̄лнэ са̄в нэ̄т ты а̄гмыл ēмтуӈкв патсыт. 
Нэ̄кве хунь та̄рвитыӈыщ о̄лы, тав алпитэ мощ ва̄г­та̄лыг ēмты. Ос акв хотты а̄гм (хо̄псы а̄гм, сым а̄гм, давление, сахарный диа­бет, пувласпи-а̄гм, са̄ӈк­ва̄хвтас а̄гм, па̄хвыӈ хо̄т­пат) – та̄н коронавирус а̄гмыл хунь ēмтэ̄гыт, та̄н сака а̄гмлахтэ̄гыт. 
COVID-19 а̄гмыл ēм­тум та̄рвитыӈыщ ōлнэ нэ̄кве, тав ущты самын патум ня̄враме ха̄хтуӈкв о̄с вēрмитэ. 
Ня̄врам хунь самын па­ты, тэ̄н оматэ̄нтыл пӯль­ницат са̄всыр лēк­карытн сака уральтавēг. Ты урыл округ мир пусмалтан де­партаментыт рӯпитан кӯ­щаит хӯлтнэ нэ̄паканылт хассыт. 
Ань округувт ка̄сыӈ хо̄­тал ты а̄гмыл са̄в хо̄тпа ēмты. Щар са̄в хōтпа Ниж­невартовск ос Сургут ӯст ēмтэ̄гыт. Акв са̄т сыс 1 сōтыра 144 хōтпа лēк­карытн пусмалтавет. 549 хōтпа хōпсыяныл лю̄лиг ēмтсыт. 
Ань са̄всыр ма̄т при­вивкат тӯщтын колна­кыт пунсавет. Ос ты ко­ронавирус а̄гм ма̄к яныг та̄рвит тоты – тав акваг мо̄т хурипаг ēмты, ань бри­танский ос индийский (тав ла̄ваве – дельта-штамм) та нэ̄глысыг. 
Ты йильпи а̄гмыл ēм­тум хо̄тпат саманыл лю̄­льсаӈ ка̄салэ̄гыт, та̄н ак­ваг а̄йтумтахтэ̄гыт, со̄р­­ганылн илямтавет. 
ВОЗ (Всемирная орга­ни­зация здравоохра­нения) тамле ла̄тыӈ ма̄ янытыл тēты – ка̄сыӈ хо̄тпа так­вина̄тэ вос ӯргалытэ, тэ̄рпиӈ уколыл вос ва̄ра­ве ос такви ӯргалахтым вос о̄лы.
Ты потыр ма̄ньщи ла̄тӈыл В. Васильева хансыстэ
