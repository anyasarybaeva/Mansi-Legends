
Ты э̄тпос са̄тыт хо̄талэ̄т «Общероссийский народный фронт» нампа организацият сапра̄ни ва̄рыглавес ос колт ӯнттын ва̄рмаль щирыл рӯпитан кӯщаит тув во̄выглавēсыт. «Жилье для российской семьи» нампа программа хумус ма̄н о̄лнэ ма̄вт рӯпиты, та урыл потыр о̄лыс.
Ты программа 2014 та̄лт Россия янытыл рӯпитаӈкве о̄вылтахтас. Кол ӯнттын департаментыт кӯщай хум Руслан Цыганенко ла̄выс, са̄всыр организацият ма̄н о̄лнэ ма̄вт тынта̄л колыт ӯнттуӈкве щар ат  ка̄сащēгыт. Ты нэ̄пак щирыл кол акв метра 35 со̄тыра солко̄ви тынэ  вос о̄лы. Та̄н са̄в кӯщай-хо̄тпат ёт потыртасыт, нэ̄мхотьют кол ӯнттуӈкве ос тувыл тынта̄лыг тыналаӈкве ат тахмаяс. Округувт о̄лнэ районыт ос яныг ӯсыт халт туп Сургутский район Белый Яр па̄вылт акв организация 174 тамле яныг колыт ӯнттуӈкве вуйхатас. Ос ты коныпал тот ханищтахтын кол, ня̄врамыт ӯргалан кол ос культура центр ӯнттуӈкве ла̄вхатас. Ты э̄лы-па̄лт ты организация, районный миркол ос округ мирколт кӯщаит ёт соглашение-нэ̄пакт пуссын хасхатсыт ос акван-нё̄тхатым рӯпитаӈкве ла̄вхатсыт. Ань Белый Яр па̄вылт 118 пēс колытыт са̄в щēмьят о̄лэ̄гыт, та̄н ма̄гсыланыл ты йильпи колыт ӯнттуӈкве о̄вылтавēсыт, тувыл хоса ман а̄ти та̄н ӯрхатуӈкве патэ̄гыт, ань нэ̄мхотьют ат ва̄г.
Сургутский район миркол кӯщай Андрей Трубецкой ты ва̄рмаль урыл тох ла̄выс. Ты соглашение-нэ̄пак щирыл округ миркол та па̄вылт кол ӯнттын ма̄ мус са̄всыр тӯрпат ос лё̄ӈх ва̄рнэ ма̄гсыл олн та̄стыглас. Ты рӯпата ань пуссын ва̄рвес, тувыл кол ӯнттын организация акв кол туп ӯнттыс, тувыл э̄лаль рӯпитаӈкве олн воссыг ат о̄ньщи. Та̄н ань мо̄т ма̄хум ёт потыртахтэ̄гыт, э̄рыӈ та̄н ты яныг колыт ӯнттуӈкве вуйхатэ̄гыт. «Общероссийский народный фронт» нампа организацият рӯпитан хо̄тпат та районт хумус колыт э̄лаль ӯнттуӈкве патавет, акваг тах уральтыяныл.
