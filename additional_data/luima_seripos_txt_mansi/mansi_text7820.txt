
Кульпас па̄вылт «Брусничка» («Сӯйпил») нампа ня̄врамыт янмалтан кол о̄лы. Туи тув щалтсасум, Елена Михайловна Томашевская тав тот пуӈктоты. Нэ̄ ла̄выс, садик школа палт тӯлвес, яныг кӯщаиг Наталья Александровна Слепцова паттувес. 2015 та̄лт та̄н йильпи садикын щалтсыт. Елена Михайловна рӯпататэ урыл тох потыртас:
– Садикын ань 72 ня̄врам яланты. Хӯрум группаг уртсанӯв – щар ма̄нь намаяслӯв «Котятки», котиль группа – «Непоседы», яныгнув ня̄врамыт ос «Звёздоч­ки». 
Хо̄т воспитателит рӯ­питэ̄гыт, ка̄сыӈ группат кит хо̄тпа рӯпитэ̄г, халэ̄нт пēнтхатэ̄г. Ня̄врамыт э̄р­гын-йӣквнэ тэ̄лан ханищ­тан хо̄тпа о̄ньщēв. Тувыл физкультура учите­люв о̄лы, хум хо̄тпа, ня̄в­ра­мыт ха̄йтыгтаӈкве ос ню̄н­са­лах­тыглаӈкве ла̄виянэ. 
Ма̄н палтув ма̄ньщи нэ̄ Альбина Митрофановна Кулешова ёхталы, а̄гири­щит-пыгрищит ща̄нь ла̄­тӈыл ханищтыянэ, ма̄нь­щи мо̄йтыт та̄нанылн ло­виньты. То̄ва мо̄йтыт ёмащакв ханищтыяныл, тувыл сценат высту­пай­тэ̄гыт – пӯмщиг тӯлыг­лахтэ̄гыт, ма̄ньщи ла̄тӈыл потыртэ̄гыт. Альбина Митрофановна ня̄вра­мытн сака ӯраве, тав ётэ та̄нанылн пӯмыщ ён­га­саӈкве, хащта̄л мо̄й­тыт-потрыт ловинь­таӈкве.
Ты коныпал нэ̄ та̄н ётаныл сакныл са̄всыр хорамсыт харты, а̄канит ос мо̄т са̄всыр ёнгилыт ва̄руӈкве ханищтыянэ. То̄ванакт ва̄рнутаныл сыре-сыр конкурсытн кēтыгла̄лыянӯв, Саран­па̄выл ос район янытыл о̄лнэ мо̄т ня̄врамыт ёт касыглэ̄гыт. Янытлан нэ̄­пакытыл акваг майлавет.
Ма̄н аквтох музей, клуб ос библиотека колыт ёт рӯпитэ̄в, халанувт план-нэ̄пак хассӯв. Та̄н ня̄в­раманув ма̄гыс са̄всыр хо̄нтхатыглапыт, суссыл­тапыт ос касылыт ва̄рыг­лэ̄гыт, ёнгалтыяныл.
– Э̄рнэ пормасыт, ён­гилыт, та маныр, пуссын о̄ньщегы̄н?
– Э̄рнэ матыр пуссын о̄лы. Интернет ут тэ̄лапам юи-па̄лт, ноутбукытыл ёвтвесӯв. Ань ос инте­рак­тивный па̄рт урыл номсэ̄в, ёвтнувēв те, тай сака ёмас о̄лнув. Ла̄вēгыт, тамле ищхӣпыӈ утыт сака тыныӈыт, номсэ̄в, хуньт э̄рыӈ сакати аквман ут ка̄тын-паттэ̄в. 
Тэ̄нут па̄йтнэ кол ма̄­гыс э̄рнэ матыр пуссын о̄лы, посхатан колнакувт автомат-ма̄шинат ӯнлэ̄­гыт. Пēринат, пасаныт ос мо̄т сыре-сыр пормасыт пуссын о̄ньщēв.
Ня̄врамыт ща̄нь-а̄ща­ныл ма̄навн о̄с нё̄тэ̄гыт, ищхӣпыӈ ут хосыт «роди­тельский чат» тэ̄лав о̄лы. Матыр ва̄рмаль осн-паты те манос китыглахтын ла̄тыӈ о̄лы, ма̄н та утув хосыт хансэ̄в, акван-по­тыртахтэ̄в. Ка̄сыӈ ома кос хоты щё̄с порат а̄нумн свониты, ам та̄наныл хӯнт­лыянум, потрамēгум, нё̄ты­янум.
– Елена Михайловна, наӈ ты рӯпатан хо̄т ха­нищтахтасын?
– Ам Тобольск ӯс ака­демият ат та̄л ханищ­тах­тасум, о̄выл классыт ха­нищтан хо̄тпа нэ̄пакыл майвēсум. Тыт о̄влэ̄т сто­рожиг рӯпитасум, тувыл младший воспитателиг, ётыл кӯщай ва̄ӈын хо̄тпаг паттувēсум. Ам ты па̄вылт яныгмасум, школа тыт а̄стласум. О̄йкам наме Алексей Валерьевич, мēн кит а̄ги янмалтымēн – акватэ 13 та̄л, ма̄нь а̄гирищмēн 6 та̄лэ, ты та̄л школан минас.
Елена Михайловна вēщкат, сымыӈ нэ̄. Такви тэ̄латэ э̄руптытэ, ня̄вра­мыт ос садикыт рӯпитан хо̄тпат урыл са̄в ёмас ла̄тыӈ ла̄выс, янытлыянэ. 
Ты я̄тил нэ̄кве пус ка̄т, пус ла̄гыл вос о̄лы, вос щуни! Кульпас ня̄врамыт ма̄гыс са̄в э̄рнэ тэ̄лат вос ва̄ри, па̄рыс тотнэ ном­танэ тэ̄лаг вос ēмтэ̄гыт!
Светлана РОМБАНДЕЕВА
