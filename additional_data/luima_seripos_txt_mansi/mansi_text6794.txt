
Ань Ханты-Мансийск ӯс «Лылыӈ со̄юм» нампа ханищтахтын колт пуссын аквъёт атса̄ткем ня̄врамыт ханищтахтуӈкве ёхталэ̄гыт. Та̄н ка̄тыл са̄всыр пормасыт ю̄нтэ̄гыт, йӣквēгыт, са̄ӈквылтапыл са̄ӈквылтэ̄гыт ос мо̄т тэ̄лат ва̄рēгыт. 
Кӯщаиг Ирина Алексан­дровна Кибкало патту­вес. Мо̄лты та̄н Технолого-педагогический колледж ёт договор-нэ̄пак хассыт, ань акван-нё̄тхатым рӯ­питэ̄гыт. 
Мо̄лал юи-о̄выл нилыт курсыт ханищтахтын са̄т студентыт та̄н палтаныл практикат рӯпитасыт. Тот та̄н ма̄нь ос яныгнув ня̄вра­мыт ёт рӯпитаӈкве ха­нищ­тавēсыт. Рущ щи­рыл ты ва̄рмаль «Педагог дополнительного образо­вания детей и взрослых» намаим о̄лыс. 

Ты ма̄ньлат а̄гит-пыгыт колледжит юи-о̄выл та̄л ханищтахтэ̄гыт. А̄стла­нэ̄ныл юи-па̄лт то̄ват округувт о̄лнэ хотты ма̄нь па̄вылн рӯпитаӈкве минэ̄гыт. Ты ма̄ньлат хо̄т­пат сосса мир о̄лнэ-хӯлнэ ва̄рмальн ань о̄с мощ ханищтавēсыт. Ня̄врамыт ёт школат манос мо̄т ханищтап колт хумус рӯ­питаӈкве, та̄н ань ёмщакв ва̄ганыл. 
Тот та̄н ханты ос ма̄нь­щи ла̄тӈыл мощ ханищ­тавēсыт. Сосса ня̄врамыт ма̄гыс урок ва̄рсыт. Тувыл ня̄врамыт ёт та̄н ка̄тыл са̄всыр пор­масыт ма̄щ­тыр­ласыт, са̄ӈ­квыл­тапыл са̄ӈквылтаӈ­кве а̄рталах­тыг­ла̄лсыт ос мо̄т са̄в э̄рнэ ва̄рмальн ханищ­тавēсыт.  

Ань «Лылыӈ со̄юм» нампа ханищтап колт Ольга Норова, Ирина Белявская, Раиса Гаври­ль­чик, Владимир Меров, Надежда Бушуева, Татьяна Хозяинова, Галина Молда­нова ос Любовь Федор­кив рӯпитэ̄гыт. 
Та̄н практикан ёхтум ма̄ньлат хо̄тпатн са̄всыр ва̄рмаль щирыл нё̄тсыт. Аквъёт ищхӣпыӈ ут хосыт рӯпата ва̄рсыт. Тувыл сосса мир ялпыӈ хо̄талыт о̄лыглам порат, о̄с пуссын тув ялантасыт. 
Ты колт ханищтахтын ня̄врамыт тот йӣквсыт, э̄ргысыт ос са̄ӈквылтапыл са̄ӈквылтасыт. Студенты­тын ты ва̄рмаль сака мӯс­тыс, та̄н ща̄гтым ханищ­тахтуӈкве тув ёхтала­сыт. Ётыл, хунь па̄вылн рӯпи­таӈкве минэ̄гыт, та̄на­нылн сосса ня̄врамыт ёт рӯпитаӈкве кӯпнитнувег паты.

Кӯщай нэ̄ Ирина Киб­кало ла̄выс: «Ма̄н палтув ханты ос ма̄ньщи ня̄врамыт коныпал мо̄т ща̄нь ла̄тӈыл потыртан ня̄врамыт о̄с ёхталэ̄гыт. Тыт атса̄т ня̄врамытныл туп ва̄тахкем са̄вит про­цент сосса ня̄врамыт ха­нищтахтэ̄гыт. 
Ань ЮНЕСКО мирхал организация 2022-2032 та̄лытт - ма̄ янытыл о̄лнэ сосса ма̄хум ла̄тӈаныл ӯргалан та̄лыг ла̄всаныл. Ты та̄л «Лылыӈ со̄юм» колт рӯпитан хо̄тпат йильпи проект щё̄питасыт. 
Рущ щирыл ты ва̄рмаль «Язык народа моего» намтсаныл. Округувт о̄лнэ мо̄т ща̄нь ла̄тӈыл потыр­тан ня̄вра­мыт о̄с тув хас­вēсыт. Ты хосыт ла̄тӈыт аквъёт э̄лаль тотуӈкве патыянӯв». 
Николай МЕРОВ
