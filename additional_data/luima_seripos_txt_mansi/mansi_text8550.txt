
Ма̄н округувт сосса ма̄хум 94 общинаныл реестр-нэ̄пакн хансым о̄лэ̄гыт, та̄н халанылт туп то̄ват ёмащакв рӯпитэ̄гыт, олн сэ̄лэ̄гыт. Та̄нанылн хумус нё̄туӈкве ро̄ви, та урыл кӯщаит ос сосса ма̄хум потыртаӈкве акван-атхатыгласыт. 
Та̄н сӯкыр э̄тпос 27  хо̄талэ̄т «Коренные народы. Окружающая среда. Нефть. Закон» нампа яныг сапра̄нин Югорск ӯсн во̄выглавē­сыт.  
Сенатор-хум Александр Новьюхов тот пуӈктотыс. Тав ла̄выс, мо̄лты та̄лныл ма̄нь таквс э̄тпосныл Россият сосса мирыт общинаныл урыл о̄лнэ са̄кконын лильпи ла̄тыӈ хасвес. 
Ань э̄лумхо̄лас туп акв общинат кӯщаиг паттуӈ­кве вēрмаве, хоты рӯтанэ ос манса̄вит по̄х хо̄тпат тав ётэ рӯпитаӈкве вēр­мēгыт, ты нэ̄пакт о̄с ёма­щакв хасвес. 
Ос та̄н та̄нки ва̄рум тэ̄нутаныл, пормасаныл э̄лаль тыналаӈкве, ял­пыӈ хо̄талыт, касылыт щё̄питаӈкве, кол ӯнттуӈ­кве ос са̄в мо̄т рӯпата ва̄рим олн сэ̄луӈкве вēр­мēгыт. Ты э̄лы-па̄лт ты са̄ккон щирыл, та̄нанылн туп хӯл алыщлым, са̄лы ӯрим, во̄раим олн сэ̄луӈ­кве ро̄выс. 
Александр Новьюхов сапра̄нит ла̄выс: 
– «Устойчивое разви­тие коренных мало­чис­лен­ных народов Севера» нампа нэ̄пакн общинат нё̄тмилыл ва̄рнэ ма̄гсыл лильпи ла̄тӈыт хан­суӈкве ань о̄с э̄ри. Ты коныпал тот рӯпитан хо̄тпат ка̄сыӈ та̄л акван-атыглаӈкве ос ханищтапыл ва̄­рыглаӈ­кве э̄рēгыт. Ань Россият акваг са̄в лильпи са̄кко­ныт хансавет, ты урыл ва̄ӈкве о̄с э̄ри.  
«Югра лылыēп» нампа общественный органи­за­ция кӯщай нэ̄ Людмила Алфёрова сапра̄нит китыглахтас: 
– Общинат ма̄хум олн сэ̄лэ̄гыт манос пēс йис ва̄рмалит э̄лаль тотэ̄гыт? Ты ва̄рмаль урыл ма̄навн ёмащакв номсахтуӈкве э̄ри, ос туп ты юи-па̄лт са̄всыр нё̄тмилыт урыл нэ̄пакын хансуӈкв. Кӯща­ит акваг ла̄выглэ̄гыт, сосса общинат олн ат сэ̄лэ̄гыт. Тувыл ӯйхул о̄щнэ ос са̄всыр тэ̄нут тэ̄пкант янмалтан предприятият о̄с акваг олныл та̄ставет. Тамле нё̄тмил та̄л ёма­щакв рӯпитаӈкве о̄с тах ат вēрмынувыт. Ам ном­сэ̄гум, общинат рӯпитан сосса ма̄хум пēс йис ва̄р­малянув э̄лаль тотыяныл, тыима̄гсыл акваг ёма­щакв вос нё̄тавет.    
Природный ресурс департаментыт рӯпитан хум Евгений Лавров ла̄выс: 
– Сосса ма̄хум про­грамма щирыл общинат олныл о̄с та̄ста­вет. Та̄н пēс йис ма̄т о̄лнэ щēмьят хольт са̄всыр техника ёв­туӈкве, колыт, па̄ртколыт, со̄мъяхыт ӯнттуӈкве ол­ныл нё̄тавет. 
2018-2022 та̄лыт сыс 8 общинат пуссын аквъёт 6 млн солко̄вил ойтвēсыт. Хӯл алыщлым рӯпитан 11 общинат аквты пора сыс 7 млн 456 со̄тыра сол­ко̄вил майвēсыт. Ты коны­пал та̄н грант-олныл касыл щирыл уртавет. 2018-2022 та̄лыт сыс 16 общи­нат но̄х-патсыт, та̄н пуссын аквъёт 56 млн солко̄ви висыт. 
Юи-о̄выл та̄лыт та̄н па̄ртыт сылнут, квадро­цикл, на̄йив сартнут ёв­тэ̄гыт ке, 50% олнаныл ювле мивет ос на̄йпос, вит ос рēг ма̄гсыл ойтнэ 50% са̄вит олнаныл ювле ойтавет. 
Ты юи-па̄лт Уполномо­ченныиг о̄лнэ нэ̄ Наталья Стребкова ла̄выс, нё̄тмил ва̄рнэ программа щирыл, о̄влэ̄т па̄ртыт сылнут ёвтуӈкве э̄ри, туп ётыл ущ компенсация-олныл ювле ойтавет. Та̄н са̄в олн ат сэ̄лэ̄гыт, тыныӈ пормасыт ёвтуӈкве олн хотыл выгыт? 
Наталья Васильевна ла̄выс, ань ты нё̄тмил ва̄рнэ нэ̄пакн ла̄тыӈ хан­суӈкве э̄ри, тыныӈ пор­мас ёвтнэ ос мо̄т нё̄тмил ма̄гсыл олныл та̄ра вос мивет.
Община кӯщаит сапра̄­нин во̄выглавēсыт, хумус э̄лаль та̄н нё̄туӈкве э̄рē­гыт, манхурип э̄рнэ са̄к­ко­ныт пирмайтаӈкве – пуссын тот китыглавēсыт.  
Людмила ТЕТКИНА
