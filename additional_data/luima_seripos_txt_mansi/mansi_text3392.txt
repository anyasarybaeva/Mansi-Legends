

	Округув янытыл Ханты-Мансийск ӯсн ёхталам ма̄ньлат хо̄тпат ос школат ханищтахтын ня̄врамыт «Югра-Классик» колт акван-атхатыгласыт. Ты ня̄врамыт школат ля̄ххалыт хансэ̄гыт, то̄ва ма̄ньлат хо̄тпат ос ань ля̄ххал тотнэ хо̄тпаг э̄лаль ханищтахтэ̄гыт. Округ губернатор Наталья Комарова та̄н ётаныл тот хо̄нтхатыглас. Пуссын аквъёт китса̄ттем са̄вит а̄ги-пыг о̄лыс. Та̄н кӯщай нэ̄ о̄лупсатэ урыл китыгласаныл.

	 


		Округ кӯщай нэ̄ ня̄в-рамытн акв пēс йис мо̄йт потыртас. Пēс порат лӯима̄т туп ӯль-пат лю̄льсыт ос ма̄хум о̄лсыт. Та̄к, яныг ӯльпат о̄лсыт, лӯи во̄тын ат сакватавēсыт, ащир-ман ат по̄лиглавēсыт. Э̄лумхо̄ласыт ос ва̄г-талнувег о̄лсыт, ащир-ма порат по̄лигла̄лвē-сыт, а̄гмыл ēмтала̄лсыт ос то̄ват порсысыт. То̄нт ӯльпат лӯи во̄т ляльт лю̄льсыт, лӯима̄т о̄лнэ ма̄хум ащирма во̄тыл лап-пантсаныл. Ты ялпыӈ ӯльпат о̄лсыт. Та̄н лӯима̄ ма̄хум э̄лаль о̄лнэ̄ныл ма̄гыс яныг нё̄тмил ва̄рсыт, ма̄хум та̄рвитаныл торгамтасаныл.

		Кӯщай нэ̄ ма̄ньлат хо̄тпат нупыл ла̄выс, та̄н о̄с аквтох о̄луӈкве вос ханищтахтэ̄гыт. Халанылт юртыӈыщ ос акван-нё̄тхатым вос о̄лсыт.

		Тувыл ня̄врамыт ки-тыглахтуӈкве патсыт. Белоярский районныл ёхталам а̄ги Анастасия Наталья Комарова ки-тыгластэ, тав ма̄ниг о̄лмēт, хотьютыг рӯ-питаӈкве номсыс. Тав ла̄выс: «Ма̄ниг о̄л-мумт, ма̄к акв хотты рӯпата нупыл номтум ат патыс. Ща̄нягум-а̄щагум потырта̄лсы̄г, хунь тэ̄н а̄нум ма̄нь порат китыгластэ̄н, ам ла̄всасум, э̄рттам полиция хо̄тпаг манос на̄й харыгтан хо̄тпаг рӯпитаӈкве тахсум. Ам номсытēмт, ул  таима̄гыс тэ̄натэ̄н тох  ла̄выгласум, а̄нум ты урыл воссыг ул вос китыгластэ̄н. 

		Ам мо̄т хо̄н ма̄т шко-лат ханищтахтасум, хунь лов класс а̄стла-сум, са̄в юрт о̄щсум. Ма̄н халувт хот ул вос тыпылтахтэ̄в, аквъёт э̄лаль ханищтахтуӈкве потыртахтасӯв. Ос ща̄-нягумн-а̄щагумн ат та̄ртвēсум. Тэ̄н ла̄всы̄г, ювле ма̄нки ма̄вн ёхтэн, тыт хо̄т таӈхēгын, тот ханищтахтэн. Ам юв ёхтысум, ос сака кантмувēсум, таима̄-гыс юи-о̄выл хо̄тал мус э̄лаль ханищтахтын ма̄гыс э̄рнэ нэ̄пакыт ат мисанум. Ща̄нягум-а̄щагум са̄йттал а̄ла ты патсы̄г. Ос тувыл экономика, органи-зация, строительство щирыл ханищтахтуӈк-ве патсум. Ётыл, ты ханищтахтам тэ̄лам рӯпатамт сака э̄рмыг-лас».

		Акв а̄ги Яна Пыть-Ях ӯсныл таве китыгластэ, ма̄нь порат манырсыр нё̄тмил тав ма̄хумн ва̄рыс. Наталья Вла-димировна ла̄выс, та̄н ма̄ниг о̄лманыл порат ӯсытт, па̄влытт тимуровцыт о̄лсыт. Ты а̄гит-пыгыт яныг хо̄н-тыт хо̄нтлум ветеран-хо̄тпатн нё̄тмил ва̄рсыт. Тав ос юртанэ ёт ак-ван-юрщхатым на̄йив сартыс, вит тотыс ос мо̄т са̄всыр рӯпата ва̄рыс.  

		Ха̄льӯс районныл ёх-талам а̄ги Елизавета ос касыл урыл китыглахтас. Кӯщай нэ̄ ла̄выс, тав кас-нэ ва̄рмалит акваг сун-сы. То̄ванакт китыглаве, манырсыр касылн тав яланты, кӯщай нэ̄ ювле ла̄выглы, нас са̄внув ё̄мыгты ос каснэ колн ню̄нсалахтыглаӈкве яланты. 

		Тыи ос мо̄т ва̄рмаль урыл ля̄ххал тотнэ а̄гит-пыгыт кӯщай нэ̄ щё̄скем китыгласаныл. Потыр оигпам юи-па̄лт ма̄нь-лат хо̄тпат таве аквъёт по̄слахтуӈкве во̄всаныл. Ка̄сыӈ ня̄врам ща̄гтым хультыс. 

		 

 
