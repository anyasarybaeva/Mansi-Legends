
Мо̄лал Ягрим па̄вылн ялмум порат Нина Николаевна Загайнова ёт потыртасум, таве ам хосат та̄гыл ва̄глум ос о̄лупсатэ урыл мощ титыгласлум. Нина Николаевна Щēрти о̄йкатэ ёт во̄рт алыщлан ма̄ о̄ньщēг, та урыл мēн потрумēн о̄лыс.
Нэ̄ ла̄выс:
– Яныг Со̄рахта хосыт алыщлан ма̄в ос во̄р­колув о̄лы, тув мус туи я̄ хосыт 190 вēрыста минуӈкве э̄ри, тэ̄лы порат мощ ляпанув, 62 вēрыста тэ̄лы лё̄ӈх хосыт. Ам ма̄м Тамара Савельевна Ванюта (Вьюткина) «Месыг» нампа общинатэ нупыл ловиньтахты, тувле нупыл ляпагнув о̄лы. Тавēныл ты лицензия-нэ̄пак выгум, янгуй ка̄тын-паттын ма̄гсыл тамле нэ̄пак э̄ри. Тēрня­лыт ос мо̄т э̄рнут ос тав та̄ратэ̄ныл ма̄н ёвтэ̄в. 

– Нина Николаевна, наӈ наӈти писаль о̄ньщēгын, писалил па̄тлуптэ̄гын?
- Ам па̄тлуптэ̄гум, амти писалянум ма̄г­сыл э̄рнэ нэ̄пакыт пус­сын о̄ньщēгум. Амти писалиӈ та̄гыл ёсал ё̄мыгтэ̄гум, ты кастыл матыр-а̄ти пуссын о̄ньщēгум. Тӯяг ос таквсы ва̄с па̄тлуптэ̄в, ам амти тēрнялит о̄ньщēгум, пыгагум ос о̄йкам ка̄сыӈ та̄нти тēрнялит ӯнттэ̄гыт, тох во̄рт алыщлэ̄в. 
Алыщлан ма̄вт тит во̄ркол о̄ньщēв, акватэ пēсыг ēмтыс, хо̄тахтем та̄л ювле хультум порат йильпи кол ӯнттысӯв, пувлынкол, а̄мпар о̄ньщēв. Ма̄н алыщлан ма̄в э̄лын кос о̄лы, ма̄навыл алгаль иӈ акв алыщлан хум ма̄тэ о̄лы, ос ты накт мо̄т ма̄хум ёхталаӈкве патсыт, са̄ртын ма̄хум ва̄саныл, ты ма̄н ма̄в, тув нэ̄мхотьют сака ат ялантас, ань тай тохи ам алыщлан ма̄нум хосыт лё̄х ва̄рнэ̄ныл. Во̄рколувныл алгаль о̄с колыт ӯнттуӈкве пат­сыт. Ам тай номтум щар ат кос паты. 

Тēрнялянум ӯнлын та̄ра снегоходыл яла­сэ̄гыт, э̄рыӈ хотты ӯй­хул тув патыглас, та̄н хот-а̄лмаияныл. Ам уральтаӈкве ёхтэ̄гум, тēрнялянум та̄тылат, нэ̄матарын ат патымат. 
Таквсы тӯйт во̄вта порат на̄йив атэ̄в, тэ̄лы кастыл па̄лтыглахтуӈ­кве та̄сыг вос о̄лыс. 
– На̄н во̄рколын па̄лыг-хультуптылын манос туманыл лап-пантылын?
- Са̄ртын тай тох хультупта̄лыслӯв, лап ат туманта̄лыслӯв, тувыл са̄всыр утыт яласэ̄гыт, то̄ват тӯлмантэ̄гыт, таи­ма̄гыс ань йильпи колув, са̄раянув лап-туманты­янув, туп пēс во̄рколув тох хультуп­тылӯв.
Та колув кӯр о̄ньщи, на̄йив, щēранка хуль­туптэ̄в, ща̄йпут, са̄ккар, солвал, сукари о̄с матыр тэ̄нут, ёхтын хо̄тпа вос толтыглахты, хотьют э̄рыӈ э̄т хӯлы. Та̄н туп ул вос тӯлмантэ̄гыт, пēс порат во̄рколыт тума­ныл лап ат пантыгла­вēсыт, нэ̄мхотьют лю̄ль ат ва̄рыглас, ань тох а̄ти, мо̄т хо̄тпан агтуӈкве ат хо̄йхаты. 

– Нина Николаевна, наӈ туи ос тэ̄лы мана­рыл тув ялантэ̄гын? Ман­хурип ха̄п ос мотор о̄ньщē­гын?
- Тэ̄лы ма̄н снего­хо­дыл яласэ̄в. Туи кастыл ма̄н йӣвха̄п о̄ньщēв, тав саранха̄пыг ла̄ваве. Тēрха̄пыл тув минуӈкве нэ̄мхотмус. О̄влэ̄т ма̄н Сакв я̄ хосыт минэ̄в, Му­вынтесыл ло̄ӈхаль­нув Ма̄нь Со̄ра­хтан щалтэ̄в, та я̄ сака щакаралы, ва̄татэ̄т йӣвыт патыг­лым о̄лэ̄гыт, то̄ва ма̄т ворил ты минэ̄в, Ма̄нь Со̄рахта тувыл Яныг Со̄рахтан паты, та я̄ тай па̄хвыӈнуве. Яныг Со̄рахта хосыт о̄с алгаль моторыл минэ̄в.
Мо̄лты ам йильпи мотор ёвтсум, 9,9 са̄витё̄р о̄ньщи. Э̄рнэ нэ̄паканум атсум, Ха̄льӯсн тēтсанум, тахсум, субсидия-олныл ювле вос ойта­вем. Ты кастыл насати тēрха̄п э̄ри, ос та ха̄пум ма̄г­сыл ГИМСыт нэ̄пакыт ва̄руӈкве э̄ри. Са̄ккон щирыл тытем ма̄нь мотор тамле нэ̄па­кыл ро̄ви ат ва̄руӈкве, ос тамле нэ̄пакыт та̄л суб­сидия-олныл ат мивем. Тēрха̄п а̄нумн о̄с ат э̄ри, тамле ха̄пыл мēн о̄йка­мēнтыл тув мус ат ёхтымēн. Тох ань тыг мус олныл ювле ойтуӈкве ат вēрмавем, э̄рыӈ са̄к­кон мо̄тнув щирыл те хансаве, то̄нт нэ̄паканум пирмайтавет. 

– Во̄рт, на̄н о̄лнэ ма̄нт, телефон связь о̄лы? 
- А̄ти, тот сотовый связь ат рӯпиты, ам спутниковый телефон ёвтсум, тапалыт ма̄т э̄рыӈ хуньт потыртаӈ­кве э̄рмыглы. Телефо­нум атпан нупыл ат со̄тыра солко̄ви тынэ, тав ма̄гсылэ тай субси­дия-олн матахса̄вит ювле ойтаве. 
– Ты телефон хосыт потыртаӈкве манса̄вит тынэ? 
– Ам акв кӯм ма̄гыс акв доллар ойтэ̄гум, таи ёмас, хунь ат потыртэ̄в, олнанув тох о̄лэ̄гыт, нэ̄мхотталь ат вивет. Ва̄глум, манса̄вит ойт­сум, таса̄вит тот о̄лы. 

– Нина Николаевна, наӈ коныпалн увщи­янын нэ̄мхотьютанын во̄рн алыщлаӈкве ат ялантэ̄гыт?
– А̄ти, ты ам тох о̄луӈкве ка̄сащēгум. О̄йкам рущ кос, ос Со̄рахтамēн сака э̄руп­тытэ, тув тэ̄нутыӈ та̄гыл минымēн, тот тӯяхлымēн, таквсыл­тымēн. Щар ма̄ньщи хольт во̄рт матыр-а̄ти ва̄руӈкве ха̄сы. Мēн пил ва̄тымēн, ла̄хс атымēн, ам пил па̄йтэ̄гум, са̄в­сыр па̄нкат ва̄рēгум. Во̄рт о̄луӈкве сака ёмас. 
Нина Николаевна увщиянэ Саранпа̄вылт щēмьяныл ёт о̄лэ̄гыт, каӈке Василий Никола­евич Вьюткин э̄кватэ̄н­тыл Сӯкыръят о̄лэ̄г. 
Нина тит а̄ги ос тит пыг о̄ньщи, ма̄нь а̄гитэ иӈ школат ханищтахты. Ня̄враманэ ня̄врамыт тав палтэ тотыглавет, та̄наныл ӯрим юн ӯн­лахо̄лы, ты коныпал ю̄нсхатуӈкве а̄лыми. 

Туи «Ма̄нь Ӯскве» ня̄врамыт ӯщлахтын ма̄н яланты, тот нэ̄ хо̄тпат ос а̄гит са̄сныл са̄ныт, ма̄нь а̄пат ю̄нтуӈ­кве ханищтыянэ, аквъёт тучаӈыт, а̄канит, ю̄нтуп тӯщтын нэ̄мтат, хурыг­совыт нуйныл ю̄нтэ̄гыт. Тӯяг ня̄врамыт ёт во̄рн са̄с нуюӈкве ялэ̄гыт, тав суссылтыянэ, хоты са̄с манарыг ва̄руӈкве ро̄ви, хоты са̄с нуюӈкве э̄ри. Я̄ ва̄тат ощща ля̄мйӣ­выт сунсыглэ̄гыт, та̄на­ныл ма̄нь а̄па ю̄нтнэ ма̄гыс яктыяныл. 
Туи ня̄врамыт ха­нищ­таме порат татем нё̄тнэ са̄н ю̄нтум, тӣвре хансал щуртме, тамле ты ка̄р­кам ос ма̄щтыр ма̄ньщи нэ̄кве Саранпа̄вылт о̄лы. Тав нупылэ сун­сым ня̄врамыт ос мо̄т нэ̄квет татем сымыӈыщ ма̄ньщи пормасыт ва̄­руӈкве вуйха­тэ̄гыт, акв по̄хын ӯнтылма­тэ̄гыт, Нинан хӯлтыг­лавет, хоты ло̄мт ман янытаг йинуӈкве э̄ри. 
Я̄тил ма̄ньщи нэ̄кве щēмьятэ ёт ос рӯтанэ ёт пуста̄гыл вос о̄лэ̄гыт, во̄раян со̄т вос оньщē­гыт, На̄й-О̄тыранувн вос ӯргалавет!
Галина КОНДИНА  
 
