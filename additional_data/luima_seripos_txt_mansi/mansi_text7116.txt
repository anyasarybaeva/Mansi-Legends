
Ань ня̄врамыт ма̄ньта̄гыл ма̄-вит ӯргалаӈкве ханищтавет. Школат ты ва̄рмаль урыл та̄н ва̄тихал о̄с потыртавет. Сӯкыр э̄тпос Ха̄льӯс школат хӯрмит ос нилыт классыт ханищтахтын ня̄врамыт ма̄гсыл пӯмащ урокыг ва̄рыглавēсыт. 
Та̄наныл ханищтан учителиг О.Н. Павлова ос Н.В. Новак «Берёзов­ский» нампа ма̄-вит ӯрга­лан колт рӯпитан хо̄т­пат ма̄-вит урыл по­тыр­таӈ­кве школан во̄­выг­ласагēн. 
Ма̄н округувт яныгман ӯльпат урыл И.Н. Соколов ос А.В. Табун а̄гирищитн ос пыгрищитн потырта­сы̄г. Тэ̄н ла̄всы̄г, ӯльпа 30-40 та̄л палыт карсыг яныгми, акв йӣв 60 метра кар­сытаг яныг­маӈкве вēрми. 
Ма̄н округувт щар са̄в ӯльпат Нижневар­товский, Нефте­юганский, Ханты-Мансийский ос Ха̄льӯс районытт яныгмēгыт.  
Лӯима̄т о̄лнэ сосса мирыт ӯльпа янытлэ̄гыт, ты йӣвыт сака атыӈ па̄кв о̄ньщēгыт. Ма̄ньщи, ханты ос ё̄рн ма̄хум па̄кв та­квсы атэ̄гыт ос та̄л сыс па̄квсам тэ̄гыт. 
Пēс порат ма̄хум ӯльпа та̄рыл са̄с хусапыт ю̄нт­сыт. Ӯльпа та̄рыл сагим квāлыг са̄лы суныт, ха̄пыт ва̄рнэ магсыл о̄с э̄рыс. Ты йӣв о̄ӈхыл ха̄пыт о̄х­тысаныл. Ос ӯльпа та̄рыл са̄всыр хусапыт сагсыт. 
Заказникт рӯпитан хумыг яныгман ня̄вра­мыт та̄нки о̄лнэ ма̄ныл э̄руптаӈкве ос ма̄-вит ӯргалаӈкве, янытлаӈкве ла̄всанэ̄н. А̄гирищитн ос пыгрищитн ты урок сака мӯстыс. Ӯльпа урыл та̄н ань са̄внув ва̄ӈкве патсыт. 
Марина Табун кēтум потре ма̄ньщи ла̄тӈыл Людмила ТЕТКИНА хассаге   
