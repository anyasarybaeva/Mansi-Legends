
Ё̄рн хум Эдуард Хабэчевич Яунгад Ямал ма̄т Салехард ӯст о̄лы, сосса мир агропромышленный комплекс тэ̄ла ос «Ямал – потомкам» ассоциация тармыл пуӈктоты. Ханты-Мансийск ӯсн ёхталаме порат тав ётэ потрамасӯв, са̄лы ӯрнэ ва̄рмаль урыл китыгласлум. На̄н ань э̄лаль Эдуард Хабэчевич потре ловиньтэлы̄н.
– Ямал ма̄т 600 со̄тыра арыгтем са̄лы о̄ньщаве. Россия янытыл щар ма̄к са̄в са̄лы ма̄н ма̄вт янмалтаве. Тунра ма̄ яныг кос, ос са̄лы тэ̄пыӈ ма̄ ат то̄вылхаты, тамус та са̄в са̄лы о̄лы. 
Тувыл ма̄н, ты тэ̄ла тар­мыл пуӈктотнэ хо̄тпат, са̄лы ӯрнэ ма̄хум ёт по­тыртахтасӯв, та̄н са̄лы нё̄выль акв кила 450 солко̄ви са̄вит вос тына­лэ̄гыт – то̄нт та̄н олн сэ̄­луӈкве патэ̄гыт ос тунра ма̄т са̄лы мощщами, тэ̄п та̄л савалаӈкве ат патэ̄­гыт тах. Тохи ва̄рсӯв, хо̄т­панув ёмас са̄вит са̄лыт нё̄влиг ва̄рсаныл – 20% нё̄выль са̄вмыс, нас ма̄хум ос предприятият ёв­туӈкве патсыт. 
Ань ка̄сыӈ тэ̄лы са̄лыӈ ма̄хум са̄лы нуйнэ поран щё̄питахтэ̄гыт, са̄лыяныл пуста̄гыл, нё̄влиӈ-тэ̄пы­ӈ­ыт вос о̄лэ̄гыт. Та̄н ань ва̄­ганыл, нё̄выль са̄в ты­налэ̄гыт те, олн са̄в­нув сэ̄лэ̄гыт, ос хультум са̄лы­яныл ма̄гыс ма̄ то̄выл­хаты, мӯсхал щи­рыл яныг­мēгыт.
Са̄лыт пӯсас тӣвырт янмалтавет
Тувыл о̄с акв тэ̄ла палт вуйхата­сӯв – то̄ва са̄лыт пӯсас тӣвырт ян­малтавет. Мо̄лты порат са̄лыт ян­малтан кит предприя­тияг олн-нё̄т­мил винэ ма̄т но̄х-патсы̄г, ка̄­сыӈе 15 миллион солко̄вил майвес. Ма̄н та̄н палта­ныл ялсӯв, пӯсасыт ураль­тасанӯв. Ма̄ яныг, тот са̄в са̄лы ӯр­галаӈкве ос янмалтаӈ­кве ро̄ви. Тот са̄лыт хумус о̄луӈкве патэ̄гыт, тув ханьщувлэ̄гыт ман а̄ти, ётыл тах ущ та̄ра-паты. 
Ты тэ̄ла учёны­итн ōс ханищ­таве – са̄лыт о̄лнэ ма̄т ураль­ты­яныл, пӯсас тӣвырт хумус о̄лэ̄­гыт, яныгмēгыт. Тувыл хунь матыр-а̄ти та̄ра-пат­тэ̄гыт, ла̄тыӈ ла̄вēгыт тах, са̄лыт тох о̄луӈкве вēрмēгыт ман а̄ти, маныр та̄рвит ка̄саласыт, ты тэ̄ла э̄лаль вос тотаве манос хот-по̄илттаӈкве э̄ри. 
Мирхал хо̄нтхатыглапын ялсӯв
Мо̄лты порат ма̄ньполь э̄тпост Ханты-Мансийск ӯст са̄лы ӯрнэ ма̄хум мирхал хо̄нтхатыглап ва̄­рыглавес. Ма̄н, Ямал ма̄т ōлнэ сосса ма̄хум – са̄лы ӯрнэ хо̄тпат ос кӯщаит, тув о̄с ялсӯв. Акван-ат­хатыглам мир нила хо̄тал сыс потыртасыт, хумус рӯпи­тэ̄гыт, манхурип та̄р­вит о̄ньщēгыт. 
Янгыщ пуссын акв­хурип та̄рвит о̄ньщēв – са̄лы пурнэ ӯит ос тӯл­махыт сака яныг саватпи тотэ̄гыт, са̄лыт янмалтан сыстам ма̄ мощща. Нэ̄ хо̄тпат рӯпата олныл вос ойтнувет, ня̄врамыт ща̄нь-а̄щаныл ёт о̄луӈкве ос ханищтах­туӈкве вос вēрмынувыт. Тамле тэ̄лат урыл потыр о̄лыс. 
Потрыт пуссын ёл-хасвēсыт, то̄ваныл са̄ккон нэ̄пакыг щё̄пи­та­вēсыт, тувыл «Оленеводы мира» ассоциация Устав нэ̄паке палт тӯлвēсыт. Ань Россия янытыл о̄лнэ са̄лыӈ ма̄­хум, ты тэ̄ла палт пуӈк­тотнэ хо̄тпат ос обще­ствен­ный организацият ты Устав хосыт рӯпитэ̄гыт. 
А̄ще намыӈ-суиӈ о̄йка
Эдуард Хабэчевич а̄тятэ Хабэча Хываревич Яунгад – намыӈ-суиӈ хо̄тпа, наме Союза жур­на­листов России палт хансым о̄лы. Ты ё̄рн о̄йка «Красный Север» ос «Наръяна Нгэрм» газе­тагт са̄в та̄л рӯпи­тас, ё̄рн ла̄тӈыл пот­рыт хансыс, редакторыг о̄лыс. Округ Совет народных депутатов колн депута­тыг пēрия̄лвес. 2007 та̄лт ва̄т са̄грапнал э̄тпост Хабэча Хыва­ревич «Почёт­ный гражданин Ямало-Ненецкого авто­номного округа» намыл майвес. О̄йка тэ̄латэ ань пыгēн э̄лаль тотаве. 
Эдуард Хабэчевич ла̄выс, тав кит увщи ос а̄пщи о̄ньщи. Ань пуссын яныгмасыт, э̄лаль ханищ­тахтасыт, рӯпитэ̄гыт. Юн ома-а̄тяныл ёт ё̄рн ла̄тӈыл потыртэ̄гыт. Та̄нти халанылт телефон хосыт потыр-охсаныл о̄с ща̄нь ла̄тӈыл хансыяныл. 
Матъёмас Эдуард Ха­бэчевич тамле э̄рнэ тэ̄ла ва̄ри, са̄лы ӯрнэ хо̄тпатын нё̄ты. Тавēн ос а̄тятэ̄н ма̄н са̄в ёмас, сымыӈ ла̄тыӈ ла̄вēв. Колта̄гыл ма̄хманэ̄н ёт пус ка̄т, пус ла̄гыл вос о̄лэ̄гыт, вос щунēгыт!
Светлана РОМБАНДЕЕВА
