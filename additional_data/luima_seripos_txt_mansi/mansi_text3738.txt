
Анна Константиновна Самбиндалова «Лӯима̄ сэ̄рипос» газета акваг ловиньтытэ. Ма̄ньщи э̄ква Ха̄льӯс район Тэ̄к па̄вылт о̄лы. Тав ла̄выс, туп ты газетат са̄всыр ля̄ххалыт, потрыт, мо̄йтыт ща̄нь ла̄тӈыл ловиньтаӈкве ро̄ви. Таима̄гсыл газетав тав э̄руптытэ ос акваг ӯритэ.

	Анна Константиновна са̄в та̄л та па̄вылт о̄лы. Па̄вылт са̄выӈпа̄лэ ханты ма̄хум о̄лэ̄гыт, тав ханты ла̄тыӈ о̄с ёмащакв ва̄гтэ.

	Э̄ква ла̄выс: «Ам ханты ла̄тӈыл ёмащакв потыртаӈкве ха̄сэ̄гум. Ос амки ща̄нь ла̄тӈум ат ёрувлылум, ма̄ньщи ла̄тӈум сака э̄руптылум. Ам кит ла̄тыӈ ва̄гум, ты ма̄гсыл ма̄ньщи ос ханты газета сас ловиньтыягум. «Ханты ясанг» нампа газетат акв ля̄ххал хансым о̄лыс, ань учёный-хо̄тпат йильпи алфавит пирмайтаӈкве таӈхēгыт.

	Ос газетат ты алфавитыл хансым потрыт ва̄рыглавēсыт. Ам тай ты потрыт такос ловиньтасум, щар нэ̄матыр аты торгамтасум. Ам апыг-рищум школат ханты ла̄тыӈ ханищты. Ма̄н, яныг хо̄тпат ты алфавитыл хансым потрыт ловиньтаӈкве ат вēрмēв, ня̄врамыт ты йильпи букват хумус ханищтыяныл. Маныр ма̄гсыл тамле тэ̄ла ва̄руӈкве о̄вылтахтасыт, ам тай щар ат торгамтэ̄гум.

	Туп таи ёмас, ща̄нь ла̄тӈыл хансым ля̄ххалыт ос потрыт ищхӣпыӈ утыт ань рущ ла̄тӈыл ловиньтаӈкве ро̄ви. Ам номсэ̄гум, ань са̄внув э̄лумхо̄лас газетаг ловиньтаӈкве тот вēрмēгыт. Ань ма̄ньлат ма̄хум са̄всыр газетат ос журналыт нупыл тэ̄ланыл щар а̄тим, та̄н пуссын  туп интернытыт хансым ля̄ххалыт ловиньтэ̄гыт. Тот ма̄ньщи ос ханты ла̄тӈыл хансым потрыт ке ка̄салэ̄гыт, та̄нки ща̄нь ла̄тыӈ ханищтаӈкве, э̄рыӈ, ка̄сащēгыт».

	Анна Константиновна такви хансум потранэ ма̄навн о̄с кēтыглыянэ. Акв потыр тав «Тылащ пори» ялпыӈ хо̄тал урыл газетан хансыглас. Тэ̄к па̄вылт о̄лыглан ялпыӈ хо̄талытын, суссылтапытын акваг яланты. Ты коныпал ма̄ньщи нэ̄ Ха̄льӯс районт ханищтапытын, мастер-классытын во̄выглаве.

	Ма̄ньполь э̄тпост тав мо̄т ма̄щтыр нэ̄т ёт Ха̄льӯсн ялыс. То̄нт ма̄хум хорамыт ю̄нтуӈкве ханищтахтасыт. Ты урыл Анна Константиновна тох ла̄выс: «Ам са̄всыр ханищтапын ва̄тихал во̄выглавем. Ты э̄лы-па̄лт Ягримн ялсум. Тот ма̄хум сакныл хартуӈкве, супыт ю̄нтуӈкве, щулкин сагуӈкве ос хӯл совныл са̄всыр тучаӈыт, хӯрыгсо̄выт ю̄нтуӈкве ханищтахтасыт. Тот ам щулкин сагуӈкве ханищтахтасум. Тох акван-атхатыглым ма̄н ма̄нки халувт ва̄йхатэ̄в ос ханищтахтэ̄в. Ты юи-па̄лт мо̄т ханищтап Тэ̄к па̄вылт ва̄рыглавес, то̄нт ма̄хум са̄с нуюӈкве ос со̄втыт ю̄нтуӈкве акван-атхатыгласыт. Ты э̄лы-па̄лт ма̄н пуссын аквъёт пӯрлахтуӈкве ялсӯв. Ма̄ньлат ма̄хманув ма̄н ётув о̄с о̄лсыт, ты ва̄рмаль урыл са̄внув вос ва̄гыт. Ханищтап порат ам апыгрищанумн со̄втыт ю̄нтсум. Ань ты со̄втытыл пил ва̄туӈкве ялантэ̄гыт. Амки ма̄гсылум са̄с то̄тат ю̄нтсум. Ты э̄лы-па̄лт тамле то̄тап ёвтуӈкве тахсум, ты ханищтап о̄лум порат тамле са̄с то̄тап амки ю̄нтуӈкве ханищтахтасум».

	Ань Анна Константиновна пенсият о̄лы, ты э̄лы-па̄лт тав ня̄врамыт ма̄щтырлаӈкве ханищтасанэ. А̄гирищит ма̄гсыл «Со̄рни ка̄т» нампа кружок ва̄рыглас. Ты рӯпататэ урыл тав ос тох ла̄выс: «А̄гирищит ёт ма̄н а̄канит ю̄нтсӯв. Ю̄нтум а̄канит Ханты-Мансийск ӯсн касылн кēтыгласанӯв. Ты касылт а̄гирищанум о̄выл ос китыт места висыт. Амки ю̄нтум а̄канянум о̄с кēтыгласанум, ма̄щтыр хо̄тпат халт о̄с но̄х-патсум. Нуй сахил ю̄нтум а̄канянум ма̄гсыл янытлан нэ̄пакыл кēтыглавēсум. Ханищтан а̄гиянум ань тай сака ёмащакв ма̄щтырлаӈкве ха̄сэ̄гыт».

	Ты коныпал Анна Константиновна са̄всыр потрыт хансы. Ты та̄л тав «Случай в лесу» хансум потре «Живой мир тайги в сказаниях Югры» нампа касылн кēтыгластэ ос о̄выл места тот вис. Тамле касыл «Лылыӈ союм» ня̄врамыт ханищтан кол са̄т та̄л сыс округув янытыл о̄лнэ ма̄хум ма̄гсыл ва̄рыглы. Ты потыр Анна Константиновна такви а̄пщитэ Тимофей урыл хансыс. Тав Ня̄хщамво̄ль па̄вылт во̄раим ос хӯл а̄лыщлым о̄лы.  Ань ма̄ньщи э̄ква такви ща̄няге-а̄щаге ос пуссын рӯтанэ урыл яныг потыр хансы.
