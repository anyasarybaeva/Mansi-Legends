
Руслан Владимирович Бринстер Кондинский район Шугур па̄вылт миркол кӯщаиг о̄лы. Тав Карым па̄вылт самын патыс, ма̄ньта̄гыл анēкватэ Агния Ивановна ос ащо̄йкатэ Иван Васильевич Копьевыг ёт яныгмас. Тэ̄н сас хо̄нтаӈ ма̄ньщииг о̄лмы̄г. Тэ̄н тэ̄нки ма̄тэ̄нт са̄в ма̄хумн ва̄йвесы̄г ос э̄руптавесы̄г. 
Ащо̄йкатэ яныг хо̄нтын хо̄нтлуӈкве тотыглавес, тав «За боевые заслуги» ос «За взятие Берлина» ма̄гылн тагатан по̄сыг о̄ньщас. О̄йка юв ёхтуме порат ка̄ркамыг хӯл алыщлас ос во̄раяс, ма̄хумн акваг нё̄тыс. Э̄кваг-о̄йкаг ма̄ньта̄гыл ёмас тэ̄лат ва̄руӈкве апганэ̄н ханищтасанэ̄н, Руслан Владимирович тэ̄натэ̄н сымыӈ номтыл ка̄стыяге. Ос рӯпататэ урыл тав э̄лаль потыртас.
Шугур ос Карым
ма̄хманэ урыл 
потыр
– 2005 та̄лт мирколн пēриян кӯщаит о̄вылтыт №131 са̄ккон хасвес ос ам э̄рнэ нэ̄паканум тув щё̄питасанум. Ос то̄нт мирн па̄выл кӯщаиг пēриявēсум, та па̄сыл мирколт ты рӯпитэ̄гум.
Шугур ма̄нь па̄выл, Карым па̄выл ма̄н мирколувн о̄с ловиньтахты, аквъёт са̄тса̄т са̄вит э̄лумхо̄лас  о̄лы. Па̄влагувт 75% соссаӈ ма̄хум о̄лэ̄гыт, та̄н халанылт тыи 438 ма̄ньщит, 52 хантыт ос 6 ё̄рныт. Са̄выӈпа̄лэ ма̄хманув, ты 67 хо̄тпа, школат рӯпитэ̄гыт, тувыл то̄ват аквтох бюджет па̄лыл олныл ойтнэ ма̄т, тыи садикыт, ФАПыт, на̄й харыгтан ма̄хум колт ос мирколувт. Котельный-кол ос тыгыл олныл ойтаве, тав туп рӯпитан колыт пуссын иссылтыянэ. Ёмас лё̄ӈх о̄лнэ порат па̄лтыглахтын а̄хвтас тыг тотаве. Па̄влыӈ ма̄хманув тай та̄нки на̄йвыл кӯраныл па̄лтыглэ̄гыт. Та̄н ма̄гсыланыл «Юконда» предпринимательство кол на̄йив щё̄питы, ма̄н та̄н ётаныл договор-нэ̄пак хансэ̄в. Тот рӯпитан  хо̄тпат пил ва̄тэ̄гыт, ла̄хыс атэ̄гыт, ос хӯл алыщлым манос во̄раим олн та̄нки ма̄гсыланыл сэ̄лэ̄гыт.
На̄йпос станция «Юграэнерго» Ханты-Мансийск ӯсныл филиалэ тыт рӯпиты, то̄ва ма̄хманув тув вуйвēсыт. Тувыл «Карымское строительно-коммунальное предприятият» рӯпитан хо̄тпат па̄влув сыстамыг о̄ньщияныл, порс акван-атэ̄гыт ос мо̄т ма̄н тотыяныл. Ос тэ̄лы лё̄ӈх ва̄рēгыт. Лё̄ӈхыт ва̄рнэ̄ныл ма̄гыс «Северавтодор» кӯщай ёт хӯрум та̄л кастыл договор-нэ̄пак хансэ̄гыт.
О̄лнэ кол о̄с ӯнттэ̄гыт, мо̄лты та̄л олн а̄тим о̄лыс, та̄н нэ̄матыр ат ӯнттысыт. Ты э̄лы-па̄лт нила щēмья йильпи колн щалтсыт. Ань па̄влувт хо̄т щēмья кол ӯрим хультсыт. Ты та̄лт кит щēмьяг ма̄гыс кол ӯнттуӈкве патэ̄в. Йильпи колыт та̄с пеноблочный кирпащил ӯнттавет. То̄ва ма̄хманув «Переселение» программа щирыл мо̄т ма̄н о̄луӈкве ке ва̄нтлэ̄гыт, тыт о̄лнэ коланыл ма̄навн хультуптыяныл ос ма̄н мо̄т щēмьятын мыганӯв.
Шугур па̄влувт ат ла̄пка рӯпитэ̄гыт, пуссын хотты хо̄тпатн о̄ньщавет, та̄н та̄нки мо̄т ма̄ныл тэ̄нут тотэ̄гыт. Акв ла̄пка «Юконда» па̄лыл рӯпиты, тув хӯл, нё̄выль, ла̄хыс, пил ма̄хумныл ёвтэ̄гыт ос э̄лаль тыналэ̄гыт. Мо̄т ла̄пка ос пēкарня «Карым СКП» ӯнттысыт, тот тэ̄нут, ня̄нь тыналэ̄гыт. Пēкарнин па̄влыӈ хо̄тпат рӯпитаӈкве висыт.
Акв та̄рвит ва̄рмаль клубт о̄ньщēв, тот кӯщай нэ̄в ня̄враме самын патнэ э̄лы-палт ӯщлахтуӈкве минас. Мо̄т ма̄ньлат а̄ги по̄хан минас, тот ань кит хо̄тпаг рӯпитаӈкве хультсы̄г, акватэ звукорежиссё̄р ос мо̄тан ма̄ньлат хо̄тпат тэ̄ланыл ёт рӯпитан нэ̄. Э̄ргуӈкве ман йӣквуӈке ханищтан хо̄тпа а̄тим. 
Туи ня̄врамыт ӯщлахтынэ̄ныл порат мультфильмыт сунсуӈкве  клубн тотыглавет. Тот клубт ос школат рӯпитан хо̄тпат акван-нё̄тхатым рӯпитэ̄гыт. Тувыл «Ня̄врамыт па̄выл» ӯщлахтын колн ялантэ̄гыт. Ань ма̄хманув пуссын ёмщакв ӯщлахтуӈкве вос вēрмысыт, клубт са̄всыр ка̄с ва̄руӈкве э̄ри, таима̄гыс э̄ргыт ос йӣквыт ханищтан хо̄тпа тув хо̄нтнувув ке, щар ёмас о̄лнув.
Такви 
щēмьятэ урыл
– Ам омам Карымт самын патыс, а̄тям Казахстан ма̄ныл тыг ёхтыс. Тав немец хум, во̄рт рӯпитаӈкве тыг кēтвес. Тыт омам ёт хо̄нтхатсы̄г ос тувыл акван-минасы̄г. Ам хӯрум та̄лум то̄влум порат ма̄н Луговой па̄вылн ва̄нтлысӯв, ам тот школа а̄стласум.
О̄влэ̄т физкультура ханищтан хо̄тпаг ханищтахтуӈкве тахсум кос, тувыл армиян минасум. Юв ёхтысум ос Шугур па̄вылн мӯйлуӈкве ялсум, тот хультсум ос ётылнув нэ̄ тотсум. Мēн э̄квамēнтыл аквъёт Уральский государственный педагогический университет а̄стласмēн. 
Э̄квам Инна Сергеевна ань школат рӯпиты, ам тот лов та̄л ня̄врамыт ханищтасанум. Мēн хӯрум ня̄врам о̄ньщимēн, а̄гимēн ос аквты университет а̄стлас. Ань ма̄нь пыгкēтэ янмалты ос о̄йкатэ̄нтыл тыт ня̄нь ва̄рнэ колт рӯпитэ̄г. 
Пыгмēн ма̄-во̄й ос газовый нампа институт а̄стлас, армиян ялыс ос ань аспирантурат э̄лаль ханищтахты. Ма̄нь пыгмēн яныгпо̄ль э̄тпост нёлолов хо̄талт аквхуйплов та̄лэ то̄влы, тав Ханты-Мансийскат самын патыс, то̄нт Пасха хо̄тал о̄лыс. Ты та̄л ос аквта хо̄талт ялпыӈ хо̄тал ēмты. 
____________________
Пус ка̄т, пус ла̄гыл тамле ёмас хо̄тпатын ма̄н ла̄вēв, ёмщакв вос рӯпитэ̄гыт.
