
Ты э̄тпост Россия янытыл о̄лнэ мир Победа яныг ялпыӈ хо̄тал янытлэ̄гыт. Ма̄н округувт ты хо̄тал кастыл ма̄хум са̄ртын щё̄питахтуӈкве о̄вылтахтасыт. «Волонтеры Победы» нампа организация манхурип рӯпата ва̄ри, та урыл Юлия Садовская ля̄ххал тотнэ ма̄хумн потыртас.
Ты организацият тав са̄в та̄л рӯпиты. Нэ̄ ла̄выс, ань волонтерыг ка̄сыӈ э̄лумхо̄лас хасхатуӈкве вēрми, хо̄нтлам яныгпа̄ла хо̄тпатын ос та порат ка̄ркамыг рӯпитам э̄кватын-о̄йкатын нё̄туӈкве. Тамле рӯпата яныг сым о̄щнэ ма̄хум ва̄рēгыт. Хо̄нтлам яныгпа̄ла хо̄тпат та̄н та̄л сыс акваг нё̄тыяныл. Та̄н палтаныл юв ёхталэ̄гыт, колсо̄ри рӯпата ва̄рēгыт, ла̄пкат тэ̄нутыл ёвтыяныл ос мо̄т щирыл нё̄тыяныл. Яныгпо̄ль э̄тпос 30 щислат та̄н Победа хо̄тал кастыл мо̄т ма̄хум ёт ӯсхулыт хот-щё̄питаӈкве акван-атхатыгласыт.
Ма̄ньлат ма̄хум ос ня̄врамыт ты яныг хо̄нтлан нак урыл ул вос ёрувласыт ос яныгпа̄ла хо̄тпат вос янытласыт, та̄н са̄всыр акциял, ханищтапыл ос касылыл ва̄рыглыяныл. Ань ма̄н округувт Победа хо̄тал касыл о̄вылтавес. Ка̄сыӈ э̄лумхо̄лас касуӈкве тот вēрми. Ма̄хум яныг хо̄нтлан нак урыл маныр ва̄гыт, та урыл китыглавет. Ма̄н о̄лнэ ма̄вт ты касылт но̄х-патум хо̄тпа э̄лаль касуӈкве тах мины.  
Ты организацият рӯпитан хо̄тпат Победа хо̄тал э̄лы-па̄лт «Георгиевская ленточка» са̄лум ма̄хумн мӯйлуптасыт. Ты акция 12 та̄л сыс ты ялпыӈ хо̄тал кастыл ва̄рыглаве. О̄влэ̄т тамле то̄р-са̄лм Россия янытыл о̄лнэ ма̄хум майлувēсыт, ань са̄всыр мо̄т хо̄н ма̄т ты акция ос щё̄пита̄лаве.
Ля̄ххал тотнэ ма̄хум э̄лы-па̄лт Артем Щербаков волонтёрыт урыл о̄с потыртас. Тав ла̄выс, ань ты ма̄хум акваг са̄внув ēмты. Ма̄н округувт ань 200 арыгкем волонтерский организацият рӯпитэ̄гыт. Са̄в ма̄ньлат а̄гит-пыгыт ос ня̄врамыт тув хасхатым о̄лэ̄гыт. Та̄н о̄с са̄в э̄рнэ рӯпата ва̄рēгыт, акват ма̄-вит сыстамтэ̄гыт, во̄рт, лё̄ӈхыт по̄хыт порс атэ̄гыт, мо̄таныт са̄всыр касылыт, акцият, ханищтапыт щё̄пита̄лэ̄гыт.  Тамле организацият мӯсхалыг вос  рӯпитасыт, та̄н грант-олныл тах мивет. Ты олн ма̄гсыл та̄н нэ̄паканыл ты департаментын кēтуӈкве патыяныл.
Ма̄нь таквс э̄тпос 14 хо̄талныл 30 хо̄талэ мус Сочи ӯст ма̄ньлат хо̄тпат ос студентыт ма̄гсыл мирхал фестиваль рӯпитаӈкве тах паты. Ма̄н округувныл 20 а̄гит-пыгыт тув тах минэ̄гыт. Та̄н ос касыл щирыл тув пēриявет. Волонтер-хо̄тпат тув о̄с во̄вавет.
Победа хо̄тал кастыл ты департамент о̄с са̄всыр рӯпата ва̄ри. Ма̄н округув янытыл нёлолов школа хо̄нтлам хо̄тпат намыл пинвēсыт. Ты хо̄тпат пуссын «Герой Советского Союз» яныг нам о̄ньщсыт. Тамле колт ханищтахтын а̄гит-пыгыт 8-9 хо̄талыгт Ханты-Мансийск ӯсн во̄выглавēсыт. Ка̄сыӈ ня̄врам такви потре ты конференция ма̄гсыл хансыс ос тыт ловиньтастэ.
