

	Зинаида Яковлевна Матвеева Октябрьский район Лӯи Нярихумит па̄вылт о̄лы. Мēн юртнэ̄мēнтыл тав палтэ ёхтумамēн порат тав ня̄врамыт ёт потрамим кол а̄висӯнтэ̄т лю̄ляхо̄лыс. Ма̄н пащалахтасӯв ос манрыг тав палтэ мēн ёхтысамēн, таи та̄ра-паттуме юи-па̄лт э̄ква колэ̄н щалтуӈкве ла̄выс. 


		Ка̄сыӈ туи тав палтэ апганэ мӯйлуӈкве ёхталэ̄гыт, коланыл ня̄врамытыл та̄глыӈ. Та̄н та̄нки халанылт юртыӈыщ ёнгēгыт, ха̄йтыгтэ̄гыт. Зинаида Яковлевна ма̄ньпоратэ номылматыглас, яныг щēмьятэ урыл потыртас. Тав Енизоров Иммануил о̄патэ кит щёс нэ̄ тотыглас, ос таима̄гыс са̄тхуйплов ня̄врам о̄ньщис. О̄патэ ос та̄ксар хо̄тпаг о̄лыс, пыганэ ос а̄гиянэ акваг матыр ва̄рсыт, рӯпитасыт. Тэ̄ла та̄л нэ̄мхотьют мори ат ё̄мыгтас. 

		Мо̄лтынув э̄ква Ени-зоров рӯтэ о̄вылтыт пēс нэ̄пакыт ловиньтам ос ты урыл мēнамēн ла̄выс: «Енизоров о̄парищ нам ёмщакв ма̄-кыг ке толмащлаӈкве, тыи «яныг со̄руп» рӯт ма̄хум. О̄пам са̄тпан та̄лэ то̄влыс, хунь а̄тям Яков Иммануилович Енизоров омамēнтыл Анастасия Павловна Шарова ёт акван-минасы̄г. Енизоровыт яныг щēмьяӈ коланыл Лӯи Ня̄рихумит па̄выл ля-пат Чемаши намаим ма̄т о̄лыс. Тот та̄н акв коланыл туп ӯнлыс. Ань пēс нэ̄пакыт щирыл кисхатым Енизоровыт ниласа̄ткем та̄л тот хӯл алыщлым, во̄раим э̄лаль та о̄лсыт. Во̄раяӈкве та̄н Нё̄р нупыл ялантасыт, тувыл тув мус китса̄ткем вēрыстаг ēмты тах. 

		1914 та̄лт Мандуховы кит ягпыгыг тув ёхтысы̄г. Акватэ Спиридон наме о̄лыс, мо̄танэ Иван Петрович. Та̄н йильпи кол ӯнттысыт ос тот та о̄лмыгтасыт. Тувыл 1930 та̄лыт юи-па̄лт ссылкан кēтым ма̄хум тув о̄с тотвēсыт, та щирыл са̄в ма̄хум о̄луӈкве патсыт. Акв щёс ма̄н палтув Анна Вандер учёный нэ̄ ёхталас. Ам тавēн нё̄туӈкве ла̄ввēсум. Тох тав ётэ архив-нэ̄пакыт сунсыгламум сыс тамле ва̄рмалит та̄ра-паттысанум. 

		Енизоровыт – ты ма̄ньщи колта̄гыл. Та хультум нотыт о̄лум рӯтанув ос то̄ват реп-рессировайтувēсыт, мо̄-таныт яныг хо̄нтлан ма̄т порслувēсыт. О̄пам Егор ос Григорий пыгаге хо̄нтлан ма̄т хо̄т а̄ти-мыг ēмтсы̄г. Тэ̄н тыгыл Ха̄льӯс па̄лыл хо̄нлуӈкве тотвесы̄г, таима̄гыс тэ̄н намагēн ань Ха̄льӯст хансым о̄лэ̄г. Василий ягпыганыл юв ёхталас ос ётыл тыт ёл-щё̄питавес. А̄тям яныгпа̄лаг о̄лыс, хо̄нтлуӈкве ат ялыс. 

		Мо̄т каӈканыл Ни-кон репрессия та̄лыт порат порслувес. Та̄н щēмьяныл со̄тыӈыг-щуниӈыг о̄лыс, са̄в ӯйхул о̄щсыт, пуссын  рӯпитасыт. Тувыл ӯй-хуланыл хотняртум-тавēсыт. Никон ма̄нь нēвыррищ во̄рн тотыстэ ос аластэ. Хотьютн ка̄салыма ос ётыл пол-щил ва̄рима. Тав мо̄т хум хо̄тпат ёт яныг йӣв ха̄пн ӯнттувес ос хотталь сысы та тотвēсыт. Та̄н яныг витт пуссын та порслувēсыт. 

		Ма̄н оманув-а̄тянув яныт ма̄хум ос ма̄н, ня̄врамыт, колхозт са̄в рӯпитасӯв. Ам нёлолов класс а̄стламум юи-па̄лт та̄ра рӯпитаӈкве патсум, ма̄ньмисыт янмалтасум, мисыт поссум, ня̄нь ва̄рсум. Са̄ртын тыт сака яныг колхоз о̄лыс. 2,5 со̄тыра са̄вит ӯйхул янмалта-сыт. Ётыл пуссын нёвлиг ва̄рвēсыт, ма̄хум рӯпата та̄л хультуптавēсыт. 

		Таи ёмас о̄лыс, ма̄хум акваг хӯл алыщласыт. Та̄нки ма̄гсыланыл тэ̄нэ ма̄гыс пувēгыт ос арыг утаныл общинан тыналыяныл. Тох мощ ня̄нь винэ олн сэ̄лыгласыт. Ань сымри хӯл кила хус солко̄ви тыныл виве. Хунь нас на̄лми ва̄тат рещинха̄пыл хӯл алыщлаӈкве ялэ̄гыт ке, то̄нт тамле тыныл миӈкве ро̄ви. Ос хотталь моторха̄пыл ке минэ̄гыт, бенщин ма̄гыс са̄в олн холтэ̄гын. Тыщирыл ке, там-ле тыныл тыналаӈкве тай ат хо̄йхаты. 

		Ам ань Максим ма̄нь пыгкем хӯл алыщлым яласы. О̄йкамēнтыл мēн ат ня̄врам янмалтасмēн. О̄йкам наме Валерий, мēн Тюмень ӯст акван-хо̄нтхатсумēн. Наталья яныг а̄гимēн щēмьятэ ёт Приобье па̄вылт о̄лы, Виктория Излучинск ӯст, Люба Ягримт, Ульяна ос Наста Междуреченск па̄вылт о̄лэ̄гыт. Ань та̄н а̄гияныл-пыганыл туи ӯщлахтуӈкве тыг ёхталэ̄гыт, та̄нки халанылт ва̄йхатэ̄гыт. Максим пыгмēн туп нэ̄ та̄л о̄лы, тав ва̄т нупыл са̄т та̄лэ то̄влыс.  

		Ань пуссын ты щēмьятын щунь-паща ла̄тыӈ кēтэ̄в. Та̄н пуста̄гыл вос о̄лэ̄гыт, То̄румн ос На̄й-О̄тыранылн вос ӯргалавет. 

		 

		Тамара Мерова

		 

 
