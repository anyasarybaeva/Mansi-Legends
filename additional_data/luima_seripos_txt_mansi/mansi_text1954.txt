
Ювле хультум э̄тпос сака са̄в мӯйлын хо̄тал о̄ньщи – яныг хо̄нт оигпас, ня̄врамыт ханищтахтан ма̄наныл по̄йтэ̄гыт. Мощēртын туи пора ёхты, ма̄хум янгыщ ӯщлахтуӈкве патэ̄гыт, то̄ва хотталь э̄л мины, билетыт ёвтуӈкве э̄ри та маныр. Пуссын ка̄ркамыг ēмтапēгыт, ха̄йтыл ялэ̄гыт. Со̄ль, сака рӯпатаӈ э̄тпос. Ты коныпал я̄ӈк на̄тнэ э̄тпост сымыӈ ма̄хум акв сака ёмас тэ̄ла ва̄руӈкве номылматсыт, намаясаныл - «Лес Победы».

	Ка̄сыӈ та̄л ма̄н Россияв янытыл я̄ӈк на̄тнэ э̄тпост яныг хо̄нт кастыл ма̄хум, янге-ма̄не, йӣвыт ӯнттэ̄гыт. Хо̄тпа ё̄рва̄гыл ат кащилтаве, хотьют рӯпитаӈкве ка̄сащи, йӣвыт ӯнттын ма̄н ялы, То̄рум ма̄гыс тот мощ рӯпиты. 

	16 хо̄талт ма̄н, редакцият рӯпитан ма̄хум, тув о̄с ялсӯв – Байбалак нампа посал ва̄тан тотыглавесӯв. Ань ты ва̄рмаль ма̄гыс ӯльпа манос на̄ӈк йӣвыт питомник нампа колт янмалтавет, хус ман налыман сантиметр янытат. Тамле йӣвыт тув ты ӯнттысӯв. Ка̄сыӈ организация йӣвыт ӯнттын ма̄гыс я̄нас ма̄ныл хӯлтвес, вēтрал, ма̄нтыл ос тулё̄влыӈ па̄ссал майвесӯв. Я-ты, рӯпитаӈкве та о̄вылтахтасӯв. 

	Татем хо̄талыӈ хо̄тал о̄лыс. Сцена ва̄рыглавес. О̄влэ̄т Ханты-Мансийский район кӯщай Пётр Захаров тав потыртас. Тув ёхталам хо̄тпатн са̄в ёмас сымыӈ ла̄тыӈ, пӯмащипа ла̄тыӈ ла̄выс. Яныг хо̄нт порат рӯпитам э̄ква Анна Степановна Шушунова мощ потрамас. То̄нт тав нёлоловхуйплов та̄лэ ущ то̄влыс. Яныгхо̄тпат ёт рӯпитас, на̄йив хартыс, са̄грыс. Ханты э̄ква Мария Кузьминична Волдина ма̄хум янытласанэ, сымыӈ ла̄тӈыл ла̄всанэ.

	Округ кӯщай нэ̄ Наталья Владимировна Комарова тув о̄с ёхталас, на̄ӈк йӣвыт ӯнттыс, мир ёт потрамас, по̄слахтас. Ля̄ххал тотнэ ма̄хум таве маттем та по̄слысаныл, китыгласаныл. Кӯщай 

	нэ̄ мощ потрамас, 

	ла̄выс: «Йӣвыт ӯнттын тэ̄ла ма̄гыс ам номтум сака ёмас, ты атхунь э̄рнэ ва̄рмаль. Во̄рыӈ ма̄т ань йӣвыт са̄вмēгыт, хунь тах яныг 

	йӣвыг ēмтэ̄гыт». 

	350 са̄виттем хо̄тпа тот рӯпитасӯв. Округув янытыл 3 со̄тыра 500 арыгкем хо̄тпа рӯпитасыт, ӯльпа ос на̄ӈк йӣвыт ӯнттысыт.

	Светлана 

	Ромбандеева

	 
