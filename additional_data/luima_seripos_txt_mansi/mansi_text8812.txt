
Ма̄н, ма̄ньщи ос ханты редакцият рӯпитан ма̄хум, ка̄сыӈ та̄л ща̄нь ла̄тыӈ э̄лаль тотнэ ма̄гсыл ня̄врамыт касылыл ва̄рыглыянӯв. 
Мо̄лты та̄л а̄гирищит ос пыгрищит «В мире сказок и легенд» нампа касылт мо̄йтыт щирыл хурит по̄слуӈкве во̄выгласанӯв, рущ ла̄тӈыл ты хурит «комиксыг» ла̄вавет.
Та̄нанылн ма̄н ла̄всӯв, сосса мирыт мо̄йтаныл, пēс потраныл ёмащакв вос ловиньтыяныл ос ты урыл акв ло̄псын хас­нэйӣвыл манос о̄льпыл нила манос кит хури акв по̄хыт вос по̄слыяныл. Ос  акв-кит ла̄тыӈ ма̄ньщи манос ханты ла̄тӈыл тув вос хансэ̄гыт. 
Та̄л котиль э̄тпос 12 хо̄талэ̄т Ханты-Мансийск ӯст о̄лнэ ня̄врамыт ма̄н рӯпитан колувн янытлаӈ­кве во̄выгласанӯв. Та̄н пуссын ты касылт но̄х-патсыт. Ня̄врамыт ома­ныл ёт тыг ёхталасыт. 
О̄влэ̄т ма̄нки рӯпатав урыл потыртасӯв, хумус ля̄ххалыт, потрыт хансэ̄в, хумус газетаг ва̄риягув. Та̄н суссыт, хумус хансум потранув ос по̄слум ху­ри­янув газета ло̄псын ва̄­равет, рущ ла̄тӈыл ты рӯ­патав «вёрстка» ла̄ваве. Редакция-колн ёхталам мӯй ма̄хум ты ва̄рмалил сака пӯмщалахтасыт. 
Ма̄ньщи ос ханты газетагт кӯщай пēнтсыл рӯпитан нэ̄ Надежда Рагимова та̄наныл яныт­ласанэ ос ла̄выс: 
– Ювле хультум та̄л сыс округ янытыл ма̄ньщи ос ханты ня̄врамыт пуссын аквъёт 104 по̄слум хурит ма̄навн кēтсыт. Та̄н хала­нылт 60 хури – ма̄ньщи ла̄тӈыл хансым о̄лсыт ос 44 – ханты ла̄тӈыл. Ты касылт 14 ня̄врамыт но̄х-патсыт. Та̄н пуссын са̄всыр па̄влытт манос ӯсытт о̄лэ̄гыт. 2023 та̄л оигпам э̄лы-па̄лт ты а̄гит, пыгыт диплом-нэ̄пакыл ос мӯйлупсал кēтсанӯв. То̄ва ня̄врамыт школат мо̄лты та̄лт янытлавēсыт, мо̄­таныт ты та̄л о̄вылтах­там порат мӯйлупсал майвēсыт. Ма̄н ань Ханты-Мансийск ӯст о̄лнэ ня̄в­рамыт тыг во̄всанув, та̄н ты касылыт о̄с но̄х-патсыт. А̄гит ос пыгыт янытлаӈкве «Югра лылыēп» сосса ма̄хум организация кӯщай нэ̄ Людмила Алфёрова ёхтыс. Ты органи­зация ня̄врамыт ёмас мӯй­лупсал ёвтуӈкве олныл нё̄тыс. Ты ва̄рмаль ма̄гсыл ма̄н Людмила Алексан­дровнан яныг пӯмащипа ла̄тыӈ ла̄вēв.
Ты юи-па̄лт Людмила Алфёрова потыртас:
– Та̄л котиль э̄тпос 13 щислат журналистыт яныт­лан хо̄талыг о̄лы, рущ ла̄тӈыл «День российской печати» намаяве. Та хо̄талт ля̄ххал тотнэ ма̄хум ва̄рнэ рӯпатаныл ма̄гсыл пуссын янытлавет. Кит газетагт рӯпитан хо̄тпат яныг рӯ­пата ань ва̄рēгыт – ща̄нь ла̄тӈыг э̄лаль тотэ̄гыт. Ос тамле пӯмащ касыл щё̄питан кастыл, ня̄врамыт ма̄ньщи ос ханты ла̄тӈыл пӯмщалахтэ̄гыт.
Тувыл Людмила Алек­сандровна ня̄врамыт янытласанэ ос диплом-нэ̄пакыл мӯйлуптасанэ. Ханты-Мансийск ӯст о̄лнэ ма̄ньщи а̄ги Анастасия Лонгортова 13-18 та̄л яныт а̄гит-пыгыт халт но̄х-патыс ос хӯрмит места вис. Тав 11 классыт Гимназия-колт ханищ­тахты. Такви хуритэ тав ма̄ньщи ла̄тӈыл хансыстэ. Лев Сульманов хӯрмит классын №6 школан яланты, тав 6-12 та̄л яныт ня̄врамыт халт о̄выл местал майвес. Такви по̄слум хуритэ ханты ла̄тӈыл хансыстэ. Кирилл Плеханов ос ты номина­цият хӯрмит места вис. Тав Ханты-Мансийск ӯст №10 школат нилыт классыт ханищтахты, такви хуритэ о̄с ханты ла̄тӈыл хансыстэ. 
Ма̄н, редакцият рӯпи­тан ма̄хум, ня̄врамаквет пуссын янытлыянӯв ос сымыӈ ла̄тӈыл кēтыянӯв. Э̄лаль аквта щирыл сосса мирыт пēс йис ва̄рмали­тыл э̄лаль пӯмщалахтэ̄н, ща̄нь ла̄тӈыл потыртэ̄н ос мо̄йтыт ловиньтэ̄н. 
Людмила ТЕТКИНА
