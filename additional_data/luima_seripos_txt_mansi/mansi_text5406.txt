
Ма̄ янытыл во̄ртур э̄тпос 9 хо̄талэ̄т мощщаг хультум мирыт янытлавет, рущ ла̄тӈыл ты ялпыӈ хо̄тал тох ла̄ваве — Международный день коренных  народов мира.
Ты кастыл ка̄сыӈ па̄­вылт ос ӯст ялпыӈ хо̄­тал ва̄рыглаве. Ханты-Мансийск ӯст о̄лнэ ма̄хум та хо̄талт о̄с мӯйлысыт. Та̄н «То̄рум Маа» музейн во̄выглавēсыт. Та хо̄тал са̄в мир тув атхатыглас.
Людмила Александ­ровна Алферова ты му­зей кӯщаиг о̄лы ос «Югра лылыēп» общест­венный организацият пуӈкто­ты. Тав атхатыглам мирн ла̄выс, «Югра лылыēп» организация ты та̄л ва̄т та̄лэ тах то̄влы.

 Са̄в та̄л тот рӯпитам ос сосса мирн нё̄тмил ва̄рум ма̄хум кӯщай нэ̄ янытласанэ ос са̄в ёмас ла̄тӈыл ла̄всанэ. То̄ваныл янытлан нэ̄­пакыл мисанэ, ты Ере­мей Данилович Айпин, культура ос мо̄т са̄всыр департамент колыт кӯ­щаит ос ма̄-во̄й но̄х-винэ компаният рӯпи­тан хо̄тпат. Насати, та̄н ты ялпыӈ хо̄тал ва̄рнэ ма̄гыс олн мисыт.

Ты юи-па̄лт концерт о̄лыс, Тэ̄к па̄вылныл ёх­талам ханты нэ̄квет, Ве­ра Кондратьева ос Шап­ша па̄выл мир йӣквсыт ос э̄ргысыт. Тувыл щар ма̄к пӯмыщ ва̄рмаль о̄лыс. Ӯст о̄лнэ ханты ос ма̄ньщи нэ̄квет та̄нти супаныл суссылтасыт.

 Ма̄ньщи супыт Люд­мила Теткина (Алгадь­ева), Тамара Алгадь­ева, Галина Кондина (Мерова), Светлана Ди­нисламова (Садомина) апыгрищанэ ёт, Диана Герасимова ос Раиса Гаврильчик (Анямова) та̄н суссылтасаныл. Су­паныл ю̄нтум нэ̄квет наманыл пуссын ла̄в­вēсыт. А̄с ма̄хум тай са̄в о̄лыс, то̄ваныл хорамыӈ халат-супаныл татем ма̄щтырыг ю̄нтымат.

 Та юи-па̄лт музейт рӯпитан нэ̄ Раиса Гер­мановна Решетникова ма̄нь ня̄врамыт пус­сын акван-атсанэ, та̄н то̄выль тармыл пус­сын ӯнттувēсыт. Ка̄­сыӈ ня̄врам ка̄тыт ма­тыр о̄ньщис, а̄кань ма­нос ёнгынут. Ты нэ̄к­ветн та̄н ханты ла̄тӈыл потыртаӈкв ханищ­тавēсыт. 

Мо̄т ма̄тт са̄всыр пӯ­мыщ о̄с суссылтавес. Мӯйлын ма̄хум а̄кань ва̄р­сыт, матыр по̄слысыт, ам­щил амщувēсыт. Та̄н тыгле-тувле пӯмща­лах­тым ё̄мыгтасыт.

 Юв миннэ̄ныл э̄лы-па̄лт тыттувēсыт. Хоть­ют маныр ка̄сащас, тав тамле тэ̄нут та тэ̄с — хӯл исмит, со̄ламат манос лӯптаӈ щай аис. Тох ты ӯст о̄лнэ мир ялпыӈ хо̄­таланылт мӯйлысыт.

