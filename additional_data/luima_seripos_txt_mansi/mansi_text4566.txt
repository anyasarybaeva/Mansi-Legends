
Ханты-Мансийск ӯс ля̄пат «Юрты Чайниковых» нампа ма̄ о̄лы. Тот Наталья Николаевна Чайникова такви рӯпата ва̄ри. Тав палтэ кит хум хо̄тпаг рӯпитэ̄г. Та ма̄тэ̄т па̄лят янмалты. Хӯрмит туи та̄н ма̄нь ӯльпат, ховтыт ос мо̄т йӣвыт та̄нки ма̄нылн ӯнттэ̄гыт ос мо̄т рӯпата ва̄рēгыт.
Ты нэ̄ а̄нумн акв ёмас ва̄рмаль урыл потыртас. Ань тав о̄лнэ ма̄тэ ляпат я̄ӈкылмат саӈклыпил та̄рсыт ӯнттысыт. Ты рӯпата нэ̄ ат та̄л ювле хультум порат ва̄руӈкве о̄вылтахтас. О̄влэ̄т Кострома ӯсн ялыс. Тот ты тэ̄ла щирыл рӯпитан учёный хо̄тпат ёт хо̄нтхатыглас. Та учёныит налыманкем та̄л пил ӯнттын ва̄рмаль ханищтыяныл. Та̄н ётаныл потрамас, ты тэ̄ла ёмщакв та̄ра-паттыстэ ос лӯимат ӯнттуӈкве тахмаяс.
Мо̄т хо̄н ма̄т ма̄хум са̄всыр пилыт хосат та̄гыл мāн ӯнттэ̄гыт. Ань Россият та̄нки рӯпата ва̄рнэ ма̄хум о̄с пилыт ӯнттуӈкве патсыт. Ты та̄л тэ̄лы порат Наталья Николаевна Кострома ӯсныл саӈквлыпил та̄рсыт тыг тотыс.
Ты та̄рсытныл нила са̄всыр саӈквлыпил яныгмаӈкве паты.
Тӯяг нэ̄ такви ма̄тэ̄т тракторыл акв я̄ӈкылма ёмщакв хот-сыстамтастэ. Мувлахил вит во̄ӈха хилсыт, тот вит акваг вос о̄лыс. Хо̄талыӈ хо̄талыт пилыт витыл со̄сантаӈкве патавет тах.
Ань Наталья Николаевна юрт хо̄тпанэ ёт нила рат щирыл саӈквлыпил та̄рсыт ӯнттысанэ. Тавēн нё̄туӈкве ат хо̄тпа тув ёхталас. Нэ̄ ты урыл тох ла̄выс:
«Мо̄лал округ мирколт кӯщаит сапра̄ни ва̄рыгласыт. Та̄н пил, ла̄хыс, паквсам тэ̄нутыг ва̄рнэ ос тыналан тэ̄ла урыл потыртасыт. Кӯщаит тув йильпи ла̄тыӈ нё̄тумтасыт ос пирмайтасыт. Ты хосыт ань соссаӈ ма̄хум во̄рт та̄нки пилыт ӯнттуӈкве ос янмалтаӈкве вēрмēгыт. Хотьют ка̄сащи, йис ма̄т такви рӯпата щё̄питаӈкве вēрми. Мо̄тыт та̄л ты ва̄рмаль щирыл нё̄тмил ва̄руӈкве патаве».
Наталья Николаевна ла̄внэ̄тэ щирыл, тыт яныгман саӈквлыпил э̄лумхо̄лас акв гектарныл туп акв тонна са̄вит пил атуӈкве вēрми. Ос ка̄тыл ӯнттым пил акв гектар ма̄ныл хус тонна са̄виткем ва̄туӈкве ро̄ви.
Ты пилыт ащирманыл ат пилэ̄гыт, лӯима̄т ёмщакв яныгмēгыт. Ос та̄ра яныгмаӈкве ат патэ̄гыт, хӯрум та̄л ӯрхатуӈкве э̄ри. Ань ты ӯнттым о̄выл та̄рсыт мощ яныгмēгыт, тальханыл хот-яктавет ос э̄лаль ӯнттуӈкве патавет. Ты та̄рсыт э̄лаль ӯнттын ос са̄вмалтан ма̄гыс тыг тотвēсыт.
Наталья Николаевна ва̄нэ то̄ва хо̄тпанэ тавēн тох ла̄вēгыт: «Наӈ манрыг наска̄ссыг тыт саӈквлыпил ӯнттуӈкве о̄вылтахтасын? Ма̄н ма̄вт са̄в я̄ӈкылма о̄лы, тыт са̄в пил яныгми, тох то̄влавēв».
Ос нэ̄ ла̄выс, 2015-2016 та̄лыгт то̄ва районт пил а̄тим о̄лыс.
Мо̄лты та̄лт округув янытыл о̄с мощща пил яныгмас. Ты рӯпата ань ва̄рēгыт, ётыл пил та̄л о̄луӈкве ат патэ̄в. Тав ля̄пат яныгмаӈкве паты, э̄лын кинсуӈкве ат э̄ри.
Ка̄тыл ӯнттым саӈквлыпилыт атаныл акв тамлег о̄лэ̄гыт. По̄х ут тув ат тэ̄лыгтаве, та̄наныл янмалтан ма̄гыс нэ̄матыр лю̄ль утыл ат расгалтавет. Ты пилыт Архангельск ӯст ащирмаӈ ма̄т о̄с ӯнттувēсыт, та̄н ёмщакв тот яныгмēгыт. Ань Кострома ӯст китса̄т гектар ма̄ янытэ̄т саӈквлыпилыл, та̄хт пилыл, сӯйпилыл, морахыл ос княженика пилыл ӯнттым о̄лы.
Мо̄лты та̄л Наталья Николаевна во̄рколэ по̄хыт та̄хт пил мощ о̄с ӯнтталас. Ань ты туи порат тот тэ̄нэ ма̄гыс мощ ва̄ты тах. Ты пилыт соссаӈ ма̄хманув коланыл ляпат янмалтаӈкве вēрмияныл, э̄л минуӈкве ат э̄ри.
