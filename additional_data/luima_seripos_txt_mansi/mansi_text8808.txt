
Тынакт округт э̄лн о̄лнэ ма̄нь па̄влыӈ ма̄н тэ̄лы лё̄ӈх хосыт лēккарыт ма̄хум пусмалтаӈкве минасыт. Тамле тэ̄лат урыл «Центр профессиональной патологии» нампа колт пуӈктотнэ хум Николай Ташланов потыртас. 
Тав ла̄выс, э̄лн о̄лнэ па̄влытын 2022 та̄лныл кит лēккарыӈ пирка̄таг яласаӈкве патсы̄г. Ма̄ши­нанылт матыр-а̄ти э̄рнэ пусмалтан утыт пуссын о̄лэ̄гыт. Тэ̄лы лё̄ӈх хо­сыт лēккарыт 6 са̄всыр районыт палт налыман ма̄нь па̄влыӈ ма̄н ёхта­лэ̄гыт тах.   
Николай Ташланов тох потыртас: «Ты та̄л о̄выл рӯпитан са̄тыт акв пир­ка̄­та Кондинский районын рӯпитаӈкве минас. Тот терапевт, сым уральтан лēккар, нэ̄ хо̄тпат лēккар, ӯлщпуӈкыт пусмалтан лēккар, невролог ос хирург онтолов ма̄нь па̄влытн ялсыт. Тувыл та̄н Белоярский ос Нижне­вартовский райо­нын кēтавет. 
Китыт пирка̄та та̄л котиль э̄тпос сыс Ха̄льӯс район янытыл яласэ̄гыт, та юи-па̄лт Октябрьский ос Ханты-Мансийский районыгн минэ̄гыт тах. Тот терапевт, хирург, невролог ос нэ̄ хо̄тпат лēк­карыт коныпал паль, тур ос нёл а̄гмыт суснэ лēккар, сам ос алписов уральтан лēк­кар, УЗИ ва̄рнэ лēккарыт  рӯпитэ̄гыт. 
Ты та̄лт лēккарыт о̄выл щёс Ха̄льӯс район Кимкъясӯй па̄выл мус ялэ̄гыт, тот 100 са̄вит сосса хо̄тпа о̄лы. Ань ка̄сыӈ ма̄т ты лēккаранув ӯравет. Сосса ма̄хум, ва̄им, ань пуссын ёмас ищхӣпыӈ утыл пусмал­таӈкве вēрмавет, тох та̄­нанылн яныг ӯсн манос яныг па̄вылн ялан­таӈкве ат э̄ри.
Лēккарыт тэ̄лы лё̄ӈх хосыт яласан рӯпатаныл ма̄ньполь э̄тпос оигпан мус тах о̄лы».    
Центр профессиональной профпатологии колныл кēтым ля̄ххал ма̄ньщи ла̄тӈыл Тамара МЕРОВА хансыстэ
