
Округ кӯщай нэ̄ Наталья Комарова ты э̄тпос о̄выл хо̄талэ̄т сапра̄ни ва̄рыглас ос Ха̄льӯс районт ня̄врамыт ханищтахтын колыт ӯнттын урыл кӯщаит ёт потыртас.
Тав ла̄выс: «Ха̄льӯс районт ат школат ос садикыт ань ӯнттавет. Акв йильпи садик Ягримт ос нила школа Ха̄льӯст Хулюмсӯнт, Тэ̄к, Припо­ляр­ный па̄влытыт рӯпи­таӈ­кве тах патэ̄гыт. Ягрим ос Приполярный па̄влыгт садик ос школа ӯнттын ма̄гсыл э̄рнэ нэ̄пакыт ань щё̄питавет. Ха̄льӯс школа ӯнттын ма̄г­сыл э̄рнэ нэ̄пакыт та̄л котиль э̄тпост э̄рнэ щирыл ва̄рвē­сыт. Йильпи школа ань ты накт ӯнттуӈкве о̄выл­таве, тот 700 ня̄врам ха­нищ­тахтуӈкве тах патэ̄гыт».  
Ха̄льӯс районт ня̄врам ханищтан колыт ос сади­кыт хумус ань ӯнттавет, та урыл район миркол кӯ­щай Павел Артеев китыг­ла­вес. Тав ла̄выс: «Хулюм­сӯнт па̄вылт ӯнттын школа 81% са̄витыг а̄стлавес. Тув  140 ня̄врам ялантаӈкве патэ̄гыт. Тэ̄к па̄вылт ӯнт­тын школа 99,1% са̄ви­тыг а̄стлавес, тот 100 ня̄в­рам ханищтахтуӈкве тах вēрмēгыт. Ань та колыт э̄рнэ пормасыл, пасаны­т­ыл, уласытыл ёвтавет».
Рēтыӈ ю̄свой э̄тпос оигпам э̄лы-па̄лт Павел Артеев Ха̄льӯс район янытыл яласас ос ка̄сыӈ па̄вылт о̄лнэ мир ёт хо̄нт­ха­тыглас. Кӯщай хум Хулюмсӯнт па̄вылн о̄с ёхталас, тот о̄лнэ мир ёт потыртас. Ётыл ты хо̄нт­хатыглап урыл Павел Артеев ищхӣпыӈ утыт таи хансыс: «Хулюм­сӯнт па̄вылт школа хумус ӯнт­таве, амки суссум ос тувыл ма̄хум ёт хо̄нт­хатыгласум. Ня̄врамыт хоты порат тот ханищ­тахтуӈкве патэ̄гыт, ты урыл Хулюмсӯнт па̄вылт о̄лнэ ма̄хум аквписыг китыглахтэ̄гыт. Школа 81% са̄витыг а̄стлавес. Ты кол ӯнттын организация мӯсхалыг рӯпитаӈкве ат вēрмыс. Тыима̄гсыл договор-нэ̄пак ма̄н та̄н ётаныл э̄лаль ат хассӯв. Ань э̄рнэ нэ̄пакыт акван-атуӈкве патэ̄в ос манса̄вит олн ты кол а̄стлан ма̄гсыл иӈ э̄рмыглы, тах ёмащакв ловиньтэ̄в ос смета-нэ̄пак хансэ̄в. Тувыл аукцион ва̄рыглэ̄в ос кол ӯнттын мо̄т организацият кинсэ̄в. Ты рӯпата ма̄н ма̄ньполь э̄тпос оигман мус тах ва̄рилӯв».
Хулюмсӯнт па̄вылт школа ӯнттын урыл ма̄н ва̄тихал хансыглэ̄в. Ты кол 2014 та̄лт ӯнттуӈкве о̄вылтавес ос нэ̄пакыт щирыл 2016 та̄лт а̄ст­лаӈ­кве э̄рыс. Тувыл ань тыг мус яныг йильпи школа рӯпитаӈкве аты о̄выл­тах­тас, ня̄врамыт пēс школан тох та ялантэ̄гыт.
Людмила ТЕТКИНА  
