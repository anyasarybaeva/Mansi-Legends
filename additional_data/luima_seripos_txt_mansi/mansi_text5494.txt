
Яныг хо̄нт порат ма̄н мирув но̄х-патме па̄сныл 75 та̄л ты то̄влы. Ты ялпыӈ хо̄тал кастыл Россият о̄лнэ ма̄хум ань щё̄питахтуӈкве патсыт.
Ты урыл потыртан ма̄гыс округ янытыл Ханты-Мансийск ӯсн са̄в ма̄хум атхатыгласыт – социальный защита торыг рӯпитан хо̄тпат, лēккарыт, хо̄нтыт патум мир наманыл та̄ра-паттын ка̄ркам нэ̄т ос хумыт, ма̄ньлат а̄гит ос пыгыт ёт рӯпитан ма̄хум, са̄всыр хо̄нтхатыглапыт щё̄питан ос ля̄ххал тотнэ хо̄тпат.
«Центр гражданских и социальных инициатив Югры» кол кӯщай Яков Самохвалов тох ла̄выс:
–2020 та̄л Россия Пре­зидентувн Год памяти славы та̄лыг намаявес. Хо̄нтыт патум ма̄хманув ма̄н нас хунь номиянув. Та пилыщмаӈ пора урыл са̄в ва̄ӈкве э̄ри, тувыл ущ номуӈкве. 
Таима̄гыс ма̄н ань са̄в ма̄хум тыг во̄всув, пуссын аквъёт номсахтэ̄в, 75 та̄л ялпыӈ хо̄тал округувт хумус ва̄рилув. Хо̄тпа матыр потыр о̄ньщи те, вос ла̄ви, хотьют э̄рыӈ пӯмыщ тэ̄ла (проект) ва̄руӈкве номсы, вос потырты. 
Ма̄к таи, ма̄навн ань ма̄ньлат хо̄тпанув ёт са̄в потрамаӈкве э̄ри, та̄н ётаныл ва̄тихал хо̄нтхатыглаӈкве э̄ри. Ань яныгман а̄гирищит ос пыгрищит вос ва̄га­ныл, Победа хо̄тал ты нас ялпыӈ хо̄тал хунь – ты хо̄тал мус ма̄н та̄к­сар ма̄хманув, пилта̄л о̄панув ос ащо̄йканув ё̄рва̄гыл ёхтахтасыт, та̄нти ма̄наныл та̄кыщ вуянтасаныл, китлерытн ат мисаныл. 
Ты тэ̄ла ма̄навн ёма­щакв ва̄ӈкве э̄ри, хо̄нт­лам ма̄хманув хольт вос о̄лэ̄в, та̄н тэ̄ланыл э̄лаль вос тотылув. Ос матыр илттыг ēмтапи те, хотты мир ма̄н нуплув хо̄нтыл йиймыгты те, ма̄н та̄ксар ма̄хманув хольт та̄кыщ ля̄льт лю̄люӈкве вос вēрмēв».
Ма̄хум хо̄тал палыт потыртасыт, ка̄сыӈ ла̄тыӈ, ка̄сыӈ номт нэ̄­пакын хасвес. Победа хо̄тал мус ань са̄в рӯ­пата о̄лы, са̄в э̄рнэ тэ̄ла щё̄питаӈкве э̄ри.
 
