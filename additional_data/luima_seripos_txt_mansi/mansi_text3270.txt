

	Ха̄льӯс ляпат «Со̄рни сэ̄й» нампа ӯщлахтын ма̄ о̄лы. Тот са̄т та̄лныл ос нёлоловхуйплов та̄л яныт ня̄врамыт ӯщлахтуӈкве акван-атыглавет. Ты туи о̄с са̄в ня̄врам тув ёхталас. Та̄н ма̄гсыланыл тот са̄в пӯмащ ёнгилыт щё̄пита̄лвēсыт. Ань ты пора ня̄врамыт хумус тот ӯщлахтасыт, на̄н та̄н потраныл э̄лаль ловиньтэ̄н:


		– Ам намум Кристина Воронцова, ты ӯщлахтын ма̄н о̄выл щёс ёхталасум. А̄нумн тыт сака мӯстыс. Тэ̄нут ва̄рнэ хо̄тпат ма̄н ма̄гсылув татем атыӈ тэ̄нут па̄йтыгласыт. Ӯщлахтын ма̄ кӯщаюв ос воспитателянув пуссын сымыӈ хо̄тпат. Ам та̄наныл пуссын э̄руптыянум. Тыт ам са̄в юрт хо̄нтсум. Мо̄тыт та̄л ос яныг ща̄гтыл тыг ёхтэ̄гум тах. Тамле ёмас ва̄рмаль щё̄питан ма̄гыс ам кӯщаин яныг пӯмащи-па ла̄тыӈ ла̄вēгум. Ты ӯщлахтын ма̄ са̄в та̄л вос рӯпиты. 

		– Ам намум Валентин Матей, Ха̄льӯст самын патсум, тот о̄лэ̄-гум. Ань китхуйплов та̄лум то̄влыс. Ӯст нилыт та̄л ка̄миньт па̄ссал масхатым щахныл ка-сэ̄гум. Ань ты пора китыт щёс тыг ёхтысум. Лов хо̄тал сыс тыт са̄в юрт хо̄нтсум, пуссын э̄руптыянум. Ты ӯщлахтын ма̄ лап ул вос пантвес, мо̄тынтыг ос тыг ёхтуӈкве номсэ̄гум.

		– Паща о̄лэ̄н! Ам намум Юлия Воложанина, ты та̄л са̄тхуйплов та̄лум то̄влыс. Ты ӯщлахтын ма̄н нилыт щёс ёхтысум. А̄нумн тыт сака мӯсты. Лагерьт лылыēп сыстам, ляпат я̄ овты, во̄рт йӣвыт яныгмēгыт. Тыт ам ма̄-вит урыл са̄в ва̄ӈкве патсум. Тыт о̄лнэм сыс ма̄-вит ӯргалан хо̄тпаг ханищтахтуӈкве номтум патыс. Ам соссаӈ мир о̄лупса тыт ханищтасум. Ма̄н ма̄гсылув са̄всыр пӯмащ ёнгилыт щё̄пита̄лвēсыт. Ам тыг юи-о̄выл щёс ӯщлахтасум. Ты нё̄тнэ ма̄ сымумн сака хо̄яс, таве акваг э̄руптаӈкве патылум. Кӯщаин, воспитателитн ос ам ётум ӯщлахтам ня̄врамытн щунь-паща ла̄тыӈ кēтэ̄гум. Пуста̄гыл о̄лэ̄н!

		– Ам намум Игорь Зубарев, «Со̄рни сэ̄йн» китынтыг ёхтысум. Тыт са̄в а̄гит-пыгыт ёт юрщхатасум. Ма̄н тыт ёмщакв ӯщлахтэ̄в, ёнгēв, ма̄щтырлэ̄в, ма̄ньщи ла̄тыӈ ханищтэ̄в ос мо̄т са̄всыр пӯмащ ва̄рмаль ва̄рēв. Мо̄тынтыг о̄с тыг ёхтуӈкве номсэ̄гум. Ва̄нэ хо̄тпатын паща ла̄тыӈ ла̄вēгум. Пус ка̄т, пус ла̄гыл э̄лаль о̄лэ̄н.

		– Ам намум Лиза Загороднюк. Ты туи хӯрумхуйпловит та̄лум то̄влыс, ам Ха̄льӯс школат са̄тыт классыт ханищтахтэ̄гум. Ты ӯщлахтын ма̄н китыт щёс ёхтысум. Амки ща̄нягум-а̄щагум щирыл рущиг о̄лэ̄гум, ос тыт ӯщлахтамум сыс ма̄ньщи ла̄тӈыл мощ потыртаӈкве патсум. Ань то̄ва ла̄тӈанум ёмщакв тэ̄лэ̄гыт. Воспитателит пуссын ёмас хо̄тпат, ам та̄наныл сака э̄руптыянум. Мо̄тынтыг ӯщлахтын ва̄рмаль о̄с щё̄питаве ке, та̄ра тыг во̄вхатэ̄гум тах.

		– Ам намум Маша Молданова, ам хӯрумхуйплов та̄лум то̄влыс. Ты ӯщлахтын ма̄н о̄выл щёс ёхтысум. Та̄ра са̄в юрт хо̄нтсум. Ань кӯщай нэ̄ ла̄выс, э̄рыӈ мо̄тыт та̄л «Со̄рни сэ̄й» рӯпитаӈкве ат паты. Тав лап ул вос пантвес, ма̄н ты ма̄ сака э̄руптылӯв. Мо̄тыт та̄л туи порат о̄с ялуӈкве таӈхēгум.

		– Ам Максим Киржаев, ты та̄л хӯрумхуйплов та̄лум то̄влыс. Тыг китынтыг ёхтысум. Ты та̄лыг сыс ам са̄в тэ̄лан ханищтавēсум. Хаснэйӣвыл са̄всыр хурит по̄слысӯв. Мо̄йтыт хосыт пӯмащ, ощхулиӈ тӯлыглапыт ва̄рыгласӯв. Са̄сныл са̄всыр хусапыт ю̄нтсӯв ос мо̄т са̄всыр пормасыт ма̄щтырласӯв. Воспитатель хо̄тпат ма̄н ма̄гсылув пӯмащ ёнгыт щё̄пита̄лэ̄гыт. Тот рӯпитан хо̄тпат пуссын э̄руптыянум. Та̄н ка̄сыӈ хо̄тал ма̄нав матыр ва̄руӈкве ханищтасаныл.

		– Ам Настя Кустышева, китхуйплов та̄лум. «Со̄рни сэ̄йт» атыт та̄л ӯщлахтэ̄гум. Ты ма̄ а̄нумн сака мӯсты. Во̄рт о̄луӈкве сака ёмас. Ты нё̄тнэ ма̄-вит урыл номтум та̄л палыт о̄лы. Сымум акваг тув во̄вхаты. Тыт са̄в юрт хо̄нтсум. А̄гит-пыгыт пуссын ва̄ганум. Ань ма̄нки халувт щēпт о̄щнэ телефон хосыт ва̄тихал потыртэ̄в. Мо̄тыт та̄л о̄с тах ёхтэ̄гум.

		– Ам Юлия Матей, а̄нумн нилахуйплов та̄л. Ты та̄л онтоловит классын ханищтахтуӈкве минасум. Мēн а̄пщимēнтыл китынтыг тыт ӯщлахтымēн. Са̄в юрт тыт хо̄нтсумēн. Ам таӈхēгум, «Со̄рни сэ̄й» э̄лаль вос рӯпитас. Ма̄н ты ӯщлахтын ма̄ сака э̄руптаӈкве патыслӯв. Пӯмащ о̄лум накыт акваг номылматыгла̄лыянум. Сым кӣврум татем ёмасыг ēмты. Ам номсэ̄гум, мо̄тыт та̄л пуссын юртанум о̄с ка̄салыянум тах. 

		– Ам Вероника Броваренко, китхуйплов та̄лум, «Со̄рни сэ̄й» э̄руптылум. Мо̄тынтыг о̄с тув ялуӈкве таӈхēгум». 

		– Ам Ксюша Курганова, китхуйплов та̄лум, китыт тув тыт ӯщлахтасум. Тыг ёхталан а̄гит-пыгыт ёт ёмщакв юрщхатасум, пуссын э̄руптыянум. Лагерь лап ул вос пантвес. О̄с тув ялуӈкве номсэ̄гум».

		– Ам Дима Тихонов, нила-хуйплов та̄лум, хӯрмит та̄л тыт ӯщлахтэ̄гум. Юртанумн пуссын паща ла̄тыӈ кēтэ̄гум. Пуста̄гыл о̄лэ̄н, ёмщакв ханищтахтэ̄н!

		Ты ӯщлахтын ма̄т ка̄сыӈ ня̄врам акв урыл во̄выс, «Со̄рни сэ̄й» лап ул вос пантвес. Та̄нанылн тот ӯщлахтуӈкве сака мӯсты. Тамле ты ёмас ма̄кве ӯс ляпат о̄лы. Тот са̄в ня̄врам ӯщлахтуӈкве ка̄сащи. Ань кӯщай нэ̄ Ольга Константиновна Филиппова «Со̄рни сэ̄йт» рӯпитан ма̄гыс мо̄т кӯщай кинсы. Мо̄тыт туи мус хотты ма̄ньлат, ка̄ркам хо̄тпа хо̄нтхаты ке, ты ма̄ э̄лаль рӯпитаӈкве паты. 

		 

		Ня̄врамыт потраныл 

		Николай МЕРОВ 

		нэ̄пакн хассанэ

 
