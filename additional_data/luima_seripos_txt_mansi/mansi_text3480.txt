
Лӯима̄т о̄лнэ номтыӈ ня̄врамыт ма̄гыс Ханты-Мансийск ӯст колледж-интернат 1997 та̄лт пӯсвес. Тот кӯщаиг 2007 та̄л па̄сныл Александр Березин рӯпиты. Тав ля̄ххал тотнэ хо̄тпатн ты ханищтахтын кол урыл потыртас.

	Ты колт ня̄врамыт школа а̄стлэ̄гыт ос ка̄сащан тэ̄ла щирыл э̄лаль ханищтавет. Э̄лы ма̄т ӯнлын па̄влытт са̄в номтыӈ, вēщкат а̄гит-пыгыт о̄лэ̄гыт. Та̄н ха̄снэ ва̄рмаляныл щирыл э̄лаль ханищтахтуӈкве вос вēрмысыт, таима̄гыс ты кол ва̄руӈкве номылматвес. Ня̄врам школат ёмщакв ханищтахты ке, тав та̄ра тув виве.

	2000 та̄л па̄сныл «Искусство Центр» кол ЮНЕСКО нампа мирхал организация нупыл хасвес, тувыл ӯргалаве. Россия янытыл китса̄ткем тамле школа о̄лы. Мир янытыл ос лов со̄тыракем тамле школат са̄всыр ма̄т ня̄врамыт ханищтым рӯпитэ̄гыт. Тамле школат ханищтахтын а̄гит-пыгыт халанылт ва̄тихал хо̄нтхатыглэ̄гыт, хӯлтыглахтэ̄гыт, потрамēгыт, юртыӈыщ ос акван-нё̄тхатым о̄лэ̄гыт.

	О̄выл па̄сныл ты ханищтап кол кит ва̄рмаль ма̄гыс щё̄питавес. О̄выл ва̄рмаль - ня̄врамыт о̄лнэ-хӯлнэ нак ос искусство ва̄рмаль э̄лаль вос тотсаныл. Э̄лы ма̄ныл о̄лнэ ня̄врамыт тот ханищтахтынэ̄ныл сыс интернатт о̄луӈкве вос вēрмысыт. Китыт ва̄рмаль — ты школан ханищтахтын ма̄гыс ня̄врамыт акваг вос ёхтысыт, тувыл ос тот са̄всыр ва̄рмальн ханищтахтуӈкве вос ро̄выс. Тот ня̄врамыт о̄выл классыт ос яныг классыт а̄стланэ̄ныл мус ханищтавет. Тувыл тот та̄н колледж а̄стланэ̄ныл юи-па̄лт та̄ра рӯпитан нэ̄пакыл мивет. Са̄ртын 2014 та̄л мус тот ма̄ньлат хо̄тпат университет а̄стласыт, ётыл ты ва̄рмаль лаппантвес.

	«Искусство Центр» колт ня̄врамыт са̄ӈквылтаӈкве, йӣквуӈкве ос ка̄тыл хурит по̄слуӈкве ханищтавет. Тот йӣквнэ ос э̄ргын яныг колнак о̄лы. Ханищтап кол хӯрум яныг кол щирыл акв ляпат ӯнттувēсыт. Колыт халанылт унсахыл щё̄питым о̄лэ̄гыт. Акв колныл мо̄т колн лап-ва̄рим ӯнсах хосыт ё̄муӈкве ро̄ви, кон-ква̄луӈкве ат э̄ри.

	Интернатт пуссын аквъёт китса̄т атпан хо̄тпа о̄лы. Ханты-Мансийск ӯст кол ат о̄щнэ учитель-хо̄тпат о̄с интернатт колнакыл майвēсыт. Тот яныг тэ̄нэ кол рӯпиты. Ня̄врамыт хо̄тыл сыс хо̄т щёс тыттавет. Ты коныпал «Искусство Центр» колн Ханты-Мансийск ӯст о̄лнэ ня̄врамыт йӣквуӈкве, ёнгуӈкве ос хаснэ йӣвыл щуртуӈкве ханищтахтуӈкве о̄с ёхталэ̄гыт. Пуссын аквъёт яныгса̄т са̄тлов ня̄врам атхаты.

	А̄гит-пыгыт тот са̄всыр са̄ӈквылтан утыл са̄ӈквылтаӈкве ханищтавет. Ня̄врам баяныл ёнгуӈкве тув ёхты ке, тав школа а̄стланэ̄тэ юи-па̄лт ос э̄лаль ты ва̄рмаль щирыл колледжин минуӈкве вēрми.

	Йӣквнэ колнакт ня̄врамыт ос са̄всыр йӣквнэ тэ̄лан ханищтавет. Тув са̄всыр та̄л яныт ня̄врамыт ёхталэ̄гыт. Мо̄лты та̄л а̄стлам акв а̄ги Саранск ӯс театрын йӣквуӈкве во̄ввес. Акв пыг ос Астрахань ӯс театрын йӣквуӈкве вуйвес. Тот ня̄врамыт сака ёмщакв ханищтавет.

	Ты ханищтап колт нэ̄пак ловиньтан яныг кол щё̄питым о̄лы. Тот пуссын аквъёт са̄тлов со̄тыра нэ̄пак о̄ньщаве. Са̄выӈпа̄лэ ханищтахтын нэ̄пакыт.

	«Искусство Центр» ёмщакв рӯпитан ма̄гыс округ бюджетныл китса̄т са̄тлов млн. солко̄ви та̄ставе. Тот пуссын аквъёт хӯрумса̄т хус хо̄тпа рӯпиты. Ты хо̄тпатныл яныгса̄т налыман хо̄тпа ня̄врамыт ханищтэ̄гыт. Акв колнакт ма̄нь пӯльница рӯпиты ос э̄лаль хотвиӈкве номсаве. Ня̄врамыт тотыглан ма̄гыс ма̄шинат о̄ньщēгыт, колкан ловтнэ хо̄тпат ос мо̄таныт тот рӯпитэ̄гыт.

	Ня̄врам ханищтан хо̄тпат ка̄сыӈ та̄л па̄влытын ялантэ̄гыт. Школат китыглахтэ̄гыт, хоты ня̄врам номтыӈыщ ханищтахты манос матыр пӯмащ ва̄рмаль ва̄ри, таве та̄ра тув ханищтаӈкве виве. Ня̄врамыт ща̄гтым ханищтахтуӈкве тув минэ̄гыт.
