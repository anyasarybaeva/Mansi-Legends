

	Ты э̄лы-пал газетат ма̄н Нижневартовский район Мегион ӯст соссаӈ ма̄хманув хо̄нтхатыглапаныл о̄вылтыт хансыгласӯв. Ань потрув э̄лаль мины. Ты «Хатлые» нампа Региональный музейный фестиваль оигпаме э̄лы-па̄лт тот пуӈк тотум хо̄тпат резолюция-нэ̄пак щё̄питасыт, акван-атхатам мир нупыл ловиньтасаныл. Маныр та̄н тот хассыт, ты урыл ань э̄лаль ловиньтэ̄н.


		– Ма̄н тыт соссаӈ мирув о̄лупса ос культура о̄вылтыт потыртасув, во̄рыӈ ма̄т о̄лнэ ма̄хманув потраныл хӯнтлысӯв, щар ма̄к э̄рнэ тэ̄лат пуссын нэ̄пакын хассанув, тувыл ты нэ̄пакув щё̄питаслӯв. На̄н ань э̄лаль ма̄н хансум потрув ловиньтэлы̄н:

		Округ Правительстват рӯ-питан ма̄хум, округ культура департаментыт ос округ янытыл о̄лнэ ма̄-во̄й но̄х-винэ департаментыт рӯпитан хо̄тпат, таяныт ёмас ва̄рēн, номтанув тэ̄лаг ēмтнэ̄ныл ма̄гыс ма̄навн таи нё̄тэ̄н:

		1. Ма̄н о̄лнэ ма̄вт рӯпитан яныг кӯщаит соссаӈ ма̄хманувн э̄рнэ нэ̄паканыл та̄ратаӈкве вос нё̄тэ̄гыт: Ӯй йӣквнэ ва̄рмаль порат э̄ргын э̄ргыт, ханты манос ма̄ньщи хо̄тпат та̄нти ва̄рум э̄рганыл.

		2. Округ культура депертамент «Хатлые» Региональный фестиваль окружной намыл вос пинытэ.

		3. Ща̄нь ла̄тыӈ ханищтан ос Ӯй йӣквнэ ва̄рмаль ма̄гыс Мегион ӯст о̄лнэ Экоцентрыт я̄нас колнак вос щё̄питаве, тот соссаӈ хо̄тпа нупыл сымыӈ ма̄хум рӯпитэ̄гыт, тувыл ос хо̄тал нэ̄глын ēрт о̄лнэ ханты ма̄хумн та мус яласаӈкве кӯстыр.

		4. МАУ Экоцентр «Югра» нам-па Музейно-этнографический ос экологический парке нё̄тмил олныл вос миве. 

		5. Ща̄нь ла̄тыӈ ханищтан тэ̄ла мӯсхал щирыл нэ̄пакын вос хансаве, ос ма̄к та урыл номуӈ-кве э̄ри:

		– ты тэ̄ла ва̄нэ мирхал ма̄т о̄лнэ хо̄тпат ёт ва̄йхатаӈкве э̄ри, та̄н ётаныл рӯпитаӈкве, ла̄тӈанув ос культурав акв ё̄рыл но̄х вос во̄рмалтылӯв;

		– соссаӈ хо̄тпанув пēс йис пормас ос маснут ханищтан тэ̄ла палт мӯсхал щирыл вос вуйхатэ̄гыт, э̄рыг ос мо̄йт, тувыл хорам яктын ва̄рмаль мӯсхал щирыл вос ханищтыяныл, та̄ра-паттыяныл. Ты тэ̄ла хосыт тах соссаӈ ма̄хманувн рӯпитаӈкве кӯпнитнувег ēмты;

		– Ӯй йӣквнэ ва̄рмаль о̄выл-тыт э̄рнэ нэ̄пакыт щё̄питаӈкве э̄ри, ты ва̄рмалюв ма̄гыс акв кол вос о̄ньщēв; 

		– мо̄йт, э̄рыг ос Ӯй йӣквнэ ва̄рмаль ва̄нэ ма̄хум наманыл ищхӣпыӈ ут хосыт акван вос хансавет, ма̄н о̄лнэ ма̄в янытыл тамле хо̄тпанув пуссын та̄ра-паттуӈкве э̄рēгыт;

		– туристыт ма̄гыс яласан лё̄ӈх нэ̄пакын мӯсхал щирыл вос хан-саве, та̄н соссаӈ ма̄хманув палт ма̄нь па̄влытын вос ёхталэ̄гыт – Варъёган, Аган, Корлики ос Вампугол, ка̄сыӈ па̄вылт ань музейт о̄лэ̄гыт, ма̄щтыр хо̄тпат ос пēс потрыт ман мо̄йтыт ва̄нэ ма̄хум о̄лэ̄гыт;

		– «Югра многоликая» проект кастыл ма̄навн аквъёт са̄всыр хо̄нтхатыглапыт ос проектыт ва̄руӈкве э̄ри;

		– со̄ссаӈ мир ща̄нь ла̄тӈаныл ос пēс йис пормасаныл, маснутаныл ма̄щтырлан семинарыт ва̄руӈ-кве э̄ри;

		– ань яныгман ня̄врамыт ма̄гыс соссаӈ мир о̄лнэ ма̄т ос Экоцентрыт Ӯй йӣквнэ ва̄рмаль о̄вылтыт хо̄нтхатыглапыт вос ва̄рыглавет, ма̄ньлат ма̄хум ты тэ̄ла вос ва̄ганыл.

		Тамле резолюция-нэ̄пак ты ма̄хум щё̄питасыт: округ Дума депутат нэ̄г-хумыг Т.С. Гоголева ос Е.Д. Айпин, педагогический наука кандидат Р.Н. Шайхулов, Мегион ӯст о̄лнэ МАУ «Экоцентр» ма̄т научный сотрудникыг рӯпитан нэ̄ А.И. Мингалимова, исторический наука кандидат Т.А. Молданов, МАУ «Экоцентр» кӯщай ва̄ӈын нэ̄ Н.Е. Бренич, экскурсия тэ̄ла палт кӯщаиг о̄лнэ нэ̄ А.А. Горлова ос соссаӈ хо̄тпат – П.Я. Айваседа, С.А. Айпин, Л.Н. Айпин, В.А. Тылчин, А.Д. Казымкина, М.Ю. Казымкин ос мо̄т ма̄хум. 

		 

		Светлана Матвеева

 
