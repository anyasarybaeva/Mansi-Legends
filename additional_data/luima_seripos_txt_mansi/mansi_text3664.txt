
Ты яныгпа̄ла рущ э̄ква ёт ам «То̄рум Маа» музейт хо̄нтхатыгласум. Та̄н са̄в хо̄тпа тув во̄вимат, ханты а̄кань ю̄нтым ӯнлахо̄лсыт. Акв э̄ква такви о̄лупсатэ урыл потыртаӈкв во̄выслум. Тав мощ аста̄л ӯнлыс, тувыл потыртаӈкв та патыс.
Наме Мария Васильевна Жигульская. Ты та̄л тав нёлса̄т нупыл ат та̄лэ тах то̄влы. Э̄ква са̄в та̄л Советский ӯст о̄лы, 1978 та̄лт тув о̄лмыгтас. Яныгмаме урыл тав тох потыртас. Омаге-а̄тяге Тамбовский областьт о̄лсы̄г. Та̄н колта̄гланылт хӯрум ня̄врам самын патсыт. Тувыл яныг хо̄нт та о̄вылтахтас. А̄щаныл та̄ра войнан та тотвес. Ос оманыл а̄тимыг ēмтыс. Ня̄врамыт савалапыг та хультсыт. Щар янгыг каӈканыл о̄лыс, тав ты йигрищаге ёт мощ о̄лыс, тэ̄натэ̄н нё̄тыс. Ня̄врамыт савалап колн тēтнэ ма̄гыс нэ̄пакыт щё̄питаӈкв патвēсыт. Каӈканыл тув минуӈкв щар ат ка̄сащас, ла̄выс – юн хульты. Ос э̄щаге та тотвесы̄г. Тэ̄н аквъёт хультуптавесы̄г, акв колт о̄лсы̄г.
Нёлолов класс юи-па̄лт Маша Ленинград ӯсн э̄лаль ханищтахтуӈкв тēтвес. Тамбов ӯсн миннэ̄тэ сыс акваг лю̄ньщис, манрыг э̄ще тот хультуптавес. Тав ётэ минам нэ̄ ат вēритас, ла̄выс, тав ӯст вос хульты. На̄иӈтуйтыл кон-ква̄лыс, вокзалн та минас. Ла̄ввес, тот вос ӯнлы, нэ̄мхоталь ул вос мины, тав ма̄гсылэ тах хо̄тпа ёхты.
Тувыл акв нэ̄ ювле нупыл миннэ на̄иӈтуйтын таве та̄лттыстэ, ла̄выс – савалап ня̄врамыт колн вос мины. А̄гирищ тув ёхтыс, юв щалтуӈкв пилы. Мощ лю̄лис, тувыл та̄ра минам хо̄тпа таве ётэ колн та щалтыс. Тох тэ̄н йигрищēнтыл иӈ мощ аквъёт тот о̄лсы̄г.
Хо̄нт юи-па̄лт сака та̄рвитыӈ о̄лыс. Та̄н, ня̄врамыт, ёмащакв хунь тыттувēсыт. Маньта̄гыл тот о̄лнэ колхозт рӯпитасыт, картопка ӯнттысыт, ма̄ хилсыт. Маныр колхоз о̄ньщис, таил та майлувēсыт. Ёмас маснут, портыӈ тэ̄нут хунь ва̄щинтасыт. Таима̄гыс номтанылт пуссын рӯпитаӈкв тахсыт, номсысыт, олн сэ̄луӈкв патэ̄гыт, матыр та̄нтина̄нылн тах ёвтэ̄гыт.
Тэ̄н э̄щēнтыл Москван ханищтахтуӈкв тēтвесы̄г. Та порат а̄гит то̄р ва̄рнэ рӯпатан ханищтавēсыт, тэ̄н о̄с ткачихаг ēмтсы̄г. Тувыл э̄ще Алтай ма̄ нупыл рӯпитаӈкв тēтвес, Мария ос Москва ӯст хультыс. Акв тув тав палтэ ӯщлахтуӈкв минас, тот нё̄тнэ пыг ёт ва̄йхатас. Ос ювле минуӈкв э̄рыс, ӯсн ёхтыс, рӯпататэ̄т ла̄выс, э̄лаль рӯпитаӈкв ат таӈхи, э̄ще палт мины, тот хум ва̄ри.
Кӯщаēн такос потыртавес, Москват вос хульты, ма̄нь па̄влыӈ ма̄т маныр тинсы. А̄ги ат ка̄сащас, пыг палт та минас. Пури ва̄рсы̄г, акван та о̄лмыгтасы̄г. Тит ня̄врамагēн самын патсы̄г, а̄ги ос пыг. О̄йкатэ атпан нупыл нила та̄лэ хунь то̄влыс, илттыг а̄тимыг ēмтыс, нэ̄кве ня̄врамаге ёт тактēт та хультыс. Тавēн та̄рвитыӈ кос о̄лыс, ня̄врамаге янмалтасаге, тэ̄н сас институт а̄стласы̄г.
А̄гитэ ма̄н округувн Советский ӯсн рӯпитаӈкв тēтвес, тав то̄нт такви колта̄глыӈыг ēмтыс. Та̄н тыг ёхтысыт, тыт ӯнтхатасыт. Оматэ акваг такви палтэ такос во̄выстэ, ос ща̄не тыг йиӈкв щар ат ка̄сащас. Тувыл 1978 та̄лт вапсэ тав ма̄гсылэ та ёхтыс, нэ̄кве атхатас, ос тыг та тотвес. Та па̄сныл тыт ты о̄лы.
Мария Васильевна такви о̄лупсатэ урыл тох ла̄выс: «Ам титхуйплов та̄лум то̄влыс, рӯпитаӈкв та патсум, пенсиян са̄тлов та̄лум юи-па̄лт минасум. Рӯпитам та̄ланум аквъёт ловиньтаӈкв те, хо̄тпан та̄л рӯпитасум. Ань о̄с нас ӯнлахо̄луӈкв ат вēрмēгум, э̄типа̄лаг ēмты, матыр ва̄руӈкв та о̄вылтахтэ̄гум – са̄всыр пормас сагēгум, ю̄нтэ̄гум. То̄ванакт тыналахтын ма̄н минэ̄гум, ма̄нь пасан ёт-выглум, пормасанум пиныянум, та тыналыянум. Тэ̄лы кастыл ма̄хум ёмащакв ёвтхатэ̄гыт, ам пормасыт поснэ па̄ля пуныл сагиянум. Та̄н сака рēгыӈыт. То̄ват ва̄ганыл, ам тамле пормас сагēгум, та̄нти а̄нумн  ва̄рылтаптэ̄гыт. Пенсиям о̄с ёмас са̄вит, ва̄т со̄тыра солко̄вил ойтавем. А̄нумн то̄вылхаты. А̄гим ос пыгум ня̄врамагēн нё̄тэ̄гум, олн-ло̄мт мощ атэ̄гум, тэ̄натэ̄н мыганум. А̄нумн са̄в олн ат э̄ри».
Э̄ква нила апыг о̄ньщи, ат правнук. Щар ма̄нь пыгрищ ат та̄лэ то̄влыс. Ляпа рӯтанэ ань са̄всыр ӯст о̄лэ̄гыт – Казаньт, Красноярскыт, Ханты-Мансийскат ос Советский ӯст. Тамле ты та̄рвит тав ма̄ньлат порат ва̄щинтас, таима̄гыс э̄ква «труженик тыла» нам ты о̄ньщи.
