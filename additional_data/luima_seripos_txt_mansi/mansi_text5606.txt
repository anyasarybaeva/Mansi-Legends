
Ам ос Дарья Жорник урыл мощ хансуӈкве таӈхēгум. Ма̄ньлат а̄ги Москва ӯст языкознание институтт рӯпиты, тот са̄всыр мирыт ла̄тӈаныл ханищтавет. Даша рӯпа­татэ ос ма̄ньщи ла̄тыӈ ханищтан урыл титыг­ласлум, тав тох потыртас:
- Ам ма̄ньщи ла̄тыӈ хӯрум та̄л ханищ­тэ̄гум. О̄влэ̄т ам институ­тумта ма̄ньщи ла̄тыӈ урыл нэ̄пак хо̄нтсум, ты нэ̄пак ловиньтаӈкве пат­сум, а̄нумн сака пӯмщиг ēм­тыс. Ам ма̄ньщи ла̄тыӈ ос ма̄ньщи ма̄хум урыл потрыт кинсуӈкве пат­сум, рӯпата ма̄хманум ки­тыгласанум, хо̄т ма̄­нь­щит о̄лэ̄гыт ос хумус та̄н палтаныл ёхтуӈкве ро̄ви. 

Москват нэ̄мхотьют тыя ат ва̄стэ. Тувыл ам интернетта Ханты-Мансийскит А̄с-угор­ский институт хо̄нтсум ос тув пищма кēтсум, тот китыглахтасум, хо̄т ань ма̄ньщи ла̄тыӈ потыртан ма̄­хум хо̄н­туӈкве ро̄ви. 
Ам ла̄ввēсум, Ивдель­ский районт ма̄ньщи па̄влыт о̄лэ̄гыт ос ты А̄с-угорский институтта акв а̄ги рӯпиты, тав Ивде­льский районт самын патыс ос яныгмас. Ты а̄ги наме Татьяна Бахтиярова. Мēн тав ётэ хасхатсумēн, рума­лахтсумēн, тав а̄нумн ма̄ньщит урыл са̄в по­тыртас, тувыл тав ла̄выс, ам Ханты-Мансийскин ке ёхтэ̄гум, ка̄салахтуӈ­кве ос потыртаӈкве, ак­въёт рӯпитаӈкве ро̄ви. 

Ам хот-ща̄йтсум ос Ханты-Мансийскин ёх­тысум, ты 2017 та̄л о̄лыс, та̄л котиль ман ю̄свой э̄тпос. Ханты-Мансий­скит ам Таня ёт са̄в потыртасум, тав потранэ ёл-хассум, тав ла̄выс, ам таӈхēгум ке, Ушма па̄­вылн туи ёхтуӈкве ро̄ви, тав рӯтанэ ёт ру­малахтуӈкв. Туи ма̄н Таня ёт ос акв рӯпата юрта̄ги Покровская Со­фьям ёт Ушма па̄вылн ёхтысӯв, тот мēн ма̄ньщи ма̄хум палт хӯрум са̄т сыс о̄лсумēн. 

Та юи-па̄лт мēн юр­та̄гим ос кӯщаюм ёт ма̄ньщи ла̄тыӈ урыл проект ва̄руӈкв номыл­матасӯв, ма̄н сака хоса ты урыл номсысув ос фундаментальный ис­следования Россия фондын ма̄н проектув урыл заявка-нэ̄пак хас­сӯв. Заявка ёмас о̄лыс ос ма̄н проектув магыс мощ олн висӯв, ты олн ма̄н экспедицият ос кон­ференция ма̄гыс холт­са­нув.

Ам ань ка̄сыӈ та̄л Ушма па̄вылн ёхталэ̄­гум (аквщёс тэ̄лы по­рат тот о̄с о̄лсум, ань ос тэ̄лы порат тув ёхтуӈкве кусэ̄гум), тот ханищтахтэ̄гум, хумус тот ма̄ньщи щирыл по­тыр­тэ̄гыт, ман­хурип са̄в­сыр ла̄тӈыт о̄лэ̄гыт, мо̄т па̄влытыт ма̄хум хала­нылт хумус потыр­тэ̄­гыт. Ма̄ньщи потрыт ёл-хансуӈкве ос ка̄сыӈ ла̄тыӈ ханищтаӈкве а̄нумн акваг сака пӯмащ. 

Таквсы порат мēн Василий Харитонов, рӯпата юртхум ёт, Полуночный па̄вылн интер­натна ёхтысумēн ма̄ньщи ня̄врамыт ёт румалах­туӈ­кве ос рӯпитаӈкве. Тот сака пӯмащ о̄лыс, ма̄н ня̄врамыт ёт са̄в по­тыртасӯв, мультик ма̄ньщи щирыл ва̄рсув, комиксыт (ты ма̄нь хурит) по̄слысӯв.
Я̄тил а̄гикве ма̄ньщи мирув ос ла̄тӈув татем та э̄руптытэ, На̄й-О̄тыранувн вос ӯрга­лаве, э̄лаль о̄с са̄в рӯ­пата ты хосыт вос ва̄ри.
 
