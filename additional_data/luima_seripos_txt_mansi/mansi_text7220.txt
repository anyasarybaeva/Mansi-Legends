
Ма̄н халувт са̄в хо̄тпа рӯпата тинсым о̄лэ̄гыт. То̄ват рӯпитан ма̄ молях хо̄нтэ̄гыт, то̄ват ос «Центр занятость» нампа колн минэ̄гыт. 
Ань тув о̄с кос ялуӈкв ат ро̄ви. 
Ювле хультум та̄лныл яныгпо̄ль э̄тпосныл та̄н ищхӣпыӈ ут хосыт ма̄хумн нё̄тэ̄гыт. О̄влэ̄т тот я̄нас ло̄пс о̄щсыт, ань ос «Госуслуги» щирыл рӯпитэ̄гыт. Мирн нё̄тмил ва̄рнэ колыт ань пуссын тув хансым о̄лэ̄гыт. 
Ань ка̄сыӈ рӯпитан кол кӯщае уральтаве, тав а̄гмыӈ-мосыӈ хо̄тпа рӯпатан выг ман а̄ти. Выганыл те, то̄нт мир­кол­ныл арыг олныл та̄с­тавет. 
Рӯпата минэ са̄кконын ань йильпи ла̄тыӈ хасвес, кӯщайн акв-тит тамле хо̄тпа рӯпатан виӈкв э̄ри. Ат те выг, то̄нт та̄н мощща­нув олныл мивет. Ты йильпи са̄ккон мо̄тыт та̄л ма̄нь­поль э̄тпос о̄выл хо̄тал­ныл тах пирмайтаве. 
Ювле хультум тит та̄лыг сыс Ханты-Мансийский район ос Ханты-Мансийск ӯст 217 я̄нас рӯпата ма̄ а̄гмыӈ-мосыӈ хо̄тпат ма̄­гыс щё̄питавес. Ос «Центр занятость» колн та сыс туп 62 хо̄тпа рӯпатат тинсым ёхталас. Та̄н халанылт 40 хо̄тпа рӯпатал та хо̄нтвēсыт.
Ка̄сыӈ а̄гмын-мосыӈ хо̄тпа ма̄гыс я̄нас рӯпи­тан ма̄ тинсаве. Тав лēк­карн хансым нэ̄пакыт ёт-то­тыглыянэ, та̄н ёмащакв ловиньтавет - хо̄т хо̄тпан рӯпитаӈкв ро̄ви, хо̄т ат ро̄ви. Рӯпитан ма̄тэ хумус щё̄питаӈкв э̄ри.
Округ мирколныл ты мир рӯпатал минэ ма̄гыс 72 со̄тыра 690 солко̄ви холтаве. Ты коныпал ка̄сыӈ хо̄тпан 21 со̄тыра 572 солко̄ви ойтаве. Ос тав ханищтаве те, таве ханищтам хо̄тпан ка̄сыӈ э̄тпос 7 со̄тыра 365 солко̄ви миве. 
Мо̄т нё̄тмил «Центр занятость» колт рӯпитан хо̄тпат о̄с ва̄рēгыт, та̄н рӯпата тиснэ а̄гмыӈ-мосыӈ хо̄тпа ёт са̄всыр ма̄т яласаӈкв вēрмēгыт, та̄нанылн ро̄внэ рӯпата тинсуӈкв нё̄тэ̄гыт.
Хотьют матыр титыг­лахтын ла̄тыӈ те о̄ньщи, тав та колт вос пӯмща­лахты, вос титыглахты. Та̄н телефон номераныл тамле – 8(3467)32-05-17. Тот ӯнлын хо̄тпат та̄ра нё̄туӈкв вēрмēгыт. 
Э̄рыӈ хотьют пищма хансуӈкв таӈхи, тав ос ты е-маil: hm_czn@admhmao.ru почта хосыт пищма вос тēты. Ла̄тӈыл ювле та̄ра тах хансаве.
Рӯпата минэ колныл тēтым ля̄ххал ма̄ньщи ла̄тӈыл В. УЗЕЛЬ хансыстэ
