
Ты та̄л о̄вылтахтам порат финно-угорский ма̄нытныл ка̄сыӈ мирныл «Древо мира» нампа премия-олн ма̄гсыл ма̄хум нэ̄паканыл Эстония ма̄н тēтсаныл. Ос я̄ӈк на̄тнэ э̄тпос 25 хо̄талт, ты водь ма̄хум та̄н ялпыӈ хо̄таланылт, но̄х-патум хо̄тпа наме ла̄ввес, ты «Народный мастер России» нам о̄щнэ ма̄ньщи э̄ква Мария Сергеевна Мерова.

	Тав рēтыӈ ю̄свой э̄тпос 28 хо̄талт 1938 та̄лт Ха̄льӯс район Я̄сунт па̄вылт самын патыс. Ма̄нь та̄гыл ва̄стэ, хумус матыр щаквщуӈкве, ю̄нтуӈкве э̄ри. Тав ва̄рум, ка̄тыл ю̄нтум пормасанэ округ янытыл ос мо̄т хо̄н ма̄ музеит о̄ньщавет, Эстония ма̄т о̄с тав пормасанэ музейт о̄лэ̄гыт.

	Мария Сергеевна Россия янытыл са̄в выставкатын яланта̄лы ос мо̄т хо̄н ма̄тын тотыглаве. 1997 та̄л па̄сыл тав «Народный мастер России» яныг нам о̄ньщи. Ва̄т нупыл ат та̄л тав «Са̄лы лё̄ӈх» нампа театрын ялантан ня̄врамыт ханищтаӈкве нё̄ты. Ты коныпал «Хо̄тал» нампа А̄с-угорский театрыт рӯпитан ма̄хум ма̄ньщи ва̄рмалитын ханищтыянэ.

	Хотты ялпыӈ хо̄талыт манос пӯрлахтын порат тав ма̄ньлат ма̄хум суссылтыянэ, потыртыянэ, хумус ва̄руӈкве э̄ри. Са̄всыр семинарытын, мастер-классытын тав акваг во̄виньтаве, ма̄нь ня̄врамыт, ханищтахтын а̄гит-пыгыт, ня̄врамыт ёт рӯпитан хо̄тпат пуссын тавēныл ханищтахтэ̄гыт. Хотты ва̄рмаль тав пуссын ва̄г.

	 Ка̄сыӈ туи Мария Сергеевна «Ма̄нь Ӯскве» ня̄врамыт ӯщлахтын ма̄н ӯраве, тот пуссын сменат сыс ня̄врамыт ю̄нсхатуӈкве, сак хартуӈкве ханищтыянэ. Э̄типа̄лаг акван-атхатэ̄гыт, мо̄йтыт мо̄йты, пēс потрыт потырты. Ня̄врамыт таве хӯнтлуӈкве сака ка̄сащēгыт. Хунь матыр э̄рмыглы, ня̄врамыт тав палтэ ха̄йтэ̄гыт, титыглахтэ̄гыт. Таима̄гыс «Мань Ӯскве» кӯщай нэ̄ Любовь Стаканова Надежда Алексеева ёт Мария Сергеевна нэ̄паканэ акван-атсанэ̄н ос пуссын Эстониян каснэ ма̄н конкурсын тēтсанэ̄н.

	Мария Сергеевна урыл иӈ са̄в ёмас потыр хансуӈкве ро̄ви, тав округт о̄лнэ са̄в мирн ва̄ве. Тамле ты мӯтраӈ э̄лумхо̄ласув мо̄т хо̄н ма̄ныл яныг премия-олныл майвес.

	Ты 2017 та̄лт са̄в па̄лыл ва̄т нупыл акв хо̄тпа манос организация нэ̄паканыл Эстониян тēтсысаныл: хӯрум карел, тит вепс, ат удмурт, хӯрум мари, хӯрум ма̄ньщи, тит мордва, акв саран ос тит ханты.

	Рӯтыӈыщ о̄лнэ мирыт ма̄гыс ты премия-олн нёлоловит щёс миве, ты мирыт пуссын юртыӈыщ вос о̄лэ̄гыт, та̄нти о̄лупсаныл ос культураныл ул вос ёрувлыяныл, э̄лаль тох акван-нё̄тхатым вос о̄лэ̄гыт. Ка̄сыӈ та̄л мирыт халт акв хо̄тпа пēрияве, ты э̄лумхо̄лас э̄рыӈ сака нэ̄мхотьютын ат кос ва̄ве, ос тав ма̄хум ма̄гсыл са̄в ёмас тэ̄ла ва̄ри, такви мире культура янытлытэ, ма̄ньлат хо̄тпат ханищтыянэ.

	Ма̄н ос хунь тамле ля̄ххал хӯлсӯв, Мария Сергеевна ма̄гсыл хот-ща̄гтсӯв, таве янытлылӯв, пуста̄гыл о̄с са̄в та̄л ня̄врамыт, ма̄ньлат хо̄тпат такви мӯтранэ̄н вос ханищтыянэ. То̄рум ёт, О̄тыр ёт, пус ка̄т, пус ла̄гыл!
