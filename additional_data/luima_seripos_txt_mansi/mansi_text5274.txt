
Мо̄лал кит мӯй хо̄тпаг Ханты-Мансийск ӯсн ёхталасы̄г, ты Москваныл культура ма̄гыс Эстония Посольстват пуӈктотнэ хум Димитрий Миронов ос Эдит Сепп Эстоният кина ва̄рмалит кӯщаиг о̄лнэ нэ̄. Тэ̄н округ миркол кӯщаитн тыг ёхталаӈкв во̄выглавесы̄г. Ма̄хумн суссылтан ма̄гыс нила кина тыг ёт-тотыгласы̄г.
О̄влэ̄т тэ̄н ётэн ӯст о̄лнэ ма̄хум нэ̄пак ловиньтан колт акван-хо̄нтхатыгласыт. Ань мӯй хо̄тпаг о̄выл щёс ма̄н округувн ёхталасы̄г, тыт тэ̄натэ̄н сака мӯстыс ос таима̄гыс  ща̄гтым  о̄лэ̄г. 
Та̄н ка̄сыӈ та̄л нила щёс Эстония кина урыл Россия са̄всыр ма̄т потыртаӈкве во̄виньта̄лавет. Та̄н кина по̄слын рӯпатаныл са̄в ма̄хумн пӯмщалавет,  са̄в пӯмыщ тэ̄лат урыл акваг китыглавет. То̄ва кинат российский артистыт ёт акван-нё̄тхатым по̄слыяныл. Юи-о̄выл та̄лыт са̄всыр ма̄нь кина-охсат по̄слуӈкве патсыт ос та̄н сāв мирн сунсавет  ос  э̄сгавет. 
Акван-атхатыглам ма̄хум о̄влэ̄т «Георг» нампа кина суссыт. Ты кина э̄ргыт э̄ргын эстонец-хум о̄лупсатэ урыл о̄лы. Ма̄хум кина сусманыл юи-па̄лт Эдит Сепп са̄всыр ва̄рмалит урыл о̄с китыглавес, пӯмыщ ва̄рмалит ка̄саламаныл ма̄гыс пӯмащипа ла̄тыӈ ла̄всыт. 
Ам мӯй хо̄тпаг «На̄й А̄ӈки» кинофестиваль урыл ос округувт акв кинаныл по̄слум нак о̄вылтыт китыгласагум. 
Димитрий Миронов ла̄выс, та̄н кинофестивалюв урыл о̄с ва̄гыт, ань тот каснэ ма̄гыс пищмал кēтвēсыт. Эдит  Сепп ла̄выс, тав «Сердце медведицы» нампа кина урыл о̄с хӯлыгластэ, тот то̄ва ва̄рмалит Нё̄р ляпат салыӈколт о̄лнэ ма̄хум палт по̄слувēсыт. 
То̄ва ма̄ньщи хо̄тпа-нув тот о̄с по̄слым о̄лэ̄гыт, янгыщ тай артистат тот рӯпитасыт. Тувыл мӯй нэ̄ режиссер о̄йка Арво Ихо ёт ты кина о̄вылтыт ущнув потыртам. О̄йка 2001 та̄лт кина по̄слыстэ. Ань ты кина ма̄хум тыт сунсуӈкве во̄вияныл ке, тав ос Мати Сеппинг, ты рӯпатат ва̄рнэ ма̄гыс олн минэ хум, хот-ща̄гтым тах  о̄лэ̄г. 
Ётыл ма̄хум тыг тотыглам «По грибы», «Живые картинки», «Тайное общество Супиллина» эстонский художественный кинат ос «Лотте и тайна лунного камня» акв мультфильм суссыт. 
Та̄н рущ потрыл тол-мащлым ос лāтӈытыл хансым о̄лэ̄гыт. Та щирыл та̄н са̄в мирн сунсуӈкве  вēрмавет.
