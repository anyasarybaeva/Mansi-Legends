
Ты тув во̄ртур э̄тпос ос такем рēгыӈыг о̄лыс, ка̄сыӈ хо̄тал – такем ёмас. Сыстам хо̄талытт кон ёмас, матыр ва̄руӈкв пӯмащиг о̄лы. Сосса мир ма̄хум янытлан хо̄тал о̄лум порат о̄с ёмас сыстам хо̄талыг о̄лыс. 
«Точка Росы» нампа Этно-центр колн ялан­тан хо̄тпат ос па̄влыӈ библиотекат рӯпитан э̄ква О.В. Баранова ак­ван-хо̄нтхатыглан нак ва̄ры­гласыт. Та кол кӯ­ща­иг Александра Василь­ева о̄лы, тав округ Дума мирколт Ассамблея ма̄­хум палт рӯпиты. Тамле центр ва̄руӈкве тав ты номылматас.
Та хо̄тал Хулюмсӯнт па̄вылт са̄в ман мощща па̄влыӈ ма̄хум Та̄гт я̄ ва̄тан акван-атхатыгла­сыт ос ма̄нь ханищтапыт суссылтасыт. Са̄выӈпа̄лэ пуссын ма̄ньщи супыл масхатасыт.
Ю̄нсхатуӈкв ха̄снэ э̄кват ю̄нсхатнэ ва̄рмаль хӯлтыгласыт – хумыс ма̄нь ю̄нтуп тӯщтын нэ̄мет ю̄нтаве, таи суссыл­та­сыт. То̄ва ма̄хум матыр щаквщин ма̄гыс хӯл сов тынтласыт, то̄ват хӯрум ла̄глупаг сагим пум ква̄лгыт са̄гсыт, то̄ват пум то̄рыт са̄гсыт. 
Ня̄врамыт о̄с ёмщакв ёнгалтавēсыт, «Щёл» нампа ёнгил хумыс ён­гаве, та̄н суссылтавēсыт:  пуссын такем ща̄гтым ёнгасасыт, хотьют манкем апрыӈ – халанылт кассыт. 
Ла̄кква-миныглама­ныл э̄лы-па̄лт тув ёхта­лам ма̄­хум пуссын аквъёт атыӈ ща̄й айсыт, хӯл тэ̄сыт ос нас ёмащакв ӯнла­хо̄лсыт, потра­масыт. 
Тамле ты пӯмащ ва̄р­маль ма̄н па̄влувт о̄лыс. 
Анна АЛГАДЬЕВА
