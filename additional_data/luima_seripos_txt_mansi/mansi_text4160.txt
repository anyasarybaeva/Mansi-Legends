
Мо̄лал Санкт-Петербург ӯст соссаӈ мирыт съезд о̄лум порат А.И. Герцен нампа лӯима̄ ня̄врамыт ханищтахтын университетт нёлоловхуйпловит мирхал конференция ва̄рыглавес. Ты ва̄рмаль таима̄гыс щё̄питавес, ты университет рӯпитанэ̄тэ па̄сныл ань китса̄т хус та̄лэ то̄влыс.

	Тот са̄в ма̄ныл ёхталам ма̄хум та̄нки о̄лупсаныл урыл потыртасыт. Ха̄льӯс район Саранпа̄вылныл Ольга Владимировна Лелятова тув ялыс. Тав ла̄выс, о̄выл хо̄тал сапра̄ни о̄лыс. Канада, Норвегия ос Алясканыл мо̄т хо̄н ма̄ныл ёхталам хо̄тпат та̄нки ва̄рмаляныл урыл потыртасыт. Тот ма̄хум о̄с са̄лы ӯрим о̄лэ̄гыт. Мощщаг хультум мирыт ма̄гыс ос тамле та̄рвит о̄лы, ща̄нь-āщ ла̄тӈаныл о̄с ла̄щал со̄ймēгыт. Та̄н ты тэ̄ла урыл хоса потыртасыт.

	Китыт хо̄тал тув ёхталам соссаӈ мир ос та̄нки тэ̄нутаныл урыл потыртасыт. Ольга Владимировна «Ма̄ньщи ма̄хум пēс йис та̄гыл ва̄рнэ тэ̄нутаныл» нампа доклад-потыр щё̄пита̄лыс. Пēс ма̄хум маныр тэ̄нут ва̄рсыт, таит пуссын ла̄всанэ. Тав потре сака пӯмыщ о̄лыс.

	Ма̄ньщи хо̄тпанув са̄выӈпа̄лэ матыр тэ̄нут хӯлныл ва̄рсыт. Та̄н хӯл па̄йтсыт ос ня̄рхул тэ̄сыт. Ётыл, хунь солвал са̄выг ēмтыс, тэ̄лы кастыл хӯл солвалтасыт. Ёхул ва̄рсыт, то̄слуӈкве тагатыяныл ос посымыл ва̄рыгласаныл, сэ̄ритн ул вос новвēсыт ос лю̄ль атыл ул вос пасматсыт. То̄слум хӯланыл яныг па̄йп кӣвырн пинтлысаныл ос сӯмъяхыт о̄щсаныл. Ма̄ньщит ань тыг мус тох ва̄рēгыт. Тувыл ма̄хманув тӯя порат са̄в нё̄выль то̄слыгласыт, тув палыт тэ̄ӈкве вос то̄вылхатас.

	Ольга Владимировна ла̄выс: «Селькупыт, якутыт ос мо̄т ма̄хум пуссын та̄нки тэ̄нутаныл урыл о̄с потыртасыт. Та̄наныл хӯнтлуӈкве сака пӯмащ о̄лыс. Насати, са̄всыр ма̄тт о̄лнэ соссаӈ мир тэ̄нутаныл аквхурипат. Ня̄рхул, ня̄рнё̄выль, солвалыӈхӯл, ёхул ос мо̄т тэ̄нутыт соссаӈ ма̄хмыт пуссын тэ̄нэ̄ныл. Ня̄р та̄гыл тэ̄нэ тэ̄нутанув алпи ос кӣврув ма̄гыс ёмасыт, са̄в э̄рнэ витамина о̄ньщēгыт. Ня̄р-нё̄выль тэ̄сӯв, ӯлщ пуӈканув та̄кмысыт, ня̄рхулыл ос луванув та̄кмысыт, тох ты о̄лсӯв».

	Пēс порат ма̄ньщи ма̄хманув то̄слым ля̄м ра̄тсыт, колас ва̄рсыт. Тувыл ты коласыл ня̄нь то̄слысыт. По̄р ня̄нь ёт тэ̄сыт. Ос кēлпыӈ ня̄нь ва̄рсыт. Тувыл во̄рт ма̄ньщи ща̄й, сосыг ос мо̄т лӯптат атсыт, то̄слысаныл ос ща̄й пēнтсыл та̄ртсыт. Ты сака ёмас тэ̄нутыт. Ма̄хум нэ̄матыр а̄гм ат о̄щсыт.

	Мо̄т хо̄н ма̄ныл ёхталам акв саам э̄ква са̄лы пуӈк ёт тотыглас. Тав ма̄хумн суссылтастэ, хумус са̄лы пуӈк нуюӈкве ос лāкква-яктуӈкве э̄ри. Нэ̄ такви ё̄рнколт о̄лы ос университетт рӯпиты. Тот ня̄врамыт са̄лы нуюӈкве ос нё̄выль якытлаӈкве ханищтыянэ. Та̄н ма̄н хольтув са̄лы нё̄выль янытэ̄т тэ̄нутыг ва̄рияныл, нэ̄матыр хот ат вущкасэ̄гыт. Тамле ты пӯмащ ва̄рмаль о̄лыс.
