
Ты та̄л о̄вылтахтам пāсныл округувт сосса ма̄хум ма̄гсыл йильпи программа рӯпитаӈкве о̄вылтахтас, рущ ла̄тӈыл  «Устойчивое развитие коренных малочисленных народов Севера» лāваве.
Пирмайтым нэ̄пак 2019 та̄лныл 2025 та̄л мус рӯпи-таӈкве тах паты. Ань ты программа хосыт сосса мирыт са̄всыр щирыл нё̄тавет, тув округ мирколныл са̄т та̄л сыс акв млрд 453 млн солко̄ви тах холтаве. 
Ма̄ньлат а̄гит-пыгыт э̄лаль ханищтан урыл тот о̄с хансым о̄лы. Университетын манос колледжин ялантан ня̄врамыт ань мощ мо̄т щирыл нё̄туӈкве патавет. 
Маныр ла̄тыӈ ты нэ̄пакн хасвес ос хоты а̄гит-пыгыт ань нё̄тавет, та урыл ам Надежда Борисовна Костылева китыгласлум. Ханты нэ̄ ханищтап департаментыт сосса ня̄врамытн нё̄тым рӯпиты. Ты урыл тав 
тох ла̄выс:
— Ты программан тамле йильпи ла̄тыӈ хасвес, ма̄ньлат хо̄тпат рущ ла̄тӈыл ла̄внэ «региональный перечень профессий» нампа нэ̄пак щирыл ханищтаӈкве патвēсыт. Ща̄нит-а̄щит ня̄враманыл ханищтан ма̄гсыл холтнэ олнаныл ювле ойтуӈкве ро̄ви. 
Манхурип про-фессиян а̄гит-пыгыт ань ханищтахтуӈкве вēрмēгыт, ма̄н департаментув ищхӣпыӈ утыт хо̄нтуӈкве ро̄ви. Нэ̄пак 
«Образование в Югре» нампа ло̄псыт о̄лы. Тув 30 арыгкем са̄всыр профессият хасвēсыт. Ня̄врамыт ма̄нь лēккарыг, во̄р ӯргалан хо̄тпаг, ӯйхул пусмалтан ма̄хмыг, ма̄-вит ӯргалан хо̄тпаг ос мо̄т са̄всыр профессиятын ханищтахтуӈкве вēрмēгыт. 
Ам номсэ̄гум, ань ёмаснувег ва̄рвес, ты э̄лы-па̄лт ма̄н туп нуса тотнэ щēмьятныл о̄лнэ ня̄врамыт нё̄тсанӯв. Ня̄врамыт ты нэ̄пакн хансым профессиян ке ханищтахтэ̄гыт ос та̄нки олнаныл тув ойтэ̄гыт, ты олнаныл ань ювле миӈкве патыянӯв.
Университетн ялантан а̄гит-пыгыт акв та̄л сыс 100 со̄тыра солко̄ви ювле виӈкве вēрмēгыт. Ня̄врам нила та̄л ке ханищтахты, ты пора сыс 400 со̄тыра солко̄ви ювле тах миве. Заочный щирыл ханищтахтын хо̄тпат ос 50 со̄тыра солко̄вил тал сыс ювле  ойтыянӯв. 
Училищан, колледжин ялантан ня̄врамыт акв та̄л сыс 50 со̄тыра солко̄ви ювле кēтэ̄в. Ос заочный щирыл ханищтахтын хо̄тпат 25 со̄тыра акв та̄л сыс ойтыянӯв. Очно-заочно щирыл ханищтахтуӈкве ялантан ма̄хум ос 50 со̄тыра ос 25 со̄тыра солко̄вил мивет. 
Нуса тотнэ ма̄ньлат хо̄тпат о̄с нё̄тыянӯв, та̄н са̄всыр пособиял та̄стыглыянӯв. Ханищтахтын нэ̄пакыт ёвтнэ ма̄гсыл, тэ̄нэ ма̄гсыл, о̄лнэ кол ма̄гсыл ойтхатнэ олныл мыганӯв. 
О̄выл курсыт ос нилыт курсыт ханищтахтын а̄гит-пыгыт акв щёс маснут ёвтуӈкве вēрмēгыт. Ты ва̄рмаль ма̄гсыл та̄н акв щёс 40 со̄тыра солко̄вил мыганӯв. 
Мо̄лты та̄л мус мо̄т программа рӯпитас, рущ ла̄тӈыл «Социально-экономическое развитие коренных малочисленных народов Севера» намаим о̄лыс. Ты нэ̄пак щирыл ма̄н ань нусаг о̄лнэ 500 арыгкем ня̄врамыт олныл нё̄тыянув. Та̄н ханищтахтын ма̄ныл а̄стланэ̄ныл мус аквта щирыл компенсация-олныл ювле ойтыянӯв ос са̄всыр пособие-олныл кēтыянӯв. Та̄н пēс программа щирыл олныл э̄лаль тах нё̄тыянӯв. 
Йильпи программа туп хӯрум  э̄тпос рӯпиты, ань школа а̄стлан ня̄врамытын ты пирмайтым нэ̄пакн хансым профессият ёмащакв вос ловиньтыяныл. Школа а̄стлам а̄ги манос пыг ӯйхул пусмалтан хо̄тпаг ханищтахтуӈкве ке мины, ос тав щēмьятэ нусаг ке о̄лы, тав ханищтахтын ма̄гсыл ойтым олнанэ ювле мивет ос са̄всыр пособие-олныл тах ойтаве. Тох ня̄врам кит нё̄тмил виӈкве вēрми. 
Ты та̄лныл ты программан о̄с акв тэ̄ла хасвес, нуса тотнэ а̄гит-пыгыт ханищтахтэ̄гыт ос та̄н профессияныл пирмайтым нэ̄пакн ат хасвēсыт, тав ойтнэ олнаныл ювле миӈкве ат патыянӯв. 
Йильпи нэ̄пак щирыл тох ва̄рвес, акват ханищтахтын ма̄гсыл олныл ойтуӈкве вēрмиянӯв, нуса тотнэ ня̄врамыт ос тэ̄нут, маснут ёвтнэ ма̄гсыл олныл та̄стыянӯв. Тыщирыл ань са̄внув ма̄хумн нё̄туӈкве вēрмēв. Ань школа а̄стлан а̄гит-пыгыт ёмащакв вос номсахтэ̄гыт, хоталь э̄лаль ханищтахтуӈкве тах минэ̄гыт. 
— Надежда Борисовна, ты нё̄тмил ма̄гсыл ма̄ньлат хо̄тпатын хоталь ялуӈкве ос манхурип нэ̄паканыл ёттотуӈкв э̄ри?
— Ты нё̄тмил ма̄гсыл Ханты-Мансийск ӯсн округ ханищтап департаментын ёхталаӈкве э̄ри. Манос округ янытыл о̄лнэ ма̄ньлат хо̄т-пат нэ̄паканыл МФЦ-колн тотуӈкве, та щирыл ма̄навн нэ̄паканыл кēтуӈкве вēрмияныл. 
Ма̄ньлат хо̄тпатн заявление-нэ̄пак хансуӈкве э̄ри, паспорт копиятэ, ханищтан колныл справка-нэ̄пак, намнэ̄пак копиятэ, ханищтахтын ма̄гсыл ойтхатнэ квитанции-нэ̄пак (оригинал) ос реквизит-нэ̄пак тотуӈкве э̄ри. Мо̄т ма̄т ханищтахтын а̄гит-пыгыт нэ̄паканыл пищмал ма̄н палтув кēтуӈкве вēрмияныл. 
Олнаныл то̄нт ювле ойтавет, хунь ма̄ньлат а̄гит-пыгыт ма̄н департаментув ёт договор-нэ̄пак хансэ̄гыт. Ос ты договор щирыл та̄н а̄стланэ̄ныл юи-па̄лт ювле о̄лнэ ма̄нанылн вос ёхтэ̄гыт, тот профессияныл щирыл хӯрум та̄л рӯпитаӈкве та̄нанылн э̄ри. 
— Ань округувт ос мо̄т ма̄т са̄в сосса ма̄ньлат хо̄тпат ханищтахтэ̄гыт. Акват китыт та̄л, мо̄таныт хӯрмит та̄л ханищтахтэ̄гыт, та̄н нуса тотнэ хо̄тпаг ат ловинь-тахтэ̄гыт, ты ма̄хум нё̄туӈкве ань о̄с патавет?  
— Пирмайтым нэ̄пакт хансым о̄лы, университетытн манос училищан ялантан а̄ги-пыгыт туп акв щёс ханищтахтын ма̄гсыл нё̄тмилыл мивет. Тувыл хоты курсыт ханищтахтын ма̄ньлат ма̄хум олныл ойтуӈкве патавет, нэ̄матыр ат хасвес. 
Ма̄ньлат хо̄тпа китыт курсыт ма̄-вит ӯргалан хо̄тпаг ке ханищтахты ос такви олн ойты, ма̄н палтув вос ёхталы. Ты та̄лныл таве ма̄н нё̄туӈкве патылув. 
О̄выл курсыт ма̄гсыл 2018 та̄лт ойтум олнанэ ювле миӈкве ат вēрмиянув, мо̄лты та̄л мо̄т программа рӯпитас. Ань университетын манос училищан ялантан а̄гит-пыгыт профессияныл, «региональный перечень» нампа нэ̄пакн хансым ке о̄лы, та̄ра ма̄н палтув вос ёхталэ̄гыт. 
— Ты э̄лы-па̄лт рӯпитам программа щирыл сосса ма̄хум «целевой набор» щирыл ханищтавēсыт. Йильпи нэ̄пакт ты ва̄рмаль урыл ла̄тыӈ о̄лы?
— Ма̄ньлат хо̄тпат э̄лаль тох ханищтахтуӈкве ань о̄с вēрмēгыт. Пирмайтым программат ты ва̄рмаль урыл акв тамле ла̄тыӈ хансым о̄лы. Ты та̄л школа а̄стлан ня̄врамыт «целевой набор» хосыт та̄нки нэ̄паканыл кēтуӈкве о̄с вēрмияныл. 
Ма̄н департаментув ос А.И. Герцен нампа университет соглашение-нэ̄пак о̄ньщēг. Ань ка̄сыӈ та̄л ма̄н тув а̄гит-пыгыт учителиг ханищтахтуӈкве кēтыянӯв. Ты та̄л Санкт-Петербург ӯст рӯпитан аграрный университет ёт тамле нэ̄пак хассӯв. Ань ма̄ньлат хо̄тпанув тув кēтуӈкве патыянӯв. 
Ам Надежда Борисовнан потре ма̄гсыл яныг пӯмащипа ла̄тыӈ ла̄вēгум. Ма̄ньщи ма̄хумаквет, китыглахтын ла̄тыӈ ке о̄ньщегы̄н, тавēн свонитэ̄н. Тав телефонэ: 8(3467) 38-80-68. 
Целевой набор щирыл ма̄ньлат нэ̄ Александра Андреевна Кожевникова рӯпиты. Тав телефонэ: 8 (3467) 32-95-16. Ты отделт 
ма̄ньщи нэ̄ Оксана Робертовна Албина о̄с рӯпиты. Тав ос са̄всыр компенсация-олныт, пособие-олныт урыл маныр-а̄ти пуссын 
ва̄г. Тавēн ты телефон хосыт 8 (3467) 32-95-09 свонитэ̄н. 

Кӯщай нэ̄ ла̄тӈе
Рущ ла̄тӈыл ла̄внэ «региональный перечень профессий» нампа нэ̄пак пирмайтым э̄лы-па̄лт са̄всыр кӯщаит ос сосса ма̄хум са̄в щёс сапра̄нин акван-атхатыгласыт. Хоты профессият тув хансуӈкве, та̄н пуссын аквъёт номсахтасыт. «Югра лылыēп» нампа организацият кӯщай нэ̄ Людмила Алфёрова о̄с тув акваг во̄выглавес. Ты пирматым йильпи нэ̄пак урыл тав таи ла̄выс.
— Мо̄лты та̄л мус рӯпитам программа хосыт туп нуса тотнэ ня̄врамыт олныл нё̄твēсыт. Тувыл ма̄нь па̄вылквет о̄лнэ ма̄ньщи, ханты щēмьят пенсия манос мо̄т олн-ло̄мт мощ са̄внув выгыт ке, нуса тотнэ хо̄тпаг хасхатуӈкве ат вēрмēгыт. 
Ты щēмьят о̄лнэ а̄гит-пыгыт ханищтахтын ма̄гсыл олныл ат нё̄твēсыт. Олн ат о̄ньщим, ня̄враманыл э̄лаль ханищтахтуӈкве ат минэгыт, юн хультэ̄гыт. Тамле ма̄хум округув янытыл ань са̄в о̄лы. Тыима̄гсыл ма̄н са̄всыр сапра̄нит акваг ла̄выгласӯв, ты нё̄тмил мо̄т щирыл миӈкве э̄ри, са̄внув ня̄враманув вос нё̄тавет. 
То̄нт ты «региональный перечень» нэ̄пак хансуӈкве ла̄вхатсӯв. Нэ̄пакн ма̄н ма̄нь лēккарыт, ня̄врам ханищтан, ӯйхул пусмалтан хо̄тпат ос са̄в мо̄т рӯпата ва̄рнэ ма̄хум хассӯв. Ань тув юрист-хо̄тпат ты нэ̄пакн ос кос тахсув. Кӯщаит акваг ла̄выглэ̄гыт, ты 
э̄лы-па̄лт сака са̄в ма̄хум юрист-хо̄тпаг ханищтахтасыт, тыима̄гсыл ты профессия тув хансуӈкве ат ка̄сащēгыт. Ты ва̄рмаль урыл иӈ потыртэ̄в. 
Ма̄нь па̄вылквет ос во̄рт о̄лнэ ма̄хум са̄всыр са̄кконыт ат ва̄ганыл, та̄нанылн нё̄тнэ ма̄гсыл тамле юристыт ань сака э̄рēгыт. Ань ты профессия нэ̄пакн хансункве о̄с таӈхев.
