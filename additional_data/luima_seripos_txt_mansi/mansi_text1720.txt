

	Геннадий Степанович Райшев 80 та̄лэ намхо̄талэ кастыл по̄слум хуриянэ йильпи нэ̄пакыт та̄ратавēсыт. Ты альбом «Геннадий Райшев. Живопись 1960-2010» намаим о̄лы. Тав та та̄лыт сыс то̄ва по̄слум хуриянэ тув ва̄рвēсыт. 


		Йильпи нэ̄пакет хӯрумсат арыгкем  акван-атым по̄слум хурит о̄лэ̄гыт. Геннадий Райшев Ханты-Мансийск ӯст рӯпитан колэ̄т о̄щнэ хуриянэ, тувыл Екатеринбургыт ос Тюменьт о̄лнэ музеитныл тотым хурит пуссын тув ва̄рвēсыт. Ань ты йильпи нэ̄паке мӯй ма̄хумн суссылтавес.

		Хорамыӈ яныг нэ̄пакēт ниласа̄т са̄вит ло̄псыт са̄всыр хурит коныпал о̄йка о̄лупсатэ урыл потыр, тав ётэ рӯпитан ма̄хманэ потрыт о̄с хасвēсыт. Нэ̄пак  округ культура департамент па̄лыл олныл ойтувес. Екатеринбург ӯст «Баско» нампа издательство-колт та̄ратавес. Тав тираже кит со̄тыра хо̄тса̄т са̄витыг о̄лы. 

		Ань Геннадий Степанович палт ёхталам мӯй ма̄хум пуссын тамле нэ̄пакыл мӯйлуптавēсыт. 

		О̄йка ты о̄вылтыт ла̄выс: «Атпан та̄л сыс по̄слум хуриянум ань акван-атвēсыт, матъёмас ты рӯпата ва̄рвес. Таима̄гыс хот-ща̄гтым о̄лэ̄гум ос а̄нумн нё̄тнэ хо̄тпатн пӯмащипа ла̄тыӈ ла̄вēгум». 

		 

		Тамара Мерова 

 
