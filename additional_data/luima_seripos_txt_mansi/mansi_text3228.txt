

	Ты хурит Федосья Тимофеевна Вылла по̄слым о̄лы. Тав 1948 та̄лт Касум па̄выл ēрт самын патыс. Оматэ ё̄рн нэ̄г о̄лыс, а̄ще – ханты хум, Молданов. Та̄н о̄лнэ ма̄наныл Ямал ляпат о̄лыс, Надым нампа я̄ таляхт тот о̄лсыт. Ма̄н округувт ты я̄ Ханты-Мансийск ӯс ляпат А̄с я̄н паты.

	Та̄н колта̄гланыл са̄лыӈ о̄лыс. Федосья яныгмаме порат о̄с са̄лыӈ хум ва̄рыс, о̄йкатэ о̄парищ наме Вылла, тав о̄с ё̄рн хум. Щēмьянылт пуссын тит ла̄тӈыл потыртаӈкв вēрмысыт, ё̄рн ос ханты ла̄тӈыл. Ня̄враманэ ань пуссын ты тит ла̄тӈыл потыртаӈкв о̄с вēрмēгыт. 

	Тэ̄н ат ня̄врам о̄щсы̄г, школан Касум па̄вылн тотыгласанэ̄н. Ос тыгле-тувле яласан лё̄ӈхе сака хоса о̄лыс. Ня̄врамыт школа а̄стласыт, та̄н Муравленко ӯсн Ямалн о̄лмыгтасыт. Ань хӯрум а̄гиянэ, яныг пыге пуссын акв ляпат о̄лэ̄гыт. А̄гиянэ ю̄нсхатуӈкв сака ха̄сэ̄гыт, пӯркат, сахит ю̄нтэ̄гыт. Яныг пыге о̄с са̄лы ӯрим яласы. Ма̄нь пыге интернатыт о̄лмēт пуӈкēт та̄кыщ ю̄ныгтыма, ань акваг пӯльницат та хуи. То̄ванакт оматэ палт юв та̄рталаве, оматэ̄н о̄ньщаве.

	Ты э̄ква ам Когалым ӯст по̄слыслум, та̄н тув тыналахтуӈкв ёхталасыт, та̄нти ю̄нтум пормасаныл тыналасаныл.

	Валентина Хозумова
