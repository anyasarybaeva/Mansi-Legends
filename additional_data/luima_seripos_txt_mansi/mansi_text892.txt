
Ма̄ньполь э̄тпос сыс Ханты-Мансийскат о̄лнэ ма̄хманув ма̄гыс сыресыр пӯмыщ накыт ва̄рыглавēсыт. Мӯй ма̄хум культура колн во̄выглавēсыт, ос та̄н тот матыр кас манос ёнгил суссыт.

	Хо̄тхуйпловит хо̄талт нэ̄пак ловиньтан окружной колт «Литературные встречи» сапра̄ни ва̄рыглавес. Тот ма̄хум Юрий Вэлла, потрыт хансум ё̄рн хум, ка̄ста-лавес. Китхуйпловит щислат тав са̄тпан нупыл хо̄тыт та̄лэ то̄влынув, ос мо̄лты таквсы пувласпи лю̄ль а̄гме ма̄гыс а̄тимыг ēмтыс. 

	Нэ̄пак ловиньтан колт Владимир Пшеничников ос Людмила Кипарис ё̄рн хум хансум стиханэ щирыл э̄рыг ва̄рсы̄г ос э̄ргысанэ̄н. «Хо̄тал» нампа а̄с-угорский ма̄хум театрыт рӯпитан хо̄тпаг Альфия Абдрашитова ос Татьяна Огнева «Земля любви»  Юрий Кылевич хансум потре хосыт ма̄нь спектакль суссылтасы̄г. 

	Тувыл са̄тхуйпловит щислат обско-угорский институт нэ̄пак ловиньтан колн соссаӈ ма̄хум во̄выглавēсыт. Тот «Музыка весны» нампа ӯщлахтан щё̄с ва̄рыглавес. Та хо̄талт Светлана Динисламова, потрыт ос стихыт хаснэ нэ̄, намхо̄талэ о̄лум. Тав ма̄гсылэ  о̄с ма̄нь концерт щё̄пита̄лвес. 

	Тот Татьяна Огнева Константин Меладзе  «Оттепель» кина ма̄гыс хансум э̄рге, ос Белла Ахмадуллина стихе щирыл «Снегурочка» э̄рыг э̄ргысаге. Э̄рыгсов та̄ныт  Вероника Кузнецован ёнгувēсыт. Ты коныпал Татьяна нё̄тнэ турсуил Юрий Вэлла ос Андрей Тарханов, ма̄ньщи хум, хансум стиханэ̄н ловиньтасаге. 

	Альфия Абдрашитова Светлана Селивёрстовна «Мама» хансум потре ловиньтастэ. Тав ма̄н ма̄ньщи нэ̄в сака э̄сгыстэ. Ла̄выс, то̄ва потрыт ловиньтаме порат самвитанэ нэ̄глэ̄гыт, о̄лупсавт о̄лнэ пищит такем  ёмщаквēг ос э̄рнэ ла̄тӈыл хансавет, такем сымын хо̄ēгыт. 

	Ма̄ньщи нэ̄в ва̄рнэ тэ̄ланэ янытлан ма̄гыс Мария Волдина ос Владимир Енов ханты 

	хо̄тпаг ёхталасы̄г. Мария Кузьминична потрыт хаснэ соссаӈ хо̄т-пат урыл мощ потыртас ос акв э̄рыг э̄ргыс. Тав урēт ам таи хансуӈкве таӈхēгум, а̄ти сака хосат тав Екатеринбург ӯст «Поэзия» номинацият  «Сердце поёт» та̄ратам нэ̄паке ма̄гыс  мӯйлупсал майвес. 

	Тот «Литературная премия Уральского федерального округа»  нампа касыл ва̄рыглавес. Потрыт, стихыт хаснэ хо̄тпат та̄нки халанылт са̄всыр номинацият кассыт. Тот атхуйплов э̄лумхо̄лас  но̄х-патыс, та̄н ты янытлавēсыт. Тувыл «За вклад в отечественную словесность» я̄нас премия Юрий Вэллан щё̄питавес.

	Владимир Енов Светлана Селивёртовнан са̄в ёмас ла̄тыӈ ла̄выс ос такви хансум поэматэ ловиньтастэ. Хулюмсунтныл ёхталам мӯй э̄ква Мария Тихоновна Двинянинова нё̄тнэ ма̄ньщи э̄рге э̄ргыстэ ос такви ка̄тыл сагум то̄ре Светланан мӯйлуптастэ. 

	Светлана Динисламова мӯй ма̄хумн ювле ла̄тыӈ о̄с ла̄выс. Мо̄тынтыг тав атпан та̄лэ тах то̄влы, ос тав хансум стиханэ, потранэ щирыл обско-угорский театрыт рӯпитан хо̄тпат матыр йильпи ёнгил щё̄питаӈкве кусэ̄гыт. 

	Культура тармыл рӯпитан хо̄тпат янытлан хо̄таланыл о̄с о̄лыс. Та кастыл ма̄хум В.И. Игошев музей-колн во̄выглавēсыт. Тот ос «Любовь и жизнь актрисы» пӯмыщ концерт суссылтавес. Татьяна Огнева, Софья Шесталова сыресыр пēс э̄ргыт э̄ргысы̄г, э̄рыгсов та̄ныт Ирина Плотникован ёнгувēсыт. Ӯст о̄лнэ ма̄хум ёмащакв ӯщлахтасыт.

	Тамара Мерова
