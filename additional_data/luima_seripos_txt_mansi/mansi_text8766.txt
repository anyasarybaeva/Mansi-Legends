
Хо̄нтаӈ ма̄ньщи нэ̄ Галина Михайловна Сапожникова тынакт Ханты-Мансийск ӯсн ёхталас. Тав рущ ла̄тӈыл стихыт хансы, о̄лнэ ма̄тэ, па̄выл ма̄хманэ ӯлылыянэ, янытлыянэ. Нэ̄ ёт потрамасум, китыгласлум, хотыл о̄лы, хансуӈкве хунь патыс. Галина Михайловна ла̄выс:
– А̄тям Михаил Андре­евич Вахрушев хо̄нтаӈ ма̄ньщи хум, Кондинский район Карым па̄вылныл о̄лыс. Щēмьяныл яныг о̄лыс, тав щар ма̄нь. Омам колта̄гланыл Тобольск ēрныл лӯи ма̄н ё̄рва̄гыл кēтвес, омаге-а̄тяге казак ма̄хумныл о̄лсы̄г. Тувыл омам а̄тям ёт Кондин­ский районт ва̄йхатасы̄г, ак­ван-минасы̄г. Ам ос Андрей а̄пщим самын патсумēн. Хо̄т та̄л яныт о̄лсум, Лиственичный па̄вылн ва̄нтлысӯв, а̄пщи­мēнтыл тот яныгмасмēн. 
А̄тям о̄лме палыт кино­механикыг рӯпитас. Тав ётэ клубн акваг ялан­та­сум, авкъёт стихыт ханищ­тасмēн, концертыт порат э̄ргын-йӣквнэ ма̄хум халт ам стихыт ловиньтасум. О̄пам гармошкал ёнгасас, э̄ргуӈкве сака э̄руптас, ма̄ньщи э̄ргыт такви ва̄рыс. 
Ам яныгмамум порат ла̄тӈув со̄ймуӈкве патыс, то̄нт ма̄н, ня̄врамыт ос ма̄ньлат ма̄хум, акваг рущ ла̄тыӈ нупыл та пат­сӯв. А̄тям тай, номилум, рӯтанэ ос па̄выл ма̄хум ёт акваг ма̄ньщи ла̄тӈыл потыртас. Мēн ма̄гсыла­мēн луво̄влытыл ос йӣв­ныл ёнгынут ва̄рыглас, пēс йис потрыт потыр­та̄лыс, мо̄йтыс. 
– Галина Михайловна, а̄тян каӈканэ-увщиянэ хо̄т о̄лэ̄гыт?
– Та̄н округ янытыл са̄в ма̄т о̄лсыт, ань пуссын а̄тимыт. Щар яныг каӈке Тихон Андреевич Вахру­шев Ха̄льӯс район А̄нъя па̄выл школат ня̄врамыт ханищтас, заслуженный учитель намыл майвес. Тэ̄н э̄кватэ̄нтыл нёлолов ня̄врам янмалтасы̄г. А̄тям иӈ ма̄нь о̄лыс, хунь ома­ныл а̄тимыг ēмтыс, яныг каӈкēн янмалтавес. 
Ам хӯрум а̄ги о̄ньщē­гум – Анна, Ольга ос Валентина, пуссын э̄лаль ханищтахтасыт, рӯпитэ̄­гыт. О̄йкам юи-па̄лт ном­тум татем та̄рвитыӈ о̄лыс, стихыт хансуӈкве патсум. Ётылнуве па̄влувт э̄ргын-йӣквнэ нэ̄кветн клубн во̄ввēсум, та̄н ётаныл э̄ргуӈкве патсум, то̄ва­накт амти хансум стиханум ловиньта̄лыянум. 
Хунь о̄выл стихум ло­виньтаслум, клубт нэ̄­пак хаснэ нэ̄ Нина Григорь­евна Сондыкова о̄лыс, концерт юи-па̄лт тав ам нуплум ла̄выс: «Стихын сака ёмас кос, ос таве э̄рнэ щирыл хансэ̄лын, рифмат ёмащакв щё̄пи­тэ̄н». Ам ущты хансуӈкве патсум, са̄в матыр ат ва̄­сум. Тувыл мо̄т стиханум ловиньтасанэ, хо̄т мо̄тнув щирыл ла̄вуӈкве э̄ри, хӯлтыгластэ. Ань тыхо̄тал мус тавēн пӯмащипа ла̄тыӈ ла̄вēгум, матъёмас а̄нум нё̄тыстэ, ханищтастэ, хумус хансуӈкве э̄ри.
– Ма̄ныр урыл хан­сэ̄гын?
– Ам Лиственичный па̄вылт о̄лэ̄гум. Ма̄-вита­нув ос па̄влум янытлыя­нум, рӯт ма̄хманум ос па̄выл мир ӯлылыянум. А̄гиянум о̄вылтыт хансэ̄­гум. Ань ос хо̄нтлын ма̄ урыл, тув минам пыгыт ос хум хо̄тпат о̄вылтыт хансэ̄гум. Па̄влувныл тув хум хо̄тпат о̄с минасыт, нила пыг та ма̄т патсыт. Ка̄сыӈаныл ма̄гыс ам стих хассум. Школавт музей колнак о̄лы, тув ялантэ̄в, тувыл клубт ва̄­тихал атхатыглэ̄в, э̄ргēв, стиханув ловиньтэ̄в.  
Андрей а̄пщим Карым па̄вылт о̄лы, ам хольтум во̄рт яласаӈкве сака э̄рупты, хӯл алыщлы, во̄раи. Акв стихум тав о̄выл­тытэ хансыслум. 
Хуриянӯв ла̄щал пēсыг та ēмтэ̄гыт,
Ма̄к э̄рнэ матыр о̄с та ёрувлахты. 
Колта̄гыл о̄ньщуӈкве нас хунь, 
А̄пщимēнтыл мēн акв кēлпыл о̄лымēн, 
Киттыг уртуӈкве нэ̄мхуньт ат вēрмавемēн…
Галина Михайловнан са̄в ёмас, сымыӈ ла̄тыӈ ла̄вēгум! Ня̄враманэ-апыгрищанэ ёт пус ка̄т, пус ла̄гыл вос о̄лы, вос щуни! 
Светлана РОМБАНДЕЕВА
