
Ха̄льӯс район Ня̄хщамво̄ль па̄вылт йильпи пӯльница 2015 та̄лт ӯнттувес. Ты э̄лы-па̄лт па̄влыӈ ма̄хум лов та̄л яныг пӯльница-колт пусмалтавēсыт. Таяныт кирпащ кол-капай па̄лтыглаӈкве сака са̄в олн э̄рыс, тыима̄гсыл пӯльница лаппантвес ос то̄ва рӯпитан хо̄тпат по̄хын кēтвēсыт. Тамле тэ̄ла хунь ва̄рвес, па̄влыӈ мир номтаныл щар ат патыс, то̄нт та̄н пуссын ла̄выгласыт, мӯсхалыг пусмалтаӈкве воссыг ат патавет.
Ань Ня̄хщамво̄ль па̄выл ма̄нь пульница кӯщаиг Валентина Михайловна Молодцова рӯпиты. Ма̄хум хумус тот пусмалтавет, тав ма̄ньщи газетав ма̄гсыл потыртас. 
— Ань ты йильпи пӯльницат 15 э̄лумхо̄лас рӯпиты. 2015 та̄лт яныгпо̄ль э̄тпост тыг ва̄нтлысӯв. Ма̄н районный пӯльница нупыл ловиньтахтэ̄в, олныл тувыл та̄ставēв. Йильпи колт рēг, вит ма̄гсыл ань мощща олн холтэ̄в. Та яныт кирпащ кол-капай воссыг ат па̄лтыглаве, таса̄вит та̄л нас тох ӯнлы, э̄лаль нэ̄матыр ва̄руӈкве ат ке патаве, лю̄лиг ēмты, лащал ёл та лоньхаты. Кӯщаит о̄влэ̄т тот ма̄нь ня̄врамыт ӯргалан кол ва̄руӈкве номсысыт, тувыл акв порат па̄влыӈ миркол ма̄хум тув ва̄нтлуӈкве тахсыт. Ос ка̄сыӈ э̄тпос рēг, на̄йпос ма̄гсыл таса̄вит олн ойтуӈкве нэ̄мхотьют ат вēрми. Кӯщаянув ты ва̄рмаль урыл акваг потыртасыт, ань, улпыл, хот-ёрувласаныл, нэ̄матыр воссыг ат ла̄вēгыт. 
Яныг пӯльницат аквторыг лов э̄лумхо̄лас пусмалтаӈкве вēрмысанӯв. 2010 та̄л па̄сыл мо̄т щирыл ва̄рвес, ма̄хум пӯльницан ӣти сыс воссыг ат хультуптавēсыт, та̄н а̄лпыл ёхталасыт ос ӣтипа̄лаг юв минасыт, рущ ла̄тӈыл «дневной стационарыг» ла̄ваве. 
Ма̄нь пӯльницан хунь ва̄нтлысӯв, лēккар-кӯщай мо̄т ма̄н рӯпитаӈкве минас. То̄нт яныг лēккар-хо̄тпа та̄л хультсӯв. Ам тыт фельдшерыг рӯпитэ̄гум. Ань ма̄н лēккар-кӯщай ат о̄ньщēв, тыима̄гсыл ма̄хум пӯльницан пинуӈкве ос тыт пусмалтаӈкве ат вēрмиянӯв. 
Хунь лēккар тыг ёхты, то̄нт о̄с аквта щирыл рӯпитаӈкве тах о̄вылтахтэ̄в. Са̄в та̄л яныг лēккар та̄л о̄лэ̄в, ты па̄вылт рӯпитаӈкве нэ̄м-хотьют ат таӈхи. 
Ты э̄лы-па̄лт ма̄хманув кēлпаныл виӈкве ос ёмащакв сунсыглаӈкве ма̄нки вēрмысӯв, тамле рӯпата ма̄гсыл ищхӣпыӈ утыт о̄ньщēв. Мо̄лты та̄л ты рӯпата ва̄рнэ нэ̄  о̄с мо̄т па̄вылн ва̄нтлыс. Ма̄хум кēлпаныл сун-сыглаӈкве воссыг ат вēрмēв. Ты ва̄рмаль урыл районный пӯльница кӯщаит о̄с ёмащакв ва̄ганыл, та̄н мо̄т лēккар кинсэ̄гыт кос, тувыл ка̄сащан хо̄тпа ань тыг мус ат хо̄нтсыт.  
Ам Ня̄хщамво̄ль па̄выл пӯльницат 15 арыгкем та̄л рӯпитэ̄гум, хосат пенсият о̄лэ̄гум, лēккар-хо̄тпа тыт а̄тим, таима̄гсыл по̄хын ат минэ̄гум. Ня̄хщамво̄ль а̄ги Елена Алексеевна Артеева фельдшерыг Тобольск ӯст ханищтахтас, ань юв ёхтыс. Тыт хум ва̄рыс, ща̄няге-а̄щаге о̄с тыт о̄лэ̄г. Тав ты пӯльницат рӯпиты, ам таве ань ханищтылум. 
Ань 3 манос 4 та̄л ка̄сыӈ тэ̄лы порат Ханты-Мансийск ӯсныл лēккарыт  яныг ма̄шинал тыг ёхталэ̄гыт, тот та̄н са̄всыр ищхӣпыӈ утыт о̄ньщēгыт, ма̄хманув хо̄псыяныл по̄славет, кēлпаныл вивет ос ма̄йтаныл, сыманыл ёмащакв сунсавет. 
Рēтыӈ ю̄свой э̄тпост манос ма̄нь-поль э̄тпост Ха̄льӯс лēккарыт ня̄враманув ос рӯпитан хо̄тпанув сунсыяныл. Па̄влыӈ ма̄хманув лēккарыт палт уральтахтуӈкве пуссын ялантэ̄гыт. Ань са̄в хо̄тпанув рӯпата та̄л о̄лэ̄гыт ос яныг ӯсн пусмалтахтуӈкве ялуӈкве ат вēрмēгыт, олн ат о̄ньщēгыт. Лēккарыт акв та̄л кит щёс Ня̄хщамво̄льн  ке ёхтала̄лнувыт, то̄нт тай ёмаснув о̄лнӯв. 
Туи порат Ха̄льӯс район янытыл лēккарыт «Николай Пирогов» нампа на̄иӈ-ха̄пыл яласэ̄гыт, ка̄сыӈ па̄вылн пӯхталэ̄гыт ос тот о̄лнэ мир уральтэ̄гыт. Ма̄н палтув ты на̄иӈха̄п ат ёхталы, витэ тыт сака ма̄нь. Тувыл э̄лумхо̄лас та̄л сыс са̄всыр а̄гмыл ēмтуӈкве вēрми. 
Юи-о̄выл та̄лыт па̄влувт кит-хӯрум э̄лумхо̄лас пувласпи-а̄гмыл ēмтсыт. Тамле пилыщмаӈ а̄гм пусмалтаӈкве сака та̄рвитыӈ, тыима̄гсыл ма̄хумн ань ва̄тихал уральтахтуӈкве э̄ри. Ты а̄гм та̄ра ке хо̄нтаве, хо̄тпа пусмалтаӈкве вēрмаве. 
Лēккарыт па̄влувн хунь ёхталэ̄гыт, ма̄н Нё̄рахи, Яныгпа̄вылт, Усть-Маньят о̄лнэ ма̄хманув тыг во̄выглыянӯв, лēккарытн о̄с вос сунсавет. Та̄н о̄с ма̄н пӯльницав нупыл хансым о̄лэ̄гыт. 
Нё̄рахи па̄вылт ань кит хо̄тпаг Калинино̄йка ос Татьяна Семёновна Тасманова туп о̄лэ̄г. Ня̄враманэ̄н Ня̄хщамво̄ль па̄вылт о̄лэ̄гыт. Та̄наныл уральтаӈкве ва̄тихал ялантэ̄гыт. Ты па̄выл мус я̄ хосыт 40 вēрыста, тэ̄лы лё̄ӈхе ва̄тинувег о̄лы. Усть-Манья па̄вылт 15 э̄лумхо̄лас о̄лэ̄гыт. Я̄ хосыт та па̄выл мус 100 вēрыста. 
Ня̄хщамво̄льт о̄лнэ щēмьят ань та ма̄т колыт ӯнттуӈкве патсыт. Са̄в ма̄хум тувле нупыл няслуӈкве, пум ва̄руӈкве ялантэ̄гыт. Тыима̄гсыл ма̄хманум хумус тот о̄лэ̄гыт, а̄гмыл ке ēмталэ̄гыт, ам та̄ра ла̄вавем. Тот о̄лнэ мир ма̄гсыл ма̄н тэ̄рпи атсӯв, та̄нанылн кēтсӯв.  Э̄лумхо̄лас а̄гмыл ке тот ēмты, тав ам палтум манос та̄ра Ха̄льӯс лēккарытн свониты. Та па̄вылт телефон рӯпиты.
Па̄вылт о̄лнэ ма̄хманув тыт пусмалтаӈкве ат ке вēрмиянӯв, та̄наныл Ханты-Мансийск, Нягань, Советский манос Югорск ӯсн кēтыянӯв. А̄гмыл ēмтум хо̄тпа ма̄навн о̄влэ̄т Ха̄льӯсн  кēтуӈкве кос э̄ри. Тувыл ма̄хманув тув ялуӈкве щар ат ка̄сащēгыт. Та̄ра Советский ӯсн тыламлэ̄гыт, э̄лаль Ханты-Мансийск манос Нягань ӯсн минэ̄гыт. 
Тувле ялнэ ма̄гсыл билет тынта̄лнувег о̄лы. Та ӯсн ке минэ̄гыт, ам та̄наныл лēккар палт телефон хосыт хансыянум, ос направление-нэ̄пакыл мыганум, то̄нт та̄ра тот пирмайтавет. Хо̄тпа илторыг матаре хотум ке ēмты, тав вертолётыл санрейсыл та̄ра Ха̄льӯсн манос Нягань ӯсн тотаве.
Са̄в та̄л ювле хультум порат Ня̄хщамво̄ль яныг па̄влыг о̄лыс, совхозыт, колхозыт рӯпитаманыл порат  акв со̄тыра арыгкем э̄лумхо̄лас тыт о̄лсыт. Тувыл ка̄сыӈ та̄лныл мирув мощщаг ēмтыс, тыи ма̄гсыл па̄влувт яныг пӯльница лаппантвес. Кӯщаит ма̄нь па̄вылквет о̄лнэ ма̄хум пусмалтан ма̄гсыл са̄в олн холтуӈкве ат таӈхēгыт. 
Ань Ня̄хщамво̄ль па̄вылт 447 э̄лумхо̄лас о̄лы, та̄н халанылт 219 — сосса ма̄хум. Па̄влувт 106 ня̄врамыт о̄лэ̄гыт, та̄н халанылт 66 ма̄ньщииг ловиньтахтэ̄гыт. 2018 та̄л сыс тыт хо̄т ня̄врам самын патыс. 2017 — та̄лт туп хӯрум мань ня̄врам. 2012 ос 2014  ёмас та̄лыг о̄лсы̄г, то̄нт та̄л сыс 12-14 са̄вит ня̄врамыт самын патсыт. 
Тэ̄рпи тыналан ва̄рмаль урыл лēккар нэ̄ ла̄выс, тэ̄рпи тыналан кол пӯльницат хосат та̄гыл рӯпиты. Акв порат лаппантуӈкве кусыглавес, ань ты кол ёмащакв рӯпиты, са̄всыр тэ̄рпи тот акваг тыналаве.
 
