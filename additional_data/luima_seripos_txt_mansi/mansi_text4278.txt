
Салехард ӯст ты э̄тпос 13-14 хо̄талэ̄т «Славим человека труда!» нампа касыл ва̄рыглавес. Та ӯст Свердловский, Тюменский, Челябинский областит, Ямалныл ос ма̄н округувныл о̄лнэ 33 ма̄щтыр хо̄тпат акван-атхатыгласыт. Та̄н «Народные художественные промыслы» нампа номинацият кассыт. Нэ̄ хо̄тпат а̄кань ю̄нтсыт, хум хо̄тпат ос хоса-а̄ны ва̄рсыт, мо̄таныт ос а̄ньтныл аньщарыт ёргысыт.
Ты ма̄хум янытлаӈкве Уральский федеральный округт Россия Президент ва̄ӈын хум Игорь Холманских ёхталас. Ма̄щтыр ма̄хумн тав са̄в ёмас сымыӈ ла̄тыӈ ла̄выс, но̄х-патум хо̄тпат мӯйлупсал ос диплом-нэ̄пакыл мӯйлуптасанэ.
Ма̄н округувныл тув онтолов хо̄тпа ялсыт. Нягань ӯст о̄лнэ ма̄щтыр хум Сергей Лукьянчиков «Лучший мастер по художественной обработке дерева» нампа номинацият о̄выл места вис. Нижневартовский район Аган па̄вылт о̄лнэ ма̄щтыр хум Анатолий Пелментиков а̄ньтныл ос лувныл са̄всыр аньщарыт ва̄руӈкве сака ха̄сы. Тав «Лучший мастер по художественной обработке рога и кости» хӯрмит местал майвес. Ма̄н округувныл ялум нэ̄т халт нэ̄мхотьют тот но̄х ат патыс, мо̄т ма̄ныл ёхталам хӯрум ма̄щтыр нэ̄т тот янытлавēсыт.
О̄выл щёс «Славим человека труда!» нампа касыл 2011 та̄лт Свердловский областит щё̄пита̄лвес. Тувыл 2012 та̄лт Россия Президент ва̄ӈын хум Игорь Холманских Уральский федеральный округ янытыл о̄лнэ ма̄хум ма̄гсыл касыл ва̄рыглаӈкве ла̄выс. Ма̄щтыр ма̄хманув ма̄гсыл касыл ос ма̄н округ кӯщаюв Наталья Комарова ва̄руӈкве номылматас ос ты юи-па̄лт ма̄щтырлаӈкве хāснэ ма̄хум 2015 та̄лт во̄ртур э̄тпост Ханты-Мансийск ӯст о̄выл щёс акван-атыглавēсыт.
