

	Округ Дума депутат нэ̄ Татьяна Гоголева «Лӯима̄ сэ̄рипос» ос «Ханты ясаӈ» газетагт  рӯпитан ма̄хум ёт хо̄нтхатыглас ос акв э̄рнэ ва̄рмаль урыл потыртас.

	Тав ла̄выс, я̄ӈк на̄тнэ э̄тпос 19 хо̄талэ̄т Россия Президент Владимир Путин яныг сапра̄ни ва̄рыглас. То̄нт кӯщаит ща̄нь ла̄тыӈ э̄лаль тотнэ ва̄рмаль урыл потыртасыт. Ос ты хосыт манхурип рӯпата э̄лаль ва̄руӈкве э̄ри, яныг поручение-нэ̄пак хансыс. Та нэ̄пакт Россия янытыл ща̄нь ла̄тӈыл та̄ратым изданият урыл о̄с хансым о̄лы. Ань ты газетат, журналыт нё̄туӈкве патавет. 

	Округ кӯщай Наталья Комарова соссаӈ ма̄хум ща̄нь ла̄тӈаныл ос пēс йис ва̄рмаляныл но̄х-во̄рмалтан ва̄рмаль урыл о̄с потырталы.

	Татьяна Степановна ла̄выс, ань соссаӈ ма̄хум та̄нкинанылн  номсахтуӈкве ос са̄в рӯпитаӈкве э̄ри. 

	«Лӯима̄ сэ̄рипос» ос «Ханты ясанг» газетаг кӯщайг нэ̄ Раиса Решетникова рӯпата урыл таи потыртас: «Ля̄ххал тотнэ ма̄хум округ янытыл яласым са̄в потрыт, мо̄йтыт диктофонын хансыяныл. Ань ищхӣпыӈ утыт газетат ва̄руӈкве ро̄ви,  ма̄хум потрыт, мо̄йтыт тот вос хӯнтлэ̄гыт. Ня̄врамыт ща̄нь ла̄тыӈ вос ханищтэ̄гыт ос пēс йис ва̄рмалил вос пӯмщалахтэ̄гыт, та̄н ма̄гсыланыл журнал та̄ратаӈкве э̄ри. Ос Сургутский, Нижневартовский районыгт о̄лнэ хантыт ща̄нь ла̄тӈаныл ул вос соймыс, та̄н ма̄гсыланыл я̄нас газатаг ва̄руӈкве э̄рēг. Татьяна Гоголева ла̄выс, ты номтыт пуссын нэ̄пакн вос хансавет ос округ кӯщаит палт вос кēтавет. Ты коныпал тав редакцият рӯпитан ма̄хумн «Корпусная лингвистика» нампа проект урыл потыртас ос ты хосыт рӯпитаӈкве ла̄всанэ. Ань Россият о̄лнэ то̄ва соссаӈ мирыт ты ва̄рмаль хосыт рӯпитэ̄гыт ос та̄нки ща̄нь ла̄тӈаныл но̄х-во̄рмалтыяныл. Ос ла̄выс, кӯщаитн, ля̄ххал тотнэ хо̄тпатн, учёный ма̄хумн сапра̄нин акван-хо̄нтхатыглаӈкве э̄ри. Газетат, телевидениет, радиот рӯпитан ма̄хум пуссын аквъёт рӯпатаныл урыл тот вос потыртэ̄гыт. 

	 

	Людмила Теткина
