
Мощщаг хультум мирыт ялпыӈ хо̄таланыл ма̄ янытыл во̄ртур э̄тпос 9 хо̄талэ̄т янытлаве. Ты хо̄талт кос ӯсыӈ мир, кос па̄влыӈ ма̄хум та̄нти супаныл, маснутаныл но̄х-масыяныл ос аквъёт та мӯйлэ̄гыт.
Ханты-Мансийск ӯст «Ма ай мирием» (ма̄ньщи ла̄тӈыл – «Ам ма̄нь миртем») ялпыӈ хо̄тал ва̄­рыгла̄лаве. «То̄рум Маа» музей ӯнлын ма̄н ӯст о̄лнэ мир, э̄ргын-йӣквнэ ма̄хум, округ миркол кӯ­щаит ань тув ёхталасыт. 
Сака ёмас сымыӈ ла̄тыӈ Наталья Стребкова ла̄выс, тав Уполномоченный по правам человека яныг рӯпата-капай ва̄ри. Тав палтэ СВО ма̄т хо̄нтлын ма̄хум ляпа рӯтаныл акваг ёхталэ̄гыт, нё̄тмил во̄вēгыт. Кӯщай нэ̄ тох ла̄выс, ань хо̄нтлын ма̄хум халт са̄в ма̄ньщи ос ханты хо̄тпа о̄лы. Ка̄сыӈе наме ва̄ве, матыр та̄рвитыӈ ва̄рмаль те ēмты манос то̄ват олныл ат ойтавет, тав ак­ваг нё̄ты.  
Ты ялпыӈ хо̄талт хӯрум ёмас тэ̄ла урыл ма̄хум потыртасыт – ты та̄л «Югра лылыēп» организация 35 та̄лэ то̄влыс, 100 та̄л Митрофан Алексеевич Тебетевн ос 90 та̄л Генна­дий Степанович Райшевн то̄влы. Яныг кӯщаит «Югра лылыēп» органи­зацият пуӈктотнэ хōтпа Людмила Алфёрова ос са̄в мо̄т ма̄хум янытласа­ныл.
Тувыл ма̄хум э̄ргуӈкв ос йӣквуӈкв та тӯлтхатасыт. Ты та̄л саран э̄кват са̄в э̄рыг э̄ргысыт, та̄н кол­лективаныл наме «Асъя кыа». Э̄ргынэ̄ныл порат ма̄хум мощ йӣкващласыт. Та̄н юи-па̄ланылт А̄с ма̄хум э̄ргысыт ос йӣкв­сыт, ма̄ньщи ла̄тӈыл туп «Со̄выркве» э̄рыг э̄ргувес. Ты Ханты-Мансийский район Шапша па̄выл ня̄врамаквег Михаил Федий ос Мария Ващенко тэ̄н ты э̄рыг э̄ргыстэ̄н. 
Мӯйлын ма̄хум ма̄гыс таса̄вит пӯмыщ тот щё̄­питым та о̄лыс, хотьют хури ка̄тыл по̄слыс, хотьют а̄кань ва̄рыс. То̄ват то̄р а̄кань ма̄нигтасыт, мо̄та­ныт ос са̄всыр лӯптаныл а̄кань ва̄рсыт. 
Ня̄врамаквет ма̄гыс каснэ ма̄ щё̄питым о̄лыс, та̄н тот сун ӯлтта поргы­сыт, йӣв-о̄выл тит нупыл хартсыт, са̄всыр щирыл ёнгалтавēсыт. 
Тув ёхтум са̄в нэ̄квет, а̄гит ма̄ньщи супыл масхатым ё̄мыгтасыт – Ха̄льӯс, Хулюмсӯнт, Ло̄п­мус, Ханты-Мансийскат о̄лнэ нэ̄квет, акван-хо̄нтхатыгламув порат халувт ма̄н туп ма̄ньщи ла̄тӈыл потыртасӯв. 
«Касум ёх» нампа колт рӯпитан нэ̄г Елена Федотова ос Галина Шуганова са̄всыр лӯптаӈ ща̄й па̄йтсы̄г – морах лӯпта, ӯйрищ пил лӯпта ос со̄с ща̄й а̄рталаӈкв ро̄выс. Тэ̄н ляпатэ̄нт мир акваг лю̄лис. Елена Фе­до­това ханты мир о̄лупса урыл потыр­тас: пēс порат А̄с ма̄хум маныр­сыр ща̄й айсыт, хумус пусмалтахтасыт. 
Ӯст о̄лнэ нэ̄ Светлана Зозина СССР порат о̄ньщит пормасыт, а̄ныт, юн о̄щнэ утыт хосат та̄гыл акван-атуӈкв патсанэ, музей ва̄рыс. Тав палтэ ма̄хум акваг ялантэ̄гыт, советский о̄лупса урыл пӯмщалахтэ̄гыт. Тав ты ялпыӈ хо̄талн ōс са̄в пēс пормас ёт-тотыглас, ма̄хумн суссылтасанэ.
Хӯрум щё̄стем ты ял­пыӈ хо̄тал минас, ты та̄л са̄в хо̄тпа ты музейн ёхталас. Ты йист мӯйлым хо̄т-а̄ти сака ат ялантэ̄в, ос тамле ялпыӈ хо̄талыт о̄лнэ̄ныл порат, сакати, ва̄нэ ма̄хманув ёт акван-хо̄нтхатыглэ̄в, халувт пот­рамēв. 
Валентина УЗЕЛЬ
