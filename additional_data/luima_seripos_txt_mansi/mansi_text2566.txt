

	Нижневартовск ӯст Марина Антонова ёт акван-хо̄нтхатыгласмēн. Са̄выӈпал соссаӈ ма̄хумн тав Ахминеева о̄парищ наметыл ва̄ве. Марина Анатольевна 1999 та̄лныл Нижневартовскат о̄лнэ  «Югра лылыēп» ассоциацият пуӈктотыс. Тувыл соссаӈ ма̄хумн нё̄тнэ колыт лап-пантвēсыт. Са̄ртын ма̄хум хумус о̄лсыт, ос хумле щирыл ань о̄лэ̄гыт, ты о̄вылтыт тав тох потыртас. 


		– Лӯима̄т о̄лнэ ма̄хманув ань щар мо̄т щир о̄луӈкве патсыт. Ма̄нь па̄влытыт ӯнттым школат, фельдшерско-акушерский пунктыт пуссын лап-пантавет. Ущтынув Пуг-Юг нампа ма̄нь па̄выл лап-пантвес. Са̄в ма̄хум рӯпата ат хо̄нтэ̄гыт, ня̄врамыт ханищтахтынэ̄ныл ма̄гыс э̄лы па̄влыт интернатн акван-атавет. Соссаӈ ма̄хманув са̄в та̄рвит о̄ньщēгыт, нас туп ты ва̄рмалит нэ̄мхо̄т ат потыртавет. Яныг кӯщаит о̄лупсав урыл та̄нанылн э̄рнэ ля̄ххал ва̄рēгыт, тувыл та. 

		Ам соссаӈ ма̄хум о̄лнэ ма̄н ва̄тихал яланта̄лсум, ань ам пал-тум та̄н о̄с ёхталэ̄гыт, таима̄гыс та̄н о̄лупсаныл ёмщакв ва̄глум. Туп то̄внакт та̄нанылн нё̄туӈкве нэ̄мхотмус ат вēрмēгум. Са̄ртын ма̄н лӯима̄ комитет щирыл нусаг о̄лнэ хо̄тпат, ханищтахтын ос пусмалтахтын хо̄т-пат олныл нё̄тсанӯв, кол ӯнттуӈкве ос кол ёвтуӈкве нё̄тсӯв.  Ка̄сыӈ районт ос яныг ӯсытыт ты тэ̄лат хосыт хотты хо̄тпа рӯпитас. Ос соссаӈ ма̄хум съездын акван-атхатыгланэ̄ныл порат та̄н ва̄рмаляныл урыл китыглавēсыт. Лю̄льсаӈ миннэ тэ̄ланыл кит-хӯрум э̄тпос сыс  ёмщакв ва̄руӈкве ла̄выглавēсыт. То̄нт, со̄ль, ма̄хманув ва̄рмаляныл та̄ра-паттым о̄щвēсыт ос нё̄твēсыт. 

		Ань ханты хо̄тпат нё̄тмил китыглэ̄гыт ке, та̄н мо̄т-мо̄т хо̄тпат палт нас та кēтыглавет ос са̄всыр э̄рнэ нэ̄пак атуӈкве ла̄вавет. Тувыл хотьютаныл та̄н тэ̄ланыл ма̄гыс ма̄к пуӈктоты, аты ва̄ганыл. 

		– Манах соссаӈ э̄лумхо̄лас ӯсынт о̄лы, ос маныр яныг та̄рвит на̄н о̄ньщегы̄н? 

		 – Ма̄н хосат та̄гыл  «Югра лылыēп» ассо-циацияв рӯпитанэ̄тэ ма̄гыс э̄рнэ нэ̄пакыт щё̄питасанӯв. Туп ань соссаӈ хо̄тпат ёт акванхо̄нтхатыглан ма̄гыс кол ат о̄ньщēв. О̄влэ̄т ма̄-во̄й но̄х-винэ компанияныл колнакыл майлувесӯв, тот рӯпитасӯв. Тувыл  колнакув ма̄гыс ойтхатнэ олнта̄л хультсӯв. Округув мо̄т кӯщаил паттымав юи-па̄лт соссаӈ ма̄хумн нё̄тмил ва̄рнэ тэ̄ланув пуссын витыг та минасыт. 

		То̄нт соссаӈ щēмьят кол ӯрхатым о̄лсыт, хо̄т-а̄ти ханищтахтан а̄гит-пыгыт олныл нё̄твēсыт, а̄гм о̄щнэ ма̄хум пусмалтан колытн кēтыглавēсыт. Ма̄хманувн ма̄нки вēрмхатнэ щирыл нё̄тсӯв. Ань ты ва̄рмалит я̄нас щирыл ва̄рвēсыт, нё̄тмил китыглан ма̄гыс са̄в ма̄т насска̄сыг ха̄йтыгтаӈкве э̄ри. 

		Нижневартовск ӯст хантыиг, ё̄рныг, ма̄ньщииг 1 со̄тыра 30 э̄лумхо̄лас хасхатым о̄лэ̄гыт. Ма̄н ассоциациявн ань 311 хо̄тпат хасхатасыт. Та̄н халанылт са̄в ка̄ркам хо̄тпат ат кос о̄лэ̄гыт, ос хотьют ка̄сащи, ма̄н аквъёт ялпыӈ хо̄талт атхатыгла̄лэ̄в ос мо̄т мирытн ма̄нки йис  о̄лупсав суссылтэ̄в. 

		Тыт «Дружба народов»  ялпыӈ хо̄тал ва̄рнэ порат, ма̄н ӯсхулы хосыт о̄вылт ё̄мēв. Мо̄т мирыт о̄с о̄вылн воратасыт кос,  ма̄н то̄нт та̄к ла̄тыӈ ла̄всӯв. Та̄н ла̄вēгыт, ман ӯсувт хантыт ос ё̄рныт щар а̄тимыт, та̄н пуссын во̄рт манос ма̄нь па̄вылт о̄лэ̄гыт. 

		Ӯс кӯщаит о̄с тох та номсэ̄гыт. Тувыл ма̄хманув матыр-а̄ти нё̄тмил китыглаӈкве ёхталэ̄гыт манос пищма хансэ̄гыт – та̄н ювле ла̄тӈыл кēтавет, «Ӯс соссаӈ хо̄тпа о̄лнэ ма̄г ат о̄лы, тэ̄ланыл ма̄гыс районыт манос па̄влыӈ ма̄т вос кисхатэ̄гыт». 

		Ма̄н тамле та̄рвитыӈ ва̄рмаль о̄ньщēв – ань соссаӈ ма̄хум са̄кконыт щирыл щар ат ӯргалавет. Во̄рт ос ӯст о̄лнэ ма̄хум хӯл алыщлаӈкве ос во̄раяӈкве пуссын лицензия виӈкве ла̄вавет. Во̄рныл районын ёхталаӈкве та̄нанылн о̄с та̄рвитыӈ, тувыл ты лицензия китхӯрум са̄тын туп майлаве. Ма̄хманув тот пуссын рӯпатта̄л о̄лэ̄гыт, тыгле-тувле ялнэ олн хотыл выгыт. 

		Лизенцият, э̄рттам, ма̄-вит ӯргалан ма̄гыс, я̄ хӯл, во̄руй ӯргалан ма̄гыс ва̄равет. Ма̄хум са̄в ул вос алыщласыт. Ам ань таи китыглаӈк-ве таӈхēгум, во̄рт во̄руй та̄л аман хантыянув, ё̄рнанув хультуптасаныл манос я̄т ос та̄н па̄ӈктысаныл? 

		Ӯсувт о̄лнэ соссаӈ хо̄тпанув о̄с рӯпатта̄л о̄лэ̄гыт. Мо̄лты та̄ра-паттыслӯв, 32%  хо̄тпа рӯпата ат хо̄нтэ̄гыт, тувыл ма̄ньлат а̄гит-пыгыт институт юи-па̄лт рӯпитаӈкве ос нэ̄мхотталь ат вивет. О̄лнэ кол ат о̄ньщēгыт, субсидия щирыл сака хоса ӯрхатэ̄гыт, тувыл пенсият о̄лнэ хо̄тпа колэ ма̄гыс ойтнэ олн хотыл выг. 

		Ма̄н тыт са̄всыр та̄рвит ёт капыртэ̄в. Ма̄хманувн хотыл нё̄тмил кинсуӈкве, манос о̄лы. Ма̄нки тэ̄ланув ёмщакв ва̄рнэ ма̄гыс грант хансуӈкве ла̄вавēв, то̄нт олныл нё̄тавēв. Хоты хо̄тпа акв щёс ул кос майлаве, тув ат ликмын хо̄тпат маныр ва̄рēгыт. 

		Ам о̄с тох  номсэ̄гум. Ма̄хманув о̄лупсаныл ёмщакв ӯргалаӈкве э̄ри. Таима̄гыс ты ассамбле-ят рӯпитан депутатанув соссаӈ ма̄хум ёт я̄нас кӯщай хо̄тпа ӯнттуӈкве ла̄вēгыт кос. Са̄выӈпа̄лэ округ Дума депутатыт та̄н ётаныл ат ка̄сащēгыт. 

		 

		Тамара САКВЪЯНЫЛ

 
