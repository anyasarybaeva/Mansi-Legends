

	Ты э̄тпост округ культура департамент палт Общественный советыт рӯпитан ма̄хум акван-атхатыгласыт. Ха̄льӯсныл Татьяна Хазиахметова ёхталас, тав акв тэ̄ла урыл потыртас.

	Нэ̄ мо̄лал о̄лум сапра̄нит округ культура департаментыл нё̄тмил во̄выс. Тав Ха̄льӯст о̄лум Ксенофонт Добровольский купса о̄йка пēс колэ музеиг щё̄питан урыл ла̄тыӈ тотыс. Ань ты хосыт маныр рӯпата ва̄рвес, тав ты урыл потыртас.

	Нэ̄ ла̄выс: «Пēс порат Ха̄льӯст Добровольский купса о̄йка о̄лыс. Тав ты кол пыге ёт 1876 та̄лт ӯнттыстэ. Ань ма̄н таве ёмщакв хот-щё̄питаслӯв ос музеиг ва̄руӈкве номылматыслӯв. Кӯре, колканэ, иснасыт, āвит, матыр-а̄ти пуссын ва̄рсанӯв. Кол уральтан ма̄хум ёхталасыт, сунсыгласаныл, нэ̄матыр лю̄ль ва̄рмаль ат хо̄нтсыт. Ва̄т са̄грапнал э̄тпос ты кол янытэ̄т а̄стлылӯв».

	Татьяна Леонидовна ла̄выс, музей-кол янытэ хӯрумса̄т квадратный метра. Кӣвре ёмщакв хот-щё̄питан ма̄гыс ва̄т са̄виткем млн. солко̄ви э̄ри. Ты кол та̄л котиль э̄тпос юи-о̄выл хо̄талыт пӯнсаве тах. Хотьют ты музей сунсуӈкве ка̄сащи ке, на̄н тув ялэ̄н.
