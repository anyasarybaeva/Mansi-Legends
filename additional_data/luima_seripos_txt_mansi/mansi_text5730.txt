
Югорский государственный университетт научный школа нампа кол рӯпиты, та̄н грант-олн винэ ма̄гсыл проект хансыгласыт ос ты рӯпатаныл ва̄рнэ ма̄гсыл са̄в олныл майвēсыт. Проектаныл тох намтым о̄лы – «Динамика и константа в югорском языковом сознании». 
А̄гит-пыгыт ханищтан хо̄тпат ос са̄всыр наукат щирыл рӯпитан учёныит акван-нё̄тхатым 2018 та̄лт проект хассыт. Ос таве фундаментальный исследования Россия фон­дын тēтсаныл, тот та̄н но̄х-патсыт ос рӯпатаныл э̄лаль та лаквумлас. Ла̄т­ӈыт ханищтан хо̄тпат титтыг-уртхатым рӯпи­таӈкве патсыт. Акваныл сосса ма̄хум ла̄тӈаныл ханищтаӈкве патсыт, ла̄тӈыт нэ̄пакн хансыя­ныл. Мо̄таныт рущ ос ханты, ма̄ньщи, ё̄рн ла̄тӈыт округувт хумус халанылт акван-тэ̄лыг­лахтэ̄гыт, ты ва̄рмаль ханищтэ̄гыт. 
Пуссын ты рӯпата ва̄рнэ ма̄гсыл та̄н акв млн титса̄т со̄тыра солко̄вил майвēсыт. Ос тит та̄л сыс рӯпатаныл ва̄руӈкве патыяныл. О̄выл та̄л та̄н ма̄н округувт Ха̄льӯс районт о̄лнэ па̄влытын ос Ямал ма̄н Шурышкарский районын ялсыт, тот сосса ма̄хумныл са̄в ла̄тӈыт, потрыт нэ̄пакн ос ищхӣпыӈ утн хассыт. Ты коныпал ма̄ньлат учёный ма̄хум ищхӣпыӈ ло̄пс ва̄рсыт, таве тох ла̄вияныл: «Динамика и константа в югорском языковом сознании». Ва̄рум рӯпатаныл урыл наука журналн номтыӈ потраныл тēтсаныл. 
Акв порат мирхал конференция ва̄рыгла­сыт, таве тох намт­саныл: «Языки и культура народов Арктики как полиэтнического реги­она в условиях глобали­зации», тот ловиньтым потрыт та юи-па̄лт та̄н нэ̄пакыг ва̄рсаныл. Ты нэ̄паканыл наука щирыл РИНЦ нампа ма̄н хансым о̄лы. Мо̄лты та̄л оигпан ляпат ос акв нэ̄пак та̄ратаӈкве щё̄питасыт. 
Пуссын ты рӯпата ва̄рнэ ма̄т учёный ма̄­хум халт кӯщаиг Н.Г. Долженко о̄лы, тав про­фессор-нэ̄. Тавēн мо̄т учёныит нё̄тэ̄гыт, ты М.Г. Бакшеева, М.С. Вых­рыстюк, Ю.В. Исламова, С.В. Онина, А.А. Пыхте­ева, Е.А. Челак ос аспи­рантурат, магистратурат ханищтахтын ма̄ньлат хо̄тпат В.Н. Нейман, И.П. Савчук, М.В. Толопило.  
 
