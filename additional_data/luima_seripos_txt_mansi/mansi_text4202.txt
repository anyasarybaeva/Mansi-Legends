
Та̄л оигпан э̄лы-па̄лт Ханты-Мансийск ӯст о̄лнэ ос са̄всыр ма̄тт рӯпитан ма̄ньщи ос ханты журналист ма̄хум акван-атыглавēсыт. Тув «Югра» ос «Югория» телерадиокомпаниягныл, «Ханты ясаӈ» ос «Лӯима̄ сэ̄рипос» газетагныл, А̄с-угорский институт колныл ма̄хум ёхталасыт.
Округ мирколныл ос са̄всыр департаментытныл кӯщаит о̄лсыт. Та̄н та урыл потыртасыт, ань ма̄ньщи ос ханты ла̄тӈыг са̄в нот э̄лаль вос о̄лэ̄г, маныр рӯпата э̄лаль ва̄руӈкв э̄ри.
О̄влэ̄т кӯщаит телевидениет, рāтиват, ма̄ньщи ос ханты газетагт ля̄ххал тотнэ хо̄тпат рӯпатаныл урыл потыртасыт. Та̄н ла̄всыт, со̄ль, ань ты ма̄хум туп та̄н ты ла̄тӈыг э̄лаль тотыяныл. 
Тина суснэ то̄тап ос рāтива хосыт ты ла̄тӈыг суйтэ̄г, газетагт ос ля̄ххалыт хансавет. Тув ёхталам ка̄сыӈ мāньщи ос ханты хо̄тпа янытлан нэ̄пакыл ос мӯйлупсал майвес. Ма̄н, ма̄ньщи газетат рӯпитан хо̄т хотпа, пуссын янытлавесӯв.
Ма̄н пуӈктотнэ департамент колувт рӯпитан хум Константин Репин о̄выл ла̄тыӈ ла̄выс. Ань ма̄ньщи ос ханты ла̄тӈыл тит газетаг та̄ратавēг, ты рӯпата ва̄рнэ ма̄гыс субсидия-олн миве. Ос хотьют матыр мо̄т нэ̄пак та̄ратаӈкв те таӈхи, тав ос ты касыл щирыл олныл миӈкв вēрмаве.
Ня̄врамыт мāгыс «Витсам» ос «Хатлые» нампа журналыг тāратавēг
Светлана Динисламова ООО «СосьваЭтноТур» нампа я̄нас рӯпитан кол ва̄рыс. Хунь касыл ва̄раве, тав такви нэ̄паканэ тув тēтыянэ. Ка̄сыӈ та̄л тав «Витсам» нампа нэ̄пак щё̄питы. Акв та̄л сыс хо̄т журнал ва̄ри. Ты рӯпата ва̄рнэ ма̄гыс ювле хультум та̄лт тав 999 со̄тыра солко̄вил майвес. «Витсаме» акв со̄тыра са̄витыг та̄ратаве.
А̄с ма̄хум ханты ла̄тӈыл ня̄врамыт ма̄гыс о̄с акв тамле нэ̄пак щё̄питэ̄гыт. Та̄н пуссын «Ханты ясаӈ» газетат рӯпитэ̄гыт, ос ты журнал та̄ратан ма̄гыс я̄нас кол ва̄рсыт, тамле намыл пинсаныл — «Ханты-Пресс». Ня̄врамыт ма̄гыс ва̄рнэ нэ̄паканыл «Хатлые» (Хо̄талакве) тох ла̄вияныл. Ты та̄л та̄н мощщанув олныл майвēсыт — 793 со̄тыра солко̄ви, са̄тса̄т са̄вит тамле нэ̄пак та̄ртвес. Ты нэ̄пакыг соссаӈ ня̄врамыт ханищтахтын колытн тēтавет.
Рущ ма̄хум тамле рӯпата о̄с ва̄рēгыт. Та̄н ма̄ньщи ос ханты урыл матыр тина по̄слуӈкв таӈхегы̄т те, проект нампа нэ̄пак хансэ̄гыт. Тувыл олныл о̄с мивет. 
Ханищтахтын нэ̄пакыт урыл
Ты йист школат рӯпитан ма̄хум акв та̄рвитыӈ ва̄рмальн я̄рмысыт, учебникыт сака пēсыт. Ос ты нэ̄пакыт пуссын ла̄тыӈ ва̄нэ ня̄врамыт ма̄гыс хансым о̄лэ̄гыт. Ос ань ханищтахтын ня̄врамыт са̄выӈпа̄лэ пуссын ща̄нь ла̄тӈаныл ат ва̄ганыл. Нэ̄пакыт пуссын мо̄т щирыл хансуӈкв э̄рēгыт. Ань мощēртын ты рӯпата тах о̄вылтаве.
Ос та̄наныл хаснэ ма̄гыс ханищтан ма̄хум ты рӯпата ва̄руӈкв о̄с вос во̄вавет. Та̄н ты рӯпата хумус вāруӈкве ос ня̄врамыт ма̄гыс манырсыр учебникыт э̄рēгыт, ёмащакв ва̄ганыл.
Э̄лаль ос ты урыл потыртасыт. Ань А̄с ма̄хум акваг йильпи алфавит ва̄руӈкв таӈхēгыт, йильпи буквал та̄нти ла̄тӈаныл хансуӈкв номсэ̄гыт. Ос пēс алфавитаныл образование Россия министерства колт ка̄тпосыл пиным о̄лы.
Ханты ма̄хум нэ̄матыр йильпи буква ул вос хансэ̄гыт, ань округ Думат рӯпитан депутатыт йильпи са̄ккон щё̄питэ̄гыт. Тот тах тох хансаве — ханищтахтын нэ̄пакыт пēс буквал вос хансавет, йильпи алфавит, йильпи хащта̄л букват щар нэ̄мхо̄т ул вос нэ̄глэ̄гыт.
Ма̄н ма̄ньщи ла̄тӈувт тамле лю̄ль тотнэ ва̄рмаль ул вос ēмты. Ма̄н ты щирыл хансуӈкв ханьщувласӯв, ла̄тӈув акв тамлег са̄в нот э̄лаль вос хульты.
