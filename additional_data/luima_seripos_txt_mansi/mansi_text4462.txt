
Титыт та̄л Ханты-Мансийск ӯст «То̄рум Маа» музейт «Отыры Великой Победы» нампа суссылтап ва̄рыглаве. Ань Белоярский район Ванзеват па̄вылныл хо̄нтын тотыглым ма̄хум урыл та выставкат потыртавес.
Молты Ха̄льӯс район Саранпа̄вылныл ос та ляпа па̄влытныл хо̄нтлум ма̄хум урыл выставка о̄лыс.
Ванзеват па̄вылныл хо̄нтын нёлса̄т нупыл хӯрум э̄лумхо̄лас хо̄нтлуӈкве тотвēсыт ос туп нёлоловхуйплов хо̄тпа юв ёхталасыт. Ань выставкат атхуйплов хо̄тпа хурияныл, нэ̄паканыл тот суссылтавēсыт. Ванзеват па̄вылт библиотекат рӯпитан нэ̄ Нина Васильевна Шабаршина ка̄сыӈ та̄л тот о̄лум ма̄хманэ урыл потрыт атыс, яныгпа̄ла хо̄тпатныл потрыт хансыс, тох тав са̄в хо̄тпа наманыл акван-хассанэ. Тавēн Маргарита Фёдоровна Рябова акваг нё̄тыс, тэ̄н па̄влыӈ ма̄хманэ̄н, хотьют маныр номылматы, пуссын нэ̄пакн хассанэ̄н. Ань Маргарита Фёдоровна выставка о̄вылтым порат ла̄выс: «Война порат рӯпитам ма̄хум о̄с пуссын хассанмēн, та пора ня̄врамыт ос титыгласанмēн, хумус та̄н нё̄тсыт, маныр ва̄рсыт».
Хо̄нтлым ма̄т хо̄нтым снарядыт, тēр тēнтыт ос патроныт суссылтавēсыт. Ханты-Мансийск ӯст ня̄врамыт ёт рӯпитан «Патриот» нампа организация та̄наныл ты выставкан мисаныл. Ханищтан хо̄тпат ня̄врамыт ёт ка̄сыӈ тӯя война о̄лум ма̄н ялантэ̄гыт ос тот ма̄ хилащлэ̄гыт, хо̄нтныл хультум са̄всыр тēр ло̄мтыт хо̄нтэ̄гыт. Аквтох Ханты-Мансийск ӯст Победа паркыт ӯнлын танк хо̄нтвес, ань таве ка̄сыӈ хо̄тпа сунсыглаӈкве вēрми.
Суссылтап о̄вылтым порат са̄в ма̄хум ёхталасыт, та̄н халанылт ханты нэ̄ Светлана Гындышева о̄лыс, тав а̄тятэ Кирилл Иванович Гындышев хо̄нтлуӈкве тотыглавес. Нэ̄ па̄влыӈ ма̄хманэ ос а̄тятэ урыл самвит сэ̄гим потыртас, та яныт яныг пилыщма сунсым мирув та хо̄нтлыс.
