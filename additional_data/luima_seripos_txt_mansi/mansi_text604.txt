
Ювле хультум яныг таквс э̄тпост Ханты-Мансийск ӯст «Информационный мир Югры» нампа форум онтоловит щёс ва̄рыглавес. Ма̄н округувт ты ва̄рмаль ка̄сыӈ та̄л акв ты порат о̄лыглы.
 Округув янытыл телевизор хосыт потыртан, газетатт рӯпитан журналистыт ханищтан кастыл акван-атыглавēв. Ля̄ххал тотнэ ма̄хум ма̄гсыл – ты ма̄к э̄рнэ ханищтап. Ты та̄л терроризм, мо̄т хо̄н мирыт ос са̄всыр ла̄палахтын ва̄рмаль урыл хумус ля̄ххал мирн тотуӈкв э̄ри, та урыл потыртасыт. Ань та урыл са̄в ва̄ӈкв э̄ри. То̄ва порат лю̄льсаӈ хансым потыр ма̄гсыл ма̄хум сутытахтын мус тэ̄ланыл мины. Сутытахтын мус ва̄рмаль ул вос ёхты, та щирыл са̄в ва̄ӈкв э̄ри. 
Ань ма̄нав ханищтан ма̄гсыл са̄всыр яныг ӯсыӈ ма̄ныл ма̄хум тыг во̄виньта̄лвēсыт. Та̄н ма̄навн э̄лаль ёмаснув рӯпитан ма̄гсыл са̄в ёмас номт хӯлтсыт. Ань ма̄ янытыл са̄всыр ищхӣпыӈ йильпи пормас о̄лы. Та утыт ёт э̄рнэ щирыл хумус рӯпитаӈкве э̄ри, о̄с хӯлтвесӯв. 
Форум о̄лум порат фотоаппаратыл по̄слым хурит тит суссылтапыгт суссылтавēсыг. «Югра в лицах» ос «Люди из Средней Азии» намаим о̄лсы̄г. Та коныпал иӈ журналистыг рӯпитан ма̄хум халт потрыт хаснэ щирыл касылыт о̄лсыт. «Информационный мир Югры» ханищтап о̄вылтан хо̄талт конкурсыт но̄х-патум ма̄хум ёмас, э̄рнэ ос тыныӈ мӯйлупсал мӯйлуптавēсыт.   
Александр ВЬЮТКИН
 
