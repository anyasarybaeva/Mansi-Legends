
Ма̄ньщи нэ̄кве Надежда Петровна Пузина Ха̄льӯст о̄лы. Нэ̄ Саранпа̄выл школа а̄стламе юи-па̄лт Ханты-Мансийск ӯсн минас, тот педучилищат ханищтахтас ос 1985 та̄лт а̄стластэ. Рӯпитаӈкв тав Ӯсн тēтвес. 
Тав са̄в ня̄врамыӈ щēмьят самын патыс. Колта̄гланылт аквхуй­плов ня̄врам яныгмасыт. Оматэ Анна Никоновна Мурдасова наме о̄лыс,  а̄тятэ Пётр Ильич Пузин. А̄тяныл хунь а̄тимыг ēмтыс, ня̄врамыт то̄ват иӈ ма̄ниг о̄лсыт, Анна Никоновна таккēт ня̄в­раманэ янмалтасанэ. Анна Никоновна ща̄не, Надежда анēкватэ, Мēӈквъя па̄вылныл о̄лыс. Ты па̄выл Хулюм­сӯнт ляпат ӯнлыс. Тувыл ты Анна Никоновна тав оматэ Саранпа̄вылн тотвес.
Ань ты хо̄тал мус Надежда Петровна ма̄нь ня̄врамыт ӯргалан колт рӯпиты. Рӯпитаӈкв о̄вылтахтаме па̄сныл мощēрт налыман нупыл нила та̄лыг ты ēмты. Такви о̄лупсатэ ос рӯ­пататэ урыл тав тох потыртас:
- Ты йильпи садик ӯнттым па̄сныл рӯпи­тэ̄гум. Ня̄врамыт ма̄гыс тыт ам ханищтап ва̄р­сум, рущ ла̄тӈыл те ла̄­вуӈ­кве – «Люби и знай свой край родной» нампа кружок. Тыг ялантан ма̄нь ня̄врамытн о̄лнэ ма̄в урыл потыртэ̄гум. Во̄ранувт манырсыр во̄руит, ӯйрищит ос мо̄т са̄всыр ма̄ньуит о̄лэ̄гыт. Манырсыр йӣвыт, лӯп­тат тот яныгмēгыт. 

Та колн янгыщ ма̄­ньщи ос ханты ма̄хум та̄н ня̄враманыл тотыг­лыяныл. Ма̄н, сосса мирыг, хотыл тэ̄лсув, та урыл ма̄нь потыр-охсат щё̄питэ̄гум, са̄всыр хурит суссылтэ̄гум. Ня̄врамыт та̄н пуссын иӈ ма̄ньрищит, 5-6 та̄л янытат, ос сака пӯмщалахтэ̄гыт. Тит рущ ня̄врамыг тув о̄с акваг ёхталэ̄г, тэ̄натэ̄н сака пӯмыщ ма̄н ётув потрамаӈкв. 
Ма̄ньщи мо̄йтыт ня̄в­рамытн суссыл­таӈкв сака кос таӈхēв. Ос ты ма̄гыс э̄рнэ маснут ат о̄ньщēв. Та̄наныл ань ю̄нтуӈкв э̄ри. 
Йӣквуӈкв о̄с ханищ­ты­янум. Хӯрум а̄гирищ­квет йӣквуӈкв сака ка̄­сащēгыт. Са̄всыр хурит по̄слэ̄в. Ня̄врамыт ща̄ня­ныл-а̄щаныл а̄нумн акваг нё̄тэ̄гыт. Матыр ва̄руӈкв во̄виянум те, та̄ра та ва̄рапияныл. Ты щирыл сака кӯпнит рӯ­питаӈкв. 

Надежда Петровна такви сака ка̄ркам нэ̄. Рӯпитанэ̄тэ коныпал тав э̄ргын ос йӣквнэ колн яланты. Ха̄льӯст са̄в та̄л «Ма мувем» (Ам о̄лнэ ма̄м) нампа коллектив о̄лы. Та̄н, тув ялантан нэ̄квет, са̄всыр э̄ргыт э̄ргēгыт, нэ̄ йӣквыт йӣквēгыт.
Ты э̄тпос 17 хо̄талэ̄т Надежда Петровна Ханты-Мансийск ӯсн мӯйлуӈкве ёхталас. Тэ̄н Наталья Ткачук рӯтэ ёт Светлана Динисламова янытлаӈкве о̄с ёхтала­сы̄г. Тэ̄натэ̄н ам то̄нт ты по̄слысагум.
Валентина УЗЕЛЬ
