
Ханты-Мансийск ӯст округ библиотекат яныг таквс э̄тпос 29 хо̄талэ̄т «Югра ловиньты» нампа конференция о̄лыс. Рущ ла̄тӈыл тох намаим о̄лыс: «Манрыг ам Еремей Айпин хансум нэ̄паканэ ловиньтыянум».
Ты э̄лы-па̄лт округувт ка̄сыӈ районт ос ӯст ма̄нь таквс э̄тпос 15 хо̄талныл ты э̄тпос 12 хо̄талэ мус тамле конференцият ва̄рыглавēсыт, ос хотьют таӈхыс, ты урыл потыр кēтуӈкве тув вēрмыс. 
Округувныл са̄всыр ма̄ныл тыг налыман рӯпата кēтыглавес, ма̄к ёмас потрыт ань конференцият хӯнтлавēсыт. Ты та̄л нэ̄пак хаснэ А̄с хум Еремей Данилович Айпин 70 та̄лэ то̄влыс. Тав намхо̄талэ кастыл округувт са̄всыр ловиньтапыт, конференцият ва̄рыглавēсыт. Таима̄гыс ты конференция потре тох намаим ты о̄лыс. 
Конференция о̄вылтахтам э̄лы-па̄лт «А̄кань театрыт» тӯлыглахтын хум Александр Михайлович Алексеев «Харыглан а̄ращ ва̄тат» Е.Д. Айпин хансум нэ̄пакēныл акв потыр-охса ловиньтас. Ётыл паща ла̄тыӈ Еремей Данилович Айпин ос округ библиотека кӯщай нэ̄ Ольга Михайловна Павлова ла̄всы̄г. 
Е. Айпин атхатам мирн ла̄выс: «Тыи сака ёмас – ма̄н учёный ма̄хманув, ня̄врамыт ханищтан хо̄тпанув нэ̄пакыт ловиньтэ̄гыт, ловиньтам утаныл урыл та̄нкирот номсахтэ̄гыт ос тувыл номтыӈыщ потыртэ̄гыт. Та̄н ма̄ янытыл о̄лнэ ос Югра ма̄ литература э̄руптэ̄гыт, а̄ти туп ам хансум нэ̄паканум ловиньтыяныл». 
О̄выл доклад Виктория Львовна Сязи, А̄с-угорский мир институтыт рӯпитан учёный А̄с нэ̄ ловиньтастэ, тав потре «Е.Д. Айпин хансум нэ̄паканэ ос А̄с мире о̄лупсатэ». Еремей Данилович мире пēс йис о̄лупса ос На̄й-О̄тыранэ урыл нэ̄паканэ̄т ёмщакв хансыс. Хотьют тав потранэ ловиньты, та̄ра-патты, хумус А̄с мире ань о̄лы. Е.Д. Айпин ханты писателит халт щар о̄влэ̄т яныг роман-потрыт хансуӈкве о̄вылтахтас, тав кит яныг нэ̄пак хансыс: «А̄с ма̄хум манос а̄лпыл сэ̄рипос сове» («Ханты или  Звезда Утренней Зари»), «То̄рум Ща̄нь кēлпыӈ тӯйтыт» («Божья Матерь в кровавых снегах»).
То̄ва докладыт ма̄хум ищхӣпыӈ ут хосыт ловиньтасыт. Светлана Ивановна Рандымова Белоярский район библиотеканыл ловиньтас. Такви Касум па̄вылт о̄лы, тот библиотекат рӯпиты. Тав Е.Д. Айпин хансум нэпаканэ хосыт «Амки ма̄м хӯнтлылум» нампа литературный гостиная Касум па̄вылт ва̄рыглам, ань та урыл потыртас. 
Та̄н па̄влыӈ мираныл, ня̄врамыт пуссын акван-атыгласаныл, хотьют ка̄сащас, доклад ловиньтас. Яныг ма̄хум о̄с потыртасыт, хумус пēс порат ня̄врамыт янмалтавēсыт, та̄нки о̄лупсаныл урыл, хумус о̄лсыт, тувыл ос ма̄хманыл хотталь тотым ос наска̄ссыг порслым пора урыл. 
Надежда Михайловна Балуева, Октябьский район библиотекат рӯпитан нэ̄, «Еремей Айпин о̄лупса я̄тэ» («Река жизни Еремея Айпина») краеведение урок урыл потыртас.
Сака ёмас потыр Нижневартовск ӯсныл Тамара Трофимовна Зуева, нэ̄пак хаснэ нэ̄,  ловиньтас. Тав потре  «Витуй рӯтныл о̄лнэ нэ̄пак хаснэ хум» намаим о̄лыс. Тувыл Аган па̄вылт школат ня̄врамыт ханищтан нэ̄  Лариса Александровна Минеева «Манрыг ам Айпин нэ̄паканэ ловиньтыянум» та урыл потыртас. Тав суссылтас, хумус Айпин потранэ ловиньтаманыл юи-па̄лт та̄н ня̄врамыт ёт мультфильм кина-охсат по̄слэ̄гыт. 
Нина Васильевна Шабаршина, Ванзеват па̄вылт библиотекат рӯпитан нэ̄, Е.Д. Айпин нэ̄паканэ хосыт «О̄лнэ ма̄в мӯтратэ» хансум потре ловиньтастэ. Тав потыртас, па̄влыӈ библиотекат «Айпин нэ̄паканэ ловиньтэ̄в» ловиньтап хумус ва̄рыгласыт. Яныг ма̄хум, ня̄врамыт, ка̄сыӈ хо̄тпа Еремей Данилович нэ̄паканэ̄ныл суиӈыщ потыр-охса ловиньтасыт. Ханты-Мансийск ӯст о̄лнэ хум Андрей Иванович Лонгортов «Хотаӈ э̄рыг» потыр урыл потыртас. 
Полина Пилипцева, Когалым ӯст ловит классыт ханищтахтын а̄ги, «Е. Айпин «То̄рум Ща̄нь кēлпыӈ тӯйтыт» романт А̄с ма̄хум о̄лупсаныл суссылтан урыл» потыр ловиньтас. Артур Данило, Ханты-Мансийск ӯст ловит классыт ханищтахтын пыг, «Нотыӈ мӯтраӈ суй хӯнтлуӈкве…» («Внимать мудрому голосу вечности…») потыр ловиньтас. 
Потре пӯмыщ о̄лыс, тав о̄влэт ла̄выс, тав А̄с пыг, оматэ, анēкватэ, ащо̄йкатэ – та̄н пуссын А̄с ма̄хум. Потыртас, хумус ащо̄йкатэ ма̄нь порат а̄щта̄л хультыс, хунь а̄ще хотталь тот-вес. Тувыл такви потре ловиньтастэ. «Манрыг ам Айпин нэ̄паканэ ловиньтыянум? Тав ма̄нав о̄луӈкве ханищтыянэ», – акв ла̄тӈе тамле о̄лыс. 
Покачи ӯст «Меди» нампа нэ̄пак та̄ратан колт корреспондент нэ̄ Людмила Сергеевна Голубева «Яныг во̄р пыг» потыр ловиньтас. Юи-о̄выл потыр Наталья Александровна Алексеева Ханты-Мансийский район Батово па̄вылт школат ня̄врамыт ханищтан нэ̄ потыртас, потре «Е.Д. Айпин «То̄рум Ща̄нь кēлпыӈ тӯйтыт» нэ̄пак хосыт сочинение  о̄лыс. Тав потыртас, хумус ня̄врамыт ты нэ̄пак ловиньтыяныл ос тӯлыглап ва̄рēгыт. 
Конференцият потрыт хӯнтлуӈкве пӯмыщ о̄лыс, округувт о̄лнэ са̄всыр мир Е.Д. Айпин нэ̄паканэ хумус ловиньтыяныл, маныр ты урыл номсэ̄гыт. Тот ловиньтым потрыт я̄нас нэ̄пакыг тах та̄ратавет.
