
Губернаторув Наталья Комарова ва̄ӈын кӯщаянэ акван-атыгласанэ ос та̄н аквъёт то̄ва округ программат палт йильпи ла̄тыӈ хассыт. Тох та̄н  яныг квартираӈ колыт ёмщакв щё̄питан урыл хансым программан я̄нас ла̄тыӈ хӯлтсыт.Ты тэ̄лат ань ва̄руӈкве са̄всыр ӯсытныл манос па̄влытныл о̄лнэ ма̄хум та̄нки во̄вхатсыт. Ань то̄ва колыт ӯнтты-маныл па̄сыл 70% пēсыг ке о̄лэ̄гыт, э̄лаль щё̄питаӈкве ат патавет. Тамле колытт о̄лнэ ма̄хум мо̄т «пēс колныл ёмас колыл минэ программан»  хансуӈкве патавет. Михаил Козлов, кол ӯнттын департаментыт кӯщай ва̄ӈын хум, ла̄выс: «Ты э̄лы-па̄лт российский са̄кконытыт сыресыр хӯлтыглан ла̄тӈыт хансыглавēсыт. Ань ос ка̄сыӈ регион такви э̄рнэ ла̄тыӈ тув хӯлтуӈкве  вēрми». 

	Ты коныпал мо̄т ма̄хум кол щё̄питан тэ̄ланыл ма̄гсыл са̄всыр арыг рӯпатал мивет ос ма̄хумныл са̄внув олн виӈкв ла̄вавет. 

	Тувыл губернаторув Ипотечный агентство Югры ёт акв соглашение-нэ̄пак хассы̄г. Ань 

	Украина ма̄ныл рӯ-питаӈкве ёхтум щēмьят «арендное жильё» нампа программа щирыл йильпи колыл миӈкве тах патавет. 

	Таи ма̄гыс ты хо̄тпат труда ос занятости департамент колн заявление хансуӈкве вос ёхталэ̄гыт. Тамле квартират о̄лнэ ма̄гыс та̄н мощщанув олн ойтуӈкве ла̄вавет. 

	О̄выл арендный кол ань Нефтеюганскыт ӯнттувес, таквсы ма̄хум тув ва̄нтлысыт. Та щēмьят аренда-олнаныл рӯпитан ма̄ныл ойтавет, акв э̄тпос сыс туп ва̄т нупыл ат со̄тыра солко̄ви тыгыл са̄внув ойтуӈкве та̄н ат вēрмēгыт. Мощēртын Сургут ӯст ос Ханты-Мансийскат акв тамле колыт ӯнттуӈкве а̄стлавēт. 

	 

	 

	Ля̄ххал ма̄ньщи ла̄тӈыг 

	Тамара Мерован хасвес.

	 
