
Ювле хультум э̄тпос 24 хо̄талэ̄т Общественный палатат рӯпитан ма̄хум хо̄нтхатыглап ва̄рыгласыт. Потраныл ня̄врамыт урыл о̄лыс. Ты та̄л округувт ня̄врам та̄лыг намаявес, ты кастыл та̄н э̄рнэ нэ̄пак щё̄питамыт. 

	Ань ты та̄л палыт округ янытыл о̄лнэ ня̄врамыт ма̄гыс са̄всыр ханищтапыт, хо̄нтхатыглапыт манос ялпыӈ хо̄талыт тах ва̄равет. Хотьютн ва̄равет, хо̄т ва̄равет, хотьют пуӈк тотуӈкве паты – ты урыл пуссын ёмащакв хасманыл. 

	О̄выл ла̄тыӈ ты Общественный палата кӯщай э̄ква Любовь Чистова тав ла̄выс: «Ма̄нь пора урыл хоса потыртаӈкве ро̄ви, ма̄н пуссын ма̄ниг о̄лсув. Э̄лумхо̄лас мантем яныгпа̄лаг ēмтуӈкве паты, ма̄нь поратэ, яныгмам поратэ ва̄тихал та номылматыглытэ. Ня̄врам хунь ма̄нь, нэ̄матыр урыл ат номсы, тэ̄ланэ ща̄нягēн-а̄щаген ва̄равет, тав ма̄гсылэ тэ̄н номсэ̄г. Ос хунь осыӈ-са̄йтыӈыг ēмты, ущта матыр номсахтуӈкве паты. 

	Ма̄н, яныгхо̄тпат, ня̄враманув ос апыгрищанув ёт о̄лэ̄в те, та̄н ётаныл потрамēв, ёнгасэ̄в те, ма̄н о̄с мощ ма̄ньнувēг ēмтапа̄лэ̄в, ма̄ньлат хо̄тпа хольт о̄лэ̄в, ё̄мыгтэ̄в. Ня̄врамыт ма̄навныл матыр ханищтэ̄гыт, ма̄н та̄нанылныл о̄с ханищтахтэ̄в.

	Округувт сака ёмас тэ̄ла о̄лы – ка̄сыӈ та̄л хотмус намая̄лаве: «Колта̄гыл та̄л», «Ма̄ньлат ма̄хум та̄л» манос «Культура та̄л». 2016 та̄л ос «Ня̄врам та̄лыг» намаявес. Хунь ня̄врам самын паты, ща̄нягēн-а̄щагēн ка̄тын-виве, нёвитаве – тыи тав о̄лнэ̄тэ палыт номуӈкве патытэ. Ёмас ща̄нь-а̄щил яныгман ня̄врам сымыӈ хо̄тпаг ēмты, мирн нё̄туӈкве паты, э̄лы хо̄талэ урыл ёмас номтыл сунсуӈкве паты. Ка̄сыӈ ня̄врам ща̄нь ла̄тӈе ма̄нь та̄гыл хӯлуӈкве патытэ те, такви мире мо̄йтыт, пēс потрыт хӯнтлуӈкве паты те, тав щёлыӈыг ēмты, пēс йис о̄лупса урыл са̄в номсуӈкв паты. Тамле ня̄врам хунь янгыг ēмты, тав тах ща̄нь ла̄тӈе ос такви мире э̄руптаӈкве ос янытлаӈкве патытэ».

	Ты кӯщай э̄ква юи-па̄лт Елена Шумакова акв-кит ла̄тыӈ ла̄выс, тав округ ос э̄лы хо̄н ма̄ халт тыгле-тувле тотыглан ля̄ххалыт Департамент колт кӯщаиг о̄лы: «Общественный палатат рӯпитан я̄тил ма̄хум, на̄н ва̄рнэ рӯпатан округт о̄лнэ мирн, ня̄врамытын сака яныг парыс тоты. Ювле хультум та̄лт ам округ кӯщай нэ̄ ёт Сургут ӯсн ялсум, тот ня̄врамыт ёт яныг хо̄нтхатыглап ва̄рыглавес. Са̄в мир атхатыглас, то̄ва омат Наталья Владимировна нупыл потрамасыт, нё̄тмил во̄всыт, ань та̄н а̄гмыӈ-мосыӈ ня̄враманыл акваг юн о̄лэ̄гыт, нэ̄мхотталь ат ялантэ̄гыт, торыӈ ат ханищтахтэ̄гыт. Кӯщай нэ̄в нё̄туӈкве ла̄выс, ня̄врамаквет ань ханищтахтын ос ёнгасан колытыл щё̄питавет. Ма̄н о̄с са̄всыр программат щё̄питэ̄в, ня̄врамытн грант-олныт виӈкве нё̄тэ̄в». 

	Ты юи-па̄лт ня̄врам ханищтап ос ӯщлахтын тэ̄лат урыл ма̄хум докладыт ловиньтасыт. Акв нэ̄ Сургутский район Федоровский па̄вылныл ёхталас, «Федоровский центр дополнительного образования» нампа доклад ловиньтас. Кит нэ̄г-хумыг Нижневартовск ӯсныл о̄лсы̄г, китыг ос Ханты-Мансийск ӯст о̄лсы̄г. Сака пӯмыщ потрыт щё̄пита̄лсыт, маттем та хӯнтлысув. Ня̄врамыт э̄руптан хо̄тпа са̄в о̄лнэ̄тэ, та̄н ётаныл хо̄т-а̄ти ялантэ̄гыт, ханищтавет, татем э̄рпыӈыщ о̄ньщавет. Ня̄врамаквет тамле хо̄тпат палт ликмēгыт те, тай сака ёмас.

	Ты юи-па̄лт та̄н китыт потыр о̄щмыт. Ань ты Общественный палата кӯщай э̄ква Любовь Александровна по̄хан-минаме урыл о̄лыс. Тав заявление нэ̄пак хансум, ань ты рӯпатат тав воссыг пуӈк тотуӈкве ат вēрми, тав пēнтсылэ хотьют вос пēрияве. Ты рӯпата тав щар кос ат оссувлытэ, са̄в та̄л аквъёт рӯпитан ма̄хманэ ёт о̄с аквтох э̄лаль рӯпитаӈкве паты. Ма̄хманэ тав ётэ ка̄сащасыт. 

	Округ кӯщай нэ̄ Наталья Комарова тув щалтсас, тав Любовь Александровнан са̄в ёмас сымыӈ ла̄тыӈ ла̄выс, э̄ква янытластэ. Ты юи-па̄лт Общественный палатат рӯпитан ма̄хум ка̄тпос пинсыт, кӯщаиг Ирина Максимова пēриясаныл. Ты нэ̄ та̄н ётаныл о̄с са̄в та̄л рӯпиты, ты тэ̄ла ёмащакв ва̄гтэ. Ирина Ивановна янгыщ ня̄врамыт ос ма̄ньлат ма̄хум тэ̄ланыл палт пуӈк тоты. Тувыл ос матыр о̄выл ва̄рапа̄лум хо̄тпатын тав акваг нё̄ты. То̄ва турман колыл кон-ква̄лы, о̄лнэ кол ат о̄ньщи, хоталь минуӈкве ат ва̄гтэ. Та хо̄тпат, насати, Ирина Ивановнан пищма хансэ̄гыт, нё̄тмил во̄вēгыт, тав ка̄сыӈ хо̄тпан нё̄ты. Округ губернатор ла̄вме щи-рыл, тав ань ищхӣпыӈ ут хосыт ловиньтастэ, Ирина Ивановна са̄в хо̄тпан омаг ла̄ваве. Ань тамле ёмас, мӯтраӈ нэ̄ Общественный палатат пуӈк тотуӈкве паты.

	 

	Светлана МАТВЕЕВА
