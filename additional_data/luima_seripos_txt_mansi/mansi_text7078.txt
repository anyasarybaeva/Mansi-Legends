
Ма̄н хосат та̄гыл «Земля предков» нампа музейт рӯпитан хо̄тпат ёт ва̄йхатэ̄в. Та̄н музеяныл Екатеринбург ӯсныл 36 вēрыстат, Щитовский я̄ ва̄тат о̄лы. Тот Алексей Викторович Слепухин ос Наталья Юрьевна Бердюгина кӯщайлахтэ̄г. Тэ̄н «Команда Искателей Приключений» нампа туристыт яласан лё̄ӈхыт щё̄питасы̄г ос та сыс лӯсум ма̄ньщит о̄лупсаныл урыл ма̄хумн потыртэ̄г.
Во̄ртур э̄тпос юи-о̄выл хо̄таланэ̄т тэ̄н «Наследие древних людей глазами современных творцов» намаим акв пӯмыщ ха­нищтап ва̄рыгласы̄г ос са̄в ма̄ныл ма̄хум мӯйлуӈ­кве во̄виньта̄лсы̄г. Тамле тэ̄ла мо̄лты та̄л о̄выл щёс ва̄рыглавес. То̄нт акван-атхатам ма̄ньлат ма̄хумн йис порат по̄слым ка̄тпо­сыт суссылтавēсыт, акв­тох сыре-сыр щуртмилыт ханищтасыт ос тувыл я̄ӈк­то̄р тармыл та̄нки сыре-сыр по̄сыт щуртсыт. 
Яныг хо̄тпат хуньт та̄н­ки о̄лнэ ма̄наныл ляпат нё̄рыт халт йис ка̄тпосыт ка̄саласыт. Ос та̄наныл ёмщакв ханищтан ма̄­гыс «Культурное просве­щение» нампа Сверд­ловский область па̄лыл общественный кол кина щё̄питас. Ань та ма̄т «Земной пояс» нампа по̄слым кина ма̄хумн суссылтасыт. Ты накт та̄н «Уральские писаницы: путеше­ствие по реке Реж» кина щё̄пи­тэ̄гыт тах, мо̄т ма̄т хо̄нтум по̄­сыт суссыл­тэ̄гыт ос юи-о̄вылт ты ханищтап урыл потыртэ̄гыт. 

Ань акв ӯщлахтын хо̄талт ма̄хум щēмьяӈ та̄­гыл, нас ма̄ньлат хо̄тпат «Земля предков» музейн ёхталасыт ос хо̄тал палыт тот матыр-а̄ти пӯмщала­сыт. О̄влэ̄т пуссын мӯй ма̄хум ёт Алексей Слепу­хин пащалахтас, та̄на­нылн щё̄питан касыл урыл потыртас ос жюри хо̄тпат ёт ва̄йхатас. Тувыл пуссын, ма̄н округувныл Урай ӯсныл ёхталам хо̄нтаӈ ма̄ньщи нэ̄ Ольга Фомичёва ёт, Хо̄тал но̄х-нэ̄глын ēр нупыл по̄йк­щасыт. Тав со̄с косамтас ос «А̄лпыл сэ̄рипос» э̄рыг э̄ргыс. Та юи-па̄лт мӯй ма̄хум ла̄кква-уртхатым ка­суӈкве та о̄вылтахтасыт.

Акв пāлэ̄т ма̄нь ня̄вра­мыт ос то̄ват ща̄няныл-а̄щаныл ёт йис по̄с хольт та̄нки номылматам хурит по̄слысыт. Мо̄т пāлэ̄т ма̄ньлат хо̄тпат яныг то̄р тар­мыл «граффити» щирыл са̄всыр хурит по̄­слуӈкве патсыт. Ос та̄н ха­ланылт УрФО са̄в ма̄ныл ёхтум ма̄щтыр хо̄тпат пасана­ныл ӯнттувēсыт ос та̄н тот матыр-а̄ти щаквщисыт. 

Тобольск ӯсныл Мин­салим Валиахметович Тимергазеев ос э̄кватэ̄ Ирина Владимировна Вишняк­ова ёхталасы̄г. Тэ̄н лувныл сувени­рыт ва̄руӈкве ма̄хум ханищ­та­са­нэ̄н. Рāкытныл порма­сыт ва̄руӈкве та̄н Елена Валерьевна Черна­в­скаян, Владимир Алек­сандро­вич Самойло­вын, Светлана Вале­рьевна Масли­кован ос Нина Фёдоровна Бур­га­нован ханищ­тавēсыт.

Югра ма̄ныл кит ма̄щ­тыр хо̄тпаг Анатолий Васильевич Вадичупов ос Анатолий Николае­вич Брусницин во̄винь­та̄лвесы̄г. Анатолий Ва­ди­чупов йӣвныл ва̄рум шах­матыт ос сыре-сыр голо­воломка-ёнгынутыт тув тотыглас. Ам сус­мумт, та ёнгыт пӯмща­лан хо̄т­пат маткем тот та капыртасыт. Ла̄вēгыт, тамле а̄мщит хо̄т ищхӣ­пыӈ ло̄псыт хан­сым вос о̄лнувыт. Анатолий та̄на­нылн ла̄­выс, тох ат ро̄ви, ка̄сыӈ хо̄тпа такви вос ном­сахты. 

Тувыл кит а̄гииг Анастасия ос Наталья ты касыл урыл китыгла­сагум, тэ̄н потыртасы̄г: «Мēн Екатеринбург ӯсныл тыг ёхтысамēн, тот ма̄ньлат архитекторыт акван-атхатнэ клубын ялантымēн. Тыт юртанув ёт акв колнак хумус йис порат о̄лум э̄лумхо̄лас а̄лпыл но̄х-ква̄лы ос хо̄тал палыт маныр ва̄ри, тамле хурил по̄слыслӯв. 

Ма̄навн тыт сака пӯ­мыщ, о̄лупсат о̄лыглам то̄ва накыт аквтуп хащ­тāлыг о̄лэ̄гыт, тыт ань та̄наныл ёмщакв та̄ра-паттыянӯв. Ань ва̄глӯв, хумус рāктыл матыр по̄щгаве, а̄канит ю̄нтавет, лувныл ман йӣвныл пӯ­мыщ ёнгынутыт вāра­вет. Тыт щё̄с арыг­кем ты ӯн­лымēн, пӯмыщ голово­ломка ханьщуӈкве ат вēрмиламēн. Тахольт лӯима̄ мирыт пēс нака­ныл ат ёрувлыяныл, но̄х-во̄рмалтыяныл, ма̄навн суссылтэ̄гыт ос ханищтэ̄­гыт. 
Тувыл тыт таи ёмас, а̄гмыӈ-мосыӈ, сакватах­там хо̄тпат о̄с тыг то­тыг­лавет. Та̄н аквтох по̄слэ̄­гыт, матыр-а̄ти ва̄руӈкве ханищтавет. Ма̄н тыт рӯпитан хо̄тпатн яныг пӯмащипа ла̄тыӈ ла̄вēв ос тыг тамле ханищта­пын ёхталаӈкве патэ̄в». 

Ты музейт ань а̄гмыӈ-мосыӈ, сакватахтам хо̄т­пат ма̄гсыл я̄нас упорна-колнак ӯнттувес, а̄гит та кол хурил по̄слысаныл. То̄ва щēмьят тамле ня̄в­раманыл о̄с тыг тотыг­лыяныл. Та̄нанылн тыт пӯмыщ, во̄р ма̄т о̄лнэ̄ныл сыс о̄выл щёс са̄лыт ка̄­салэ̄­гыт, ма̄ньщи ма̄хум о̄луп­саныл о̄вылтыт пот­рыт хӯнт­лэ̄гыт. Тувыл музейт хӯрум лунт, кит а̄мпыг, катит, Рома козёл, сэ̄мыл ӯринэ̄ква о̄лэ̄гыт. Та̄наныл пуссын тыттуӈ­кве ос та̄н ёта­ныл по̄слахтуӈкве ро̄ви. Таквсы Екатерин­бург ман Верхняя Пышма ӯсыгт о̄лнэ щēмьят тув ма̄нь яплакат тотэ̄гыт. Са̄лытн, насати, такем то̄втащ­ла­вет. 

Ань ня̄врамыт касылыт палт Лада Максимова пуӈктотыс, тэ̄н Н.Ю. Бер­дюгина ёт пуссын хурит суссанэ̄н. Щар ма̄ньнув а̄гирищит-пыгрищит халт Дима Ильясов «Моя жизнь, моё племя» по̄слум хуритэ ма̄гыс э̄сгу­вес. Мо̄т рӯпатат халт Марина Кузнецова са̄лыт по̄слум, Настя Корниченко йис пора олимпиада касыл по̄слыстэ. Мо̄т каснэ ня̄в­рамыт о̄с янытлавēсыт, ка̄сыӈ а̄ги ман пыг по̄слум хуриянылт пӯмыщ йис накыт о̄щсыт. Тувыл Голубевыт, Пономарёвыт, Токаревыт щēмьят пус­сын мӯйлупсал майвēсыт.

Мо̄т ёхталам ма̄ньлат пыгыт ос акв а̄ги «граф­фити» щирыл йильпи хурит по̄слысыт. Та̄н ёта­ныл «Урал Культур» ла̄п­каӈ кӯщай хум Алексей Малахов ос музейныл Игорь Гарбузов рӯпита­сыт. Тот о̄выл местал Данил Убиенных майвес, тав э̄лумхо̄лас ма̄-вит юртыӈыщ о̄лнэ щирыл хури по̄слыс. Китыт мес­тал Егор ос Евгений Про­хоровыг наманэ̄н ла̄вве­сы̄г. Тэ̄н йис пора о̄лупса йильпи щирыл по̄слум хурит суссылтасы̄г. Хӯр­мит места Анна Бахирева ос Богдан Бархатдинов халэ̄нт уртыстэ̄н. А̄ги по̄слум утэ «Нейвинская история» намаим о̄лыс, пыг пēс о̄лупса комиксыт хольт по̄слыстэ.

Яныг я̄ӈкто̄рыт тармыл по̄слым хурит ань музейт хультэ̄гыт. Тув ёхталан мӯй ма̄хумн вос сунсавет, пӯмщалавет тах. Ма̄н сāв тэ̄лат тот та̄ра-паттысӯв, ты урыл мо̄т щёс иӈ хан­сэ̄в.  
Тамара МЕРОВА
