
Мир пусмалтан департамент колныл тамле потыр ма̄н газетавн тēтвес. Тот рӯпитан хо̄тпат хассыт – округувт о̄лнэ ма̄ньщи, ханты ос ё̄рн ма̄хум хумус пусмалтавет, лēккарытн хумус уральтавет.
Ань ма̄н округувт о̄лнэ ма̄хум намнэ̄-паканылт (паспортанылт) национальностяныл ат хансаве. Ос та̄н лēккарытн я̄нас уральтым о̄ньщавет. Лēккарыт ёмащакв ва̄ганыл, ма̄нь па̄влыӈ ма̄тт манах хо̄тпа о̄лы, та̄н халанылт хотьютаныл — ма̄ньщи, ханты манос  ё̄рн  хо̄тпа.
Ювле хультум 2018 та̄л сыс округувт э̄лы па̄влытт о̄лнэ ма̄хум о̄с уральтавēсыт, ты тэ̄ла рущ ла̄тӈыл ла̄ваве — диспансеризация. Туи ос тэ̄лы сыс хӯрум со̄тыратем сосса хо̄тпа та̄н ёмащакв уральтасаныл.
Ос ань тамле та̄рвитыӈ ва̄рмаль та̄рапаттувес. 796 хо̄тпат пувласпи-а̄гм о̄ньщēгыт ман а̄ти, ёмащакв уральтавēсыт. Ань та̄н халанылт 115 хо̄тпа рак-а̄гм о̄щнэ̄ныл. Мо̄т ма̄хум тӣвраныл о̄с ёмащакв сусвēсыт, 48 хо̄тпа саханылт (кишечник) о̄с пувласпи-а̄гм  хо̄нтвес. 
Ань ты хо̄тпат пус­сын яныг пӯльницан тēтвēсыт. Тот та̄н ёма­щакв тах уральтавет. А̄гманыл, со̄ль, молях те хо̄нтавет, то̄нт та̄ра пусмалтаӈкв  патавет. 
Мо̄лты туи сыс лēк­карыт «Николай Пи­рогов» на̄иӈха̄пыл 47 ма̄нь па̄влытн ялсыт. Тэ̄лы сыс яныг ма̄шинал ос 14 па̄влытт о̄лнэ ма̄хум суссаныл, та̄н туп тит э̄тпос ма̄ши­нал яласэ̄гыт. Туи та̄н на̄иӈха̄пыл ат э̄тпос яласэ̄гыт, я̄т хосыт миннэ̄ныл сыс ка̄сыӈ ма̄нь па̄влытн па̄г-хо̄игла̄лэ̄гыт. Пуссын аквъёт 41 со̄тыра арыгтем хо̄тпа уральтасаныл. 
Тот о̄лнэ мир та̄наныл сака ӯрияныл. Мир пусмалтан ос уральтан рӯпата коныпал та̄н «санитарный книжкаг» ла̄внэ нэ̄пакыт, са̄всыр справкат ва̄рēгыт. Тамле нэ̄пак о̄щнэ хо̄тпат рӯпатан та̄ра вивет, нэ̄матыр торасыл ат ва̄равет. 
Ты рӯпата ань таи-ма̄гыс ва̄раве, округувт государственный яныг программа-нэ̄пак хан­сым о̄лы, рущ наме ты – «Развитие здравоох­ранения на 2014-2020 годы». Ты программа щирыл ань сосса хо̄тпат лēккарытн ёмащакв уральтаӈкв ты патвēсыт. 
Мир пусмалтан департамент колныл тēтым потыр ма̄ньщи ла̄тӈыл Валентина Узель хансыстэ
