
Ха̄льӯс  район  Кульпас  па̄вылт  «Сэ̄рипос»  нампа  ансамбль  о̄лы. Тув  ялантан  нэ̄т  ма̄ньщи  э̄ргыт  э̄ргēгыт ос  йӣквыт  йӣквēгыт.  Татьяна  Абрамовна Качанова  мо̄т  нэ̄  хо̄тпат  ёт  са̄в  та̄л  тув э̄ргуӈкв  ос  йӣквуӈкв яланты.
Ма̄ньщи нэ̄ ты ансамбль ос такви щēмьятэ урыл газетав ма̄гсыл потыртас: 
— «Сэ̄рипос» нампа ансамблювт кӯщаиг Светлана Николаевна Немкова ань о̄лы. Са̄в та̄л ювле хультум порат ты ансамбль Анфиса Михайловна Хромова  ва̄рыстэ ос Кульпаст о̄лнэ а̄гит, нэ̄квет э̄ргуӈкве, йӣквуӈкве во̄всанэ. То̄нт ам о̄с ма̄ньщи нэ̄т ёт тув ялантаӈкве патсум. Анфиса Михайловна ёт ва̄тихал са̄всыр фестивалитын ялантасӯв, мо̄т мир нупыл сус-сӯв, то̄нт тай сака пӯмащ о̄лыс. 
Ань воссыг нэ̄мхотталь ат ялантэ̄в, туп па̄вылт о̄лыглан ялпыӈ хо̄талыт э̄ргēв ос йӣквēв. Мо̄т ма̄н ялуӈкве олн ат о̄ньщēв. «Нāй О̄тыр Мā» нампа музейн ва̄тихал во̄выглавēв. А̄гим ма̄ниг хунь о̄лыс, о̄с ма̄н ётув ма̄ньщи э̄ргыт э̄ргыс, йӣквыт йӣквыс. Ань янгыг ēмтыс, э̄ргуӈкве, йӣквуӈкве щар ат таӈхи, э̄ссамты.  
Ты э̄лы-па̄лт па̄влувт пēс йис ва̄рмалит ва̄нэ ма̄хум са̄в о̄лыс, ма̄навн йӣквуӈкве Елена Филипповна Русскина ханищтасанэ. Ма̄ньщи э̄ква ань а̄тимыг ēмтыс. Матахкем та̄л ювле хультум порат па̄влувт йӣквыт, э̄ргыт ва̄нэ са̄в хо̄тпа о̄лыс. Са̄в э̄кват ма̄ньщи супыл о̄лсыт, ань щар нэ̄м-хотьют тох ат масхаты. Ма̄н туп ялпыӈ хо̄талт нё̄тнэ супанув масыглэ̄в. 
Ам яныгмам порамт омамн акваг ла̄выглавēсум: «А̄гикве, ам по̄хамн ӯнтэ̄н, сунсэ̄н, хумус ма̄ньщи суп ю̄н-таве». То̄нт ма̄н пус-сын рущ нупыл о̄лсӯв, школат ща̄нь ла̄тӈыл потыртаӈкве ат ро̄выс. Ма̄нки халанувт ма̄ньщи ла̄тӈыл ке потыртасӯв, ля̄выльттавēсув. Тыи ма̄гсыл пēс йис ва̄рмалянув нупыл ат суссӯв. 
Ань кисхатуӈкве патсӯв, тувыл ва̄нэ хо̄тпа а̄тим. Пенсиян патхатамум юи-па̄лт ущ ю̄нсхатуӈкве патсум, омам супанэ нупыл сунсым, амкина̄мн суп ю̄нтсум. Хораманум, улпыл, лю̄льсаӈ тэ̄лсыт, ань ма̄щтырлаӈкве ханищтахтэ̄гум, мо̄т щёс тах мӯсхалыг ю̄нтыянум.
Омам тай сака щаквщис, ма̄ньщи супыт, пӯркат, кēнтыт ос мо̄т маснутыт ю̄нтыс. А̄тям о̄с ма̄щтыр хумыг о̄лыс, матыра̄ти пуссын ва̄руӈкве ха̄сыс. Ма̄н тай маснут, тэ̄нут, са̄всыр пормасыт ла̄пкат ёвтуӈкве ханьщувласӯв, тыима̄гсыл тох ва̄руӈкве ат хāсэ̄в. 
Омам наме Фёкла Филипповна Качанова о̄лыс, такви о̄парищ наме Садомина. А̄тям – Абрам Васильевич Качанов, Рāктъя па̄вылныл о̄лыс. Тэ̄н Патрасӯй па̄вылт колта̄глыл о̄лсы̄г. Война порат сас колхозт рӯпитасы̄г. Яныг хо̄нтлын нак юи-па̄лт са̄лыӈ-колт яласасы̄г. 1961 та̄л мус нё̄рт са̄лы ӯрим о̄лсы̄г. 
Тувыл кит совхозыг акван-тӯлвесы̄г, Кульпаст о̄ньщим са̄лыт Саранпа̄вылн тотвē-сыт. Са̄лыӈколт рӯпитан ма̄хум тув ва̄нтлаӈкве ла̄ввēсыт. Ща̄нягум-а̄щагум тув ат минасы̄г, нё̄рт яласан ма̄ныл по̄йтсы̄г ос Кульпасн о̄лмыгтасы̄г. Каӈкум нё̄рт самын патыс, ма̄н пуссын Кульпаст самын патсӯв.
Ам ты па̄вылт школа а̄стласум ос та̄ра рӯпитаӈкве патсум. О̄влэ̄т зверофермат рӯпитасум, ты юи-па̄лт пӯльницан вуйвēсум. То̄нт пēс пӯльница нāлми ва̄тат о̄лыс. Тувыл хум ва̄рсум ос Саран-па̄вылн о̄луӈкве минасум. Тав ётэ са̄лыӈколт яласасум. Нё̄рт о̄луӈкве а̄нумн сака ёмас о̄лыс, ос о̄йкам ёт хоса ат о̄лсум, тав мори капыртас, ам ётум алхатас. 
Ам ювле Кульпасумн минасум. То̄нт та̄рвитыӈыщ о̄лсум, а̄гим аквта та̄лт самын патыс. А̄гим амки та янмалтаслум. Юв ёхтумум порат ювле, пӯльницан рӯпитаӈкве во̄вхатасум, са̄в та̄л тот рӯпитасум. А̄гим Ханты-Мансийск ӯст āт хӯратан нэ̄г ханищтахтас, тувыл ювле ёхтыс, колта̄глэ ёт па̄вылт о̄лы. Пенсия-олн мощщал ойтвēсум, тыима̄гсыл иӈ лов та̄л пӯльницат рӯпитасум, ань по̄хын минасум. Юн тэ̄ла та̄л о̄с ат ӯнлэ̄гум, ялпыӈ хо̄талыт, са̄всыр ханищтапыт о̄лыглан порат тув ялантэ̄гум. 
Татьяна Абрамовна ёт ам Ягрим па̄вылт ва̄йхатасум, тав ма̄ньполь э̄тпост ханищтапн ёхталас ос мо̄т ма̄щтыр нэ̄ хо̄тпат ёт нуйсахи йинуӈкве ос ю̄нтуӈкве ханищтахтас. Ам ма̄ньщи нэ̄квен паща ла̄тыӈ кēтэ̄гум, пӯс ка̄т, пӯс ла̄гыл ла̄вēгум.
