

	Ты хурит Ха̄льӯс район Ло̄пмус па̄вылт о̄лнэ ма̄ньщи нэ̄ Валентина Ивановна Юрьева по̄слым о̄лы. Тав ла̄пкат тыналахтым рӯпиты.

	Ам ты нэ̄ ёт хо̄нт-хатыгласум, китыгласлум, та̄н тэ̄нутыл хотыл тотыглавет, па̄влыӈ мирн то̄вылхаты ман а̄ти. Валентина Ивановна тох ты потыртас:

	— Тэ̄нут Кульпас рыбкооп па̄лыл тотыглаве. Э̄рнэ тэ̄нут пуссын о̄ньщēв — колас, сыртэп, са̄ккар та маныр. Ня̄нь о̄с тувыл тотыглаве, то̄ванакт ос Саранпа̄вылныл кēтыглавēв. Ань па̄влыӈ ма̄хманув янгыщ та̄нти ня̄нь ва̄рēгыт, таима̄гыс сака ат китыглахтэ̄гыт, ня̄нь о̄лы ман а̄ти. Тотавēв те, ёвтэ̄гыт.

	Таквсы, я̄ӈк по̄льнэ э̄лы-па̄лт, тэ̄нутыл самоходкал тотавēв. Та̄л порат ос тӯяг ма̄шинат ёхталэ̄гыт. Кульпасн моторха̄пыл манос ма̄шинал яласаӈкв патнэ̄в мус тэ̄та̄л ул вос о̄лэ̄в, са̄в тэ̄нутыл тотавēв. Юи-о̄выл та̄лытт мебелил тотуӈкв патвесӯв — пасаныт, уласыт, пēринат, сыре-сыр шка̄пыт ос мо̄т са̄в э̄рнэ матарт. То̄ванакт холодильникыт тотыглавет, ма̄хум ёвтэ̄гыт. Ань на̄йпосув акваг тэ̄г, тамле по̄льтын то̄таприщ о̄ньщегы̄н те, сака кӯпнит, тэ̄нут хот ат саки. Ла̄пкат кӯрыл па̄лтыглахтэ̄в, на̄йив ма̄нти атэ̄в. Тох хотмус та о̄лэ̄в.

	Валентина Ивановнан ам пӯмащипа ла̄тыӈ ла̄всум. Ты ма̄ньщи па̄выл мир пуссын пуста̄гыл вос о̄лэ̄гыт, са̄в со̄т та̄нанылн, са̄в щунь! Пус ка̄т, пус ла̄гыл вос ё̄мыгтэ̄гыт!
