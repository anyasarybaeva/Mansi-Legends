
Нижневартовский район Аган па̄вылт ремёсла Центр кол 2008 та̄л па̄сыл рӯпитаӈкве патыс. Ань лов та̄лэ ты то̄влыс. Тот Марина Михайловна Айпина пēс йис пормасыт акван-атым ос ӯргалым рӯпиты. Тав а̄нумн ты кол урыл мощ потыртас.
Па̄вылт хо̄тса̄т хусахкем э̄лумхо̄лас о̄лы. Тыгыл ва̄тахкем процент ты хантыт, ё̄рныт ос ма̄ньщит. Соссаӈ ма̄хум са̄выӈпа̄лэ хӯл алыщлым ос во̄раим о̄лэ̄гыт. Та̄н о̄лнэ ма̄ныл са̄лы о̄щнэ ма̄гыс ат хо̄йхаты, сака я̄ӈкылмаӈ ос хультгаиӈ. Са̄лыӈ ма̄хум пуссын Варъёган па̄выл ēрт о̄лэ̄гыт.
Марина Михайловна ла̄выс: «Ты пēс йис пормас атнэ колувт хӯрум методист хо̄тпа э̄рнэ нэ̄пакыт щё̄питэ̄гыт, нила ма̄щтыр нэ̄т ю̄нсхатэ̄гыт ос ка̄тыл са̄всыр пормасыт ва̄рēгыт, кит хум хо̄тпаг йӣвныл ос а̄ньтныл ё̄рыгхатэ̄г ос мо̄тананув са̄всыр рӯпата ва̄рēгыт. Ма̄н палтув пуссын аквъёт хус ханты хо̄тпа рӯпиты. Нэ̄ хо̄тпат са̄сныл са̄всыр хусапыт ва̄рēгыт, сакныл хорамыт хартэ̄гыт ос нуйныл, во̄руй совныл ю̄нсхатэ̄гыт».
Тот рӯпитан ма̄щтыр хо̄тпат са̄выӈпа̄лэ ма̄хумн тыналан пормас ва̄рēгыт. Ос ялпыӈ хо̄талыт о̄лыглан порат мӯй ма̄хумн э̄л тыналыяныл. Ань юи-о̄выл та̄лыт э̄лыл ёхталан хо̄тпат пēс йис пормасытыл сака пӯмщалахтэ̄гыт. Та̄н ва̄тихал тув свонитэ̄гыт, пищма хансэ̄гыт манос ёхталэ̄гыт. Тот та̄нки ма̄гсыланыл акваг матыр ёвтэ̄гыт.
Ты кол Фёкла Семёновна Бондаренко, ханты э̄ква, тав ва̄рыстэ. Тав мирн ёмщаквег ва̄йвес ос такви па̄влэ̄т ма̄хумн сака янытлавес. Ты ма̄щтыр нэ̄ соссаӈ мир о̄лупса ос о̄лнэ-хӯлнэ нак э̄лаль тотыс. Тыитэ ма̄гыс сыме сака ща̄ргыс. О̄лме сыс са̄в ёмас, э̄рнэ ва̄рмаль такви яныгмам Аган па̄влэ ма̄гыс ва̄рыс. Тыима̄гыс мирн сака э̄руптавес.
2016 та̄лт ты нэ̄ а̄тимыг ēмтыс. Мо̄лты та̄л тав рӯтанэ ос па̄влыӈ ма̄хум Борис Саломатин Нижневартовский район кӯщайн ла̄тыӈ хассыт. Та̄н Аган па̄вланылт акв ӯсхулы тав намēтыл вос намаяве. Фёкла Семёновна ва̄тихал ӯщлахтуӈкве во̄рн ос я̄н яланта̄лыс. Ань па̄вылныл на̄лваль нэ̄глын ӯсхулы тав намēтыл ты пинвес.
Ты пēс йис о̄лупса э̄лаль тотнэ колт ань йильпи кӯщаиг Татьяна Соколова рӯпиты. Тав Фёкла Семёновна ва̄рум тэ̄лат э̄лаль тотыянэ. Марина Михайловна ла̄выс: «Ма̄н пуссын юртыӈыщ рӯпитэ̄в, халувт нё̄тхатэ̄в. Рӯпатав ва̄рнэ̄в порат хӯлтыглахтэ̄в. Са̄с нуюӈкве ос ё̄рыгхатын йӣв сартуӈкве аквъёт во̄рн ялантэ̄в. Ялпыӈ хо̄талыт мӯйлынэ̄в порат пēс йис о̄лупсав суссылтэ̄в, ханты йӣквыт йӣквēв ос э̄ргыт э̄ргēв. Ма̄н па̄влувн мӯйлуӈкве са̄в мир ёхталы».
Марина Михайловна нила ня̄врам о̄ньщи. Яныг а̄гитэ Аган пāвылт о̄лы, тав ань та̄рвитыӈыщ о̄лы, ма̄нь ня̄врам ӯри. Тав ёлы-пал а̄гитэ ос ремёсла Центр-колт рӯпиты. Котиль пыге школат ханищтахты, пити-патта а̄гитэ ос ма̄нь ня̄врам колн тотыглытэ. Ам ты са̄в ня̄врамыӈ щēмьян пуста̄гыл о̄лнэ ла̄тыӈ кēтэгӯм. Соссаӈ мир о̄лупса э̄лаль вос тотыяныл, На̄й-О̄тыранылн вос ӯргалавет.
