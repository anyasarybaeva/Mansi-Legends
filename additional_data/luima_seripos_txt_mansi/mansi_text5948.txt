
Ювле хультум э̄тпос о̄вылтахтам порат тина суссылтан фестиваль Ханты-Мансийск ӯст о̄лыс. Нила хо̄тал ты ӯст са̄всыр яныг артистат мӯйлысыт. Аквта хо̄талыт порат савалап ос щēмьятн вуим ща̄нь-а̄щ та̄л хультум  ня̄врамыт тыг о̄с тотыглавēсыт. 
Та̄н ма̄гсыланыл «Созвездие» нампа фестиваль о̄лыс, та̄н та̄нти халанылт кассыт – хотьютаныл ёмащакв йӣкви, э̄рги манос по̄слы. Та̄н пуссын колта̄глыӈ та̄гыл тыг ёхталасыт. 
Та ма̄хум халт Восыӈтӯр па̄вылт о̄лнэ ма̄ньщи нэ̄ о̄лыс. Тав наме Светлана Павло­вна Со­бянина. Ханты-Мансийск ӯсн тав вим хӯрум ня̄враманэ ёт ёхталас - Ваня Яптин, Саша ос Света Милко­выг. Та̄наныл опека па̄лыл тав такви щēмья­тэ̄н висанэ. 
Нэ̄ ань потыртас, Ваня боксын ялантаӈкв патыс. Мощ мо̄лтынув Ха̄льӯст касыл о̄лыс, тав тот тит щёс о̄выл места вуйлас. Руслан Проводниковн сака янытлавес. Мо̄т рущ ня̄врамыг Саша ос Света Серов ӯсныл о̄лэ̄г, пыгрищ са̄тыт классыт ханищтахты, а̄гирищ атыт классыт, тав ос йӣквуӈкв сака ка̄сащи. 
Ты та̄л Ха̄льӯс район­ныл туп та̄н Ханты-Мансийск ӯсн тēтвēсыт. Мо̄лты та̄л ос Нижне­вартовск, Урай ӯсыгн ялсыт. Тот о̄с акв тамле окружной фестиваль о̄лыс. Тув ялнэ ма̄гыс матыр щё̄питаӈкв э̄ри, ма̄хум э̄лы-па̄лт э̄ргуӈкв манос йӣквуӈкв э̄ри. 
Ань ты та̄л Ханты-Мансийск ӯсн ты ёхта­ласыт. «Дух огня» нампа тина суссылтан фестиваль о̄выл щёс та̄н ань ка̄саласыт, та̄нанылн тот сака мӯстыс. Округ кӯщай нэ̄ Наталья Кома­рова ка̄саламаныл порат сака ща̄гтсыт, акван-сыныгтахтасыт, аквъёт по̄с­лахтасыт.

Светлана Павловна о̄йкатэ̄нтыл Ваня 2008 та̄лт вистэ̄н, то̄нт пыг­рищ ат та̄лэ то̄влыс. Ня̄врам тэ̄натэ̄н акваг ла̄всас, тавēн юн мар­щум. То̄нт нэ̄ иӈ тит ня̄врам Серов ӯст хо̄н­тыс, нэ̄паканэ атсанэ ос тув та минас. Тэ̄нанэ̄н Восыӈтӯрн тотсаге, 2014 та̄л па̄с­ныл ань тот та о̄лэ̄г. Ты ня̄врамыг оматэ̄н Серов ӯст о̄лы, тав лю̄льсаӈ о̄лнэ̄тэ паттат ня̄врамаге хот-вуйвесы̄г, тэ̄н савалап ня̄врамыт колт о̄щвесы̄г.
Светлана Павловна о̄йкатэ̄нтыл тит пыг о̄ньщēг – Алексей ос Николай. Тэ̄н ань сас янгыг, вахта щирыл Ямал ма̄т рӯ­питэ̄г. Восыӈтӯр па̄вылт о̄лэ̄г. Алексей тит ня̄врам о̄ньщи, Марк пыге 3 классыт ханищтахты, Дарина а̄гитэ ты та̄л о̄выл классын мины. 
Восыӈтӯрт о̄лнэ щēмьят 34 савалап ня̄врам та̄нти щēмья­нылн висыт. Ос школат пуссын аквъёт 63 ня̄врам ханищтахтэ̄гыт. Са̄всыр ӯсытныл вуим ня̄вра­мыт тот ат те о̄лнувыт, то̄нт па̄выл школа та̄ра лап-пантнуве, са̄в хо̄тпа рӯпата та̄л хультнувыт. Ты ня̄врамыт 18 та̄ла­ныл хунь то̄влэ̄гыт, та̄н та̄ра о̄лнэ колыл мивет. 
Ваня Яптин урыл Светлана Павловна тох потыртас. Ты ма̄ньщи пыгрищ Саран­па̄выл­ныл о̄лы, ляпа рӯтанэ пуссын тот о̄лэ̄гыт. Тав яныг колта̄гылт са̄тыт ня̄врамыг о̄лыс, пити-патта пыгрищ. А̄тяныл Яптин Семен хосат хотталь щалтыс, ща̄няныл Таратова такви о̄парищ наме о̄лы. Ань пыг ловит классыт ханищтахты, э̄лаль тав тэ̄нут па̄йтнэ хо̄тпаг ханищтахтуӈкв номсы, Сургут ӯсн минуӈкв таӈхи.
Светлана Павловна такви Восыӈтӯр па̄влэ̄т са̄в та̄л ня̄врамыт ха­нищтым школат рӯпи­тас, ань пенсият о̄лы. Школаныл хунь по̄хан минас, нёлолов та̄л культура колт рӯпитас. Ань ты хӯрум савалап ня̄врам уральтым ос янмалтым юн о̄лы. Та̄н пуста̄гыл пуссын вос о̄лэ̄гыт, ня̄врамаквет ёмас хо̄тпаг вос яныг­мēгыт. 
Валентина УЗЕЛЬ
