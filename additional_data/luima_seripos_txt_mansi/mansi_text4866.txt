
Ювле хультум э̄тпос атхуйплов щислат округ Дума депутатыт сапра̄нияныл о̄лыс. А̄лпыл та̄н акван-атхатыгламаныл порат ва̄т нупыл ат са̄кконыт ос постановление-нэ̄пакыт  ловиньтасыт ос э̄рнэ ла̄тыӈ тув хӯлтсыт. 
Щар яныг тэ̄лаг - та̄н 2019 та̄л сыс ос 2020-2021 та̄лыг ма̄гыс округ бюджет олныт пирмайтан са̄ккон урыл потыртасыт. Ты сапра̄нияныл юи-па̄лт «Единый Россия» партиян хасхатам хо̄тпат я̄нас сапра̄ни ва̄ры-ла̄лсыт. 
Ос кит щё̄ст пуссын депутатыт ва̄т нупыл хӯрмит заседаниян атхатасыт. Тот бюджет олныт урыл кит са̄кконыг  ёмщакв ханищтаманыл юи-па̄лт китынтыг пирмайтасаныл.
Ань 2019 та̄л кастыл 187,6 млрд солко̄ви сэ̄луӈкве номсэ̄гыт, тыи 2018 та̄лныл 11,8% мощщагнув о̄лы. Ос 2020 та̄л кастыл 188,7 млрд солко̄ви ловиньтасыт, 2021 та̄лн – 189,1 млрд солко̄ви. Та̄н янгыщ на̄лок ойтнэ олнытыл  са̄в солко̄ви бюджетын атэ̄гыт. 
Олн холтнэ накыт ка̄сыӈ ēмт мощщамтаӈкве патавет, та та̄лн 208 млрд солко̄ви холтуӈкве хассыт. Ты олныт са̄выӈпа̄лэ мирн нё̄тмил ва̄рнэ ма̄гыс та̄стым о̄лэ̄гыт, тыи о̄лнэ колыт ос рӯпитан колыт, йильпи пӯльницат ос школат ӯнттын ма̄гыс ла̄кква-уртвēсыт, мо̄т нё̄тмил программат ма̄гыс хасвēсыт. 
2018 та̄л онтолов э̄тпос сыс бюджет олныт хоталь холтвēсыт, ты тэ̄лат депутатыт о̄с уральтасаныл, тувыл то̄ват мощ воритотсыт. Та̄н ла̄внэ̄ныл щирыл, ма̄-во̄й но̄х-винэ рӯпата ва̄рнэ то̄ва колыт округ ма̄гыс арыг олн ат сэ̄лэ̄гыт ос на̄лок мощща ойтэ̄гыт. Округн тамле ва̄рмалит щар ат э̄рēгыт кос, по̄х ма̄н олныт та минэ̄гыт, тувыл тыт рӯпитанэ̄ныл сыс ма̄в сака па̄ӈктыяныл. Ты ва̄рмалит янытэ̄т ёмщакв та̄ра-паттуӈкве тах э̄рēгыт.
Ётыл округ Дума кӯщай хум Борис Хохряков ла̄выс: «Онтолов э̄тпос сыс рӯпитан колыт пуссын ёмщакв рӯпитасыт ос э̄рнэ торыг та̄н на̄лок ойтым, ма̄н мирн нё̄тнэ программат палт са̄всыр тэ̄ланув мӯсхалыг ва̄рсанӯв. 
Та̄л сыс са̄в пēс колыт хот-куритавēсыт ос бюджет олныт са̄выӈпа̄лэ кол ӯнттын ма̄гыс холтвēсыт. Ань ты тэ̄лат э̄лаль тох те ва̄равет, хӯрум та̄л сыс ма̄хум пуссын йильпи колт о̄луӈкве тах патэ̄гыт. Мо̄тыт та̄лт ос балокыт о̄лнэ ма̄хумн са̄в нё̄тэ̄в, тув са̄внув олн та̄стэ̄в. 
2019 та̄л оигпан мус ат мирколыӈ ма̄т балокыӈ ма̄хум пуссын о̄лнэ кол ёвтнэ олныл мивет. Мо̄т ат мирколыӈ ма̄т иӈ балокыт хультэ̄гыт. Та̄н ётаныл хӯрум та̄л тах рӯпитаӈкве патэ̄в. Мо̄т бюджет олныт ма̄хум пусмалтан ва̄рмалит, ня̄врамыт ханищтан, ӯйхул янмалтан ма̄гыс холтвēсыт». 
Ты э̄лы-пал хо̄талыт Еремей Айпин, сосса ма̄хум Ассамблеят кӯщай хум, мо̄т депутатанэ ёт мирколытт рӯпитан кӯщаит ёт акван-хо̄нтхатыгласыт. Та̄н сосса ма̄хум ма̄гыс манаса̄вит олн округ бюджетныл майвēсыт, ты о̄вылтыт Татьяна Урсу, олн ловиньтан департаментыт кӯщай ва̄ӈын нэ̄, потре тот хӯнтлысыт. 
Ань 2019 та̄л сыс са̄всыр тэ̄лат ма̄гыс 136,2 млн солко̄ви та̄стувес. То̄нт ма̄-вит ӯргалан департаментыт сосса ма̄хум тэ̄ланыл ёт рӯпитан пуӈктотнэ нэ̄ Вероника Аптрашитова та̄н программаныл ма̄гыс олн мощ са̄внув миӈкве во̄выс. Тувыл колыт ӯнттын порат о̄с са̄в олн э̄ри, 2019 та̄лн 65,9 млн солко̄ви тув хансым о̄лы. Ань 3 со̄тыра 418 сосса хо̄тпат нэ̄пакн хасхатым кол ёвтнэ олн ӯрēгыт. 
Пуссын ты программат уральтаӈкве акваг патавет, манаса̄вит олн холтаве ос маныр ва̄раве, депутатытн та̄ра-паттавет ос арыг олн сэ̄лнэ порат то̄ва программат ос олныл тах нё̄тавет.
