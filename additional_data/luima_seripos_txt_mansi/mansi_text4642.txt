
Югорск ӯст ма̄ньлат ма̄ньщи кāркам пыг — Виталий Игоревич Шумей о̄лы. Тав Саранпа̄вылт самын патыс, яныгмас, искола āстлас. Тувыл Ханты-Мансийск ӯст Югорский университетыт ханищтахтас. Ща̄няге-а̄щаге Саранпа̄вылт о̄лэ̄г, оматэ — Галина Степановна, а̄ги о̄парищ наме Гоголева, ма̄ньщи нэ̄, мирколт рӯпиты, āтятэ — Игорь Михайлович, ма̄н ма̄вн хосат Украина ма̄ныл ёхтыс, ань пенсият о̄лы. Виталий ма̄нь пораныл Александра Яковлевна анēкватэ ёт о̄лыс, янмалтавес.
Ань тав «Газпром Трансгаз Югорск» ма̄т рӯпиты. Рӯпитаӈкве о̄вылтахтаме па̄сыл Виталий алпи ё̄рамтан, та̄кмалтан, ё̄р минэ ва̄рмальт касуӈкве патыс. Такви ла̄внэ̄тэ щирыл, телевизор э̄лы-па̄лт нас тох ӯнлахо̄луӈкве ат вēрми. Тав каснэ ва̄рмаль хосыт ат кос рӯпиты, туп са̄всыр каснэ ва̄рмальн номтэ паты. Тыи — карыс нё̄рн ха̄хсуӈкве, ха̄йтыгтаӈкве, нё̄р сыпныл ёсал тахсуӈкве, витыт уйгалаӈкве, велосипедыл тахсын ва̄рмаль ос мо̄таныт.
2015 та̄лт туи Виталий Кавказ нё̄рыӈ ма̄т Эльбрус нё̄рн (5642 метр карсытэ) а̄рталас ха̄ӈхуӈкве, та̄н 5200 метра мус ха̄хсыт кос, турап лю̄ль хо̄тал ма̄гыс э̄лаль ат та̄ртвēсыт минуӈкве. 2016 та̄лт сӯкыр э̄тпост тав Александр Степанович Попов ёт китынтыг Кавказ ма̄н ялыс. Кавказ нё̄рытн са̄в ма̄хум а̄рталэ̄гыт ман но̄х таӈхēгыт ха̄ӈхуӈкве, тув ха̄ӈхуӈкве сака та̄рвитыӈ, то̄ва хо̄тпат тох номтыт ты вāрмаль та хультуптыяныл. Туп ё̄р, вēритан, ёмщакв сэ̄ръёрыг щё̄питахтын ма̄ньлат мир тыи вēрмēгыт.
Казбек нё̄рн ма̄хум 7-9 хо̄талкем ха̄ӈхēгыт, тэ̄н нила хо̄тал сыс ялсы̄г. Ма̄тыр э̄рнэ пормасанэ̄н хӯнт хӯрганэ̄нт āлумтасы̄г, хӯнт хӯрганэ̄н 30 килан хартсы̄г. О̄выл хо̄тал сыс 2300 метра лю̄литн исум вит о̄лнэ ма̄н но̄х-ёхтысы̄г, та ма̄т «пӯвлынколыг» ла̄вавет, тот хӯлсы̄г. Китыт э̄т 3400 метра карсытыт хӯлсы̄г, та ма̄ныл э̄лаль йӣв, пумлӯпта ат яныгми. 4100 метра лю̄лит ма̄т парщин колэ̄н тӯщтыстэ̄н, тувыл иӈ акв 4271 метра лю̄лит нё̄р алан ялсы̄г. Ювле-ёхтумēнт Казбек нё̄рныл ва̄глын хо̄тпат тэ̄н ляпатэ̄н ӯщлахтуӈкве хо̄ймыт. Ащирмаӈ э̄т хӯлмēн юи-па̄лт, а̄лпыл, то̄румт совыт иӈ ат харыглам порат тэ̄н нё̄р алан но̄х-минасы̄г. Я̄ӈк хосыт халэ̄нт нё̄тхатым, ӯргалахтым хӯрум щё̄скем ха̄хсы̄г. Тув ёхтумēнт тот 70 хо̄тпа о̄лыс, та̄н Казбек нё̄р алы ēрныл Грузия ма̄ныл ха̄хмыт, тувыл кӯпнитнув ё̄муӈкве, ос лӯи ēрныл тэ̄н кит хо̄тпа ха̄хсы̄г, мāхум тэ̄натэ̄ныл о̄щатахтыгласыт. Нё̄тнэ нё̄р ща̄хлыл пӯмщалахтасы̄г, по̄слахтасы̄г, ща̄й айсы̄г, тувыл ос ювле ва̄глысы̄г.
Кит хо̄тал юи-па̄лт ос мо̄т Эльбрус нё̄рн но̄х-минасы̄г. Тыт сака та̄рвитыӈ о̄лыс, ё̄раныэ̄н мощщагнув ēмсыт, ва̄гта̄л патсы̄г, пормасанэ̄н та̄рвитыӈыт, пуссын ёт. Поратэ̄н мощща хультыс, таима̄гыс тэ̄н лӯи ēрныл но̄х-минуӈкве потыртахтасы̄г, алы ēрныл ёл-ва̄глуӈкве, тувыл аэропорт мус ляпанув. Лё̄ӈхēн рӯпатан о̄лыс, ка̄сыӈ ӯсыл ворил-ворил ӯсувласы̄г. 3000 метра лю̄лит ма̄т хӯлсы̄г, а̄лпыл Казбек алан минасы̄г, тувыл ювле-ва̄глысы̄г.
Виталий нё̄р алат акваг Россия флаг ёт по̄слахты. Аквнакт машинал миныматэ, Сургут ӯс унсах ляпат лё̄ӈхыт флаг кāсалас, тав машинатын тармыл ялыглавес, Виталий машинатэ по̄илттастэ, ты флаг вистэ, та па̄сныл нё̄рн ёт-тотыглытэ.
Виталий нё̄рн ялнэ коныпал са̄всыр каснэ ва̄рмалит касы, такви рӯпата ма̄тэ̄т каснэ порат, о̄лнэ ӯст ман округув каснэ ва̄рмалит. Та̄л сыс тав 800 километр ха̄йты. 2015 та̄лныл 36 каснэ ма̄т касыс. Ка̄сыӈ та̄л о̄йттур э̄тпос о̄выл са̄тпуӈкхо̄талт Свердловский областит Карпинск ӯс ляпат «Конжак» нампа нё̄рыт ха̄йтнэ Мирхал касыл ва̄рыглаве. Тот са̄в ма̄хум касы, Россия ма̄вт 60 ха̄йтым каснэ ва̄рмалитныл ты мāк са̄в мирыӈ каснэ нак. Ха̄йтнэ палытэ — 37,5 километр, о̄выл па̄лэ — Сведловский область карыс уре — Конжаковский Камень нё̄рн (лю̄литэ — 1569 метра) ха̄йтуӈкве э̄ри, китыт па̄лэ — тувыл ювле ха̄йтуӈкве. Лё̄ӈхēт — а̄хвтасыт, йӣв та̄рыт, ня̄р пум, витво̄ӈхат, вӯщлах, па̄ӈк, тувыл ос урыӈ ма̄. Виталий нила щё̄с сыс ха̄йтыс, 30-39 та̄л яныт ма̄хум халт тав хӯрмит места вис.
Та̄мле та ка̄ркам, касуӈкве э̄руптан ма̄ньлат пыг Саранпа̄вылт яныгмам!
