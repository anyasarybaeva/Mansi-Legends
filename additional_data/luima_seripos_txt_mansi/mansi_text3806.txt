
Зоя Алексеевна Мелентьева ёт ам тӯяг ма̄ньполь э̄тпост Ха̄льӯст ва̄йхатыгласум. То̄нт та па̄вылт соссаӈ ма̄щтыр нэ̄квет ма̄гсыл ханищтап о̄лыс, ма̄ньщи ос ханты нэ̄квет ос э̄кват хорамыт ю̄нтуӈкве тот ханищтавēсыт. Ты нэ̄ о̄выл щёс тамле ма̄н ёхталас.

	Зоя Алексеевна Ягрим па̄вылт творчество колт ня̄врамыт ёт рӯпиты. Такви рӯпататэ урыл тав а̄нумн тох потыртас:

	— Ам ты ма̄щтырлан колт нила та̄л рӯпитэ̄гум ос ня̄врамыт сакныл хартуӈкве ханищтыянум. Кружокум «Югорский сувенир» намаим о̄лы. Ам палтум ма̄нь а̄гирищит ёхталэ̄гыт, та̄нанылн турло̄псыт ос са̄всыр мо̄т хорамыт сакныл хартуӈкве та̄рвитыӈ, тыи ма̄гсыл ма̄н ма̄нь сувенирыт ва̄рēв.

	Ты коныпал ам ма̄ньщи ня̄врамыт ща̄нь ла̄тӈыл потыртаӈкве ханищтыянум. Ня̄врамыт халт нэ̄мхотью-таныл ща̄нь ла̄тыӈ щар ат ва̄г. Ань ам палтум 7-8 ня̄врам ёхталы. О̄влэ̄т та̄н ма̄ньщи ла̄тыӈ ханищтаӈкве щар ат ка̄сащасыт. Тувыл ам та̄н ма̄гсыланыл са̄в-сыр ёнгилыт ва̄руӈкве патсум, тыщирыл ла̄тӈув ханищтаӈкве патсыт. Ань та̄нанылн ты кружокн ёхталаӈкве мӯсты. Сакныл хартуӈкве тай атах-хо̄тах а̄гирищакве ёхталы.

	Йильпи ханищтахтын та̄л о̄вылтахтын порат ма̄н школан ялантэ̄в ос ня̄врамытын ты кружок урыл потыртэ̄в, тувыл а̄гирищит-пыгрищит экскурсиян ма̄н палтув ёхталэ̄гыт. Ань ам палтум ялантан ня̄врамыт халт сакныл хартуӈкве рущ ня̄врамыт ёхталэ̄гыт ос ща̄нь ла̄тыӈ туп ма̄ньщи ня̄врамыт ханищтэ̄гыт».

	Зоя Алексеевна 26 та̄л Ягрим па̄вылт ня̄врамыт ӯргалан колт воспитателиг рӯпитас. Та ма̄т рӯпитым тав округ янытлан хо̄тал кастыл ня̄врамытн соссаӈ ма̄хум культура урыл, ма̄ньщи ос ханты урыл потыртас. Ань йильпи рӯпитан ма̄тэ̄т тав ка̄сыӈ хо̄тал ня̄врамытн соссаӈ ма̄хум пēс йис ва̄рмалянув, пēс йис наканув урыл потырты, тыи ма̄гсыл ты рӯпататэ сака э̄руптытэ.

	Ты ма̄ньщи нэ̄ Ягрим па̄вылт самын патыс, тот яныгмас ос школа а̄стлас. Ты юи-па̄лт воспитателиг ханищтахтуӈкве ялыс ос ювле яныгмам па̄влэ̄н рӯпитаӈкве ёхтыс. Тав ща̄няге-а̄щаге сас ма̄ньщи хо̄тпаг, ты ма̄гсыл Зоя Алексеевна ла̄тӈе ёмащакв ва̄гтэ.
