
Ма̄ньполь э̄тпос ва̄т нупыл атыт хо̄талэ̄т Салехард ӯст са̄лыӈ ма̄хум ялпыӈ хо̄таланыл о̄лыс. Ма̄хум тот Полябта я̄ ва̄тат мӯйлысыт. Тамле касыл акваг тот ты ва̄рыглаве, тув Ямал ма̄ ё̄рныт, сараныт, хантыт  са̄лыл касуӈкве ёхталэ̄гыт.
Ты та̄л 130 са̄лыӈ хо̄тпат та̄нки халанылт кассыт. Та̄н, насати, ат са̄лы сунын кēрēгыт, тувыл аквторыг кит хо̄тпал касуӈкве та̄ртавет. То̄ва са̄лыӈ щēмьят нас мӯйлуӈкве ёхталасыт, та̄н ӯст о̄лнэ ма̄хум са̄лыӈ суныл тотыгласаныл. Акван-атхатам мир тай са̄лыӈ та̄гыл нас нё̄ргала̄лсыт.
Хантыт, ё̄рныт, сараныт пуссын та̄нки нё̄тнэ маснутыл масхатэ̄гыт. Нэ̄ хо̄тпат сахияныл ма̄щтырыг хансал ю̄нтыяныл, ня̄врамыт ос хум хо̄тпат ня̄рал ос мольщаӈыл масхатым о̄лэ̄гыт. Та̄нки маснутаныл ма̄гыс о̄с кассыт. Са̄лыӈ сунаныл о̄с хорамтасаныл. Акв нэ̄ вы̄гыр о̄льпыл сартым суныл яласас, ты сун маньнэ суныг ла̄ваве. Хум хо̄тпат са̄всыр касылыт ё̄раныл, апраныл а̄рталасаныл. Ты лӯима̄ ма̄хум нупыл сунсуӈкве сака пӯмыщ о̄лыс.
Нё̄тнэ сахил масхатам нэ̄г палт ляпан ялсум ос китыгласагум, ма̄ньлатнув нэ̄ тох потыртас: «Ам намум Антонина Тайшина, ма̄н тыг мус 53 вēрыста йисӯв. Ма̄нки ма̄вт нила ханты щēмья акв ляпат о̄лэ̄в. О̄йкамēнтыл яныгнув ня̄враманмēн Белоярский ӯсн ханищтахтуӈкве тотыглыянмēн, мо̄т ня̄враманмēн мēн ёт мēн о̄лэ̄гыт. Та̄н ща̄нь ла̄тӈыл потыртаӈкве пуссын ха̄сэ̄гыт. Тэ̄пыӈ ма̄ кинсымав, то̄ванакт Воркута ēрныл о̄лнэ са̄лыӈ ма̄хум ёт акван-хо̄нтхатыглэ̄в. Тамле о̄лупсав ма̄навн сака мӯсты, ма̄н тыг ӯсн мӯйлуӈкве акваг ёхталэ̄в». Ты нэ̄г са̄в хорамыл ю̄нтым сахиянэ̄н ма̄гыс э̄сгувесы̄г ос мӯйлупсал майвесы̄г.
Акв са̄лыӈ суныл кит пыгрищиг яласасы̄г, ос хотыл о̄лэ̄г, тэ̄натэ̄н китыгласагум. Кит ё̄рн пыгыг о̄парищ намēн Лаптандер. Карыснув пыг ла̄выс: «Ма̄н Воркута ӯс ēрныл о̄лэ̄в, тыг мус 200 вēрыста арыг минасӯв. А̄нумн хус та̄л, школа а̄стламум юи-па̄лт юв минасум ос ща̄нягум-а̄щагум ёт са̄лы янмалтым о̄лэ̄гум. Тэ̄н аквхуйплов ня̄врам о̄ньщēг, ам онтоловитыг самын патсум. Ань акв йигрищум  ма̄н ётув о̄лы, мо̄т э̄щум ӯст школат ханищтахты. Каӈканум ос увщим щēмьяӈыг ēмтсыт, та̄н ла̄кква-миныгласыт, та̄нки о̄лнэ ма̄нанылт о̄с са̄лы янмалтэ̄гыт.
Ма̄н хо̄тса̄ткем са̄лы о̄ньщēв. Са̄лы ӯрнэ рӯпатав та̄рвитыӈ кос, то̄ванакт ва̄гта̄л патэ̄в ос хоталь ва̄рхатэ̄в, тох та э̄лаль о̄лэ̄в. Ма̄навн тамле о̄лупса мӯсты. Ма̄н омавн нё̄тнэ маснутыл ю̄нтавēв. Ань тыг а̄тяв ос а̄квув касуӈкве ёхтысы̄г, мēн ос ма̄хум са̄лыӈ суныл тотыглыянмēн. Тох мощ олн сэ̄лэ̄в, тэ̄нут ос мӯйлупса ёвтэ̄в».
Тувыл мӯй ма̄хум ма̄гыс я̄ хосыт ла̄кква ма̄т ва̄т нупыл акв ё̄рнкол тӯщтым о̄лыс. Ма̄н акв ё̄рнколн мӯйлуӈкве щалтсасӯв, тот ка̄ркам нэ̄ Вера Ларовна Хоротэтто кӯщайлахтас, тавēн ӯст ханищтахтын ма̄ньлат а̄гит нё̄тсыт. Нэ̄ ла̄выс, тав тыт ё̄рнколт рӯпиты ос о̄йкатэ касылт сутьяг о̄лы.
Каснэ порат таи ёмас сунсуӈкве о̄лыс, тот са̄в ма̄ньлат а̄гит-пыгыт са̄лыӈ суныл яласасыт. Та̄н нупыланыл сунсым сымум щар аквтуп во̄ит хуи. Ты са̄лыӈ ма̄хум хоса нот э̄лаль вос о̄лсыт, пēс йис наканыл аквты кēмыл э̄лаль тотуӈкве вос вēрмысыт. Ма̄н, ма̄ньщит, таӈхēв манос ат таӈхēв, номтанув савалым ла̄вēв — ты йист пēс наканув хотталь со̄ймуӈкве та патсыт.
Мо̄йт хольт, ань ущты Полябта я̄ ва̄тат таса̄вит са̄лыӈ мир акван-атхатым пуссын тыт ты лю̄лēгыт. Ялпыӈ хо̄тал оигпас, та̄н ё̄рнколаныл хот-висаныл, тувыл та̄нки халанылт ос ёмас ӯлум ва̄рсыт, аниглахтасыт, са̄лыӈ сунын та̄лсыт ос акв лё̄х хосыт та минмыгтасыт. Кит нупыл миннэ лё̄ӈхыг хосыт ла̄кква та та̄рамласыт, тувыл э̄лынт хотталь та па̄тырасыт. Туп ло̄ӈханьщапыт суяныл иӈ хо̄т та суйтсыт. Ам ос акв ма̄т лю̄лим хультсум ос номсысум, аман со̄ль тыт пēс йис щирыл о̄лнэ ма̄хум ва̄щинта̄санум, манос нас ӯлмаясанум. Ма̄н пēс ма̄хманув тох о̄лсыт, ань акв тамле о̄лупса э̄лаль тотнэ ма̄гыс воритотэ̄в кос.
