

	Ма̄н округувт са̄т та̄л ня̄врамыт ӯргалан нэ̄г Татьяна Моховикова рӯпиты. Ты нэ̄ па̄лт ня̄врамыт манос та̄н ща̄няныл-а̄щаныл ялуӈкве  ос пищма хансуӈкве вēрмēгыт. Кӯщай нэ̄ ла̄выс, ты пора сыс нила со̄тыра арыгкем пищма тав палтэ ёхтыс. Ка̄сыӈ ня̄врам ма̄гсыл тав сыме ща̄рги, ка̄сыӈ а̄гирищин, пыгрищин тав нё̄туӈкве таӈхи. 


		Ля̄ххал тотнэ ма̄хум ёт хо̄нтхатыгламе порат, Татьяна Моховикова акв тэ̄ла урыл потыртас. Ма̄н округувт кит та̄л «Дети – детям» нампа проект рӯпиты. Ты тэ̄ла хосыт ня̄врамыт та̄нки общественный совет ва̄рсыт. Ань тамле совет Ханты-Мансийск, Сургут, Покачи ӯсытт ос Белоярский районт сака ёмащакв рӯпиты. Тув хасхатам а̄гит-пыгыт Кирилл Мухин кӯщаиг пēриясыт. Тав Ханты-Мансийск ӯст о̄лы, ос лов классыт ханищтахты. Таквсы порат Калуга ӯст  «Дети. Россия. Будущее» нампа  всероссийский форум рӯпитаӈкве тах паты. Ма̄н о̄лнэ ма̄в-ныл хӯрум ня̄врам тув минэ̄гыт. Ты советыт о̄лнэ а̄гит-пыгыт та̄нки халанылт тув миннэ хӯрум ня̄врам тах пēриēгыт.

		Кирилл Мухин так-ви рӯпататэ урыл о̄с потыртас. Тав «Безопасность во дворе», «Дорожная безопасность» ос Интернет-безопасность» хӯрум проект хосыт рӯпиты. Кирилл ла̄выс, то̄ва порат ня̄врамыт ща̄няныл-а̄щаныл, ханищтан хо̄тпаныл ла̄тӈанылн ат хӯнтлэ̄гыт, ос то̄ват мори капыртэ̄гыт. Ня̄врамыт ла̄тыӈ вос хӯнтласыт, ёмащаквег вос ханищтахтасыт ос э̄лаль мӯсхалыг о̄луӈкве вос воратасыт, тав ты проект хансыс. Ань тав ма̄нь ня̄врамытын са̄всыр э̄рнэ тэ̄лат урыл потырты. Кирилл школа а̄стланэ̄тэ юи-па̄лт, ты рӯпата ва̄руӈкве ос ня̄врамытын нё̄туӈкве э̄лаль тах паты. 

		 

		Людмила Теткина

 
