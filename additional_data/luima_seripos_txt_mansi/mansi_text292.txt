
Сӯкыр э̄тпос 8 хо̄талэ̄т округувт то̄варайонытт ос па̄влытт пēриян ва̄рмаль ва̄раве. Районный манос па̄влыӈ. Советытн депутатыт ос то̄ва ма̄т па̄выл кӯщаит пēрияӈкв патавет .
Ты ювле хультум са̄тыт избирательный комиссия кӯщай хум Андрей Павкин ос тавēн нё̄тнэ хум Денис Корнеев потыртасы̄г ты пēриян ва̄рмаль кастыл та̄н ань хумус щё̄питахтасыт маныр рӯпата ва̄рсыт .
Э̄лы ма̄т ос во̄рт о̄лнэ соссаӈ ма̄хум вахта щирыл рӯпитан хо̄тпат ты э̄тпос 21 хо̄талныл нэ̄пак та̄ратаӈкв тах патэ̄гыт. Та̄н палтаныл ялнэ ма̄гыс вертолётыт ман мо̄т техника миве. Сӯкыр э̄тпос 3 хо̄талэ мус досрочный голосование тах ва̄раве .
Округувт 186 пēриянма̄ пӯнсаве. 59 па̄влытт кӯщаит пēрияӈкв э̄ри. Аньтув 171 хо̄тпа пēрияхтуӈкв ка̄сащи. Па̄выл ман район депутатыг 1 со̄тыра 145 хо̄тпа пēрияхтэ̄гыт ос та̄н халанылт туп 819 хо̄тпа ма̄гыс нэ̄пак та̄ратаӈкв э̄ри .
Ос таи ты кӯщаиг ла̄всы̄г? ты пēрияхтын ма̄хум халт са̄выӈпа̄лэ ма̄хум та̄ланыл янгыт, та̄н 50 - 59 та̄ланыл то̄влысыт Ма̄ньлат ма̄хум мощща та̄нос 30 та̄ланыл иӈ ат то̄влысыт. Ань са̄в нэ̄ кӯщаиг ман депутатыг о̄с рӯпитаӈкв ка̄сащēгыт.
 
 
 
 
 
