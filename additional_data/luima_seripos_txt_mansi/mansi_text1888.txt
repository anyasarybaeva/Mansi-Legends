

	Мо̄лалнув ля̄ххал тотнэ хо̄тпат Александр Филимонов ёт хо̄нтхатыглаӈкве акван-атыглавēсыт. Ты хум мир пусмалтан департаментыт кӯщаиг о̄лы ос тав  ань ва̄рнэ рӯпататэ о̄вылтыт потыртас.


		Ма̄хум пусмалтан ма̄гыс сыресыр программат щё̄питавēсыт, ты рӯпатат ва̄рнэ ма̄гыс округ бюджет па̄лыл олныл та̄ставет. Мо̄лты та̄лныл лēккарыт  «Развитие здравоохранения ХМАО-Югры» программа щирыл рӯпитаӈкве патсыт. Тав щирēтыл о̄с аквтох тув мо̄т йильпииг хӯлтнэ ва̄рмалит ёт 2020 та̄л мус э̄лаль рӯпитэ̄гыт тах. Ты та̄лыт сыс акв яныг перинатальный нампа центр ӯнттаве, тув пусмалтахтын э̄рнэ пормасыт ёвтавет. Юграт ань ка̄сыӈēмт са̄внув ня̄врам самын паты. Нэ̄ хо̄тпат та̄рвитыӈыщ о̄лнэ̄ныл сыс ос ня̄враманыл самын паттум порат матыр а̄гм ке о̄ньщēгыт, та̄н тамле центрыт  та̄ра пусмалтаӈкве патавет.

		Э̄лумхо̄лас матыр а̄гме са̄ртыннув та̄ра ке паттаве, тыи сака ёмас о̄лнув. Ань сыресыр ищхӣпыӈ утыт хосыт ма̄хум моляхнув пусмалтавет, нас туп та̄н ты о̄вылтыт вос ва̄ганыл. Диспансеризация щирыл Юграт о̄лнэ 200 со̄тыра хо̄тпат  лēккарытн сунсыглаӈкв ос пусмалтаӈкв вēрмавет. Ань тыг мус са̄в ма̄хум кēлпанылт о̄щнэ а̄гманыл ма̄гыс а̄тимыг ēмтэ̄гыт, тувыл сыресыр лю̄ль мосыл яныгмавет (рущ щирыл ке ла̄вуӈкве - онкозаболевания) манос та̄нки хо̄т-а̄ти сакватахтэ̄гыт. Манос лю̄ль пищ о̄ньщēгыт ос та̄нкина̄нылн лю̄ль ва̄рēгыт, – хохса са̄в хартэ̄гыт, вина аēгыт, лю̄ль тэ̄рпит кēлп та̄нын тӯщтэ̄гыт. 

		На̄н на̄нки ӯргалахтым о̄с о̄лэ̄н, э̄рнэ торыг пусмалтахтэ̄н. 

		 

		Тамара Мерова 

 
