
Акв матах та̄л сыс рēтыӈ ю̄свой э̄тпос ва̄т нупыл о̄выл хо̄талт сосса ма̄хум акван-атхатыглэ̄гыт ос та̄нти ла̄тӈыл потыр хансэ̄гыт, ты ва̄рмаль рущ ла̄тӈыл тох ла̄ваве – акция «Фронтальный диктант».
Округув янытыл акв хотты сосса писатель рущ ла̄тӈыл хансум потре ханты, ма̄ньщи ос ё̄рн ла̄тӈытын толмащлаве. Ос хо̄тыл титхуйплов щё̄с порат са̄в ма̄т акван-атхатым ма̄хум хансуӈкве та о̄вылтахтэ̄гыт. Акв хо̄тпа потыр ловиньты, мо̄т ма̄хум тув хӯнтлым та хансэ̄гыт. 
Ты та̄л Матрёна Панкратьевна Вахрушева, хо̄нтаӈ ма̄ньщи э̄ква, «На берегу Малой Юконды» хансум потрēныл потыр-охса вуйвес. Тав яныг учёный нэ̄ о̄лыс, хусахтем учебникыт ня̄врамыт ма̄ньщи ла̄тӈын ханищтан ма̄гсыл хансыс. 

Пуссын аквъёт атпан нупыл нила ма̄т ма̄хум ты потырохса хассыт, ты 725 э̄лумхо̄лас. 
Свердловский областит о̄лнэ лӯсум ма̄ньщиянув ос хассыт, тот Дина Васильевна Герасимова Полуночный па̄вылт ханищтахтын ня̄врамытын потыр ловиньтас. Мо̄т хо̄н ма̄т Германият Жофия Шон ханты ла̄тӈыл хансыс. 
Ма̄н Ханты-Мансийск ӯсувт ат ма̄т ма̄хум хансуӈкве атхатыгласыт. Я̄тил ма̄ньщи ма̄хум, на̄н мо̄тыт та̄л аквты хо̄талт ос на̄нти о̄лнэ ма̄нынт хансуӈкве ялэ̄н, ня̄враманын ёт вуēн, вос хӯнтлэ̄гыт ос хансэ̄гыт. Тот нэ̄мхотьютын лю̄ль оценкал ат тӯщтавēн, тох а̄гит-пыгыт сакати ща̄нь ла̄тӈыл пӯмщалахтуӈкве патэ̄гыт ос ла̄тӈанув э̄лаль тах суйты. 
