
Виктория Отшамова Ха̄льӯс район Тэ̄к па̄выл­ныл о̄лы. Ань Ягрим па̄вылт колледжит китыт курсыт ма̄нь лēккарыг ханищтахты. Ты та̄л Виктория 16 та̄лэ то̄влыс. Ягрим па̄вылт тав хӯрум та̄л ханищтахтуӈкве тах паты. Ты юи-па̄лт Ханты-Мансийск ӯсн э̄лаль мины ос яныг лēккарыг ханищ­тахтуӈкве номсы. 
Тав ща̄няге-а̄щаге Тэ̄к па̄вылт о̄лэ̄г. Оматэ Марина Ивановна Нет­тина «Со̄выркве» нам­па садик-колт ня̄врам ӯрга­лан нэ̄г са̄в та̄л рӯпиты. А̄тятэ Эдуард Алексе­евич Отшамов хӯл алыщлы ос во̄раи.
Туи порат Виктория па̄влыӈ ма̄хманэ ёт Ягримн ма̄ньха̄пыл касуӈкве ялыс. Ты урыл а̄ги ла̄выс: 
– Ам хӯрмит щёс тамле касылн ёхтысум. О̄йттур э̄тпост  Нефтеюганский район «Сказка» нампа ӯщлахтын ма̄т ма̄нь­ха̄пыл кассум. Тув ам Ха̄льӯс районт о̄лнэ хо̄­тпат ёт  ялсум. Тот ма̄хум ханты ха̄пыл товсыт, Ягримт ос ма̄ньщи ма̄нь­ха̄пыл ма̄хум кассыт. 
А̄нумн ханты ха̄пыл товуӈкве мощ кӯпнит­нувег о̄лыс. Мо̄лты та̄л ам па̄влыӈ ма̄хманум ёт Восыӈтӯр па̄вылн во̄выглавēсум. Ань ма̄нь­ха̄пыл касуӈкве ам ёмащ­акв ха̄сэ̄гум. Касыл э̄лы-па̄лт рущ ха̄пыл (байдаркал) товуӈкве ханищтахтасум. 
Тэ̄к па̄влувт о̄лнэ мир тамле ма̄ньха̄п ат о̄ньщēгыт, А̄с я̄в сака па̄хвыӈ, яныг моторха̄пыл яласаӈкве туп ро̄ви. Ам ма̄ньха̄пыл товуӈкве ха̄сэ̄гум, тыи­ма̄гсыл касуӈкве хунь во̄выглавем, та̄ра щё̄питахтэ̄гум. 
 
