

	Са̄всыр мирыт та̄нки халанылт ёмщакв вос о̄лэ̄гыт, тыи ма̄гыс округувт ка̄сыӈ та̄л «Губернатор премия» нампа олн-нё̄тмил миве. Ты ва̄рмаль рущ щирыл «За вклад в развитие меж-этнических отношений в Ханты-Мансийском автономном округе – Югре» ла̄ваве. 


		Мо̄лал Ханты-Мансийск ӯст Экспертный советт рӯпитан хо̄тпат акван-атхатыгласыт. Хотьют Губернатор премия-олныл ань майвес, на̄н ты урыл э̄лаль ловиньтэ̄н.

		Округ губернатор постановлениятэ щирыл, ты премия-олн 2011 та̄л па̄сныл майлаве. 2014 та̄лт ты совет хӯрмиттыг акван-атхатыглас. Округ янытыл са̄всыр ма̄ныл пуссын аквъёт налыман нупыл нёлолов хо̄тпа урыл заявление-нэ̄пак ёхтыс. Ос ты премиял щар ма̄к хо̄йхатнэ хо̄тпат мивет. Таима̄гыс экспертный советт рӯпитан хо̄тпат ты ма̄хум та̄ра-паттысаныл.

		Ты совет кӯщаиг Юрий Александрович Изосимов о̄лыс. Тав ань культура департамент кӯщай пēнтсыл рӯпиты. Тавēн Евгения Михайловна Касаткина нё̄тыс, ты нэ̄ творчество кол отдел кӯщаиг о̄лы. Секретариг Елена Евгеньевна Исламуратова, культурат рӯпитан нэ̄, о̄с о̄лыс.

		Та̄н ётаныл Людмила Александровна Алфёрова, губернатор ва̄ӈын хум палт советникыг рӯпитан нэ̄, Елена Борисовна Плеханова, са̄всыр мирыт ёт рӯпитан нэ̄ ос мо̄таныт, пуссын аквъёт лов хо̄тпа ты ва̄рмаль щирыл рӯпитасыт.

		Советыт рӯпитан хо̄тпат ма̄хум кēтыглам заявления-нэ̄пакыт пуссын ёмащакв ловиньтасаныл ос ты хо̄тпат губернатор премия олныл мисаныл. Ты ма̄хум янытлавēсыт:

		– М.Ф. Рябова, Белоярский ӯс «Увас хурамат» нампа ёнгын колт рӯпитан нэ̄; 

		– Л.Р. Хомляк, Белоярский ӯс «Увас хурамат» ёнгын колт рӯпитан нэ̄; 

		– М.В. Кабакова, Белоярский район Ка̄сум па̄выл соссаӈ ня̄врамыт «Нумсаӈ ёх» нампа ӯщлахтын ма̄ кӯщай нэ̄;

		– Н.С. Цыбина, Нижневартовск ӯст ма̄нь ня̄врамыт ханищтан нэ̄;

		– А.К. Франгу, Сургутский район Солнечный па̄выл нэ̄пак ловиньтан кол кӯщай;

		– Л.Ш. Кашапова, Ханты-Мансийск ӯс творчество колт ма̄нь ня̄врамыт ханищтан нэ̄;

		– З.С. Куканбаева, Ханты-Мансийск ӯс «Дуслар» нампа татаро-башкирский клуб колт рӯпитан э̄ква; 

		– О.М. Норова (Анямова), Ханты-Мансийск ӯс «Лылыӈ со̄юм» нампа ня̄врамыт ханищтан колт соссаӈ ня̄врамыт ёт рӯпитан ма̄ньщи нэ̄;

		– С.Э. Киберов, Ханты-Мансийск ӯс «Дагестан» нампа мир юртыӈыщ о̄лнэ культура колт рӯпитан хум;

		– Е.Н. Молданова, Ханты-Мансийск ӯст о̄лнэ ма̄ньлат ма̄хум организацият рӯпитан ханты нэ̄.

		Ты коныпал ос ты организацият ёмащакв рӯпитанэ̄ныл ма̄гыс премия-олныл майвēсыт. Ха̄льӯс район Я̄сунт па̄вылт о̄лнэ «Ма̄нь ӯскве» нампа ня̄врамыт ӯщлахтын кол, тот ма̄ньщи нэ̄ Л.П. Стаканова кӯщаиг о̄лы. Нижневартовск ӯс «Ватан» нампа общественный организация янытлавес, тот кӯщаиг З.Ю. Валеева о̄лы. Нягань ӯст о̄лнэ «Алания» нампа осетин ма̄хум культура коланыл, тот кӯщаиг В.Х. Абаев рӯпиты. Сургут ӯст «Рущ ма̄хум культура» нампа общественный организация, кӯщаиг тот Е.В. Лоншакова рӯпиты. Сургутский район Фёдоровский па̄вылт о̄лнэ «Кумыки» нампа кумык ма̄хум культура кол, тот кӯщаиг А.К. Керимов о̄лы. Ханты-Мансийск ӯст о̄лнэ «Немецкая национально-культурная автономия» нампа общественный организация, тот кӯщаиг Е.И. Кизнер рӯпиты. Ханты-Мансийск ӯст о̄лнэ хо̄нтлам ма̄хум общественный организацияныл, кӯщаиг тот В.А. Корнеева о̄лы. Ханты-Мансийск ӯст о̄лнэ «Ялпус ма̄хум» нампа щēмьяӈ ёнгын кол, кӯщаиг тот А.Р. Иштимирова-Посохова, ханты нэ̄ о̄лы. Ханты-Мансийск ӯст о̄лнэ «Вахдат» нампа таджик ма̄хум культура коланыл, тот Ш.Б. Норов кӯщаиг рӯпиты. Ханты-Мансийск ӯст о̄лнэ «Гармония» нампа культура кол, тот Г.А. Выдрина кӯщаиг о̄лы.

		Ты хо̄тпат рӯпатаныл ма̄гыс пуссын премия-олныл майвēсыт.

		 

		«Культура» творческое объединение кēтум потре ма̄ньщи

		ла̄тӈыг Николай МЕРОВ толмащластэ

 
