
Округ Думат рӯпитан депутатыт хӯрмит сапра̄нияныл  яныг таквс э̄тпос 25 хо̄талэ̄т о̄лыс, та порат та̄н 50 са̄ккон пирмайтасыт. Ма̄хум э̄лы-па̄лт о̄влэ̄т яныг кӯщай нэ̄ Наталья Комарова та̄л сыс ва̄рум рӯпататэ урыл потыртас.  
Са̄в ня̄врам янмалтан āтят о̄с тах янытлавет
Ка̄ркамыг рӯпитан ма̄хум, са̄в ня̄врамыт ян­малтан щēмьят янытлан ма̄гыс нэ̄пакыт урыл потыр о̄лыс. Ат манос тыгыл са̄внув ня̄врамыт янмал­тан хум хо̄тпат ма̄глын тагатан «Отцовс­кая слава» нампа по̄сыл янытлаӈкве тах патавет. Тамле по̄сыл ма̄н окру­гувт 15 арыгкем та̄л о̄лнэ хум хо̄тпат туп мивет.  
Мо̄т по̄с «Гордость Югры» намаим о̄лы. Са̄в та̄л лēккарыг, ня̄врам ханищтан хо̄тпаг, спорт щирыл ос мо̄т са̄всыр рӯпата ва̄рнэ хо̄тпат тах янытлавет. Хӯрмит по̄с тох намаявес – «За укрепление дружбы», ты ос са̄в та̄л ка̄ркамыг рӯпитан ма̄хум, округув ма̄гсыл э̄рнэ тэ̄ла тотнэ хо̄тпат ос общественный организацият рӯпитан ма̄хум мивет. 
Олныл нё̄тавет
Ма̄н округувт хӯрум манос нила ня̄врам ян­малтан щēмьят «Югор­ский семейный капитал» нампа олныл та̄ставет. 2022 та̄лт ня̄врамыӈ щēмьятн ты олныл 35 со̄тыра солко̄ви виӈкве ро̄ви. Хӯрум со̄тыра 500 арыгкем щēмьят ты олн-нё̄тмил ма̄гсыл нэ̄пака­ныл кēтуӈкве тах вēрмē­гыт. 
Тамле нё̄тмил 2020 та̄л яныгпо̄ль э̄тпосныл коронавирус-а̄гм нэ̄глум пораныл ва̄рвес, та па̄с­ныл 11 со̄тыра арыгкем щēмьят заявление-нэ̄пак хассыт ос олн-ло̄мт висыт.   

Олн та̄стувес
Депутатыт хӯрум 2022, 2023 ос 2024 та̄лыт ма̄гсыл хансым бюджет та хо̄талэ̄т о̄с пирмайта­сыт. Округ Дума кӯщай Борис Хохряков ла̄выс: 
– Ань щар са̄в на̄лок-олн ма̄-во̄й но̄х-винэ компаният ойтэ̄гыт, та̄н пуссын аквъёт округ бюджетын 94% са̄вит олн мыгыт. 
Ты олнытыл 71% са̄вит олн мир пусмалтан, ня̄в­рамыт ханищтан ма̄гсыл, лё̄ӈх ва̄рнэ, школат, пӯль­ницат ӯнттын, ма̄хум нё̄тнэ ма̄гсыл ос са̄в мо̄т э̄рнэ тэ̄лат нупыл холтавет.  
Депутат-хо̄тпат по̄хын кēтвēсыт
Ханты-Мансийский район Кедровый па̄вылт рӯпитан депутатыт рӯпитаӈкве воссыг ат патэ̄гыт. Ты та̄л сӯкыр э̄тпос 19 хо̄талэ̄т пēриян ва̄рмаль о̄лыс, то̄нт Кедровыйт о̄лнэ мир ос та̄нки па̄влыӈ депутатыт пēриясыт. Тувыл тув пēриим хо̄тпат сап­ра̄­нин акван ат атхаты­гла­сыт ос рӯпатаныл щар ат ва̄рсаныл, тыима̄гсыл по̄хын та кēтвēсыт. 
Прививка та̄л нэ̄мхотталь ат та̄ртавēн
«О санитарно-эпидеми­о­логическом благо­по­лу­чии населения» нампа нэ̄пак Россият ань хас­вес. Сапра̄нит ты нэ̄пак урыл ма̄хум о̄с потырта­сыт. Са̄всыр пормасыт тыналан яныг ла̄пкан, кина суснэ колын, тэ̄нэ колын прививка ва̄рим та̄л ма̄хум та̄ртуӈкве ат па­тавет. Борис Хохряков ла̄выс, ань тамле нэ̄пак Россия янытыл са̄в областит ос краит пирмай­тавес. Ма̄н округувт ты нэ̄пак мо̄тыт та̄л о̄йттур э̄тпос о̄выл хо̄талэ мус рӯпитаӈкве тах паты. 

Рӯпатаныл урыл китыглавēсыт  
Счётный палата-колт, ӯйхулыт пусмалтан служ­бат, Югорский фонд­ыт рӯпитан кӯщай хо̄тпат та̄нки рӯпатаныл урыл сапра̄нит о̄с потыртасыт. Югорский фондыт кӯщай хум Александр Бойко сака хоса китыглавес. Депутатыт ла̄всыт, то̄ва ӯсытыт ос па̄влытыт ко­лыт сака лю̄льсаӈ ва̄р­вēсыт, то̄ва колыт нас тох хультуптавет, э̄лаль ёмащакв аты щё̄питавет. Депутат-хо̄тпат ты та̄р­витыӈ ва̄рмалит та̄ра-паттуӈкве ла̄вхатсыт. 
Ӯйхулыт пусмалтан службат рӯпитан кӯщай Алексей Зуев ӯльнаг ха̄йтыгтан кӯтьвыт урыл о̄с сака хоса китыглавес. Ань ка̄сыӈ районт ос яныг ӯст кӯтьвыт о̄щнэ колыт ӯнттуӈкве патавет. Ты тэ̄ла ма̄гсыл округ миркол са̄в олн мо̄тыт та̄л тах холты. То̄ва депутатыт ты нэ̄пак пирмайтаӈкве ат ка̄сащēгыт. Та̄н ла̄вēгыт, ты рӯпата ма̄гсыл ка̄сыӈ та̄лныл са̄внув олн тах э̄рмыглы. 
Юи-о̄выл пирмайтым нэ̄пак щирыл Александр Новьюхов округ Дума­ныл по̄хын кēтвес. Тав Москва ӯст Совет Федера­циян рӯпитаӈкве минас. Ань ма̄ньщи нэ̄ Татьяна Степановна Гоголева округ Дума депутатыг паттувес.
Людмила ТЕТКИНА
