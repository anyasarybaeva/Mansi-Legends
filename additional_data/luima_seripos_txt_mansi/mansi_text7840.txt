
Са̄всыр мирыт акван-атхатам форумн Бурятия, Забайкальский крайныл ос Якутия ма̄ныл ма̄щтыр нэ̄т о̄с ёхталасыт. Та̄н пуссын о̄выл щёс тыт о̄лсыт, ос Ханты-Мансийск ӯсув сусманыл юи-па̄лт сака о̄щатахтыгласыт. Та̄н ма̄н о̄лупсав мощ мо̄т щирыл номсысаныл, тыт сосса ма̄хум ёт ва̄йхатасыт, Юграв та̄наныл сака мӯстыс. 
Жалсанова Дарима Батомункуевна Забай­кальский район Зуткулей па̄вылныл о̄лы. Тыг такви бурят ма̄хум маснутыт сус­сылтаӈкве тотыглас ос манарыл, хумус пормасыт щё̄питавет, таи так­талас ос ханищтас. Мас­ну­таныл сака пӯмщит, та̄н супаныл лув а̄тныл ва̄рим о̄лэ̄гыт. Пēс порат лув а̄тныл буря­тыт хомщат, ква̄глыт саг­сыт ос ётыл ущ маснутыт сагуӈкве патсыт. 
Ань тамле супыт Дарима Батомункуевна 2014 та̄лт мо̄т нэ̄т ёт щё̄пи­таӈкве ханищтах­тасыт. То̄нт та̄н грант-ол­ныл майвēсыт. Ты урыл Дарима Жалсанова ла̄выс: 
– Ты олнытыл па̄влувт ма̄щ­тыр-кол пӯссӯв, нэ̄т тув рӯпитаӈкве ёхтысыт ос ма̄н аквъёт лув а̄тныл супыт сагуӈкве но­мыл­матсӯв. Ам Зуткулей па̄вылт «Морин эрдэни» («Конь – драгоценность») нампа театр ва̄рсум ос ма̄нки сагнэ маснутанув тот суссылтыянӯв. Ма̄нь­лат а̄гит-пыгыт сун­сэ̄гыт, та̄наныл тыи пӯмыщ ос тувыл ма̄н пал­тув ха­нищ­тахтуӈкве ёхта­лэ̄гыт. 
Бурятыт та̄л сыс акв щёс лувыт а̄таныл хӯра­ты­яныл, ань таве о̄с пес нак щирыл ва̄рēгыт. Ма̄н мо̄т-мо̄т па̄влытн лув а̄тыт атуӈкве ялантэ̄в. Лув пӯрыщ-а̄танэ мощ ка̄миньтат, тыгыл ма̄н маснут щё̄­питэ̄в ос лэ̄г а̄тныл са̄в­сыр пор­масыт, кēнтыт, э̄нтапыт ва̄рēв. 
Па̄влыӈ ма̄хум юн та̄нки лув, па̄лят о̄ньщē­гыт. То̄ва щēмьят лувыт янмалтэ̄гыт, молях ха̄й­туӈкве ханищ­тыяныл ос тувыл касуӈкве то­тыг­лыяныл. Тох та ма̄н о̄лэ̄в. 
Тамара МЕРОВА
