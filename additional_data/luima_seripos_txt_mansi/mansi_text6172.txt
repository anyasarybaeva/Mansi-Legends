
Ка̄сыӈ та̄л о̄йттур э̄тпост Россия янытыл хӯл алыщлан хо̄тпат янытлан хо̄тал ва̄рыглаве. Тамле ялпыӈ хо̄тал 1965 та̄л па̄сныл янытлаве. Ты та̄л хӯл алыщлан ма̄хум ялпыӈ хо̄таланыл о̄йттур э̄тпост 12 щислат о̄лыс. 
Ма̄н о̄лнэ ма̄вт хӯл алыщлам ма̄хум са̄в о̄лы, та̄наныл яныт­лан кастыл яныг ӯсыт ос ма̄нь па̄вылквет са̄всыр фестивалит, касылыт, суссылтапыт ос мо̄т пӯмащ ва̄рмаль щё̄пи­та̄­лавет. 
Мӯйлын хо̄талыт о̄лыг­лам порат ма̄хум няслэ̄гыт, хӯл исмит па̄йтэ̄гыт ос са̄всыр щирыл касэ̄гыт. Ты та̄л коронавирус а̄гм ма̄гсыл ялпыӈ хо̄талыт ат ва̄рыглавēсыт. 
Югра янытыл са̄в я̄т, тӯрыт о̄лэ̄гыт, тот са̄всыр хӯлыт пувуӈкве ро̄ви. Са̄в та̄л ювле хультум порат округувт хӯл щё̄­питан заводыт рӯпита­сыт, тот са̄всыр панкат ос мо̄т а̄тыӈ тэ̄нут хӯлыл ва̄рвēсыт. Ань хӯл алыщ­лан ос янмалтан органи­зацият о̄с ӯргалым кос о̄ньщавет, ол­ныл ва̄ти­хал та̄ставет, тувыл та̄н ёмащакв рӯпитаӈкве ат вēрмēгыт. 
Сосса мирыт пēс йис та̄гыл ты ма̄т хӯл алыщым, во̄раим ос са̄лы ӯрим о̄лэ̄гыт. Ань сосса ма̄хум та̄нки община ва̄рēгыт ос хӯл алыщлым олн сэ̄лэ̄гыт. Ты рӯпата ва̄рнэ ма̄хум о̄с олныл нё̄тавет. Хо̄н­таӈ район Кама па̄вылт лов арыгкем та̄л «Кама» сосса ма̄хум община рӯпиты. 
Тот кӯщаиг о̄лнэ хум Николай Андрей­ченко ла̄выс, общинат 20 хо̄тпат хӯл алыщ­лым рӯпитэ̄гыт, та̄н халанылт лов арыгкем ма̄ньщи ос ханты хо̄тпат. Общинат хӯл алыщлан хо̄тпат рӯпатаныл урыл Николай Андрейченко таи по­тыр­тас:
– Квота щирыл ма̄н Конда ос Иртыш я̄т мат хулюмхӯл, сымри, сорт, сы̄г хӯл пувēв ос по̄лям то̄тапын та̄ра пиныянув, по̄лям хӯлыт э̄лаль тыналыянув. Ты э̄лы-па̄лт хӯл щё̄питан оборудование ёвтуӈкве кусыгласув, тувыл таса̄­вит олн ат о̄ньщēв. Ты ва̄рмаль урыл воссыг аты номсэ̄в. 
Ты э̄лы-па̄лт хӯл алыщлан ма̄гсыл са̄в­сыр э̄рнэ нэ̄пакыт ак­ван-атсанӯв ос Конда ос Иртыш я̄ ва̄тат ос Хо̄нтаӈ районт о̄лнэ тӯрыт ос во̄раян ма̄т община нупыл хасса­нӯв. Ты нэ̄пакыт про­мышленности департа­мент колт ва̄рсанув. 
Ань ка̄сыӈ та̄л сосса ма̄хум община щирыл хӯл алыщлан ма̄гсыл квотал мивēв. Ты юи-па̄лт ка̄сыӈ хо̄тпан ам норма хансэ̄гум, ос ты нэ̄паканэ ёт хӯл алыщ­лаӈкве  мины. 

То̄ва та̄лыт са̄в хӯл о̄лы, то̄ва порат щар нэ̄матыр а̄тим. Акв та̄лт витэ яныг, хӯл пувуӈкве ат вēрмев, мо̄т порат витэ сака ма̄нь ос хӯл та̄л хультэ̄в. Тамле порат олн сэ̄луӈкве щар ат вēрмēв. Ты та̄л хӯл мощ о̄лы, ма̄хманув пувēгыт. 
Ты та̄л сака рēгыӈ, пил, улпыл, мощща тэ̄лы. Лӯпта э̄тпост ма̄х­манув пил уральтаӈкве во̄рн ялсыт, пил са̄в кос о̄лыс, китынтыг мина­сыт, пи­л аты хо̄нтсыт. Сака рēгыӈ о̄лыс ос ракв мощ­ща о̄лыс, пиланув нас ща­рыгтавēсыт. Ань ма­на­са̄вит пил тах ва̄тэв о̄с ат ва̄глӯв. 
Тынакт ма̄н Кама ос Алтай па̄влыгт хӯл, пил ос ла̄хыс пирмайтан кол ва̄рсӯв. Ань па̄влыӈ мир тув хӯланыл, пиланыл ос ла̄хсаныл тыналаӈ­кве вēрмēгыт. 
Ты кит ма̄нь па̄выл­квегт рӯпата щар а̄тим, хӯл алыщлым ос пил ва̄тым о̄лэ̄гыт, тыима̄г­сыл пирмайтын колыг ёмащакв рӯпитэ̄г. Та порат хунь хӯл мощща пувēв ос мощща пил ва̄тэ̄в, па̄влыӈ мир палт тыныӈувēг ёвтэ̄в. То̄нт Кама ос Алтай па̄влыгт о̄лнэ ма̄хум са̄в олн сэ̄лэ̄гыт.
Николай Андрей­ченко ос та̄нки та̄рвитыӈ ва̄рмаляныл урыл потыртас. Та̄н та̄нки палтаныл мӯйлын хо̄тпат ӯщ­лах­туӈкве ос няслуӈ­кве кит тӯрыгт во̄выг­ла­саныл. 
Ань коронавирус а̄гм ēмтыс, ма̄хум ӯщлах­туӈ­кве тув ат тотыглы­я­ныл, таима̄гсыл то̄ва хо̄тпаныл рӯпата та̄л ань о̄лэ̄гыт. Хоты порат турист-ма̄хмыт тот ӯщ­лахтуӈкве тах та̄ртавет, нэ̄мхотьют аты ва̄г. 
Кӯщай хум ла̄выс, ты э̄лы-па̄лт са̄в ма̄хум хӯл алыщлаӈкве тув ёх­таласыт, ань нас ӯрхатым о̄лэ̄гыт, ты хосыт олн щар ат сэ̄лэ̄гыт. 
Людмила ТЕТКИНА
