

	Яныгхо̄тпанув та̄л э̄лаль о̄лнэ хо̄тал а̄тим о̄лнув. О̄лнэ ва̄рмаль ва̄щинтам, номтыӈ, мӯтраӈ хо̄тпанув тармыл ка̄сыӈ кол ӯрхаты.  Яныгхо̄тпат янытлан хо̄таланылт ка̄сыӈ хо̄тпан пуста̄гыл о̄лнэ хо̄тал ла̄вуӈкв таххаты. Щуниӈ пасаныл вос ӯнлахо̄лэ̄гыт, хоса нот вос о̄лэ̄гыт. Ня̄враманылн, апганылн, рӯт ма̄хманылн ос рӯманылн ва̄тихал вос уральтанувет.


		Мощ мо̄лалнув, яныгхо̄тпат янытлан хо̄тал ва̄тимам ля̄пат, ам Хулюмсунт па̄вылт о̄лнэ э̄кваг-о̄йкаг палт щалтсасум, ты Константин Георгиевич ос Зоя Емельяновна Адиныг палт. Тэ̄н сас пēнсият о̄лэ̄г, па̄влыӈ ма̄хумн акваг ва̄вēг.  

		Константин Георгиевич Сосьвинское ЛПУМГ организацият са̄в та̄л рӯпитас, компрессорный ӯнттыс, яныг техникал рӯпитас.   Ёмщакв рӯпитаме ма̄гыс мēталь о̄ньщи – «За освоение недр и развитие нефтегазового комплекса Западной Сибири»,  1985 та̄лт Москваныл кēтыглавес. 

		Ма̄ньщи о̄лупса ва̄нэ̄тэ ма̄гыс ка̄сыӈ тув ня̄врамыт ёт рӯпитаӈкв «Ма̄нь ӯсквен» яланты, «Почётный гражданин Берёзовского района» нам о̄ньщи, «За развитие культуры малочисленных народов Севера» нампа мēталил 2010 та̄лт округ па̄лыл мӯйлуптавес. 

		Константин Георгиевич ос Зоя Емельяновна атпан нупыл нёлолов та̄л аквъёт о̄лэ̄г, кит ня̄врам янмалтасы̄г, ат апыг, акв апыг-пыг о̄ньщēг.   Во̄ртур э̄тпост соссаӈ мир янытлан хо̄талт о̄с акв мēталил мӯйлуптавесы̄г – «День семьи, любви и верности в Российской Федерации». 

		Потрув э̄лаль мины:

		– Константин Георгиевич, наӈки урынтыл мощ потыртэн, хо̄т самын патсын, яныгмасын? 

		–  1946 та̄л июль э̄тпос 25 числат тыт Хулюмсунт па̄вылт самын патсум. Омам Федосья Степановна Адина о̄лыс. Са̄всыр та̄рвит ва̄щинта̄лас. Репрессия ва̄с, война. Война та̄лыт сыс а̄гит-э̄кват пиркатирыг о̄лыс. Тыгыл Сортыӈъя̄ тапа̄лн О̄лттумпын толгуӈкв ялантасыт. Плананыл то̄влынэ̄г тот та ло̄ӈхитахтасыт. Ювле пēщ-о̄выл ква̄лгыл хартсыт. Хунь Я̄гримн тыламлэ̄гын, акван-о̄лтхатым хӯрум тумп то̄ва порат на̄ӈкēгыт. Тот та хӯл алыщласыт.

		– Хо̄т ханищтахтасын?

		– Ня̄хщамво̄льт ханищтахтасум, тыт нила класс мус ханищтавēсыт. Ам акв та̄л туп тыт ханищтахтасум. Школа юи-па̄лт Ханты-Мансийскат механизация училищат кит та̄л  ханищтахтасум. Направление щирыл Карымкары па̄вылн леспромхозн кēтыглавēсум. Тот хоса ат о̄лсум, ювле ёхтысум.

		-Манарыг рӯпитасын?

		– Я̄грим сумыллас. Колыт ӯнттуӈкв са̄в во̄р йӣв э̄рыс. Тыт  хулюм кӣвырт нор яктысӯв. Акван-ятым кол лаквап хольт ва̄рим,  пор ква̄рекыг о̄лтым щирыл,  Ягримн ка̄терыл хартвēсыт. Ла̄кква ул вос ло̄сылэ̄гыт, са̄маныл кēрта̄ныл акван-пēрыгтавēсыт.  Тыщир ты во̄р йӣв лоӈхитасӯв. Сальки хо̄втыт, ӯльпат – осыӈыт, хосат. Ма̄н норанув э̄сгувēсыт. Иснас со̄плаг, а̄ви со̄плаг ва̄рвēсыт.

		Тувыл Ха̄льӯсн ва̄нтласӯв, тыт ханищтахтамум щирыл рӯпата а̄тим о̄лыс. Ха̄льӯст тракторыл рӯпитасум. Хунь тыт компрессорный ӯнттуӈкв патвес, ювле йисум. Тыт рӯпитанэ̄м сыс яныг та̄рвитаӈ бульдозерыл рӯпитаӈкв Омск ӯсн ханищтахтуӈкв кēтыглавēсум. Трубоукладчикыг ханищтахтуӈкв Магнитогорск ӯсн ялсум. Чебоксарский Белый Ярн ялсум. Бульдозеристыг, сваибойщикыг, трубоукладчикыг о̄лсум, яныг техникал рӯпитасум.  Константин Георгиевич ань пенсият кос о̄лы, нас о̄луӈкв ат ка̄сащи. Акваг матыр-а̄ти ва̄ри, ха̄п ва̄ри, во̄раи, хӯл алыщлы, са̄всыр рӯпата кон то̄вылхаты.  

		Потрув иӈыт оигпи, Зоя Емельяновна э̄лаль потырты: 

		 – Зоя Емельяновна, хо̄т самын патсын, яныгмасын?  

		– 20 сентябрь 1941 та̄лт самын патсум, а̄тям наме Емельян Игнатович Новьюхов войнан вуйлавес, ранитавес, юв ёхтыс. Омам Наталья Петровна Новьюхова, нёлоловхуйплов та̄л яныт порат хум ва̄рыс, а̄тям ловманкем та̄лэ тавēныл яныг о̄лыс. Ва̄тахкем та̄л яныт порат войнан минас. Хоты та̄л порат самын патыс,  нэ̄пак ат о̄ньщас. Во̄раян хумыг о̄лыс. 

		Ягпыгум хӯрум та̄л а̄нумныл яныг о̄лыс, тав 1938 та̄лт самын патыс, наме Ефрем Емельянович Новьюхов. Э̄щум Мария Емельяновна Новьюхова, 1944 та̄лт самын патыс. 1953 та̄лт а̄щув а̄тимыг ēмтыс, Сталин о̄йка холам та̄лт. Ма̄н ма̄нккēв хультсӯв, та̄рвитаӈ о̄лыс.  Ягпыгум иӈ ма̄нь та̄гыл во̄раяӈкв, хӯл алыщлаӈкв патыс. А̄щум о̄лум порат Васлёры па̄вылт о̄лсӯв, ётыл ущ Тэ̄к па̄вылн ва̄нтласӯв. Ань ма̄н колув о̄лум ма̄  ёл-нильвес, нэ̄матыр ат хультыс.

		А̄щум колта̄гылт лов хум о̄лсыт, акв э̄щ туп о̄ньщасыт. Халанылт ёмщакв о̄лсыт, таяныт мисколыт о̄щсыт. Репрессия порат о̄пав аман хотыл мостыстэ, во̄рт па̄выл ва̄рум, мисколыт ӯнттум, пум ва̄рум. Матахмат мис, ма̄нь мисыт, сурты мисыт тув оймалтаманэ, такви о̄с тув ва̄нтлам, хот-тӯйтхатам. Ӯйхулыт няртгалым порат тав тох ты ощмар ва̄рум. Юн о̄лум ӯйхуланэ тай та вӯймет. Та порат май арыг ӯйхулыт акваг хот-няртгалавēсыт. Ётыл мощ сытамыгнув ēмтыс, акв юв-по̄сасаманэ.

		 Васлёры па̄вланылт ёмщакв о̄лсыт, щёлыӈыг о̄лсыт. Са̄в во̄раясыт, хӯл алыщласыт. Тыналахтым-ва̄талахтым Са̄пса ӯс па̄сныл сӯлттасыт. Хотаӈ пун тыналасыт, пун маныгтан порат – хоса пуныт я̄нас маныгтавет, някв пуныт я̄нас атавет. Матах хум атхатэ̄гыт, пушнинал, хӯлыл, пун хӯргытыл та̄лтхатэ̄гыт, та минэ̄гыт. Ты Сортыӈъя̄ лё̄ӈх хосыт  Хулюмсунт та̄ра ты яласасыт, рущитн ты лё̄ӈх царский лё̄ӈхыг ла̄ввес. 

		– Манарыл яласасыт?

		– Лувыл яласасыт, лувыӈ суныл. Сунаныл щар та̄глэ̄кв та̄лттыяныл. Тот матыр тэ̄нутыг, пормасыг пēнтыяныл. Ювле о̄с та̄глыӈ суныл та ёхтэ̄гыт. Война э̄лы-па̄лт тох яласасыт. Ёмщакв о̄лсӯв. Ма̄н колувт тамле яныг то̄тап (сунтук) о̄лыс, ам номилум, кӣвре  ло̄мтыӈ са̄ккар о̄ньщас. Ягпыгум тамле са̄ккар тэ̄ӈкв сака ка̄сащас. Яныг нё̄тнэ то̄рыт а̄щув тотыглалас. Та порат матыр ёмаснув э̄ла-ва̄рсаныл. 

		Ам а̄щумн яныг нё̄тнэ то̄рыл майлавēсум, Ханты-Мансийскан ханищтахтуӈкв минасум, то̄рум ёт-тотыгласлум. А̄гит ка̄саласаныл, ла̄вēгыт, ла̄кква-яктылав. Та порат мотно о̄лыс, то̄рыл о̄луӈкв. Ща̄нюмн со̄рниӈ туля – яныг а̄хвтас пуӈкпаттаӈ туля тотыглас. Омам ла̄ви, яныгмēгын, наӈын тах ты туля мыглум. Пēс, май, ма̄хум та̄нки туля ва̄рсыт. Са̄в туля акван-нэ̄гим са̄с то̄тап кӣвырт о̄лсыт, та туля о̄с та ёт-о̄лыс. Тэ̄кн ва̄нтламувт, аман хоталь тахасыт, аман хот-тӯлмантавēсыт.  

		Ам ма̄нь порамт акваг а̄тям ёт хӯл алыщлым яласасум. Тӯяг сорх хӯл ёмщакв пӯхтас. Толгысыт, толыг ква̄лыг лувыл хартсыт. 

		– Хо̄т ханищтахтасын?

		– Ам Ханты-Мансийскат фельдшер-акушерыг нила та̄л ханищтахтасум. 1959 та̄лт минасум. Та порат ёмас о̄лыс, ма̄нь ма̄хум ханищтахтын ма̄ныл а̄стэ̄гыт, направление щирыл рӯпитаӈкв кēтавет. Ам Ха̄льӯсн кēтвēсум, тот поликлиникат мощ рӯпитасум. Аквнакт яныг лēккарув ла̄ви, Хулюмсунтыт лēккар э̄ри. Са̄в ма̄нь ма̄хум, ла̄ви, тыт о̄лы, ратио лӯт о̄лы. Ёхтысум, нэ̄мат а̄ти. 

		– Хо̄т о̄лсын?

		– О̄влэ̄т медпунктыт о̄лсум. Матахмат э̄т хӯлсум, амки сака пилащи осум, тупъер акваг хотьют та ё̄ми. Ӣти осма хӯргыӈ та̄гыл тётя Катя палт минасум, тув о̄лмаясум.  Мēн аквъёт рӯпитасмēн, тав санитаркаг о̄лыс. 

		– О̄йкантыл хумыс румалахтасын, акван-хо̄нтхатасын? 

		– Тав о̄с Ханты-Мансийскат трактористыг ханищтахтас. О̄влэ̄т, ла̄ви, нас э̄лыл сунсыс, пищма хансуӈкв кӯсыс. Тувыл каникулыт ēмтсыт, тав ёхтыс, танцыт румалахтасмēн. Тох ла̄щал-ла̄щал аквъёт о̄луӈкв патсумēн. Та̄рвитаӈ рӯпитаӈкв о̄лыс, рация а̄тим. 

		О̄щхатнэ э̄кватн ня̄враманыл самын-паттуӈкв нё̄тсум, тётя Катя посхатас, тэ̄нут па̄йтыс, пос ӣти ат тэ̄г, шприцанмен кӯр-алат па̄йтсанмēн. То̄ва порат   лувыӈ суныл тотыглавēсум, Мēӈквъя па̄вылн, Ха̄ӈылсам па̄вылн. 

		Тыт мощ о̄лсумēн, 1969 та̄лт тӯяг Ха̄льӯсн минасмēн. 1971 та̄л па̄сныл 1982 мус садик лēккарыг-воспитателиг о̄лсум. Ёмщакв рӯпитанэм ма̄гыс ӯскант Доска почёта па̄ртыт хурим ханас.

		О̄йкам тракторыл яласас, Восыӈтӯр совхоз тэ̄пканыт рӯпитас, пум са̄грысыт.

		Тувыл тыт комп-рессорный ӯнттуӈкв патвес, тав ла̄ви, амки ма̄мн  рӯпитаӈкв минэ̄гум, та̄л рӯпитас, ювле Ха̄льӯсн  ёхтыс. Аквта ма̄тэ̄т мощ рӯпитас о̄с Хулюмсунтын минас. Пыгмēн школа а̄стлас, армин вуйвес. Ам ос тыг Хулюмсунтын ва̄нтласум. А̄гимēн Маша э̄щум палт хӯлислум, иӈ школан ялантас. Ты ма̄гыс  ань мус мēн нуплумēн кантлы, таккēтэ хӯлислумēн.

		Тыт газовый котель-ныйн операторыг вуй-вēсум, пенсиян патнэм мус тот рӯпитасум, ань пенсия выгум.

		Тамле ты хоса потыр ма̄н потыртасӯв. 

		Ты со̄тыӈ хо̄тпаг матыр-а̄ти пуссын о̄ньщēг. Тэ̄нки ӯнттум яныг нё̄тнэ колэ̄нт о̄лэ̄г. Ня̄враманэ̄н акваг нё̄тавēг. Са̄в та̄л пуста̄гыл  о̄лэ̄н. Пус ка̄т, пус ла̄гыл!

		 

		Анна Алгадьева  

 
