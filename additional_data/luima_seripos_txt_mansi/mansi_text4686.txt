
Государственный Дума депутат нэ̄ Татьяна Гоголева ёт хо̄нтхатыгламмēнт кит йильпи са̄кконыг урыл потыртасмēн, тав лāвыс: «Российский Федерацият ханищтахтын ва̄рмаль урыл» сāккон ма̄н хо̄н ма̄вт о̄лнэ республикат государственный ла̄тӈыт ос мо̄т мирыт ща̄нь ла̄тӈаныл ханищтанэ̄ныл ма̄гыс йильпииг мо̄т щирыл щё̄питавес.
«Ханищтахтын ва̄рмаль урыл» са̄ккон сунсыгламанылт ща̄нь ла̄тӈыт ханищтан ма̄гыс ёмаснувег ва̄рвес. Ка̄сыӈ исколат ня̄врамыт учеб-ный план хосыт ханищ-тахтэ̄гыт, тав кит па̄л о̄ньщи, яныгнув па̄лэ̄т ма̄н ма̄вт ма̄кыг э̄рнэ аквхурип ханищтан предметыт о̄лэ̄гыт, ма̄ньнув па̄лэ̄т ка̄сыӈ искола такви пēрийи ос хансы, манхурип предметыт ханищтаӈкве. Ща̄нь ла̄тӈыт ма̄кыг э̄рнэ предметный па̄лыт ань о̄лэ̄гыт, а̄ти пēриян ма̄т. Ань та ма̄т, хо̄т ща̄нь ла̄тыӈ ханищтан ва̄рмаль мо̄т щирыл ва̄рима, йильпи щирыл ва̄руӈкве э̄ри.
Ты са̄ккон щё̄питан порат ща̄нь ла̄тӈыт ханищтан ма̄гыс хо̄н ма̄в нё̄тмилэ ё̄рамтавес, тамле та̄к ла̄тыӈ пирмайтавес. Ща̄нь ла̄тыӈ ханищ-тан ма̄гыс нё̄тмил ва̄рнэ Фонд щё̄питаве, Лӯимат о̄лнэ соссаӈ мир ла̄тӈаныл олныл нё̄тнэ̄ныл ма̄к э̄рнэг ловиньтаве. Государственный Думат ла̄вим щирыл, ты Фонд Российский Федерация Президент палт э̄ри ва̄руӈкве, таи о̄с сунсыгла̄луӈкве э̄ри, ма̄н хо̄н ма̄вт са̄в та̄нки хурип мирыт о̄лэ̄гыт.
Российский Федерация Правительства ла̄вима, ща̄нь ла̄тыӈ ханищтан хо̄тпат ханищтаӈкве о̄вылтаӈкве,  ща̄нь ла̄тыӈ ханищтан концепция щё̄питаӈ-кве, о̄с ма̄к яныг ва̄рмаль — 2019 та̄л кастыл бюджет сунсыглан порат ща̄нь ла̄тыӈ ханищтан нэ̄пакыт та̄ратан ма̄гыс олн  та̄стуӈкве  э̄ри.
Югра ма̄вт ща̄нь ла̄тыӈ ханищтан хо̄тпат юи-о̄выл хус та̄л ат ханищтавет. Ань ня̄врамыт ща̄нь ла̄тӈын ханищтан хо̄тпат са̄выӈпāлэ̄т яныглатыт, пенсиян ква̄лнэ янытат манос пенсият о̄лэ̄гыт. Российский Федерацият о̄лнэ мирытныл туп 7 мир ла̄тыӈ ханищтан нэ̄-пакыт щё̄питан ма̄гыс Федеральный перечнин хансымат (Россия ма̄вт 277 са̄всыр мир ла̄тыӈ о̄лы), са̄витаныл мощ-ща соссаӈ мир ла̄тӈыт ханищтан нэ̄пакын тув ат хансымат.
Мāньлат мāхум ос ханищтап округ Департамент 2018 та̄лт «Просвещение» издательства ёт исколат ханищтахтын ма̄нь ня̄в-рамыт ма̄гыс ма̄ньщи ла̄тыӈ ханищтан нэ̄пакыт ос программат щё̄-питасыт. Номсыкēмт,  сӯкыр э̄тпос О̄выл хо̄тал кастыл исколатын ты нэ̄пакыт тотавет, Россият о̄лнэ са̄витаныл мощща соссаӈ мирныл Федеральный перечнит ма̄н щар о̄влэ̄т патэ̄в тах».
Государственный Думат юи-о̄выл хӯрмит щёс «Янгыщ ӯргалан ма̄вит урыл» («Об особо охраняемых природных территориях») сāккон сунсыглавес. Ты са̄ккон хосыт янгыщ ӯргалан ма̄т нас во̄рыг ловиньтан ма̄гыс манос колыт ӯнттын ма̄гыс ат ро̄ви хотвиӈкве. Янгыщ ӯргалан ма̄т са̄в-сыр порс со̄сантаӈкве манос порсум ӯйхул ма̄н хилуӈкве ат та̄рта-ве, каснэ ма̄гыс колыт ӯнттуӈкве о̄с ат ро̄ви.
Ты са̄ккон хосыт та коныпал соссаӈ мир ма̄гыс ёмас ва̄рмаль ва̄рвес. Тāн лӯима̄т янгыщ ӯргалан тамле ма̄т о̄луӈкве вēрмēгыт, нэ̄ма̄тыр нэ̄пак ты ма̄вит кӯщаитныл во̄вуӈкве ат э̄ри.
«Ты са̄ккон щё̄питан порат ма̄н А.А. Максимов, Государственный Дума депутат, В.С. Зганич, Совет Федерацият хо̄тпа ос мо̄т депутатыт ёт э̄рнэ ла̄тыӈ кēтыгла̄лсӯв, соссаӈ мир тамле янгыщ ӯргалан ма̄т ты ма̄ кӯщаит ёт аквъёт пуӈктотуӈкве ос о̄луӈкве вус вēрминувыт, та̄нки ма̄гсаныл во̄раяӈкве, хӯл алыщлаӈкве, пил ва̄туӈкве, ла̄хыс атуӈкве, мо̄т хо̄н ма̄т соссаӈ мир ма̄гыс тох ва̄рим о̄лы. Ос РФ Президент поручениянэ (22.04.15 № 729-Пр) хосыт са̄витаныл мощща мир янгыщ ӯргалан ма̄н са̄в щёс ос хосан нас ёхтала̄луӈкве вēрмēгыт. Са̄ккон щё̄питан рӯпата кӯпнит а̄ти — ты рēгтыглан мус воращлэ̄в, тувыл ос номсахтым, мо̄т хо̄тпат ёт номтанув акванпатнэ, ка̄сащан ва̄рмаль хо̄нтэ̄в. Ма̄н то̄ва э̄рнэ ла̄тӈанув ат пирмайтавēсыт, хотщуртумтавēсыт, ном-сыкēмт, ты э̄лаль о̄лнэ ос ва̄рнэ тэ̄лат тах», — Татьяна Гоголева ла̄выс.
