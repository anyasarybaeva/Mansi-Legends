
Анжелика Владими­ровна Теряева, марийка нэ̄, Сургут ӯст ня̄врамыт пусмалтан центрыт рӯ­питы. Таве ам рӯпататэ ос ханищтахтаме урыл титыгласлум, тав тох ты потыратс:
– Ам Марийский АССР Сернурский район Купсола па̄вылт самын патсум. Марисолинский школат аквхуйплов класс мус ханищтахтасум. Э̄лаль ам Н.К. Крупская намыл маим Марийский государ­ственный педагогический институтт ма̄нь ня̄врамыт ёт рӯпитан хо̄тпаг ха­нищ­тахтуӈкве патсум. 
2002 та̄лт институтум а̄стласлум ос «Препода­ватель дошкольной пе­дагогики и психологии» диплом-нэ̄пакыл майвē­сум. Та та̄л мēн о̄йкамēн­тыл Ямал ма̄н са̄в олн сэ̄­луӈкве минасамēн. Приуральский район Аксарка па̄вылт та̄л сыс ня̄врамыт садикт рӯпитасум. Пыгум самын патыс ос ма̄н ювле, о̄лум ма̄вн, минасӯв. 
Тот о̄лым акваг лӯима̄ урыл номсысамēн, тувыл 2006 та̄лт Сургут ӯсн ёхтысамēн, тыт о̄лымēн, пыгмēн яныгмас, ань э̄лаль ханищтахты. Та порат ам та̄ра центр «На Калинке» нампа савалап ня̄врамыт о̄лнэ колн рӯпитаӈкве патхатсум. 
Ты кол са̄в щёс мо̄т намыл хансыглавес ос ам ань тыг мус тыт рӯпи­тэ̄­гум. Ня̄врамыт ётыл хо­тьют яныгмасыт, хо­тьют щēмьятын вуйвēсыт. Ты кол ань ла̄ваве – «Сур­гут­ский реабилитационный центр для инвалидов». 
Тыт хӯрум отделение о̄лы: акв отделеният нёлолов­хуйплов та̄лныл яныгнув а̄гмыӈ-мосыӈ, сакватах­там ма̄хум пус­малтавет, титыт отде­ление – а̄гмыӈ-мосыӈ ня̄врамыт оманыл манос а̄тяныл ёт тыг ёх­талэ̄гыт. 
Тыт ма̄н та̄наныл ханищтыянӯв, ёнгалты­янӯв, лēккарытын пус­малтавет ос хӯрмит отде­лениян са̄в ня̄врамыӈ щēмьят ёхталэ̄гыт, та̄н ня̄враманыл ёт ам ты рӯпитэ̄гум. 
Тыг ро̄ви хӯрум са̄тн ёхталаӈкве, пӯльницаныл направле­ние-нэ̄пак виӈкве ос тыт ӯщлахтуӈкве, пусмал­тахтуӈкве. 
Ам рӯпатам сака э̄руп­тылум, ня̄врамыт ёнгалты­янум, са̄всыр ёнгил та̄н ётаныл ва̄рыглэ̄гум, плас­ти­линыл, нэ̄пакыл са̄в­сыр ёнгынутыт ханлэ̄в. Тыт та̄н ка̄ста̄л ат ӯнлэ̄гыт, акваг матыр аквъёт ва̄рēв. 
То̄ва ща̄нит нила-ат ня̄враманыл ёт тыг ёхтэ̄­гыт, са̄всыр процедура­тын та̄наныл тотыглаӈкве э̄ри, ма̄н та̄нанылн нё̄тэ̄в, ня̄врамыт хоталь э̄ри – тув ха̄йтталыянӯв. Ам ва̄рнэ рӯпатам тыщир ла̄ваве – специалист по комплексной реабили­тации. 
– Анжелика Владими­ровна, наӈти оман, а̄тян урыл потыртэн. 
– Омам ань па̄влувт тактēт о̄лы. Мēн а̄пщимēн­тыл иӈ ма̄ниг о̄лсумēн, а̄тямēн илттыг хотум ēм­тыс, ма̄н хӯрум ма̄нти хуль­тсӯв. Омамēн янмал­тавес­мēн. Āпщим ань Москва ӯст о̄лы, тот кол­баса ва̄рнэ ма̄т рӯпиты. 
Ӯщлахтын порат ма̄н яныгмам ма̄вн юв ёхта­лэ̄в, омамēн са̄всыр атыӈ тэ̄нут ва̄ри, марийский ня̄нь то̄слы, ма̄н ла̄вēв – «комака мелна», рущ щирыл – блины. 
Тамле ня̄нь са̄в писыл то̄славе: о̄влэ̄т ня̄нь то̄с­лаве, тувыл та нумпалын па̄йтым со̄ламат во̄втаг сартаве ос сковородка тармыл са̄ритаве, тох са̄в писыг та ва̄раве. Тамле ня̄нь кӯр тӣвырт ва̄раве. 
Анжелика Владими­ровна ка̄ркам нэ̄, тав ня̄врамытын сака э̄руп­таве, тав палтэ молях ханьщувлэ̄гыт. Спортзалн тотыглыянэ, тот ха̄йтыг­тэ̄гыт, мēчикыл ёнгасэ̄гыт, то̄ва порат йӣквēгыт. 
Ам таве ща̄нь ла̄тӈе урыл о̄с титыгласлум, тав ла̄выс, торгамты ос потыр­таӈкве вēрми. Ос оматэ хольт тох ёмщакв ла̄тӈе ат ва̄гтэ, та̄л сыс акв щёс оматэ палт яланты, тыт о̄йкатэ̄нтыл халэ̄нт мощ потыртэ̄г, са̄выӈпа̄лэ рущ ла̄тӈыл. 
Галина КОНДИНА
