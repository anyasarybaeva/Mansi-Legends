
Ха̄льӯст сосса культура э̄лаль тотнэ кӯщай нэ̄ Калерия Супрун ёт Ха̄льӯст туи порат мēн хōнтхатыглāлсумēн, таве ам йильпи ōщнэ проектаныл урыл ос рӯпатаныл урыл китыгласум:
– Манхурип хōнтха­ты­глапыт ма̄хманув ма̄­гыс щё̄пита̄лэгы̄н? Нāн Губер­натор грант щирыл рӯпитэгы̄н?
– Сосса культура колт мāн сāвсыр хōнтхатыгла­пыт вāрыглэ̄в, мāхманув сэ̄тапыл сагēгыт, ю̄нсха­тэ̄гыт, то̄рныл а̄ка­нит, нуй­ныл тучаӈсовыт ю̄нтэ̄гыт, а̄гит-пыгыт ханищ­тан мā­гыс ма̄щтыр ма̄хум мас­тер-классыт вāрыглэ̄­гыт.
Кāсыӈ тāл «Хошум хот» («Тёплый дом») ханищтап вāрēв. Ты э̄лы-пāлт тах рēтыӈ ю̄свой э̄тпост мāн тамле суссылтап щё̄пи­тэ̄в «Ю̄нтуп тӯщтын нуй то̄рыт». Тыи мāгыс мāн ю̄нтуп тӯщтын утыт ос 50 нэ̄ су­пыт ю̄нтункве таӈхēв, таи­мāгыс тэ̄лы лё̄ӈ­хыл ма̄х­манув Хāльӯсн ёхта­лаӈкве во̄виянӯв, ма̄ньщи ос ханты хōтпат.
Ты тāл мāн Губернатор грант тэ̄ла каснэ мāт нōх-патсӯв, «Рӯт Мāхум» («Родственные люди») нампа НКО янытлавес. Ты олн-нё̄тмилыл суп ю̄нтнэ тōр, хорам ю̄нтнэ тōр ос сыресыр хорамыт ёвтсӯв. «Рӯт Мāхум» организа­цияв сосса культура мā­гыс проектыт вāрнэ кас­тыл хансыслӯв.
Ам мāньщи йӣквыт ханищтаӈкве таӈхēгум, ос мāньщи лāтӈыл ёмас потыртаӈкве, ань туп торгамтэ̄гум. Мēн Ирина Фоминична Новьюхова ёт йӣквуӈкве сас сака э̄руптымēн, сосса мир йӣквыт ханищтымēн.
Ирина Фоминична ёт грант-олн ма̄гсыл нэ̄пакыт атымēн, мāщтыр хōтпат ёт потыртахтымēн, тāн тыг вос ёхталэ̄гыт, тох аквъёт яныг суссылтап ты щё̄питэ̄в. Хотьют ат ха̄сы, та мāхманув йӣкуӈкве ханищтыянӯв, э̄ргуӈкве патэ̄в. Иӈ акв вāрмалюв, ты пēс йис накыт урыл вāнэ хōтпат ос тыг вōви­янӯв, тāн мāньлат хōтпатн мōйтыт мōйтэ̄гыт, потрыт потыртэ̄гыт.
Сосса культура э̄лаль тотнэ колувт Влада Алек­сандровна Захарьянц «Ма Мувем» нампа ан­сам­блит рӯпиты, тав ня̄в­рамыт ханты э̄ргыт э̄р­гуӈкве ос йӣквыт йӣк­вуӈ­кве ханищтыянэ. Тав палтэ татем ёмас ня̄вра­мыт ёхталэ̄гыт, мāн сосса культурав э̄руптыяныл, янытлыяныл, тāнанылн мир э̄лы-пāлт пӯмащ ос ёмас э̄ргуӈкве ос йӣквуӈ­кве.
– Калерия Акрамовна, ты рӯпатан ёхтумынт, хомус таве о̄вылтаслын?
– Ха̄льӯс район мāгыс мāн сāв э̄рнэ вāрмаль вāрēв. Сака яныг пӯма­щипа лāтыӈ Ха̄льӯс район кӯщай ва̄ӈын хум Сергей Николаевич Титовын ос Ха̄льӯс районт ōлнэ сосса мир тэ̄ланыл тармыл пуӈк тотнэ нэ̄ Наталья Вик­то­ровна Константинован лāвуӈкве таӈхēгум, тэ̄н мāнавн аквписыг нё̄тэ̄г.
Ам 2019 тāлт сосса культура э̄лаль тотнэ отделын рӯпитаӈкве ёх­тысум, культура кол пēс ос сака ащирмаӈыг ōлыс. 2020 тāлт «Светлячок» нампа ня̄врамыт ураль­тан кол лап-пантвес, ня̄врамыт «Кораблик» йильпи колн вāнтлысыт. «Светлячок» колт мāн ань тыг мус рӯпитэ̄в, колпōх мā сака яныг, кол ёмщакв щё̄питаслӯв, мӯй хōтпат ёхталэ̄гыт, сāв ёмас лāтыӈ культура кол урыл лāвē­гыт.
Ты тāл «Хошум хот» семинарыт мāщтыр хōтпат щулкин сагсыт, сагнэ сэ̄тап ёвтнэ мāгыс олн-нё̄тмил район мир­кол майлас, тыи щулкит ня̄врамыт мāгыс «Ма Мувем» нампа ансамб­лин мисанӯв, мāньсакыл турлōпсыт сагсӯв, ос ня̄в­рамытн мӯй­лупта­санув. Вос тāн сака хора­мыӈыг ос нё̄тнэг ōлэ̄гыт.
Андрей Иванович Албин ос Людмила Николаевна Новьюхова тэ̄н щёвал мāщтырласы̄г. Людмила Николаевна сака нё̄тнэ хурит кāтыл пōслы, тыи рӯпата отдел мāгыс сака э̄ри, район мирколн пищма кēтсӯв, 2021 тāлт тыи рӯпатал майвесӯв.
Суссылтап мāгыс сāв йильпи пормасыт, туча­ӈыт, а̄канит, пальсакыт, турло̄псыт, олнкасыт, э̄нтапыт, са̄нсква̄лгыт, со̄втыт, пēс маснутыт йильпииг щё̄питыянӯв.
Владимир Иванович Фомин, хунь Ха̄льӯс районт кӯщаиг ōлыс, тав мā янытыл ōлнэ сосса мирыт ялпыӈ хōталыт янытлан кастыл 500 сō­тыра солкōви мӯйлуптас. Ты олнытыл манекеныт, тэ̄нут ōщнэ пōлям тōтап ос иснас тōрыт ёвтсӯв.
Ам «Югра лылыēп» нампа соссаӈ мир район колт председателиг рӯ­пи­тэ̄гум, сāв мāхум ёт акв­писыг хōнтхатыглэ̄в, тэ̄лата̄л ӯнлуӈкве ат ка̄са­щēв, сāв вāрмалит ōнь­щēв. Ам та хōтпат, хоть­ют аквписыг яныг тэ̄ла вā­руӈкв кāса­щēгыт, таӈ­хē­гыт, тāнаныл сака э̄руп­тыя­нум.
Оксана АЛБИНА
