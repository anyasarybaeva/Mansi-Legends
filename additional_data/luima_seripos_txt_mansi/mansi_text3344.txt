

	Ювле хультум э̄тпост Ханты-Мансийск ӯст о̄лнэ А̄с-угорский институт 25 та̄лэ то̄влыс. Ты хо̄тал кастыл тот рӯпитан ма̄хум хо̄нтхатыглап ва̄рыгласыт, докладыт ловиньтасыт.


		О̄выл ла̄тыӈ институт кӯщай нэ̄ Виктория Ивановна Сподина тав ла̄выс: «Институтт янгыщ соссаӈ хо̄тпат рӯпитэ̄гыт. Ма̄н округт о̄лнэ соссаӈ ма̄хум мо̄йтаныл, пēс йис потраныл ёл-хансыянӯв, акван-атыянӯв, нэ̄пакыг та̄ратыянӯв. Фольклорный фондувт хӯрум со̄тыра атса̄т арыг щё̄с са̄вит мо̄йт ос потыр акван-атым о̄лы. Ань то̄ва мо̄йтыт манос потрыт ищхӣпыӈ ут хосыт хӯнтлуӈкве ро̄ви.  

		Научный сотрудниканув ня̄врамыт ма̄гыс ловиньтан нэ̄пакыт хансэ̄гыт, школат ма̄гыс ханищтан нэ̄пакыт та̄ратэ̄гыт, словарит щё̄питэ̄гыт, нэ̄пакыг ва̄рияныл. 25 та̄л сыс институтт 400 арыг са̄всыр нэ̄пак хассӯв. 

		Округ янытыл ань 28 школатыт кит со̄тыра арыг ня̄врам ща̄нь ла̄тыӈ ханищты. 

		Ищхӣпыӈ утыт институтув я̄нас ло̄пс о̄ньщи, тув ма̄н Электрон-ный библиотека ва̄рыслӯв. Тот матыр-а̄ти ловиньтаӈкве ро̄ви, манхурип нэ̄пакыт ма̄н та̄ратасӯв, хотьют хансыс, са̄всыр ля̄ххалыт, та маныр тот пуссын хансым о̄лэ̄гыт. Тувыл та ут хосыт ка̄сыӈ мо̄йт ман по-тыр хӯнтлуӈкве ро̄ви, та̄наныл тув ща̄нь ла̄тӈыл, рущ ос английский ла̄тӈыл хансыянӯв.   

		Наука тэ̄ла но̄х-во̄рмалтаӈкве э̄ри, таима̄гыс ма̄хманув са̄в рӯпата ва̄рēгыт. Хо̄т хо̄тпа научный диссертация хассыт, ювле хультум та̄лт та̄н наука кандидат намыл майвēсыт. Ань налыман научный сотрудникыт халт онтоловхуйплов хо̄тпа учёный нам о̄ньщēгыт.

		Ня̄врамыт ос яныг-хо̄тпат ма̄гыс ма̄н са̄всыр конкурсыт щё̄пита̄лэ̄в. «Югра лите-ратурная» нампа кон-курс китыт та̄л ты ва̄рыгласлув. О̄выл та̄л яныгса̄т ляпатем хо̄тпа потыр хассыт, китыт та̄л – китса̄т арыг хо̄тпа участие пирмайтасыт. Мо̄тыт конкурсын «Го-лоса книг писателей Югры» о̄выл та̄л китса̄т арыгтем ня̄врам потыр хассыт, китыт та̄л ос са̄тса̄т ляпатем потыр кēтсыт. 

		«Фронтальный диктант» нампа акция китыт та̄л ты ва̄рыгласӯв – ма̄ньщи, ханты ос ё̄рн ма̄хманув та̄нти ла̄тӈыл диктант хассыт. Ты тэ̄ла ка̄сыӈ та̄л рēтыӈ ю̄свой э̄тпос 21 хо̄талэ̄т ва̄рыгла̄лаве. Ос манрыг ты хо̄тал ма̄хум диктант хансэ̄гыт? Ты урыл ам акв-кит ла̄тыӈ ла̄вēгум: 1952 та̄лт ты хо̄талт Бангладеш ма̄т о̄лум студентыт кӯщаяныл нупыл потыртасыт, ань ща̄нь ла̄тӈаныл государственный ла̄тӈыг вос о̄лы, ты о̄выл-тыт са̄ккон-нэ̄па-кыт вос хансавет. Тох ла̄вманыл ма̄гыс та студентыт пуссын порславēсыт, писалил щама па̄тлуптавēсыт. Та пилыщмаӈ нак о̄лме ма̄гыс ётыл ЮНЕСКО организация рēтыӈ ю̄свой э̄тпос 21 хоталэ ща̄нь ла̄тыӈ хо̄талыг намаястэ. Ань ка̄сыӈ та̄л та хо̄талт ма̄ янытыл о̄лнэ мирыт та̄нти ла̄тӈыл диктант хансэ̄гыт. Ма̄н о̄с ты тэ̄ла палт о̄лтхатсӯв. Мо̄лты та̄л хӯрумса̄т арыг хо̄тпа диктант хансыс, ты та̄л хо̄тса̄т ляпатем хо̄тпа хансыс. Ты тэ̄ла хосыт ма̄к таи на̄ӈки – ань ма̄н ла̄тӈанув о̄лэ̄гыт, ма̄ янытыл суйтэ̄гыт.

		Мо̄т хо̄н ма̄т о̄лнэ учёный хо̄тпат ёт ма̄н о̄с рӯпитэ̄в, аквъёт са̄в э̄рнэ тэ̄ла ва̄рēв – Венгрият, Финляндият, Германият ос Нидерлан-ды ма̄т о̄лнэ ма̄хум ёт ва̄йхатэ̄в. Россияв янытыл о̄лнэ мо̄т научный организацият ёт о̄с рӯпитэ̄в, ма̄нти ха-лувт договор-нэ̄пакыт хансэ̄в, тувыл аквъёт са̄в э̄рнэ тэ̄лат ва̄рēв. Институтувн ка̄сыӈ хо̄тпа ёхтуӈкве вēрми, матыр китыглахтан ла̄тыӈ о̄ньщи те, вос китыглахты, биб-лиотекан вос щалтсы, матыр вос ловиньты.

		Институтт рӯпитан я̄тил ма̄хумаквет, мӯй хо̄тпат пуссын пуста̄гыл о̄лэ̄н, э̄лаль о̄с са̄в ёмас тэ̄ла ва̄рēн».

		Кӯщай нэ̄ потре оигпаме юи-па̄лт мо̄т ма̄т рӯпитан ма̄хум ла̄тыӈ ла̄всыт, А̄с-угорский институт 25 та̄лэ̄тыл янытласаныл, тот рӯпитан хо̄тпат нупыл са̄в ёмас сы-мыӈ ла̄тыӈ ла̄всыт, та̄наныл янытласаныл, хорамыӈ лӯптатыл ос мӯйлупсатыл мӯй-луптасаныл. Тувыл ма̄хум научный док-ладыт ловиньтасыт. 

		Санкт-Петербург ӯсныл акв учёный хо̄тпа ёхталас Алексей Алексеевич Бурыкин, тав РАН лингвистический исследование институтт научный сотрудникыг рӯпиты, «Язык – родной, первый, материнс-кий, этнический, какой ещё? Проблемы идентификации и самоидентификации личности в полиэтнич-ном и многоязычном социуме» нампа доклад ловиньтас. Ты о̄йка потре сака пӯ-мыщ о̄лыс. Ма̄ньщи ма̄хманув докладыт о̄с ловиньтасыт – С.А. Попова, С.С. Динисламова ос М.В. Кумаева. Та̄н потраныл тах пуссын «Вестник угроведения» нэ̄пакт хансавет.

		 

Светлана Матвеева

 
