

	Я̄тил анēквам,

	Наӈ аквписыг матыр 

	ва̄рēгын:

	Колсори щё̄питэ̄гын,

	Ёмас тэ̄нут па̄йтэ̄гын,

	Наӈын ка̄сын ва̄рмаль 

	сака э̄ри.

	Та̄лыт молях минэ̄гыт,

	Ювле та̄н ат ё̄ӈхēгыт,

	Пуста̄гыл э̄лаль о̄лэн,

	Ма̄навн ка̄с наӈ тотэн!


		Ам анēквам Ха̄льӯс район Кульпас па̄вылт о̄лы. Тав наме Евдокия Ивановна Кугина. Ам анēквам – а̄нумн сака сымын э̄рнэ э̄лумхо̄лас.

		Хунь ам самын патсум, тав а̄нум янмалтастэ, э̄руптастэ, нёвитастэ, э̄рыг э̄ргыс, нэ̄пак ловинь-тас, мо̄йтыт мо̄йтыс.

		Анēквам а̄нумн пуныӈ носкит сагыс, ка̄миньт па̄ссат, рēгыӈ нуми суп охсат, са̄рпыт ос кēнтыт сагыс.  Колта̄глувт ам щар о̄выл апыг.

		Ялпыӈ хо̄талыт по-рат тав а̄нумн са̄всыр мӯйлупсат мӯйлупты: ва̄рнэ ёнгыт, номтыӈ нэ̄пакыт ос са̄ккарыӈ мӯйлупсат.

		Ань мēн омам ёт мо̄т колт о̄лымēн, ты э̄лы-па̄лт анēквам колт о̄лсумēн. Ань анēквам палт нас мӯйлуӈкве ялантымēн.

		Ма̄н во̄рувт са̄в пил ос ла̄хыс яныгми. Анēквам ёт мēн пил ва̄тымēн, ла̄хыс атымēн, тав а̄нум са̄всыр потрыт То̄рум ма̄-вит урыл, во̄руйит урыл потырты. Аквнакт во̄рт та̄хтпил ва̄тсӯв. Ам ва̄гтал патсум, номсэ̄гум мощнув ӯщлахтэ̄гум. Матырсыр ка̄миньт а̄ӈквал хо̄нтсум, тув ӯнтхатсум. Анēквам ляльт ро̄ӈхēгум: «Ам ка̄миньт улас хо̄нтсум». Анēквам кос а̄ӈкватас, ро̄ӈхувлас: «Тыи хо̄свой кол, но̄х-ква̄лэн». Хунь юв минмыгтасӯв, хоса ты урыл мувиньтасӯв.

		Анēквам а̄нум са̄в-сыр рӯпата ва̄руӈкве ханищтастэ: тэ̄пкан витыл со̄сантаӈкве, щар пуссын тэ̄лум утыт атуӈкве, пум хот-маныг-таӈкве. Таима̄гыс ам тавēн пӯмащипа ла̄тыӈ ла̄вēгум.

		Анēквам ёт ам са̄всыр потрыт потрамēгум. Тав а̄нумн аквписыг ёмас, номтыӈ, э̄рнэ щирыл ла̄тӈыл нё̄ты.

		Ам сака таӈхēгум, анēквам хоса э̄лаль ма̄н ётув вос о̄лыс. Ам таве сака э̄руптылум.

		Тав ань о̄лы, рущ щирыл ла̄вуӈкве «в ногу со временем», са̄в ловиньты, сэ̄тапыл саги, исколат рӯпиты. Ам тав палтэ ма̄ньщи ла̄тыӈ ханищтан кру-жокн ща̄гтым ялан-тэ̄гум. Тав ты кружок ня̄врамыт ма̄гыс ва̄ри, та̄наныл ма̄ньщи ла̄тӈыл потыртаӈкве ханищтыянэ.

		Я̄тил анēквам, пуста̄гыл са̄в та̄л о̄лэн! Наӈ ма̄нав пуссын ӯргалым о̄ньщилын, номтыл хӯл тылын, щар ма̄к а̄нумн ляпа э̄лумхо̄-лас! Хосанув о̄лэн, ма̄н ётув ща̄гтым о̄лэн, посыӈ хо̄талка̄т хольт вольген. Ам наӈ холь-тын хо̄йхатнэ щирыл о̄луӈкве патэ̄гум.

		Рома Гындышев, 

		8 та̄лэ, Кульпас па̄выл

 
