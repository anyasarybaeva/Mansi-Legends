
Лӯпта э̄тпос ва̄т нупыл онтолов щислат округ Дума депутатыт ӯщлахтуӈкве миннэ̄ныл э̄лы-па̄лт акван-атхатыгласыт. Ты сапра̄ниянылн Совет Федерация па̄лыл кӯщаит, Государственный ос Тюменский Думаг депутатыт тув во̄выглавēсыт.

	Пуссын аквъёт та̄н ва̄т нупыл хо̄т са̄всыр тэ̄лат та̄ра-паттысыт ос матыр йильпи ла̄тыӈ тув хӯлтсыт. Ань то̄ва пирмайтам са̄ккон тэ̄ланыл урыл я̄нас потыр-охсат хансэ̄гум.

	 

Нё̄тмил олныт 

та̄ра-паттувēсыт 

	 

	2017 та̄л хо̄т э̄тпос сыс округ бюджетын 178 млрд. солко̄ви па̄рсыг ловиньтавес, ань са̄всыр тэ̄лат ва̄рылтан ма̄гыс 195,5 млрд. холтвес. Та щирыл 17,4 млрд. солко̄ви дефицитыг ловиньтасаныл. Са̄выӈ-па̄лэ олныт 2016-2020 та̄лытын хансым программат щирыл мирн нё̄тнэ ма̄гыс холтавет — тыи ня̄врамыт ханищтаӈкве, ма̄хум пусмалтаӈкве, культура, кина по̄слын ос спорт тэ̄лат но̄х-вормалтан ма̄гыс мивет.

	Тувыл мо̄т программат халт тэ̄пкант тэ̄нут янмалтан, ӯйхулыт о̄щнэ, кēр-а̄хвтасыт атнэ ос матыр пормасыг ва̄рнэ ма̄гыс, хо̄т-а̄ти илттыг лю̄ль накыт ēмталан порат, ма̄хум коланыл на̄йн ул вос новвēсыт ос та̄наныл уральтан ма̄гыс, ма̄хум коланыл витн ул вос а̄маравет ос тот матыр нё̄тмил ва̄руӈкве ке э̄ри — пуссын тамле ва̄рмалит олныл та̄ставет.

	Ты урыл щё̄питан са̄кконыт депутатыт мӯсхалыг суссаныл, ань та тэ̄лат ёт рӯпитан хо̄тпат ёмщакв китыглавēсыт ос манах олн тув миӈкве э̄ри, аквъёт номт ва̄рсыт.

	 

Нила ма̄нь 

па̄влыт лап-пантвēсыт

	 

	Депутатыт «Об изменениях административно-территориального устройства Ханты-Мансийского автономного округа — Югры и о внесении изменений в отдельные законы Ханты-Мансийского автономного округа — Югры» са̄ккон ёт ка̄сащасыт. Тох Ха̄льӯс районт Новинские па̄выл, Октябрьский районт Сотниково па̄выл, Советский районт Нюрих па̄выл ос Нижневартовский районт Путъюг па̄выл лап-пантуӈкве ла̄ввēсыт.

	Та районный мирколытн ла̄тыӈ кēтсыт, тот о̄лнэ хо̄тпат ла̄кква ма̄н мингала̄сыт, ань нэ̄мхотьют тот воссыг ат о̄лы. Таима̄гыс ты па̄влыт районный мирколыт нупыл ат хансавет. Хуньт тот о̄лум ма̄хум туп савыӈканн ялнэ ма̄гыс тув ёхталэ̄гыт. Ань та̄н самын патум па̄вланыл хот ул вос ёрувлавēсыт, тот па̄рт тармыл наманыл хӯлтавет тах.

	 

«Фонд поколений» нампа кол урыл

	 

	Ты кол рӯпататэ урыл потыртаманыл порат депутатыт та̄нки халанылт хоса воритотсыт. Тав 2000 та̄лт тыт рӯпитаӈкве патыс. Та порат округ кӯщаюв ос мирн пēриим депутатыт акв са̄ккон пирмайтасыт, тав хосытэ 2000 та̄лныл самын патум ня̄врамыт 18 та̄ланыл то̄влынэ̄ныл порат олн-нё̄тмилыл тах ойтавет.

	Ос ты тэ̄лат э̄лаль тотнэ ма̄гыс Ханты-Мансийск ӯст «Фонд поколений» нампа кол ӯнттувес. 2018 та̄л па̄сыл о̄выл ня̄врамыт олныл ойтнэ пораныл ты ляпами, ос ань кӯщаит та̄ра-паттысаныл, та фонд олн мощща о̄ньщи.

	Ань ты ва̄рмалит ёл-по̄илтан ма̄гыс то̄ва депутатыт матыр мо̄т ва̄рмаль хӯлтнэ накыт кинсэ̄гыт. Та̄н ла̄внэ̄ныл щирыл, хоты ня̄врамытн ты олныт ойтуӈкве э̄ри, та̄н ат ва̄ганыл, нэ̄мхотты а̄гит ос пыгыт наманыл тув хансым ат о̄лэ̄гыт. Тувыл хосат та̄гыл округт щё̄питым са̄кконыт ань федеральный са̄кконытн ат а̄ртмēгыт. Ты коныпал округ мирколув па̄лыл махумн нё̄тмил ва̄рнэ ма̄гыс са̄в программат хансым о̄лэ̄гыт, ня̄врамыӈ хо̄тпат тот акваг олныл нё̄тавет.

	Хо̄т депутатыт ты тэ̄ла ёт щар ат ка̄сащасыт, таса̄вит та̄л сыс ты фонд о̄лыс, ма̄хум тот олн сэ̄лым рӯпитасыт. ЛДПР депутатыт хосат ты ва̄рмалит урыл потрамаӈкве кос тахсыт, э̄рнэ ма̄н пищмат кēтыгласыт, ос матрыг та̄н ла̄тӈаныл ат хӯнтамлавēсыт.

	Ань мирн пēриим хо̄тпат та̄нки халанылт ты кос воритотсыт, ос юи-о̄вылт «Фонд поколений» нампа кол лап-пантнэ ма̄гыс ос ня̄врамыт олныл ойтнэ са̄ккон ёл-по̄илтан ма̄гыс са̄выӈпа̄лэ депутатыт та ка̄сащасыт.

	Тувыл ня̄врамыт урыл акв са̄ккон мо̄т щирыл мощ хасвес. Тот савалап а̄гит ос пыгыт акв хотты щēмьятн винэ ма̄гыс, ма̄хум нэ̄паканыл акван-атнэ порат, ань ӯсыт ос районный мирколытт рӯпитан хо̄тпат тах  та̄нки пуӈктотэ̄гыт. Мо̄т э̄лы ӯсныл ань ат уральтавет.

	Лēккарыт хотты ӯсн манос па̄влын хунь рӯпитаӈкве ёхтэ̄гыт, та̄н колыл тот вос мивет, таима̄гыс тот рӯпитан мирколыӈ хо̄тпат ты тэ̄ла тара-паттым вос о̄ньщияныл.

	Предпринимательство урыл округт хансым са̄ккон палт ос то̄ва ла̄тӈыт пēнтувēсыт, та̄н федеральный са̄ккон щирыл хасвēсыт.
