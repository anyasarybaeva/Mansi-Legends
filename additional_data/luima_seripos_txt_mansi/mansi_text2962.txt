
Щар ёмщакв ханищтахтам ос школа а̄стлам а̄гит-пыгыт ты та̄л Ханты-Мансийск ӯс «Югра-классик» нампа колт янытлавēсыт. Ты кастыл округ кӯщай нэ̄ Наталья Комарова тув ёхталас.
Ка̄сыӈ ща̄нь ос а̄щ такви ня̄враме ёмас хо̄тпаг янмалтаӈкве таӈхитэ. Ня̄врамыт пуста̄гыл, номтыӈыг вос яныгмасыт, тыима̄гыс са̄в ё̄р та̄н ща̄няныл-а̄щаныл пинэ̄гыт. Ань школа а̄стлам ма̄ньлат хо̄тпат мо̄т о̄лупсал э̄лаль  о̄лмыгтэ̄гыт. Округ кӯщай нэ̄ Наталья Комарова, та̄н нупыланыл тамле янытлан ла̄тыӈ ла̄выс: «Школа а̄стлам я̄тил, тыныӈ ня̄врамаквет! Щар ёмащакв ханищтахтамын ма̄гыс ам на̄нан ща̄гтым янытлыянум. Ма̄н, Югра ма̄т о̄лнэ мир, на̄нанылтыл сака янытлахтэ̄в. На̄н ань э̄лаль ханищтахтуӈкве минэгы̄н. Ка̄сыӈ ня̄врам такви номтэ щирыл о̄лупсатэ э̄лаль тоты. Ос яныгмам ма̄кēн ул ёрувлэ̄н.
Та̄ксарыг о̄луӈкв, акваг но̄х-патуӈкв на̄н школан, ща̄нь-а̄щанын, ляпа рӯтанын ос юртанын ханищтавесы̄н. То̄ват на̄н халынт Россия янытыл о̄лум олимпиадат хусах ва̄рмаль щирыл кассыт. Та касылыт са̄выӈпа̄лэ ма̄н ня̄враманув но̄х-патсыт. Ат та̄л сыс на̄н о̄выл щёс тыса̄вит ва̄рмаль щирыл касыгласын. Но̄х-патум ня̄врамыт Нижневартовск, Сургут ос Радужный ӯсныл, Нефтеюганский, Советский районытныл о̄лсыт. Ам ты ня̄врамыт сака янытлыянум. О̄лупсаны̄н кӯпнитыг вос о̄лэ̄гыт. Округув ма̄гыс на̄н яныг ва̄рмаль ва̄регы̄н.
Ам на̄нан тыхо̄тал ма̄гыл по̄сыл школа а̄стлам а̄ги урыл потыртэ̄гум. Ты а̄ги наме Елена Лапшина, тав экзаменыт о̄лум порат кит предметыг сас яныгса̄т балл са̄витыг хассаге. Ты номтыӈ а̄гикве Ханты-Мансийск ӯст о̄выл школат ханищтахтас. Ма̄н таӈхēв, округувт са̄внув тамле ня̄врам вос ханищтахтас.
Пēс порат та школат ня̄врам ханищтам акв хо̄тпа рӯпитас. Тав округт о̄выл щёс краеведение предмет ва̄рыс. Та хум ты та̄лт яныгса̄т атхуйплов та̄лэ то̄влынув. 1941 та̄лт тав ханищтам ня̄враманэ школа а̄стламаныл юи-па̄лт лов хо̄талын во̄рн ё̄мыгтаӈкве тотсанэ. Тот та̄нанылн йӣвыт, я̄т, я̄ӈкылмаӈ ма̄т суссылтас. Ты ня̄врамыт та̄нки нё̄тнэ ма̄кēныл хо̄нтлын ма̄т та̄кыщ вос вуянтасаныл.
Ам таима̄гыс ты потыр потыртаслум, на̄н ань са̄всыр ма̄н ханищтахтуӈкве ла̄кква-минэгы̄н. Ос на̄нки ма̄кēн, йис о̄лупсан ул ёрувлэлы̄н. Акваг номтыт о̄ньщелы̄н. Ам  на̄нан пуссын янытлыянум, э̄лаль о̄лнэ хо̄талын акваг посыӈыг вос о̄лы».  Ты потре юи-па̄лт кӯщай нэ̄ щар ёмщакв школа а̄стлам ня̄врамыт ма̄гылн тагатан со̄рни по̄сыл мӯйлуптасанэ:
- Наталья Пакина, Ха̄льӯс школат ханищтахтам а̄ги. Тав 2014-2015 та̄лыгт мирхал каснэ ва̄рмальт рущ ла̄тыӈ ос литература предметыг щирыл о̄выл места  вис;
- Владимир Соснин, Кондинский район Половинка па̄выл школат ханищтахтам пыг. Тав экзамен о̄лум порат  рущ ла̄тыӈ предмет яныгса̄т баллын хансыстэ;
- Кирилл Домарев, Кондинский районный школат ханищтахтам пыг. Тав 2013 та̄лт наука ос ханищтап ва̄рмаль щирыл губернатор премиял майвес;
- Юрий Филиппов, Октябрьский район Приобье па̄выл школат  ханищтахтам пыг. Тав физика предмет щирыл щар ёмщакв ханищтахтас;
- Аслан Ражанов, Пыть-Ях ӯс хӯрмит школат ханищтахтам пыг. Ты пыг о̄с сака ёмщакв ханищтахтас;
- Никита Семенин, Урай ӯс гимназия а̄стлам пыг. Тав 2015-2016 та̄лыгт о̄лум мирхал касылыгт физика щирыл но̄х-патыс.
Округ янытыл пуссын аквъёт яныгса̄т арыгтем а̄гит-пыгыт янытлавēсыт. Ты ня̄врамыт Россия янытыл ос мирхал касылыт о̄с мо̄т са̄всыр ва̄рмалитт но̄х-патыгласыт. Округ кӯщай нэ̄ коныпал, са̄в та̄л ля̄ххал тотым рӯпитам ханты э̄ква Мария Кузьминична Волдина ос мирн ва̄нэ ма̄ньщи хум Руслан Проводников та̄наныл янытлаӈкв ёхталасы̄г. Тэ̄н школа а̄стлам ня̄врамыт ос сымыӈыщ янытласанэ̄н.
