
Сӯкыр э̄тпос лов хо̄талэ̄ныл ма̄н ма̄вт округ кӯщай грант-олн винэ ма̄гыс касыл о̄вылтахтас. Ань ты касылыт 14 та̄л яныт а̄гит-пыгыт та̄нки ва̄рнэ рӯпатаныл тув миӈкве о̄с вēрмияныл. Заявка-нэ̄пакыт ма̄нь таквс э̄тпос хо̄тхуйплов щислатэ мус кēтуӈкве ро̄ви.
Сӯкыр э̄тпос лов хо̄­талт пуссын аквъёт хӯ­румхуйплов тэ̄ла щи­рыл касылыт щё̄пи­та­вēсыт. Ты наука ос прос­ве­щение, ня̄врамыт ос ма̄ньлат хо̄тпат та̄нки ва̄рум проектаныл, о̄л­нэ-хӯлнэ ва̄рмалит, са̄в ня̄врамыӈ щēмьят ӯргалан тэ̄ла, пусмалтан ва̄рмаль, каснэ тэ̄ла, мирн нё̄тнэ рӯпата, ща̄нь ла̄тӈыл потыртан са̄всыр ма̄хум юртыӈыщ о̄лнэ ва̄рмаль, общественный рӯпата ва̄рнэ ма̄хум, ма̄-вит ӯргалан тэ̄ла, мирн нё̄тнэ ва̄рмаль, матыр йильпи проект э̄лаль тотнэ тэ̄ла ос сосса мирн нё̄тнэ ва̄рмаль.
Ты касылыт палт туп акв заявка-нэ̄пак кē­туӈкве э̄ри. Общест­вен­ный ос внешний связь департамент кӯщай нэ̄ Елена Шумакова ла̄вме щирыл, Югра ма̄вт тамле касыл о̄выл щёс ва̄рвес. Ты хосыт мирн нё̄тмил ва̄рнэ са̄внув хо̄тпа ēмты. Студентыт, школат ханищтахтын ня̄врамыт ос мо̄т хо̄тпат сакати та̄нки номтаныл э̄лаль тотыяныл. 
Грант-олн минэ ма̄т рӯпитан хум Яков Са­мохвалов ла̄выс: «Ты рӯпатат пуссын округувт о̄лнэ ма̄хумн ищхӣпыӈ ут хосыт сунсуӈкве па­тавет. Щар ёмас проект мирыӈыщ тах пēрияве. 
Экспертный совет кӯ­щай нэ̄ Ольга Сидо­рова потре щирыл, ань ма̄хум номтыт о̄щнэ тэ̄ланыл э̄лаль тотуӈкве вēрмияныл. Ты каснэ ва̄рмальт щар са̄внув 250 со̄тыра са̄вит солко̄ви ойтаве тах. Заявка-нэ̄­паканы̄н ищхӣпыӈ ут хосыт грантгубернато­ра.рф  палт кēтэ̄н.
Николай 
МЕРОВ
