
Яныг ӯсувт «То̄рум Маа» нампа музейт ищхӣпыӈ ут хосыт акв йильпи проект урыл потыртасыт, тав «Стойбище нупыл миннэ лё̄ӈх» ла̄ваве.  
Кӯщаиг о̄лнэ нэ̄ Людмила Алфёрова таи ла̄выс, 2020 та̄лт та̄н сыресыр ном­таныл ёмас тэ̄лаг ва̄рсаныл, ос ма̄хум ёт мо̄т щирыл акван-хо̄нт­хатыгла̄лсыт. Тох йильпи щирыл ва̄рум рӯпатанылт са̄в пӯмыщ накыт ва̄руӈ­кве а̄лымасыт. 
Та щирыл та̄н ищхӣпыӈ интерактивный карта щё̄питасыт, акватэ̄т венгр учёный Антали Регули о̄вылтыт потыртэ̄гыт ос хуриянэ суссылтэ̄гыт, мо̄­танэ̄т мирыт ханищтам советский учёный Вале­рий Чернецов урыл о̄лы. Ань ты учёныиг ва̄рум рӯпатанэ̄н кастыл ма̄ янытыл о̄лнэ мирыт ма̄н сосса ма̄хум пēс о̄лупсав о̄вылтыт пуссын матыр-а̄ти ва̄гыт.
Тувыл «Обские угры «Фоторетроспектива» проектаныл о̄с сака сэ̄ръ­ёрыг ос ёмщакв щё̄пита­саныл. 
Ань музейт рӯпитан хо̄тпат та̄л палыт о̄с акв «Стойбище нупыл миннэ лё̄ӈх» нампа нэ̄пак ва̄р­сыт. Таве мультик суснэ щирыл щё̄пита­са­ныл. «Ты йильпииг ва̄рум тэ̄лав ам сымт о̄ньщи­лум, тыи ма̄ньлат а̄гитн-пы­гытн ва̄рим рӯпата. Тувыл та̄н «Югра лылыēп» обще­ственный органи­зациян нё̄твēсыт ос культура де­партамент па̄лыл олныл та̄стувēсыт», - тох Люд­мила Алфёрова пӯма­щипа ла̄тыӈ ла̄вме порат потыртас.  
 
Акван-нё̄тхатым ва̄рнэ рӯпатаныл
Тувыл культура депар­таментыт кӯщай хум Артур Латыпов потыртас: «Ты проект ва̄рим ма̄н хӯрум кол акван-нё̄тхатым рӯпи­тасӯв, тыи обществен­ный ор­гани­зация, музей ос ма̄н департаментув. Пот­рыт а̄ти нас туп ло­винь­таӈкве ро̄вēгыт, тот ӯйри­щит ка̄са­лаӈкве ро̄ви, пӯмыщ мо̄йтыл мо̄й­тавēн. Ань таса̄вит ищхӣпыӈ утыт ква̄л­тапап­тувēсыт, та̄н хосытыл са̄в матыр пӯмыщ щё̄питаӈкве ро̄ви. Ма̄н та̄н хосытанылт, сакати, ня̄врамыт нэ̄пак ловиньтаӈкве пӯмща­лыянӯв. Ма̄навн номтыӈ а̄гит-пыгыт ма̄ньта̄гыл янмалтаӈкве э̄ри. Та̄н пēс йис накыт ва̄нэ̄г ос э̄руптым вос о̄ньщияныл. Та̄наныл мӯсхалыг ӯр­галаӈкве патыяныл ке, э̄лаль о̄с номтыӈ, мӯтраӈ хо̄тпаг о̄луӈкве патэ̄гыт». 
Музейт рӯпитан хо̄тпат матыр-а̄ти пēс накыт та̄ра-паттын щирыл ос суссылтап щё̄питан ко­ныпал та̄н аквтох са̄в­сыр ханищтапыт ва̄рыг­лэ̄гыт. Кос выгув, сыре­сыр ма̄щ­тырлан ха­нищ­тапыт ос ня̄врам ма̄гыс этношко­лат ва̄ра­вет. 

Хумус ищхӣпыӈ утыт кисхатэ̄гыт
Интерактивный нэ̄пак та̄ратан рӯпатаныл о̄выл­тыт Анатолий Брусницин ос Елизавета Тасьманова потыртасы̄г. 
– Ань ты нэ̄пак ка̄тын винэ̄н порат, мо̄йтыт хансым ӯит аквтупмат лылыӈыг ēмтэ̄гыт, та̄н ха̄йтыгтэ̄гыт, потыртэ̄гыт! Ты нэ̄пак «Сказки То̄рум Маа» щēпт о̄щнэ теле­фонт приложение хосы­тыл рӯпиты. Пуссын тув  хан­сым мо̄йт накыт музейт карс ур ма̄тэ̄т ēмталэ̄гыт. 
На̄н ань тув хансым мо̄йтыт мультик хольт сунсуӈкве таӈхияны̄н ке, на̄нан э̄ри: щēпт о̄щнэ телефонытн «AppStore» манос «GooglePlay» при­ложение-ло̄псы̄г тув та̄­ратаӈкве. 
Тувыл ты приложение та̄ратан юи-па̄лт маныр инструкция щирыл ва̄руӈ­кве э̄ри – таи пуссын ва̄рēн. Телефон камератэ рӯпитаӈкве о̄вылтахтынэ порат таве нэ̄пак ляльт тактэлы̄н. То̄нт ань нэ̄пак ло̄псын по̄слым ӯйхул акв­туп лылыӈыг ēмтапи. 
На̄н аквтох матхурип хури по̄слуӈкве вēрмегы̄н, ту­выл музей пормасыт нупыл камера такталым ос матыр потрыт хӯнтлуӈ­кве ро̄ви.
Тох та, сунсэ̄н тах!
Тамара МЕРОВА 
