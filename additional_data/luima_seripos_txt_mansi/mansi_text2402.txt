

	А̄с-угорский институт са̄в та̄л Ханты-Мансийск ӯст рӯпиты. Тот учёный хо̄тпат  ма̄ньщи, ханты ос ё̄рн  ма̄хум пēс йис ва̄рмаляныл ос ла̄тӈаныл  ханищтыяныл ос нэ̄пакн хансыяныл. Мо̄тыт та̄л институт 25 та̄лэ тах то̄влы. Ань кӯщаиг тот Виктория Ивановна Сподина о̄лы. Ты э̄тпост ля̄ххал тотнэ хо̄тпат ты институтн ёхталасыт ос учёный ма̄хум ва̄рум рӯпатаныл урыл пӯмщалахтасыт.

	Кӯщай нэ̄ рӯпатаныл урыл ла̄выс: «Учёный хо̄тпат яныг ос э̄рнэ рӯпата институтт ва̄рēгыт, та̄н соссаӈ ма̄хум пēс йис ва̄рмаляныл, ла̄тӈаныл нэ̄пакн хансыяныл. Ань тыт 65 э̄лумхо̄лас рӯпиты. Та̄н халанылт 17 хо̄тпа Белоярский, Нижневартовский, Сургутский ос Ха̄льӯс районытт о̄лнэ филиалыт рӯпитэ̄гыт. Кит хо̄тпаг 

	ос ма̄нь па̄вылквет са̄всыр пēс потрыт, мо̄йтыт нэ̄пакн хансэ̄г. Акв нэ̄ Ха̄льӯс район Хӯлюмсунт па̄вылт о̄лы – ты Анна Алгадьева, мо̄т нэ̄ ос Белоярский район Нумто па̄вылт о̄лы». 

	Ты институт ханищтап щирыл рӯпитан департаментныл олныл та̄ставе. Та̄н ня̄врамыт ма̄гсыл ма̄ньщи, ханты ос ё̄рн ла̄тӈыт ханищтан нэ̄пакыт хансэ̄гыт. Та̄ратым нэ̄пакыт округ янытыл о̄лнэ школатн кēтыяныл. Ты та̄л та̄н 1-11 классытт ханищтахтан ня̄врамыт ма̄гсыл ма̄ньщи литература нэ̄пакыт хассыт. 

	Учёный хо̄тпат ва̄тихал округ янытыл яласэ̄гыт, соссаӈ ма̄хум ёт хо̄нтхатыглэ̄гыт.  Ща̄нь ла̄тыӈ та̄н ва̄гыт ман а̄ти, та урыл китыглыяныл. Кӯщай нэ̄ ла̄выс, ань ща̄нь ла̄тыӈ ва̄нэ соссаӈ ма̄хум Советский ос Октябрьский районыгт сака мощща. Сургутский районт пēс йис ма̄нылт о̄лнэ ханты щēмьят пуссын ща̄нь ла̄тӈыл потыртэ̄гыт. Соссаӈ ма̄хум та̄нки ла̄тӈаныл ханищтаӈкве ка̄сащēгыт ман а̄ти, та урыл о̄с китыглавет. Ма̄хум халт 70% са̄вит хо̄тпа ма̄ньщи манос ханты ла̄тыӈ ва̄ӈкве таӈхēгыт, 

	та̄нки пуссын ты мирыг нупыл ловиньтахтэ̄гыт. 

	Учёный ма̄хум са̄в 

	пēс потыр, мо̄йт ва̄нэ хо̄тпат акв нэ̄пакн хансыяныл, рущ ла̄тӈыл ты ва̄рмаль «картотекаг» ла̄ваве. 

	Ань институтт рӯпитан хо̄тпат манхурип рӯпата ва̄рēгыт ос манырсыр нэ̄пакыт та̄ратэ̄гыт, пуссын интернетт ловиньтаӈкве ро̄ви. Ты ищхӣпыӈ 

	утыт та̄н рӯпаныл урыл пуссын хансым о̄лы. 

	 

	Людмила 

	Тасманова
