
Октябрьский район Приобъе па̄вылт «Лангки» сосса ма̄хум община рӯпиты. Та̄н хӯл алыщлэ̄гыт ос во̄раēгыт. Кӯщаиг тот Андрей Иванович Маремьянин о̄лы. Пувум хӯланыл та̄н тыналаӈкве то̄ванакт Ханты-Мансийск ӯсн ёхталэ̄гыт. Тыт о̄лме порат хум такви ва̄рнэ рӯпататэ урыл а̄нумн потыртас.
Ань мохсаӈ, ӯсхул, ка̄рай хӯл э̄лаль са̄вмал­тан ма̄гыс алыщ­лаӈкве ат та̄ртаве. Ма̄хум са̄выӈ­па̄лэ сорх пувēгыт. Акв та̄л сыс кит тонна са̄вит хӯл пувнэ ма̄гыс квота-нэ̄пакыл мивет. Ты коныпал та̄н сорт, сыг, ка̄сэв, щапак ос мо̄т хӯл алыщлэ̄гыт. 
Пувум хӯланыл При­объе па̄вылн тотыяныл, тот тэ̄нут ва̄рнэ кол о̄нь­щēгыт. Та колт хӯланыл солвалтыяныл, посымыл восытаптыяныл, па̄нка кӣвырн пиныяныл ос то̄ваныл по̄льтыяныл. Та̄н Югорск, Советский, Нягань ӯсытт о̄лнэ ла̄п­кат ёт договор-нэ̄пак хассыт. Щё̄питам хӯла­ныл тыналаӈкве тув то­ты­яныл. Ма̄хум ты атыӈ хӯлкве акваг ёвтэ̄­гыт. Ты коныпал хӯл ма̄нь ня̄в­рамыт колытн ос шко­латн та̄стэ̄гыт. 
Андрей Иванович - ханты хум, тав рӯтанэ Халапанты па̄вылт о̄л­сыт. Тыима̄гыс тав та ма̄т хӯл алыщлан об­щина ты ва̄рыс. Ты ма̄нь па̄выл Перегрёбный ос Шеркалы па̄влыг халт о̄лы, тот ты алыщлым яласэ̄гыт. Туи порат, хунь я̄ витэ то̄суӈкве паты, та̄н ма̄нь я̄тныл кональ миннэ сорх пувēгыт. Ос са̄выӈпа̄лэ хӯланыл А̄с я̄т алыщлэ̄гыт. Ань ты накт общинат нёлолов хо̄тпа рӯпиты. 
Та̄н ань во̄раяӈкве о̄вылтахтасыт. Во̄р ма̄ та̄нки нупыланыл ха­сылтасыт, во̄рколыт ӯнт­тысыт. Тот нёхыс пувēгыт ос а̄пщикве ка̄тын-пат­талэ̄гыт. Юи-о̄выл та̄лы­тыт во̄ранувт са̄в во̄рто̄л­нут ё̄мтыгтаӈкве патыс. Ос тав ля̄льтэ яласан во̄­раян хум мощща хультыс. Са̄выӈпа̄лэ во̄раян хо̄тпат тавēн нов­хатуӈ­кве пи­лэ̄гыт. 

Ма̄колыӈо̄йка сахитэ тынтлуӈкве Омск ӯсн кēтыглыяныл. Тот ма̄щ­тыр хо̄тпат э̄рнэ щирыл ка̄мнямтыяныл. Пēс рущ ма̄хум ма̄колыӈо̄йка са­хитэ хот-сакум ня̄нь ко­ласыл тытылтым тынт­ла̄лсаныл ос норыт онтсыл тагата̄лсаныл. Тыщир сака ёмас, сахи ат лэ̄гпыс, ат пасыс ос ма̄порсуитн ат хӯра­та̄лвес. Ань тох нэ̄м­хотьют ат ва̄ри.
Община онтолов­хуйплов та̄л рӯ­пи­ты. Хӯл тэ̄нутыг ва̄рнэ ма̄гыс государство па̄лыл суб­сидия-олныл мощ нё̄та­вет. Община кӯщай хум ла̄вме щирыл, ань рӯпи­таӈкве та̄рвитыӈ­ну­вег патыс. Ка̄сыӈ порат матыр ма̄гыс олн ойтуӈ­кве э̄ри. Та̄ра ат ке ойт­хатэ̄гыт, са̄в олн а̄рнтаг атхатуӈкве вēрми. Ты хо­сыт та̄нки рӯпата ва̄рнэ то̄ва хо̄тпат рӯпатаныл ёл-по̄илттыяныл ос лап-пантхатэ̄гыт. Ань грант-олн нё̄тмил о̄лы. Хум нэ̄паканэ тув миӈкве а̄рталахтыгла̄лы тах, э̄рыӈ, матса̄вит олныл нё̄таве. 
Андрей Иванович о̄патэ хӯл алыщлан ос во̄раян хумыг о̄лыс. Такви йис ма̄тэ̄т во̄раим яласас ос хӯл алыщлас. Пыг ма̄ньлатыг о̄лмēт о̄патэ урыл потрыт кин­сым архив-колн ялыс. Тот нэ̄пакыт тамле потыр хо̄нтыс, насати, Советский власть ёхтум порат, тав кулакыг ла̄в­вес. О̄лнэ колэ, пувлын­колэ, толганэ, хӯл­панэ, ха̄панэ ос мо̄т пор­ма­санэ пуссын хот-вуйвē­сыт. 
Тувыл пыг мощ о̄лыс ос о̄патэ ва̄рум рӯпа­татэ э̄лаль тотуӈкве но­мылматас. Ты ва̄рмаль щирыл тав хӯл алыщ­лаӈкве ос во̄раяӈ­кве та о̄вылтахтас. Ла̄щал-ла̄щал толгыт, хӯлпыт ос мо̄т са̄всыр пормасыт ёвтыс. 
Хум ань хӯрум ня̄врам о̄ньщи. Яныг пыгēн ты ва̄рмаль о̄с сака мӯсты. Ётыл ты ва̄рнэ рӯпататэ тав э̄лаль тотуӈкве тах патытэ. 
