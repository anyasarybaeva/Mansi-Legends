
Ты э̄тпос 15 хо̄талэ̄т Зоя Ивановна Албина, такви о̄парищ наме – Тихонова,  намхо̄талэ о̄лыс, тав 60 та̄лэ то̄влыс. Тав ань ты хо̄тал мус Саранпа̄выл школат рӯпиты.
Щēмьяныл урыл
Зоя Ивановна яныг колта̄гылт самын патыс, тав щар яныг ня̄врамыг о̄лы. Та̄н хумус о̄лсыт, тав ты урыл тох потыртас:
— Ам Люлюкары па̄вылт (пēс порат «Ялъюс» тох ла̄ввес) 1959 та̄лт самын патсум. Ты ма̄нь па̄выл Ягрим ляпат о̄лыс, хо̄т вēрыстат ӯнлыс. То̄нт Сакв ма̄хум пуссын тув хӯл алыщлаӈкв тēтыглавēсыт. А̄тям о̄с тув рӯпитаӈкве тēтвес. Тав наме Иван Платонович Тихонов о̄лыс, Я̄сунт па̄выл хум. Тот хо̄т ты омав ёт акван-хо̄нтхатсы̄г. 
Омав, Елизавета Васильевна Саратина, Люлюкары па̄выл нэ̄ о̄лыс. А̄тям тот хӯл пирмайтан хумыг рӯпитас, омав охсарыт тыттысанэ. Акван та минасы̄г, ам тот 1959 та̄лт самын патсум. Тувыл Валентина э̄щум тот самын патыс.
Та юи-па̄лт ущ омагум-а̄тягум Я̄сунт па̄вылн ва̄нтлысы̄г. Мо̄т āпщирищанум, йигрищанум пуссын Я̄сунтыт самын патсыт. 
А̄тяв тот хӯл алыщлым рӯпитас. Омав ма̄н ётанув юн о̄лыс. Ла̄щлакв хотмус о̄лсӯв, Я̄сунтыт пуссын яныгмасӯв. А̄тяв Тихонов рӯтанэ пуссын Я̄сунт па̄выл ма̄хум. Саранпа̄вылт ос омав ляпа рӯтэ о̄лыс, Матвей  Сангилев. 
Ам ма̄ниг о̄лсум, номилум, ма̄н Люлюкар па̄вылн анēквав палт ялсӯв, то̄нт тав тактēт тот о̄лыс, ащо̄йкав а̄тимыг ēмтыс. Титахтем щёс ялсӯв, тувыл тав хотталь щалтыс, воссыг ат ялантасӯв. 

Я̄сунтыт ханищтахтасум
Ам нёлолов та̄лум то̄влыс, туп то̄нт омагум-а̄тягум а̄нум школан мистэ̄н. Ам «нулевой» классын ӯнттувēсум. Ма̄нав Александра Яковлевна Гоголева ханищтаӈкв патсанэ. Тав э̄ще Елена Яковлевна Хатанева  о̄с  тот  рӯпитас.
Ма̄н сака мощща Я̄сунтыт ханищтахтасӯв, хӯрум ман нила э̄тпос. Тувыл школав лап-патвес. Ма̄н, ня̄врамыт, пуссын Сӯкыръя школа-интернатн тотвесӯв. Ос тот сака са̄в ня̄врам о̄лыс. Ма̄н Сортыӈъя па̄выл школа-интернатт э̄лаль та тēтвесӯв. Тот о̄с мощ ханищтахтасӯв. Саранпа̄вылт интернат-кол ӯнттын ма̄ныл а̄стлыма юи-па̄лт ма̄н пуссын ювле па̄влувн та тотвесӯв. Тох ты та порат ма̄н ханищтавесӯв.
Рӯпитаӈкв та̄ра патсум
Школа ам Саранпа̄вылт а̄стлыслум. Нёлолов класс юи-па̄лт омагумн-а̄тягумн нё̄тнэ ма̄гыс ам рӯпитаӈкв минасум. Пӯльница тапалт о̄лум интернат кӯщаиг то̄нт Михаил Александрович Прохоров о̄лыс, тув рӯпитаӈкв  та  патхатасум. 
Аквта порат тот Ло̄пмус хум Иван Константинович Албин рӯпитаӈкв патыс, мēн тот ва̄йхатасмēн, акван-минасмēн. 1981 та̄лт Андрей пыгмēн самын патыс, 1988 та̄лт - Настя а̄гимēн. О̄йкам а̄тимыг ēмтме па̄сыл титхуйплов та̄лыг ты ēмтыс, тав та̄рвитыӈ а̄гм о̄ньщис. Тав ляпа рӯтанэ ань Саранпа̄вылт, Ло̄мпуст,  Ха̄льӯст  о̄лэ̄гыт. 
Ам ос рӯпитаӈкв о̄вылтахтамум па̄сныл мощēрт налыман та̄лыг ты ēмты, школат, интернатт рӯпитасум. Ня̄врамагум яныгмасы̄г, ань намхо̄талум юи-па̄лт пенсиян минэ̄гум,  рӯпитаӈкв  то̄влы.
Ня̄врамагум урыл
Андрей пыгум Югорский университетт  ханищтахтас, а̄стламе юи-па̄лт Саранпа̄вылн рӯпитаӈкв ёхталас. Тувыл Ха̄льӯсн минас, тот Ирина Поята а̄квēн нё̄твес, тав колэ̄т о̄лыс. Тот акв а̄ги нэ̄г тотыстэ, ань тит ня̄врам о̄ньщēг. О̄лнэ колэ̄н ма̄нь, акв колнакыӈ колт о̄лэ̄г. Та̄н палтаныл комиссия ма̄хум юв ёхталасыт, уральтахтасыт, та̄н хумус о̄лэ̄гыт. Э̄рыӈ, мо̄т колыл тах мивет.
Настя а̄гим о̄йкатэ наме Юрий Ларионов, тэ̄н о̄с тит ня̄врам о̄ньщēг. Яныг а̄гитэ̄н Яна, тав ма̄ньщи йӣквыт йӣквуӈкв ха̄сы. Снежана иӈ ма̄нь. Матыр рӯпата ва̄руӈкв те э̄ри, тэ̄н а̄нумн нё̄тэ̄г. 
Мо̄лты туи тэ̄н картёпка а̄нумн ӯнттысы̄г.
А̄пщим па̄влувт о̄лы
Щēмьявт ма̄н онтолов ня̄врам яныгмасӯв — ам, Валя, Вера, Тимофей, Катя, Маша, Гена, Митрофан ос Ольга. Омав та̄рвитыӈ а̄гме паттат молях а̄тимыг ēмтыс, атпан та̄лэ аты то̄влыс. А̄тяв о̄с мощ о̄лыс, тувыл ла̄глаге матыр а̄гмыл ēмтсы̄г, ё̄мыг-таӈкв ат вēрмыс, о̄с хоса  ат  о̄лыс.
Ань Я̄сунтыт Тимофей Лена э̄кватэ̄нтыл о̄лэ̄г. Валяв колта̄глэ ёт Саранпа̄вылт о̄лы, о̄йкатэ Коля Саратин, тэ̄н акв а̄ги о̄ньщēг. Верав о̄с тыт о̄лы, хӯрум ня̄врам о̄ньщи. Акв а̄гитэ ань хум ва̄рыс, о̄йкатэ Андрей Немдазин, Я̄сунт па̄выл хум, тэ̄н ань тот ты  о̄лэ̄г. 
Катяв Кульпаст о̄лы, о̄йкатэ Алексей Лелятов, тэ̄н тит а̄ги ос акв пыг о̄ньщēг. Машав Ня̄хщамво̄ль па̄вылт о̄лы, о̄йкатэ Илья Номин, тэ̄н тит а̄ги о̄ньщēг. Ольга э̄щув хо̄т Сӯкыръят  о̄лы. 
Катя щēмьятэ ёт Саранпа̄вылн акваг ёхталы, тыт мощ мӯйлэ̄гыт. Тэ̄н о̄йкатэ̄нтыл юн ма̄ньщи ла̄тӈыл потыртэ̄г, ня̄враманэ̄н ла̄тыӈ о̄с вагыт. Ань апганэ потыртаӈкв ханищтыянэ. 
Э̄щанум ань пуссын апыг ня̄врам о̄ньщēгыт, ня̄враманыл пуссын янгыт. Ам амти о̄с нила апыг о̄ньщēгум. 
Тамле потыр я̄тил ма̄ньщи нэ̄кве Зоя Ивановна Албина ты потыртас. Ань на̄мхоталэ кастыл ма̄н таве ма̄ньщи газетав та̄ра янытлылӯв, са̄в ёмас ла̄тӈыл ла̄вилӯв – То̄рум ёт, О̄тыр ёт э̄лаль о̄лэн, пус ка̄т, пус ла̄гыл. На̄й-О̄тыранын вос ӯргалавен.
