
Та̄л котиль э̄тпос 24 хо̄талэ̄т Ханты-Мансийск ӯст «Югра» нампа ля̄ххал тотнэ колт Татьяна Дмитриевна Моховикова потыртас. 
Ты нэ̄ округув янытыл о̄лнэ савалап ня̄врамыт тармыл патнэ ва̄рмаль палт кӯщаиг рӯпиты. Ля̄ххал тотнэ хо̄тпатн тав китыглавес, ань ня̄врамыт матыр та̄рвит о̄ньщēгыт манос пуссын ёмащакв о̄лэ̄гыт, та̄рвит ва̄рмаль ēмталан порат та̄наныл та̄н хумус нё̄тыяныл. На̄н ань э̄лаль Татьяна Дмитриевна потре ловиньтэлы̄н:- Савалап ня̄врамыт манос ща̄нь-а̄щныл по̄хан вуим ня̄врамыт ма̄н палтув пищма ва̄тихал кēтыглэ̄гыт, та̄рвитыӈ тэ̄ланыл урыл потыртэ̄гыт. Ювле хультум та̄лт 527 пищма ёхталас. Ма̄н ка̄сыӈ пищма ёмащакв ловиньтылӯв, пищма кēтум ка̄сыӈ ня̄врам ёт хо̄нтыглахтэ̄в, потрамēв. Са̄выӈпа̄лэ та̄н кӯщаяныл урыл хансэ̄гыт, то̄ва ня̄врам ат нё̄таве, то̄ва ла̄пала̄лаве. Са̄в ня̄врам рӯт ма̄х-манылн лю̄камтавет, роттыг о̄луӈкве ат вēрмēгыт. То̄ва о̄лнэ кол ат о̄ньщи, то̄ва э̄рнэ нэ̄пак ка̄тын-паттуӈкве ат вēрми ос мо̄т са̄в тэ̄ланыл урыл пищманылт хансэ̄гыт. А̄гмыӈ-мосыӈ ня̄врам о̄щнэ хо̄тпат о̄с хансэ̄гыт. Ма̄н ка̄сыӈ щēмьян нё̄тэ̄в, ка̄сыӈ ня̄врам самыл сунсым о̄ньщилӯв. Ос сака та̄рвитыӈ тэ̄лат ēмтапан порат, поли-циян пищма кēтэ̄в, тувыл сутытахтэ̄в. 
То̄ванакт ос пищма Павел Алексеевич Астаховын хансыглэ̄в, тав Россия янытыл ня̄врам вуянтан организацият кӯщаиг о̄лы. Депутатанувн о̄с хансыглэ̄в, нё̄тавēв. Сака са̄в щēмьят  нуса тотым та̄рвиты-ӈыщ о̄лэ̄гыт, ня̄врамыт савалэ̄гыт. Ма̄н са̄в рӯпитэ̄в, по̄х хо̄тпатыл нё̄тмил кинсэ̄в, э̄рнэ нэ̄пакыт хансэ̄в. То̄ва щēмьятын иӈ нё̄туӈкве ро̄ви, иӈ а̄лымēв, ос то̄ват ма̄н воссыг нэ̄матарыл нё̄туӈкве ат вēрмиянӯв.
Ля̄ххал тотнэ нэ̄ С.В. Поливанова прививкат урыл китыглахтас. Тав ла̄внэ̄тэ щирыл, ань 14 та̄л яныт ма̄ньлат а̄гирищит пувласпи а̄г-мыл (рак шейки матки) ул вос ēмтэ̄гыт, прививкатыл ва̄руӈкве патавет. Ос таи лю̄ль, ты прививка ва̄рнэ юи-па̄лт, са̄в а̄гирищ та̄рвитыӈ а̄гмыл ēмтуӈкве вēрми. Япония ма̄т тамле ут ва̄рим юи-па̄лт, нёлолов а̄гирищ савалаӈкве патсыт, ё̄мыгтаӈкве ат вēрмēгыт. Тув мус та а̄гмыӈыг ēмтсыт. Наӈ хумус номсэ̄гын, тамле прививкат ва̄руӈкве э̄ри? 
Татьяна Дмитриевна тох ла̄выс:
- Ам хӯрум а̄ги янмалтэ̄гум, а̄гиянум тамле прививкатыл ва̄руӈкве ам ат ка̄сащēгум. Амти тамле утыл ат ва̄рыглавēсум, ам яныгмамум порат тамле ут матъёмас а̄тим о̄лыс. Ос ам хунь ла̄вēгум, тамле прививкат ат э̄ри ва̄руӈкве. Ка̄сыӈ ща̄нь-а̄щ такви номсы, ня̄врамēн прививка ва̄руӈкве ман а̄ти. 
Курский областьт май 135 ня̄врам ос 10 яныгхо̄тпа корь нампа а̄гмыл а̄гмыӈыг ēмтсыт. Хунь лēккарытын уральтаӈкве патвēсыт, насати нэ̄мхотьютаныл прививкатыл аты  ва̄рыглымат. Ты ёмас хунь, ма̄к э̄рнэ ка̄сыӈ прививка поратэ ёхты, ня̄врамытын атхунь та̄ра ва̄руӈкве э̄ри.
Акв хумн тав Ренат пыгрищ урыл китыглавес. Ювле хультум та̄лт пыгрищ ань оматэ̄ныл хот-вуйлыма, оматэ наркоманыг о̄лы, пыг-рищ юн савалас. Тувыл оматэ сутытахтас, пыгрище ювле майвес, ос та мат лю̄ль пище ат хӯлистэ. Ля̄ххал тотнэ хум Ренат пыгрищ ма̄гсыл сыме ща̄рги, китыглахты, тав ань хумус о̄лы? Ща̄не ёт о̄лы?
Татьяна Дмитриевна ла̄внэ̄тэ щирыл, ты ня̄врам та̄н ётыл о̄с хот-висаныл, тав ань ща̄не ёт ат о̄лы. Щащēквагēн-о̄пагēн вуйвес, пыгрищ мӯсхал щирыл о̄ньщаве, янмалтаве.        
Тувыл о̄лнэ кол урыл китыглавес. Савалап ня̄врамыт о̄лнэ кол пуссын о̄ньщēгыт ман а̄ти. Ты кӯщай нэ̄ ла̄внэ̄тэ щирыл, 2008 та̄л мус ты ва̄рмалюв та̄рвитыӈыг о̄лыс, то̄ва хо̄тпа о̄лнэ 
колыл миӈкве ат вēрмувес. Ань тай ма̄хманув ёмащакв рӯпитэ̄гыт, ня̄врамыт о̄лнэ колыл пуссын мивет, пуссын о̄ньщēгыт. Ка̄сыӈ хо̄тпа нё̄таве, уральтаве, ань колэ 
мори ул вос тыналытэ, 
ул вос уркуптаве, кол 
та̄л ул вос хульты. 
Ма̄н ма̄хумн акваг ла̄выглэ̄в, матыр хӯнтамлэгы̄н те, эрыӈ савалап ня̄врам колэ тыналаӈкве таӈхи манос колэ̄н по̄х ма̄хум ёхталэ̄гыт, тавēн торас ва̄рēгыт, ты урыл ма̄навн та̄ра ла̄вēн. Савалап ня̄врамн нё̄туӈкве э̄ри, тав ща̄нь-а̄щ ат о̄ньщи, воссыг хотьютэ̄н  нё̄таве.
 
Светлана 
Ромбандеева
 
