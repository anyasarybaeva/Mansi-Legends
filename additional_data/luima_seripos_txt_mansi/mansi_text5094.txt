
Са̄лы ӯрнэ ма̄хум Ханты-Мансийск ӯсн касуӈкве ёхталасыт. Тамле касыл тыт атыт щёс ты ва̄рыглавес. Кит хо̄тал сыс, ма̄ньполь э̄тпос 2-3 хо̄талыгт, хусахтем сосса нэ̄т ос хум хо̄тпат халанылт маттем та кассыт. Ты ва̄рмаляныл тох намая̄лвес: «V конкурс профессионального мастерства среди оленеводов на Кубок губернатора Ханты-Мансийского автономного округа – Югры».
Ма̄ньщи, ханты, ё̄рн ос саран ма̄-хум округ янытыл ат ма̄ныл о̄лсыт – Ха̄льӯс, Белоярский, Ханты-Мансийский, Сургутский ос Нижневартовский районытныл. «Мустанг» нампа лувыл яласаӈкве ханищтахтын кол по̄хат са̄лыл каснэ ма̄гыс я̄нас лё̄ӈх щё̄пита̄лвес. Та ляпат нёлолов ё̄рнкол тӯщталавес. 
О̄выл хо̄тал са̄лы ӯрнэ нэ̄т ос хум хо̄тпат нэ̄пакыт ёт рӯпитасыт. Тамле китыглахтын ла̄тӈытыл щё̄пита̄лвēсыт: са̄лыт хумус янмалтаӈкве, ӯргалаӈкве манос пус-малтаӈкве э̄ри, манарыл тыттуӈкве, та маныр. А̄лпыл па̄сныл хо̄талъя̄т мус нэ̄паканыл ёт капыртасыт, хаснэйӣвыл матыр тот щуртсыт. Тувыл та нэ̄паканыл, потраныл пуссын жюри-хо̄тпатын ловиньтавēсыт, уральтавēсыт, тэ̄ланыл ёмащакв ва̄ганыл ман а̄ти. Ка̄сыӈаныл оценкал тӯщтувес. Та юи-пал хо̄тал ос са̄лыл кассыт. 
А̄лпыл, хунь мир акван-атхатас, округ кӯщай, ты ва̄рмаль щё̄питам ма̄хум ос э̄лыл ёхталам хо̄тпат са̄лы ӯрнэ ма̄хум нупыл са̄в ёмас, сымыӈ ла̄тыӈ ла̄всыт. Наталья Комарова ёмас номтыл ё̄мыгтас, мӯй мир ёт пащалахтас, тох ла̄выс: «Я̄тил мӯй ма̄хум, тамле касыл ва̄рнэ ма̄н ёмас номтыл ёхтэ̄н. Са̄лы ӯрнэ ма̄хманув ёт потрамēн, та̄н халанылт ща̄гтым вос касэ̄гыт, пēлпыщ вос яласэ̄гыт, ёсаныл тармыл та̄кыщ вос лю̄лēгыт. Тыг ань ты ма̄ э̄руптан, сосса мир янытлан ма̄хум ёхтысыт».

Салехард ӯсныл Сергей Николаевич Харючи ёхталас, тав ма̄ янытыл о̄лнэ са̄лы ӯрнэ мир Ассоциацияныл палт пуӈктотнэ хо̄тпаг пēриявес. О̄йка тох потыртас: «На̄н ма̄н ёхтумум э̄лы-па̄лт ам Сахалин ма̄ ос Хабаровский край нупыл ялсум, тот са̄лы ӯрнэ мир ёт хо̄нтхатыгласум. Тувыл тыгле йиӈкве молямласум, матъёмас а̄нум во̄выслын. Ма̄н, ма̄ янытыл о̄лнэ са̄лы ӯрнэ мир Ассоциацият рӯпитан ма̄хум, са̄лы ӯрнэ тэ̄ла урыл са̄в номсэ̄в, та̄н о̄лнэ ма̄нанылн ялантэ̄в, уральтыянув, хумус о̄лэ̄гыт, рӯпитэ̄гыт. Китыглахтэ̄в, э̄рыӈ матыр та̄рвит о̄ньщēгыт. Тувыл э̄рнэ нэ̄пакыт щё̄питэ̄в. Ань ма̄к таи та̄рапаттысув, кос Россиявт, кос мо̄т хо̄н ма̄т – хо̄т са̄лы о̄лы, тот ма̄хум рӯпитэ̄гыт, мӯсхал щирыл о̄лэ̄гыт, та̄нти ла̄тӈыл потыртэ̄гыт. Югра ма̄т тох и о̄лы. Тувыл ос таи ёмас, са̄лы ӯрнэ ма̄хум ня̄враманыл мори ат хӯлияныл, ӯльнаг ат ха̄йтэ̄гыт, яныгхо̄тпаныл по̄хан ат ӯрияныл, нэ̄мхуньт ат оссувлыяныл, янытлыяныл, нё̄тыяныл. Ты ма̄гыс номтанув ёмасыт. Са̄лы ӯрнэ ма̄хум хурип хо̄тпа Россия ма̄в янытыл са̄в о̄лы, таима̄гыс ань о̄лупсав ёмас, халанувт юртыӈыщ о̄лэ̄в».
Норвегияныл саамка нэ̄ ёхталас, наме Ингер Анита Смук. Тав ма̄ янытыл о̄лнэ са̄лы ӯрнэ мир Ассоциация кӯщай ва̄ӈын нэ̄г о̄лы. Атхатам мир ёт пащалахтас, ща̄нь ла̄тӈыл э̄рыг э̄ргыс.
Я-ты, ань сосса ма̄хманув касуӈкве та о̄вылтахтасыт. О̄влэ̄т хум хо̄тпат са̄лыӈ суныл яласасыт. Ниласа̄т метра са̄виттем минуӈкве э̄рыс, яласан лё̄ӈханыл сака та̄рвитыӈ о̄лыс. Хум ань наме туп ля̄галаве, са̄лыянэ та нёвумтэ̄гыт. То̄ва сунэ̄ныл ёлрагаты, са̄лыянэ̄н тох та нуигтаве. Хотьют пēлпыщ мины, та̄кыщ пувхаты, финиш мус молях та ёхтыгпи. Ты та̄к-сар ма̄хманув ляльт сунсуӈкве сака пӯмыщ о̄лыс. Тувыл хум хо̄т-пат товтыл масхатасыт, са̄лыянылн лю̄лим тотвēсыт. Ты юи-па̄лт 
о̄с товтыл масхатасыт, нас ха̄йтсыт. Нэ̄т о̄влэ̄т сунанылн на̄йив та̄лттым кассыт, ётыл са̄лыӈ суныл яласасыт.

Хум хо̄тпат халт Сургутский районныл ёхталам ханты хум Виталий Русскин но̄х-патыс. Нэ̄т халт ос Лидия Покачева о̄выл мēста вис, тав мо̄лты та̄л но̄х-патыс. Мощ ётылнуве та̄рапатыс, Виталий ос Лидия насати яга̄гииг-ягпыгыг. Тэ̄н а̄тятэ̄н Алексей Антонович Русскин 
тот о̄с о̄лыс. 
Виталий а̄тятэ сценан но̄х-во̄выстэ, тох ла̄выс: «Мēн са̄лыянмēн а̄тямēн щё̄питавēсыт, тав ма̄навн, ня̄враманэ̄н, акваг нё̄ты. Ань а̄тяв тав но̄х-патыс, ты мӯйлупса ам тавēн мыглум. Ам а̄ги о̄ньщēгум, наме Ася, мощēртн та̄лэ то̄влы, ты победам китыт охсатэ ос тавēн ла̄вилум. Ты касыл щё̄питам хо̄тпатын, округ кӯщаитын ос мӯй мирн пӯмащипа ла̄тыӈ ла̄вēгум». 
Но̄х-патум хум ос нэ̄ «Кубок губернатора Югры» нампа со̄рни а̄ныса̄ныл майвесы̄г, тувыл тэ̄н сас тӯйт тармыл яласан йильпи «Бураныл» мӯйлуптавесы̄г.

Касум ма̄хум халт ма̄ньщи колта̄гыл о̄лыс, Татьяна ос Алексей Тихоновыг. Тэ̄н Ха̄льӯс район Саранпа̄вылныл ёхталасыг. 1991 та̄л па̄сныл са̄лы ӯрим яласэ̄г, колта̄глыл ё̄рнколт о̄лэ̄г, нила ня̄врам янмалтэ̄г. Яныг пыгēн Сергей школа а̄стлас, Лена а̄гитэ̄н онтолов классыт ханищтахты, Кирилл ма̄нь пыгēн нила та̄лэ то̄влыс, Василиса питипатта а̄гитэ̄н кит та̄лэ. Алексей а̄тятэ Василий Николаевич, оматэ Елена Ильинична о̄с са̄в та̄л са̄лы ӯрим о̄лсыг. Татьяна омаге-а̄тяге Сӯкыръят о̄лэ̄г.

Ха̄льӯс район Саранпа̄вылт о̄лнэ са̄лы ӯрнэ совхоз кӯщай Анатолий Прокопьевич Валей ёхталас. Хум совхоз тэ̄ланыл урыл мощ потыртас, ла̄ви, тот нила пирка̄та рӯпиты, хӯрумхуйплов со̄тыра арыгкем са̄лы о̄ньщēгыт. Тав потре ма̄н тах акв хотты газетат хансылӯв.
Ма̄хум са̄в номинация щирыл янытлавēсыт. Жюри-хо̄тпатын ё̄рнколыт о̄с уральтавēсыт. «Лучшая национальная кухня» тэ̄ла палт ма̄ньщи нэ̄ Тамара Ивановна Вынгилева но̄х-патыс, «Мотобуксировочная коляска» утыл мӯйлуптавес. «Лучшее национальное жилище» тэ̄ла палт ос китыт местал майвес, «Бензопила» на̄йив сартнутыл майвес. Касум ма̄хум пуссын янытлан дипломытыл, то̄ват олныл майвēсыт. 

Округ кӯщай ва̄ӈын хум Алексей Забозлаев, «Спасение Югры» ассоциация пуӈктотнэ нэ̄ Людмила Алфёрова ос округ янытыл о̄лнэ мирн нё̄тнэ нэ̄ Наталья Стребкова касум хо̄тпатын са̄в ёмас, сымыӈ ла̄тыӈ ла̄всыт. Та̄ксар ма̄хум, ка̄ркам ма̄хум маттем та янытлавēсыт.

