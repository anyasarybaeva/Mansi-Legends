
Лов та̄л сыс ма̄н округувт са̄в ня̄врам о̄щнэ щēмьят акваг са̄вмēгыт. Ты ёмас ля̄ххал Тереза Пономарёва, мирн нё̄тнэ департамент кӯщай нэ̄, ла̄выс. 
Та хо̄талэ̄т тав округ янытыл о̄лнэ ма̄хум ёт ищхӣпыӈ ут хосыт по­тыртас. Та порат ка̄сыӈ э̄лумхо̄лас са̄всыр нё̄т­милыт урыл ты кӯщай нэ̄ китыглаӈкве вēрмыс. Ма̄хум «Югорский семей­ный капитал», са̄всыр пособие-олныт ос са̄в мо̄т нё̄тмилыт урыл пӯмщалах­тасыт. 
Акв хо̄тпа китыглах­тас, ма̄н округувт щēмьят яныг ня̄враманыл 18 та̄лэ то̄в­лын мус са̄всыр щирыл нё̄тавет. Москва ӯст щēмьят ня̄враманыл 16 та̄лэ хунь то̄влы, та̄н пособия-олныл ойтуӈкве та̄ра та по̄йтавет. 
Кӯщай нэ̄ ла̄выс: 
– Ма̄н округувт яныг щēмьят ма̄гсыл ма̄нки са̄кконанув рӯпитэ̄гыт, тыима̄гсыл та̄н тох нё̄тавет. Тыт са̄в ня̄в­рам янмалтан щēмьят сака янытлавет. 
Лов та̄л ювле хультум порат тыт 11 со̄тыра тамле щēмьят о̄лсыт, ань 34 со̄тыра нэ̄т-хумит хӯ­рум ос тыил са̄в­нув ня̄врамыт о̄ньщēгыт. Та̄н пуссын акваг нё̄тавет, пособие-олныл та̄ставет. 
Ты щēмьят пуссын на̄й­пос, вит ма̄гыс ойтум олна­ныл 50% са̄вит ювле ойта­вет. Садикын ялан­тан а̄гирищит, пыгрищит авто­бусыл яласан ма̄гсыл акв э̄тпост 597 солко̄вил ос школат ханищтахтын ня̄врамыт 1 300 солко̄вил та̄ставет. Ня̄врам 18 та̄лэ хунь то̄влы ос э̄лаль ха­нищтахтуӈкве ке мины, тав ты олныл 24 та̄лэ то̄влын мус миве. 
Акв хум «Югорский семейный капитал» олныт урыл пӯмщалахтас. Тав ат ня̄врам о̄ньщи, тав таквинатэ̄н Россия граж­данство нэ̄пак ва̄рыс, нэ̄тэ ос «вид на житель­ство» нэ̄пакыл май­вес. Тав китыглахтас, тэ̄н ня̄враманэ̄н ты олныл мивет ман а̄ти. 
Тереза Анатольевна ювле ла̄выс, ты нё̄тми­лыл туп ма̄н округувт о̄лнэ щēмьят хӯрмит манос нилыт са­мын па­тум ня̄враманыл ма̄гсыл ойтавет. Тав нэ̄тэ Россия гражданство ат о̄ньщи, та̄н ты олныл ат мивет. Ты нё̄тмилыл хум хо̄тпа то̄нт ойтуӈкве вēрмаве, хунь тав таккēт ня̄врама­нэ янмалтыянэ, нэ̄тэ ке а̄тимыг ēмтыс. 
Мо̄т ма̄хум ос «Ветеран труда ХМАО-Югры» нампа нам хумус миве, та урыл китыг­лахтасыт. 
Кӯщай нэ̄ ла̄выс, ты нам туп ма̄н округувт о̄лнэ ма̄хум мивет. Хум хо̄тпан 25 та̄л ос нэ̄т 20 та̄л сыс рӯпитаӈкве э̄ри ос ма̄гылн та­га­тан са̄в по̄с, янытлан нэ̄­пакыт вос о̄ньщи. Ма̄хум та̄нки нэ̄паканыл МФЦ-колн манос пособие-олныт ойтнэ колн э̄лаль кēтуӈкве ань вēрмēгыт. 
Та хо̄талт ма̄хум са̄в мо̄т ва̄рмалит урыл кӯщай нэ̄ китыгласаныл, Тереза Пономарёва та̄н ётаныл акв щё̄скем потыртас. Ищхӣпыӈ ут хосыт таве та̄ра акв со̄тыра хӯрум­са̄т арыгкем э̄лумхо̄лас хӯнтлысыт ос суссыт. 
Людмила ТЕТКИНА
