
Во̄раян ос хӯл алыщлан ма̄хум Сургутский район Русскинские па̄вылн акванатхатыгласыт. Та̄н районанылт хӯрум со̄тыра арыгкем соссаӈ хо̄тпа пēс йис щирыл о̄лэ̄гыт. Ка̄сыӈ та̄л ма̄ньполь э̄тпост район янытыл та̄н Русскинские па̄вылн сапра̄нин во̄виньта̄лавет.
Ань тув Сергей Черкашин, Сургутский район кӯщай ва̄ӈын хум, Анатолий Прасолов, Русскинские миркол кӯщай, ос налоговый инспекцият рӯпитан нэ̄ ёхталасыт.
С.А. Черкашин са̄в та̄л сыс пēс йис ма̄т о̄лнэ ханты ма̄хум ёт рӯпиты, тав ка̄сыӈ щēмья ёмащаквег ва̄гтэ, ка̄сыӈ хо̄тпан нё̄туӈкве таӈхи. Ёмас, ка̄ркам хум соссаӈ щēмьятын сака янытлаве.
Сургутский районт 157 родовой угодие о̄лы, та̄н халанылт 50 пēс йис ма̄ ханты ос ё̄рн щēмьят та̄нки нупыланыл хансуӈкве ат а̄лымасаныл. Ань йильпи са̄кконыт щирыл соссаӈ ма̄хум родовой угодияныл та̄нкина̄нылн хансуӈкве Москва ӯст туп вēрмēгыт. Ос мо̄т та̄рвит, хумус ты рӯпата ва̄руӈкве, та ма̄хум о̄с ат ва̄гыт. Тыима̄гсыл ханты щēмьятын мощ ӯрхатуӈкве э̄ри. Сергей Черкашин ла̄вме щирыл, та̄н ты та̄рвитыӈ ва̄рмаль урыл ёмщакв ва̄гыт ос э̄лаль рӯпитаӈкве тах патэ̄гыт.
Кӯщай хум писалит урыл ла̄тыӈ о̄с ла̄выс. Йильпи са̄ккон щирыл писаль ёвтнэ хо̄тпан о̄влэ̄т ханищтахтуӈкве э̄ри. Ханищтахтын ма̄ныл а̄сты, тувыл нэ̄пакыл миве, рущ ла̄тӈыл «разрешение на ношение оружия» намаим о̄лы. Ос та юи-па̄лт ёвтум писале полицият хансуӈкве э̄ри. Сургутский районт писалил па̄тлуптаӈкве туп акв организация ханищты. Ты рӯпата ма̄гсыл хо̄т со̄тыра солко̄ви выг. Тамле нэ̄пак ат о̄щнэ во̄раян хотпат ань пуссын ханищтахтуӈкве ла̄ввēсыт.
Соссаӈ ма̄хум во̄раян ва̄рмаль урыл китыглахтасыт. Ань квота щирыл та̄н акв та̄л сыс туп 50 лэ̄ӈын ка̄тынпаттуӈкве вēрмēгыт. Ты ва̄рмаль урыл Сергей Александрович ювле таи ла̄выс: «На̄н о̄лнэ ма̄нанын охотугодияг ке хансыяны̄н, то̄нт на̄н акв со̄тыра лэ̄ӈын алыщлаӈкве вēрмегы̄н. Родовой угодиянын ань «Территории традиционного природопользования» ловиньтахтэ̄гыт oc са̄в во̄руй тот ка̄тын-паттуӈкве на̄н ат вēрмегы̄н».
Хӯл алыщлан урыл потыр о̄с о̄лыс. Ань соссаӈ ма̄хум ка̄сыӈ та̄л заявление-нэ̄пак хансэ̄гыт ос квота щирыл акв хо̄тпа та̄л сыс тэ̄нэ ма̄гсыл 266 кила я̄ӈк хӯл пувуӈкве вēрми. Мо̄т хӯл тыгыл са̄внув пyвуӈкве ро̄ви. Та ма̄т о̄лнэ хантыт са̄лыяныл хӯлыл тыттыяныл. Таима̄гсыл та̄н сака са̄в хӯл пувēгыт.
Кӯщай хум ла̄выс, ты квота ат ке то̄вылхаты, ты коныпал о̄с ёвтуӈкве ро̄ви. Ты нэ̄пак туп 20 солко̄ви тынэ.
Налоговый инспекцияныл ёхталам нэ̄ ос налоголн урыл потыртас. Ань пēс йис ма̄т о̄лнэ щēмьят нефтяникыт ёт соглашение-нэ̄пак хансэ̄гыт. Ма̄-во̄й но̄х-винэ ма̄хум та̄нанылн компенсация-олн ойтэ̄гыт, «Бураныл», моторыл, ха̄пыл мыганыл. Тувыл акв компания налог такви ойты ос мо̄т компания ты олныт такви ат ойтыянэ, ханты ма̄хмытын ойтхатуӈкве э̄ри. Налоговый инспектор соссаӈ хо̄тпатын ла̄выс, ты ва̄рмаль урыл губернаторын пищма вос хансэ̄гыт. Э̄рыӈ то̄нт нефтяникыт ёт потыртахтэ̄гыт ос налог-олн пуссын таит ювле ойтуӈкве патэ̄гыт.
Сапра̄нит ма̄хум ма̄вит ӯргалан урыл тох ла̄всыт, ань тыг мус то̄ва ма̄т ма̄-во̄й мори со̄сантаве, тувыл нефтяникыт ма̄ хот-сыстамтаӈкве сака ат ка̄сащēгыт. Сергей Черкашин ювле ла̄выс, тамле ва̄рмаль хунь ēмты, хури вос ва̄рēгыт манос кина вос по̄слэ̄гыт. Ос ма̄-вит ӯргалан департаментын вос кēтыяныл. Ань тамле лю̄ль тэ̄ла ва̄рнэ ма̄гсыл нефтяникыт яныг штраф-олныл пинавет. То̄нт моляхнув нёвсуӈкве патэ̄гыт ос ма̄-вит хот-сыстамтыяныл.
Та ма̄т о̄лнэ хантыт пуссын туп та̄нки ла̄тӈыл потыртэ̄гыт. То̄ват рущ ла̄тыӈ щар ат ва̄гыт, Аграфена Сопочина ма̄хманэ потраныл кӯщаитын рущ ла̄тӈыл толмащласанэ. Тамле ва̄рмаль, улпыл, ань туп та ма̄т ка̄салаӈкве ро̄ви. Та̄н та̄нки пēс йис ва̄рмаляныл э̄лаль тотыяныл.
