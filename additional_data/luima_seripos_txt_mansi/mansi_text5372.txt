
Та э̄тпос китыт хо̄талэ̄т Сургут ӯс по̄хыт Сэ̄мыл нампа я̄ ва̄тат та̄нки рӯпата ва̄рнэ хо̄тпат акван-атхатыгласыт. Та̄н тот ма̄нь на̄ӈк йӣвыт ма̄н ӯнттысыт. Ты йӣвыт ёвтнэ ма̄гыс та̄нки олн атсыт.
Ма̄хум пуссын аквъёт ва̄т нупыл атахкем со̄ты­ра ма̄нь на̄ӈк на̄лми ва̄­тат ӯнттысаныл. Ты на̄ӈ­кыт Екатеринбург ӯст на­мыл щё̄питым ма̄т ян­малтавет. То̄тап кӣвырн пиным та ӯсн тотвē­сыт.
Ты кастыл округ кӯ­щай ва̄ӈын нэ̄ Галина Максимова тув ёхталас. Тав тот атхатам мирн янытлан ла̄тыӈ ла̄выс: «Ань «Экология» нампа ма̄-вит ӯргалан проект э̄лаль тотаве. Ты хосыт я̄ ва̄тат хуиглан порсыт хот-вивет, тыныӈ хӯлыт янмалтавет, пēс порат ма̄-во̄ил па̄ӈктым ма̄т сыстамтавет ос мо̄т э̄рнэ тэ̄ла ва̄раве.
Ань ты ва̄рмаль ёмас, са̄в мир ня̄враманыл ёт ма̄нь йӣвыт ӯнттуӈкве ёхталасыт. На̄н на̄нки ня̄враманын ма̄ньта̄­гыл ма̄-вит ӯргалаӈкве ханищтыяны̄н, тыима̄­гыс пӯмащипа ла̄тыӈ на̄нан ла̄вēгум, ня̄вра­ма­нын ёт пуста̄гыл ос ща̄гтым э̄лаль о̄лэ̄н».
Сургут ӯс ма̄хум 2012 та̄л па̄сныл са̄всыр ма̄т ма̄нь йӣвыт ӯнттэ̄гыт. О̄влэ̄т та̄нки ӯсанылт тув сыс яныгса̄ткем са̄­вит йӣв ӯнтталасыт.
Ты ва̄рмаль Ирина Логвиненко э̄лаль то­тытэ. Тав Сургут ӯст такви рӯпататэ ва̄рим о̄лы. Нэ̄ ма̄-вит ӯргалан университетт ханищ­тахтын а̄гит-пыгыт ёт ты тэ̄ла щирыл рӯпиты. Йӣвыт ӯнттын ма̄хум клещ-кēрыӈхомлахн ул вос пурвēсыт, ма̄тэ тэ̄р­пил расгалтавес. Пус­сын аквъёт атса̄ткем э̄лумхо̄лас тув ёхталас.
Округув янытыл щар са̄в мир Сургут ӯст о̄лы. Та̄н ва̄тихал са̄всыр э̄р­нэ тэ̄ла щё̄пита̄лэ̄гыт. Ӯсаныл нё̄тнэ̄г та̄нки ва̄рияныл. Ка̄сыӈ та̄л­ныл иӈ са̄внув хо̄тпа тув о̄луӈкв ёхты.
На̄ӈк йӣв лӯима̄т сака ёмщакв яныгми. Тавēн а̄щирма лю̄ль ат ва̄ри, я̄ ва̄тат молях но̄х-яныгми ос йӣв пурнэ ӯитн сака ат пасатаве. Йӣв ӯнт­тын порат ма̄хум ма̄гыс исмит, каша ос ща̄й па̄йтыглавес. Тот хо̄тал палыт мир мӯйлыс.
