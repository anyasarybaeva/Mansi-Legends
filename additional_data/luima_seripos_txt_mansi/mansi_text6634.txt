
Ма̄ньщи газета ловиньтан ма̄хумтенув, на̄н ань ул ка̄саласлы̄н – газетав о̄выл ло̄псэ̄т по̄с ва̄рсӯв, тав рущ щирыл кьюар-код ла̄ваве, ты ла̄тыӈ английский ла̄тӈыл ёхтыс – QR-код. 
Тамле по̄с таима̄гыс ва̄рыслув, газетав ка̄сыӈ номере щēпт о̄щнэ телефонын хосыт молях хо̄нтуӈкве вос вēрмыс­лын. 
Ань ищхӣпыӈ порат о̄лэ̄в, тамле телефонанув пуссын са̄всыр програм­мат о̄ньщēгыт. Хунь газе­тав ка̄тн выглы̄н, теле­фонт программа пӯн­сэлы̄н ос та по̄сн тактэлы̄н, теле­фо­нын по̄ри пувелы̄н, сохтыл пувуӈкве ат э̄ри. 
Ты по̄с хосыт на̄н кӯс­тырыг интернетын ва̄рум потранув ма̄ньщи ла̄тӈыл хо̄нтыянын ос рущ ла̄тӈыл тот о̄с хансым о̄лэ̄гыт. 
Ōс акв ёмас ля̄ххал - ты та̄л сыс газетав янытэ̄т нё̄тнэг ва̄рилӯв, ка̄сыӈ ло̄псыт хурит са̄всыр оспаг по̄слым хультуптыянӯв, ты та̄л сэ̄мыл ос я̄ӈк хурит ва̄руӈкве ат патэ̄в. На̄н ма̄гсылын ма̄н таве нё̄тнэг ва̄рилӯв, пӯмщалахтым ловиньтэ̄н ос на̄нти ма̄­навн пищмат хансэ̄н. Хаснэ ля̄ххаланув, потранув, хуриянув пус­сын тот тит ла̄тӈыл ло­винь­таӈкве вēрмиянын, хотьют ма̄ньщи потрыт ос рущ ла̄тӈыл ва̄ӈкве таӈхи, тот тах хо̄нтыянын. 
Ма̄н ань ВКонтакте https://vk.com/khanty_yasang, Однокласники https://ok.ru/khantyyasang, Фэйсбук https://www.facebook.com/groups/khanty.yasang/ , Инстаграм  https://www.instagram.com/khanty_mansi_mir/ ищхӣпыӈ ма̄т группат о̄ньщēв, тот ма̄н тох ла̄в­хатсӯв – «Ханты Манси Мир». 
Ты коныпал ищхӣпыӈ ло̄пс интернетыт о̄с о̄ньщēв, таве ла̄вилув интернет-издание «Ханты Манси Мир» https://khanty-yasang.ru/ , тыт ос пуссын газетанув ва̄рим о̄лэ̄гыт, са̄в та̄лыт сыс газетанув тот хо̄нтуӈкве вēрмиянын.
На̄нти ма̄навн пищ­мат хансэ̄н, хотьют э̄рыӈ такви рӯтанэ урыл манос па̄влэ урыл хансуӈкве таӈхи. Манос хотты рӯтын янытлаӈкве таӈхилы̄н, тав урēтыл потыр хансэ̄н. Хансэ̄н, хури по̄с­лэ̄н ос ма̄н палтув тēтэ̄н, адресув тамле: e-mail: gazeta@khanty-yasang.ru. 
Потрыт ро̄ви рущ ла̄тӈыл хансуӈкве, ма̄н та̄наныл газетав ма̄гсыл ма̄ньщи ла̄тӈыл ма̄нти толмащлыянӯв. Пуста̄гыл о̄лэ̄н, ма̄ньщи газетав ловиньтэ̄н!
Галина КОНДИНА, редакцият рӯпитан кӯщай нэ̄
