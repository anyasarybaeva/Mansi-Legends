
Ты э̄тпос китхуйплов хо̄талэ̄т Россия янытыл ка̄сыӈ ӯст рӯпата киснэ хо̄тпат ма̄гыс «Работа России. Время возможностей» нампа суссылтапыт ва̄рыглавēсыт. 
Округувт 18 са̄всыр ӯсытт тамле тэ̄лат щё̄пи­та̄лвēсыт. Москват ВДНХ нампа ма̄т тыт о̄лнэ рӯ­патаӈ, ханищтан коланув урыл потыртасыт ос ху­рит суссылтасыт. Тамле суссылтап китынтыг ва̄­рыглавес. Туи, лӯпта э̄т­пос ва̄т нупыл нёлолов хо̄­талэ̄т, яныг ханищтапн ма̄хум о̄с тах во̄вавет.
Ханты-Мансийскат «Югра-Экспо» колт са̄в­сыр рӯпата о̄щнэ ос ха­нищтан колытт рӯ­питан ма̄хум та̄нки тэ̄ла­ныл урыл потыртасыт. Ты тэ̄лат пӯмщалан ма̄хум халт та̄нки палта­ныл рӯ­питан ма̄гыс хо̄тпа пēрия­сыт. 
Ханты-Мансийский колледж ня̄врамыт ха­нищтан накыт, автомаши­нат ос на̄й кēрква̄лгыт хот-щё̄питан ва̄рмалит суссылтасыт. Акв ма̄т та̄н тэ̄нут па̄йтнэ рӯпатан ма̄хум ханищтасыт. Лēк­карыг ханищтахтын академия-кол ос «Вет­служба Югры» рӯпитан кол та̄нки палтаныл ёх­талаӈкве ос ханищ­тах­туӈкв мир во̄всаныл. 
Мо̄т ма̄т мӯй хо̄тпат суссыт, кол ӯнттын ма̄гыс бетон хумус тэ̄лыгтаве, пуӈк а̄тыт нё̄тнэг хумус хӯратавет, э̄лумхо̄лас пусмалтан ма̄гсыл мас­са­жил хумус ва̄раве. То̄ва ма̄хум по̄с­лым кинат хосыт ханищ­тавēсыт. 
«Шьём для наших» намаим акван-атхатам нэ̄т хо̄нтлан ма̄н минам хум хо̄тпат ма̄гыс маснут ю̄нтэ̄гыт. Та̄н ма̄хумн ма­тыр-а̄ти о̄вылтыт китыг­лавēсыт, то̄ват нё̄туӈкв ёхталаӈкве ла̄в­хатсыт. Школат ос колледжит ха­нищтахтын а̄гит пуӈк­то̄­рыт ос футболкат ю̄н­туӈ­кве ӯнтылма­тыгла̄л­сыт. Мо̄т ма̄ньлат хо̄т­пат хо̄нт­лын ма̄н пищма хассыт. 
Ма̄хум матыр э̄рнэ тэ̄ла тот хо̄нтсыт ос рӯ­пата киснэ хо̄тпат э̄лаль ёмащакв а̄рталахтасыт.   
Тамара МЕРОВА
