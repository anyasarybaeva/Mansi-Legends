
Ма̄-во̄й ос газ но̄х-винэ ма̄т рӯпитан ма̄хум округувт ка̄сыӈ та̄л сӯкыр э̄тпос о̄выл хо̄таланэ̄т янытлавет. Ты та̄л нёлоловит щислат Ханты-Мансийск ӯст ма̄хум «Музей геологии, нефти и газа» кол по̄хат атхатыгласыт. Са̄в хо̄тпа тув ёхталас — ма̄-во̄й но̄х-винэ ма̄т рӯпитан нэ̄т-хумит, округ кӯщай нэ̄ Наталья Комарова, Россия янытыл энергетика тэ̄ла палт Министрыг о̄лнэ хум Александр Новак, школат ханищтахтын ня̄врамыт ос мӯй ма̄хум.

	Округ ма̄гыс щар ма̄к ёмас тэ̄ла ва̄рнэ ма̄хум ка̄сыӈ та̄л янытлавет, то̄ват ат са̄мпа по̄сыл ва̄равет. Ты та̄л тамле по̄с хӯрум хо̄тпа ма̄гыс щё̄питавес – са̄в та̄л колыт ӯнттын ма̄т рӯпитам э̄ква Вера Панасевич, журналист о̄йка Новомир Патрикеев ос ма̄-во̄й но̄х-винэ ма̄т рӯпитам хо̄тпа Авзалитдин Исянгулов. По̄саныл музей колнор онтсыл но̄х-ва̄рвēсыт.

	О̄выл ла̄тыӈ Александр Новак ла̄выс: «Ам ань на̄н ма̄нт ё̄мыгтанэм порат номтум татем ёмас. Ма̄-вой са̄выӈпа̄лэ на̄н ма̄нт ка̄тын-паттаве. Россия экономикатэ округын хосыт са̄вми. Мо̄лты та̄л тыт 239 миллион тонна ма̄-во̄й но̄х-вуйвес, ты 45 % са̄вит Россия янытыл ка̄тын-паттым ма̄-во̄й. На̄н, ты ма̄т о̄лнэ мир, щар ма̄к ё̄р ма̄хум, Россияв на̄н хосытынт ты та̄кыг о̄лы, на̄н хосытынт тав щёлыӈ. Ма̄-во̄й но̄х-винэ ма̄т рӯпитан ка̄сыӈ хо̄тпа урыл нэ̄пак хансуӈкве ро̄ви. Тот та̄ксар ма̄хум рӯпитэ̄гыт. Та̄н халанылт ма̄ньлат а̄гит-пыгыт лё̄ӈханыл со̄ви ат мины, э̄лаль ёмас номтыл о̄лэ̄гыт». 

	Округ кӯщай нэ̄ о̄с мощ потыртас, ма̄-во̄й но̄х-винэ ма̄хум янытласанэ, та̄нанылн са̄в ёмас, сымыӈ ла̄тыӈ ла̄выс.

	Янытлым э̄ква Вера Ивановна Панасевич 1937 та̄лт самын патыс, Семипалатинский область Ново-Шульга па̄вылт. 1966 та̄лт тав Сургут ӯсн ва̄нтлыс, тот колыт ӯнттын ма̄т са̄в та̄л рӯпитас. О̄влэ̄т нас рӯпата ва̄рыс, тувыл пиркатирыг паттувес. О̄лнэ колыт, школат, ня̄врам садикыт ӯнттысыт. Са̄всыр конкурсытт ос каснэ ма̄т тав пиркататэ акваг янытлавес.

	Новомир Борисович Патрикеев Салехард ӯст 1932 та̄лт самын патыс. Тот «Красный Север» газета ва̄рнэ колт пуӈктотыс, тувыл са̄в та̄л Ханты-Мансийск ӯст «Новости Югры» газетат редакторыг рӯпитас. Са̄в ёмас, э̄рнэ тэ̄лат ва̄рыс, са̄всыр яныг намытыл майлувес. Таима̄гыс ты яныгхо̄тпа ат са̄мпа по̄сыл та ва̄рвес.

	Авзалитдин Гизятуллович Исянгулов 1928 та̄лт самын патыс, Башкирский АССР Стерлибашевский район Елимбегово па̄вылт. Ма̄-во̄й но̄х-винэ ма̄хум халт тав намыӈ-суиӈ хо̄тпаг о̄лы, «Почётный нефтяник» намыл майвес. Тав са̄в хо̄тпа ханищтас, ма̄ньлат а̄гит-пыгыт ёт са̄в рӯпитас. 2004 та̄лт о̄йка а̄тимыг ēмтум. Музейн тав пыге пыг Кирилл Исянгулов ёхталас. Хум тох ла̄выс: «О̄пам о̄лыс те, хот-ща̄гтнув, тав ма̄гсылэ тамле по̄с но̄х та ва̄рвес. Ма̄н таве ёмас ла̄тӈыл ка̄стылув. Матъёмас на̄н о̄с таве номилын, пӯмащипа».

	Хӯрумхуйплов та̄л сыс та музей колноранэ онтсыл 42 тамле ат са̄мпа по̄сыт но̄х-ва̄рвēсыт.

	 
