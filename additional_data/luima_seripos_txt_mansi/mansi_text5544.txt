
Ка̄сыӈ а̄ги ман пыг школа а̄стланэ̄тэ э̄лы-па̄лт хотты номтыл о̄лы. Тувыл ты номтэ тэ̄лаг ēмтнэ мус э̄лаль хо̄т ханищтахты ос рӯпитаӈкве патхаты. Аквта щирыл хуньт Сургут ӯст Настя Порозова а̄гирищ  яныгмас, ань тав о̄вылтыт рӯтанэ потыртасыт.
Оматэ Ольга Порозова ла̄выс: «Настя а̄гим Сургут уст №26 школа 2015 та̄лт а̄стлас. Са̄ртын о̄выл классыт тав ётэ ха­нищтахтын а̄гирищит-пыгрищит №39 школан ялантасыт, ань та пēс кол а̄тим, ётыл пуссын тав ляпатэт ӯнттым №26 школат ханищтахтуӈкве патсыт.
Настя ма̄ньта̄гыл э̄р­гуӈкве таӈхыс, ам таве музыкальный школан о̄с тотыгласлум, тыитэ ос та школатэ аквторыг а̄стлысаге. 
Тав ня̄врамыт ёт ён­гуӈкве манос матыр ва̄руӈкве ёмщакв ха̄сы. Аквъёт ёнгын юртанэ матарыл акваг пӯмща­ласанэ, тувыл та̄н тав ла̄тӈе хӯнтлым о̄лсыт. Ул таима̄гыс Настя ня̄врамыт ёт рӯпи­таӈ­кве тахмаяс. Тувыл Сургутский универ­ситетт ма̄нь ня̄врамыт ханищтан хо̄тпаг э̄лаль ханищтахтуӈкве патыс. Ты та̄л тав университет а̄стлас ос такви ялум школатн рӯпитаӈкве во̄ввес. 
Анастасия Александ­ровна тот ня̄врамыт «Е» о̄выл классыт ханищ­таӈкве патсанэ. Тав ань туп акв э̄тпос рӯпитас, ос ва̄рнэ тэ̄ланэ тавēн сака мӯстэ̄гыт. А̄гирищит ос пыгрищит тав ляпатэ̄н акван-атхатэ̄гыт, матыр китыглахтэ̄гыт. А̄гим ла̄вме щирыл, та̄н ла̄тыӈ хӯнтлын ня̄врамаквет. Тувыл Настя аквъёт рӯпи­тан ма̄хманэ̄н о̄с нё̄та­ве, таима̄гыс ам ном­тум сака ёмас».
Анастасия Порозова школат рӯпитанэ̄тэ коныпал Сургутский университетт магистра­турат э̄лаль ханищ­тах­туӈкве патыс. Тот тав педагог-психолог хо̄тпаг емты тах. Тувыл ма̄ньлат хо̄тпат ма̄гыс са̄всыр ханищтапыт ман мастер-классыт ēмталан порат тув яланты.
Настя о̄вылтыт анēк­ватэ Зоя Валентиновна Пахомова, Владимир Петрович Мирошниченко ащо̄йкатэ потырта­сы̄г. Тэ̄н апыгкетэ̄н тэ̄ланэ ма̄гыс ща̄гтым о̄лэ̄г, вос ёмщакв рӯпиты, нэ̄­мат лю̄ль накыт ул вос ēм­талэ̄гыт. 
Зоя Валентиновна ла̄выс: «Настя ма̄ниг о̄лмēт ам ма̄ньщи ла̄т­ӈыл потыртаӈкве мощ ханищта̄лыслум, тав «Со̄выркве» ос «Сэ̄рипос» э̄ргыг сака ём­щакв э̄ргысаге.  Юван Шесталов хансум стихо­творениянэ ва̄ганэ ос ловиньтасанэ. Мēн аквъёт ӯст сосса ма̄хум ялпыӈ хо̄талыт  о̄лнэ порат э̄рыг э̄ргысламēн ос мо̄т ма̄ньщи нэ̄т ёт йӣквыт йӣквсумēн. 
Тувыл хотталь ӯщ­лахтын ма̄н яласаммēн порат, хотты санаторий-колт мēн тот о̄с ты э̄р­ганув, йӣкванув суссыл­тасанмēн. Ань та порав пӯмыщ номыл­матыг­лаӈкве о̄лы». 
Настя оматэ Ольга Владимировна пӯль­ницат рӯпиты, тав ма̄нь лēккарыг  о̄лы. Мо̄лты та̄лт тав «Заслуженный работник» нампа ма̄­гылт о̄щнэ по̄сыл мӯй­луптавес. Настя ма̄нь­та̄гыл ащта̄л хультыс, тав оматэ̄н  ос анēкватэ̄н, ащо̄йкатэ̄н нё̄тым ян­мал­тавес. 
Зоя Валентиновна, такви а̄ги о̄парищ наме Хозумова, ма̄ньлат а̄гииг о̄лмēт Хо̄рыӈ­па̄вылныл Сургут ӯсн ханищтахтуӈкве ёхтыс ос тувыл са̄в та̄л кол ӯнттын ма̄т рӯпитас. Хунь ӯст са̄в йильпи колыт ӯнттувēсыт, тав тот штукатур-малярыг  о̄лыс ос ань пенсиян минас. Владимир Петро­вич са̄в та̄л ма̄шинал яласым рӯпи­ты. Тамле ёмас щē­мьят Настя яныгмас. Та̄н пуссын пу­ста̄гыл вос о̄лэ̄гыт, са̄в щунь, са̄в со̄т та̄нанылн ла̄вēгум. 
Ма̄н Анастасия Алек­с­андровна ханищтан хо̄тпат ялпыӈ хо̄талыл янытлылӯв, о̄лупсатэ по­сыӈыг вос о̄лы, ном­танэ тэ̄лаг вос ēмтэ̄гыт, пус ка̄т, пус ла̄гыл. 
 
