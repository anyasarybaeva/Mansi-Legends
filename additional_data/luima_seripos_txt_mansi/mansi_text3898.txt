
Советский район Таёжный па̄вылт Елизавета Владимировна Хандыбина о̄лы. Тав а̄ще Владимир Васильевич са̄лыӈ хум о̄лыс. Ты коныпал тав во̄раяс ос хӯл алыщлас. Оматэ ос Галина Николаевна, юн са̄всыр колсори рӯпата ва̄рыс. Э̄кваг-о̄йкаг са̄т ня̄врам янмалтасы̄г. Елизавета котиль ня̄врамēн.

	Пēс порат ма̄ньщи ма̄хманув рӯпатта̄л щар ат ӯнлысыт, ма̄нь па̄влытт та̄нки ё̄ранылт о̄лсыт. Ань ма̄хманув во̄р ма̄ныл па̄вылн ва̄нтлысыт, рӯпата хо̄нтуӈкве ат вēрмēгыт. Округув янытыл ка̄сыӈ па̄вылт тамле ва̄рмаль о̄лы, соссаӈ хо̄тпанув рӯпата ат о̄ньщēгыт.

	Елизавета Полум па̄вылт самын патыс. Тувыл та̄н колта̄глыл Лэ̄пла па̄вылн ва̄нтлысыт. А̄ги номнэ̄тэ па̄сыл, та̄н нёлса̄ткем са̄лы о̄щсыт. Ня̄врамыт яныгнувēг ēмтсыт, Полуночный па̄выл школа-интернатн ханищтахтуӈкве тотвēсыт. Во̄рт о̄лнэ соссаӈ ня̄врамыт пуссын тот ханищтавет. Та интернат ань тыг мус иӈ рӯпиты.

	Елизавета школа а̄стламе юи-па̄лт ща̄няге-а̄щаге палт Лэ̄пла па̄вылн ювле ёхтыс. Тэ̄натэ̄н юн о̄лнэ рӯпата ва̄руӈкве нё̄тыс. Са̄ртын па̄вланылт са̄в мир о̄лыс. Ма̄хум пил ва̄тсыт, ла̄хыс атсыт, во̄раясыт, хӯл алыщласыт ос та̄нки са̄лыяныл ӯрсаныл.

	Во̄рт атум тэ̄нутаныл ӯсн тыналаӈкве тотыгласаныл. То̄ванакт ма̄хум та̄нки э̄лыл ёхталасыт. Тотум тэ̄нутаныл ла̄пкат тэ̄нут-пормас ма̄гыс пēнтыгла̄лсаныл. Ты-налахтын ма̄хум ща̄й, са̄ккар, колас, во̄й ос мо̄т э̄рнэ тэ̄нут ма̄ньщи ма̄н тотыгласыт.

	Ань Лэ̄пла па̄вылт хӯрум кол хультыс. Хум хо̄тпат аквтох во̄раēгыт ос во̄рт тэ̄нут атым о̄лэ̄гыт. Та па̄выл та̄ра та̄лэ-тувēт са̄всыр ямсыкыт матараныл кинсым Нё̄рн ялантэ̄гыт. То̄ват тот э̄т хӯлэ̄гыт, нёхыс совыт ёвтэ̄гыт. Ма̄ньщи ма̄хманув та йис ма̄т тох та о̄лантэ̄гыт.

	Елизавета Владимировна та па̄вылт сака хоса ат о̄лыс, хум ва̄рыс ос Таёжный па̄вылн ва̄нтлыс. Матахмат та̄л па̄выл миркол э̄ти уральтым рӯпитас. Ос мо̄т са̄всыр ма̄т мощ рӯпитас, тувыл та. Ань хӯрум та̄л рӯпатта̄л о̄лы.

	О̄йкатэ наме Алексей Васильевич Хандыбин, тав ос Полум ма̄ньщи хум, хосатнув о̄с рӯпитаӈкве тыг ёхтыс. Са̄ртын Таёжный па̄вылт леспромхоз о̄лыс. Тав тот рӯпитас. Тувыл та предприятие лап-пантыма юи-па̄лт ос са̄в ма̄хум рӯпатта̄л та хультсыт. Ань Алексей Васильевич о̄с ат рӯпиты.

	Ам та̄н палтаныл ялмум порат, тав Павел пыге ёт а̄пмар ӯнттыс. Павел ос ща̄няге-а̄щаге ёт о̄лы. Тав Советский ӯс техникум а̄стлас кос, ос рӯпата хо̄нтуӈкве ат вēрми. Ты кос са̄всыр ма̄т рӯпата кинсыс ос ка̄сыӈ кӯщай ты тэ̄ла щирыл хӯрум та̄л рӯпитам э̄лумхо̄лас туп выг. Тох нэ̄мхотталь аты вуйвес. Ань па̄вылт а̄щēн нё̄ты.

	Ты колта̄гыл па̄вылт нэ̄матыр ӯйхул ат янмалтэ̄гыт. Йис ма̄ тот о̄с ат о̄ньщēгыт. Тэ̄пканыт са̄всыр тэ̄нут янмалтэ̄гыт, ты тэ̄нутыл о̄лэ̄гыт. То̄ванакт матыр рӯпата ликмыгла̄лы, тув мощщан патхатыглэ̄гыт, тувыл та, воссыг нэ̄матыр рӯпата а̄тим.

	Тот о̄лнэ ма̄ньщи хо̄тпанув ка̄сыӈ та̄лныл о̄лупсаныл акваг та̄рвитыӈыг та ēмты. Ос воссыг хоталь ва̄рхатэ̄гыт, тох та ла̄щал о̄лантэ̄гыт. Ӯрхатэ̄гыт, э̄рыӈ, хуньт па̄вланылт рӯпитан ма̄т щё̄питавет.
