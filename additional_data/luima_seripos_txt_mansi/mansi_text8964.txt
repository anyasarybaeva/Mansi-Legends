
Соссаӈ ма̄хманув «Тылащ пори», ма̄ньщи щирыл «Э̄тпос пӯри», пӯрлахтын нак тӯяг Э̄тпос яныгман порат ва̄рияныл, рущ ла̄тӈыл ты ялпыӈ хо̄тал «Праздник угощения Луны» ла̄ваве. 
Ты порат хо̄таланув ка̄сыӈъēмт хосанув по̄стуӈкве патэ̄гыт, кон ма̄лтыпыг ēмты, ма̄-витув о̄с но̄х-са̄йкалы. Сосса ма̄хум ла̄вēгыт, тамле пӯри юи-па̄лт лильпи та̄л ущта о̄вылтахты.
Ма̄ньполь э̄тпос 12 щислат Югорск ӯст по̄хат «Эссландия» нампа ӯщлахын ма̄т «Э̄тпос пӯри» ва̄рыглавес. Тамле мӯйлын ма̄ «Сӯева̄т па̄­выл» ма̄ньщи музей по̄­хат ӯнттувес. Пионер­ский, Коммунистический па̄влыгт о̄лнэ ня̄врамыт тув ёхталасыт. 
Ма̄ньщи нэ̄ Дарья Белова ос ханты нэ̄ Надежда Костылева ня̄в­рамытн о̄влэ̄т ты ялпыӈ хо̄тал урыл потыртасы̄г. Тувыл а̄гирищит-пыгри­щит Юван Шесталов хансум мо̄йтэ «Хо̄тал ос  Э̄тпос» суссылтавēсыт. 
Ты юи-па̄лт ма̄хум йӣв ма̄нт висыт ос та̄нки хала­нылт потыртым ма̄ньщи кол нупыл ё̄мантасыт. А̄вияныл ма̄нтыл та̄кыщ ра̄тащлаӈкве патсыт, колт о̄лнэ ма̄хумн вос хӯла­вет, мӯй хо̄тпат ты ёхты­сыт. Тувыл ма̄ньщи кол­ныл Миснэ кон ква̄­лыс, ма̄нтын ӯйхул хурип са̄т ня̄нь пиныс. Тэ̄нута­ныл ёт тӯйтыл ва̄рим па­сан мус минасыт. Ӯйхул ху­рииг ва̄рим ня̄нит Э̄т­пос нупыл ӯнттысаныл ос хӯл вос са̄вми, во̄руит во̄рт вос са̄вмēгыт, ма̄хум пус­та̄гыл, щуниӈыг э̄лаль вос о̄лэ̄гыт, та урыл по̄йк­ща­сыт.
ӯйлын ня̄врамыт пасан ва̄тан пуссын во̄в­вēсыт, исум ща̄ил айтвē­сыт, атыӈ ня̄нил тыт­ту­вēсыт. Та̄н исум ща̄й айнэ̄ныл порат Дарья Белова Юван Шесталов хансум «Исум ща̄й» стихе ловиньтастэ.
Ты юи-па̄лт мӯйлын ма̄хум са̄всыр пӯмыщ а̄мщил а̄мщувēсыт, са̄в­сыр ёнгыл ёнгылтавēсыт, а̄гирищит «Куренька» йӣкв йӣквуӈкве ханищ­тавēсыт. Ня̄врамыт Э̄тпос ос Хо̄тал урыл стихыт тот ловиньтасыт. 
Ӯст о̄лнэ нэ̄ Мария Фролова сунын кēрим кӯтьванэ ёт тув ёхталас. «Хаски» кӯтьвыт такем нё̄тнэ̄т, ла̄тӈын ёмащакв хӯнтлэ̄гыт. Сунаныл та­щир ва̄рим о̄лэ̄гыт, миннэ хо̄тпа сунын ӯнтылматы, мо̄танэ сыс юи-па̄лн лю̄­люм­ты, тох та тотавēг. Ка̄са­щан хо̄тпат кӯтьвыӈ су­ныл маткем тот та яласа­сыт. 
Ты пӯрлахтан нак щар о̄влэ̄т Белоярский районт ханты мирн о̄вылтавес. Пēс порат тот о̄лум хантыт ос А̄с ма̄ньщит Э̄тпос нупыл акваг пӯрлах­тасыт. Ханты-Мансийск ӯст «То̄рум Маа» музейт «Э̄тпос пӯри» манос  «Тылащ пори» ка̄сыӈ та̄л тӯяг ва̄рыглаве. Юи-о̄выл та̄лытт округувт рӯпитан музеит тамле пӯрлахтын нак о̄с ва̄рыглэ̄гыт. 
Югорск ӯст «Эсслан­дия» нампа ӯщлахтын ма̄н ты ялпыӈ хо̄талн мир ань о̄с во̄выглавет, ма̄хум тох пӯмщалавет, ма̄ньщи, ханты мирыг пēс йис ва̄рмалянув урыл потыртавет.
Дарья Аментьева
Советский ӯс музейныл кēтым хурит
