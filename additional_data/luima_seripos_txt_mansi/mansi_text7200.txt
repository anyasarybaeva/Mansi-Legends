
Ам намум Алгадьева Надя, ам 8 классыт ха­нищ­тахтэ̄гум. Ам щāня­гум-а̄щагум, ягпыгум, щащēквам ос мо̄т рӯта­нум, ма̄н пуссын Хулюм­сӯнт па̄вылт о̄лэ̄в. 
Па̄влувт о̄лы: ишкола, садик, по̄льница, бассейн, газо­компрессорный станция. Хулюмсӯнт Та̄гт ва̄тат о̄лы. Ма̄н я̄в са̄в хӯл о̄ньщи: нялк, а̄лн, ӯнс, сӯкыр, сымри, сорт, сыг, хулюм­хӯл, ка̄сэв, та̄рка, лоӈсаӈ.  
А̄тям наме Леонид, то̄ва порат хӯл ня̄слаӈкв аквъёт ялантымēн. Ам сака ка̄сащēгум Та па̄в­лувн ялантаӈкв. Та-па̄выл - ты Мēӈквъя па̄выл. Ма̄к Мēӈквъя ма̄хмытн па̄в­лув акваг намēтыл ла̄вуӈкв ат ро̄ви, таима̄­гыс па̄влув са̄в мо̄т нам о̄ньщи: Та-па̄выл, А̄ри-ва̄т па̄выл, Иныг йӣв – ля̄мйӣв па̄выл, Лӯйпа̄выл. 
Ма̄к Мēӈквъя па̄выл алыннув Мēӈквъя я̄тэ̄т о̄лыс, Тэ̄лы па̄влыг ла̄в­вес, яныг о̄пам йис рӯ­танэ та̄н о̄лум ма̄­ныл о̄лыс. О̄па­гум-щащēк­вагум о̄с тот о̄лсы̄г, мис­лув о̄щсы̄г.
Кāсыӈ таквсы-тӯя тыгле-тувле ва̄нтала̄­луӈкв э̄рыс: тэ̄лы - тэ̄лы па̄вланылт о̄лсыт, туи – туи пāвланылт. Тувыл о̄па­гум-щащēквагум Хулюм­сӯн­тын вāнтласы̄г, тох тэ̄лы па̄влув хот та пор­ныс. О̄пам наме Илья Ни­китич Алгадьев, щащēк­вам - Галина Кон­стан­ти­новна Алгадьева.
Та-па̄влувн тай ма̄н кāсыӈ ӯщлахтын хо̄та­лытт ялантэ̄в: тот хӯл алыщлэ̄в, пил ва̄тэ̄в ос нас ӯщ­лахтэ̄в. Па̄влув лап ул вос яныгмаве – āтям кāсыӈ тув па̄вылкан пуме хот-са̄гритэ. Таи­ма̄гыс па̄вылканув щар сыстам ос ха̄ра. 
Пāвлув ма̄тэ сака нё̄тнэ ма̄: акв па̄лэ Та̄гт я̄н ӯн­лаве, мо̄т па̄лэ урайн ё̄ӈхаве, пāвыл сыс-па̄лэ яныг ос карыс хо̄втытн яныгмаве. Тӯяг яныг вит порат пāвыл котильт о̄с акв тӯр а̄мари, ма̄н тай ма̄ньха̄пыл тот маткем та товыгтэ̄в.
Ма̄н ётув Хулюмсӯнт па̄вылт анēквав о̄с о̄лы. Анēквам наме Александра Васильевна Анямова, такви вēрмуме порат Кēрасколыӈъя па̄вылт о̄лыс. Кēрасколыӈъя па̄­выл сака нё̄тнэ ма̄т о̄лы.

Па̄выл сыс-па̄лэ яныг таргыӈ сӯйн ё̄ӈхаве, акв па̄лэ Нё̄рытн ӯнлаве. Па̄влыӈ сӯй сып ёлы-пāлт со̄съял яныт ма̄нь я̄рищ – Кēрас­колыӈ я̄ овты. 
Кēрасколыӈ я̄ Лусум я̄н паты. Я̄н патнэ ма̄тэ ляпат яныг кēраскол о̄лы. Таимāгыс я̄тэ ос па̄влэ тащир та ла̄­вавег. Кēрасколыӈъя па̄­выл ам ащо̄йкам Николай Васильевич Анямов тав ва̄рыглам па̄влэ. 
Мощ мо̄лтынув мус тыт 8 о̄лнэ кол о̄лыс. Ань тыт о̄лум ма̄хум пуссын Висумтыт па̄вылн ва̄нтласыт, тот йильпи о̄лнэ колыт хо̄н па̄лыл ӯнттувēсыт. 
Анēк­вам мо̄т па̄вылн ва̄нтлаӈ­кв ат таӈхи, такви о̄лум ко­лэ̄т о̄лы. Тав ань та̄ланэ са̄выг ēмтсыт, ва̄­тихал āгмыл харты, во̄р па̄вылт тавēн та̄рви­таӈ о̄луӈкв, таи­ма̄гыс таквсы, тэ̄лы, тӯя сыс ма̄н палтув Ху­люмсӯнт па̄вылт о̄лы, туп туи порат такви па̄в­лэ̄н о̄луӈкв яланты. 
Ам о̄с ка̄сыӈ тув анē­квам ос омам ёт Кēрас­колыӈ па̄вылн ялан­тэ̄гум. Ка̄сыӈ тув ма̄н ётув о̄с Настя āӈква̄гим о̄лы. Тот интер­нет ос телевизор а̄тим. 
Таима̄гыс мēн Настял сāвсыр ёнгытыл ёнгимēн, āканьлахтымēн, а̄кань супыт ю̄нтымēн, аквъёт пил ва̄тымēн, ла̄хс аты­мēн, вит тотымēн, а̄ны-са̄­ныт пēра­манил ловты­мēн, анēк­вамēн акваг онтастыл­мēн. 
Тох та ма̄н о̄лнэ ма̄ке­нувт о̄лэ̄в!
Н.Алгадьева, 13 тāл
Хулюмсӯнт пāвыл
