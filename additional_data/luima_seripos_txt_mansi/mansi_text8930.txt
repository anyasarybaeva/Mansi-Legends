
Ва̄им ма̄хум рӯпитэ̄гыт, хо̄т яласэ̄гыт, ат а̄стэ̄гыт. Аквнакт ма̄н па̄влувт Ха̄льӯс район  Хулюмсӯнт па̄вылт 16 хо̄тпа диктант хансуӈкв ёхталас. Тахольтыл школаӈ кӯщай нэ̄ аквъēмт та̄ратахты, диктант хаснэ я̄нас кабинетыл майлавēв. 
Диктант хансум хо̄тпат халт щар яныг хо̄тпаг  Галина Константиновна Алгадьева о̄лыс, тав 80 та̄лэ, щар ма̄нь – Алгадьева Надежда, 10 классыт ханищтахты. Надежда такви ща̄нь ла̄тӈе ёмщакв ва̄гтэ, ма̄нь та̄гыл маньщи ла̄тӈыл потырты. 
Диктант хансум ма̄ныл а̄стумув юи-па̄лт о̄с акв тэ̄ла о̄щсӯв. Ты ва̄рмаль кит та̄л э̄рнэ ва̄рмалиг састласлӯв. Хулюмсӯнт па̄вылт рущ ла̄внэ щирыл «Этно-центр «Точка росы» нампа организация о̄ньщēв. Ты хосытыл ма̄н олн во̄всӯв ос ты олнытыл э̄ргыӈ диск та̄ратасӯв. 
Галина Константиновна Алгадьева са̄в ма̄ньщи э̄рыг ва̄г, э̄ргуӈкв ха̄сы. Наталья Константиновна Тасманова, Галина Константиновна э̄ще, о̄влэ̄т тав тамле (э̄рыг хаснэ па̄рт) номт мис. Тав маныр э̄ргыт ёл-хансым о̄ньщас, нэ̄пакын ёл-хассанэ, рущ ла̄тӈыл такви толмащласанэ. 
Тувыл мо̄т хо̄тпат палт маныр ёл-хансым о̄лыс, пуссын акван-атсанӯв. То̄ва э̄ргыт Галина Константиновна йильпи­иг э̄ргысанэ, Валерия Николаевна Кивелеван диктофонын ёл-хасвēсыт, э̄ргыг ва̄рвēсыт. Тох ты э̄р­гыт нас хӯнтлан коныпал, ка̄сыӈ хо̄тпа э̄рыгсова­ныл щирыл кос-хоты ёнгын инструментыл ёнгуӈкв вēрмияныл. Ты хосытыл э̄ргыт ханищ­таӈкв ос э̄ргыг э̄ргуӈкв  ро̄вēгыт.
Тох са̄в хо̄тпа акван-нё̄тхатым акв ёмас ва̄рмаль ва̄рсӯв. Диск та̄ратаслӯв, таве ань хӯнтлуӈкве вēрмилы̄н. Галина Константиновна тот ма̄хманэ̄н янытлавес, матъёмас а̄гит-пыгыт ма̄гсыл э̄рганэ э̄ргысанэ. 
Анна АЛГАДЬЕВА
