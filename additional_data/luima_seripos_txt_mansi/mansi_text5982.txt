
Ма̄ньполь э̄тпос 27 хо̄талныл Россия янытыл о̄лнэ мир пуссын юн о̄луӈкве ла̄ввēсыт, кон тэ̄ла та̄л ё̄мыгтаӈкве щар ат та̄ртавет. Ань ла̄пкан тэ̄нут ёвтуӈкве ос тэ̄рпи ма̄гсыл ялуӈкве туп ро̄ви. Тувыл юн акваг ӯнлым, са̄в хо̄тпат рӯпата та̄л хультуӈкве  патсыт. 
Ты йист са̄всыр кон­ференцият, касылыт, ялпыӈ хо̄талыт, суссыл­тапыт воссыг ат ва̄рыг­лавет. Кина сус­сылтан колыт, гостиницат, рес­тораныт ос мо̄т колыт пуссын лап-пантвēсыт. Тот рӯпитан хо̄тпат пус­сын по̄хын та кēт­вēсыт. 
Ма̄н округувт тамле та̄рвитыӈ ва̄рмаль ань о̄с о̄лы. Манхурип рӯ­пата ань кӯщаит ва̄рē­гыт ос хумус «пред­при­нимателиг» ла̄внэ хо̄т­патн нё̄тэ̄гыт, та урыл округ кӯщай ва̄ӈын хум Николай Милькис ищхӣпыӈ утыт «Insta­gram» ла̄внэ ло̄пс хосыт потыртас. 
Тав ла̄выс, ань та̄на­нылн са̄в ма̄хум пищма кēтэ̄гыт ос та̄рви­тыӈ ва̄рмаляныл урыл хан­сэ̄гыт. Ань ты ма̄хумн нё̄тнэ ма̄гсыл округув миркол кӯщаит са̄всыр э̄рнэ нэ̄пак пирмайта­сыт ос нё̄туӈкве о̄выл­тах­тасыт. 
Та̄нки ма̄гсыланыл рӯпитан хо̄тпат 2020 та̄лныл мощщанув на̄лок-олн ойтуӈкве патэ̄гыт. Тувыл Югор­ский кредитный ком­паният кредит-олныл мивет. Ты олнытыл та̄н палтаныл рӯпитан ма̄хманыл ёт ойтхатуӈ­кве вос вēрмēгыт. 
Акв нэ̄ такви я̄рмум ва̄рмале урыл хансыс: «Ам ма̄хум хӯратым рӯпитасум, тувыл по̄­хын кēтвēсум. Ань рӯ­пата та̄л юн ӯнлэ̄гум. Ам кит ня̄врам янмал­тэ̄гум. Ма̄навн олн та̄л ань э̄лаль хумус о̄луӈкв?»
Николай Милькис ювле ла̄выс: «Ма̄н округувт са̄в тамле щēмьят о̄лэ̄гыт. Та̄н ань пуссын мирн нё̄тнэ департаментын та̄нки нэ̄паканыл кēтуӈкве вēрмияныл. Рӯпата та̄л хультум хо̄тпат та̄н акв щёс 40 со̄тыра солко̄­вил ойтавет. Тувыл ты щēмьят ня̄враманылн нё̄тнэ ма̄гсыл о̄с са̄всыр пособие-олныл та̄ста­вет. Та̄н ань пуссын тот нё̄тавет». 
Людмила ТЕТКИНА
