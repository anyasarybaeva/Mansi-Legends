
Ты э̄тпос 19 хо̄талэ̄т ля̄ххал тотнэ ма̄хум РИЦ «Югра» колн атыглавēсыт, коронавирус нампа а̄гм урыл потыр хӯнтлысыт. Округ губернатор ва̄ӈын хо̄тпатэ Александр Тиртока, Роспотребнадзор кӯщай ва̄ӈын нэ̄ Инна Кудрявцева ос мир пусмалтан департамент кол кӯщай ва̄ӈын хум Владислав Нигматулин та̄н потыртасыт. Ты а̄гм ань хумус пусмалтаве, манах хо̄тпа пӯльницан пинвēсыт, хо̄т ха̄хтувēсыт тамле а̄гмыл, э̄лаль хумус о̄луӈкве э̄ри, хумус ӯргалахтуӈкве.
Ты э̄лы-пал хо̄тал округ кӯщаюв Наталья Комарова са̄ккон-нэ̄пак ва̄рыс, ань Юграт о̄лнэ мир ӯргалахтым вос о̄лэ̄гыт, са̄в хо̄тпа акван ул вос атхатэ̄гыт, э̄лы хо̄н ма̄н щар ул вос минэ̄гыт. Таима̄гыс школат пуссын лап-пантвēсыт, ня̄врамыт ищхӣпыӈ ут хосыт юн ханищтахтуӈкве ла̄ввēсыт, хо̄т-а̄ти сака ул вос ё̄мēгыт. 
Александр Тиртока тох ла̄выс: «Ты а̄гм ма̄н ма̄вн ул вос ёхтыс, округ мирколт ос пусмалтан департамент колт рӯпитан ма̄хум рēтыӈ ю̄свой э̄тпос па̄сныл са̄в э̄рнэ тэ̄ла ва̄рēгыт. Таима̄гыс ань тыхо̄тал мус округувт о̄лнэ мир халт тамле а̄гм ат хо̄нтвес. 
Мирколув са̄ккон щирыл, ань ты а̄гм но̄х-хулигламе ма̄гыс пуссын лēккарыт ос миркол кӯщаит э̄тэ-хо̄талэ рӯпитаӈкве патсыт. Матыр-а̄ти пуссын та̄ра-паттэ̄гыт, хунь ма̄хум сво̄нитэ̄гыт, китыглахтэ̄гыт, та̄н аквта щё̄с ювле потыртэ̄гыт, э̄рнэ матыр хӯлтэ̄гыт».
Мо̄т хум Владислав Нигматулин пусмалтан организацият урыл потыртас: «Округт пус­малтан колытт рӯпитан лēккарыт ва̄тихал та̄ра-паттэ̄гыт, ань ма̄ янытыл ты коронавирус а̄гмыл манах хо̄тпа ēмтыс, хоты ма̄т щар ма̄к са̄в хо̄тпа ха̄хтувес, манах хо̄тпа пусмалтахтас манос а̄тимыг ēмтыс. Таи акваг уральтэ̄в, ань ка̄сыӈ ма̄т лēккаранув ёмащакв вос рӯпитэ̄гыт, ӯс ман па̄выл мир ёт вос потыртэ̄гыт, вос ла̄вияныл, э̄л хотталь ул вос минэ̄гыт, кон са̄всыр ма̄т ул вос ё̄мēгыт.

Ма̄н ань сунсэ̄в, Москват ос УРФо ма̄ янытыл рӯпитан лēк­карыт тэ̄ланыл сака ёмащакв ва̄рияныл, та̄н ляльтаныл сунсым, ханищтахтэ̄в. Ань округт о̄лнэ ма̄хум ва̄­тихал китыглахтэ̄гыт: «Коронавирус а̄гм ма̄гыс анализ ва̄руӈкве э̄ри?» Хунь пусмалтан лēккарын ла̄вавēн, то̄нт ущ кēлпанын вивет. 
Ты телефон хосыт э̄тэ-хо̄талэ сво̄нитаӈкве ро̄ви, китыглахтын ла̄тыӈ о̄ньщегы̄н те, потыртэ̄н: 8-800-100-86-03. Матыр-а̄ти ань пуссын щё̄питасув, ӯрхатым о̄лэ̄в».
Роспотребнадзор ма̄т рӯпитан нэ̄ Ирина Куд­рявцева ла̄вме щирыл, ты а̄гм пусмалтан ма̄гыс ань э̄рнэ тэ̄рпит ва̄руӈ­кве патвēсыт, ты хащта̄л а̄гм ань тыхо̄тал мус иӈ ханищтаве. Ты торыг ма̄н учёныянув, Китай ос мо̄т хо̄н ма̄т о̄лнэ ма̄хум акван-нё̄тхатым рӯпитэ̄гыт. Округувн та̄л котиль э̄тпос па̄сныл 269 хо̄тпат э̄лы хо̄н ма̄ныл ёхталасыт. 146 хо̄тпа а̄гмыл хартсыт, пӯльницан тотыгпа̄л­вēсыт, уральтавēсыт, хащтал а̄гм ат хо̄нтвес, пуссын юв-та̄ртвēсыт.
Ля̄ххал тотнэ ма̄хум китыглахтын ла̄тыӈ са̄в о̄щсыт – тэ̄нутыл аман тай то̄влавēв, туи кастыл ӯщлахтын ма̄н ялнэ ма̄гыс путёвкат ёвтуӈкве ань ро̄ви ман а̄ти. Александр Тиртока тох ла̄выс: «Хунь тамле та̄рвитыӈ нак ēмты, э̄лумхо̄лас атхунь пилы, номсы, ла̄пкат тэ̄нут холы, сыме э̄тгалаӈкве патаве. Ань округ янытыл о̄лнэ ка̄сыӈ ла̄пка миркол па̄лыл уральтым о̄ньщаве, тэ̄­нутанэ ул вос холэ̄гыт, тынаныл но̄х ул вос лаплыяныл. Пилуӈкве ат э̄ри, тэ̄нут о̄лы, тэ̄та̄л ат хультэ̄в. Ты туи э̄лы хо̄н ма̄н минуӈкве ул номсэ̄н, ма̄н о̄лнэ ма̄вт са̄в ёмас, пӯмыщ ма̄ о̄лы. Хотталь ялэ̄н, яласан лё̄ӈханын ня̄враманын суссылтэ̄н, вос ва̄ганыл, манхурип нё̄тнэ ма̄т о̄лэ̄гыт, яныгмēгыт. То̄нт тах колта̄глыӈыщ э̄лаль ёмас номтыл о̄луӈкве патэгы̄н.  
Светлана РОМБАНДЕЕВА
