
Ювле хультум та̄л ма̄нь таквс э̄тпост Сургутский район Солнечный па̄вылт ня̄врамыт касылыл ва̄рыглавēсыт. Та̄н са̄лыӈ сун ӯлтта поргысыт, тыньщаӈ рēпыгтасыт, са̄грап па̄хвтысыт ос ха̄йтыгтасыт. То̄нт Ха̄льӯс район Саранпа̄вылныл ёхталам ня̄врамыт о̄выл места висыт. Ань туп Саранпа̄выл ня̄врамыт тох касуӈкве ханищтавет. Са̄в та̄л ня̄врамыт ёт Андрей Дорофеевич Филиппов рӯпиты.

	Саран хум такви рӯпататэ урыл таи ла̄выс: «Ам ня̄врамыт са̄лыӈ сун ӯлтта поргуӈкве, тыньщаӈ па̄хвтуӈкве хус та̄л ханищтыянум. Щар о̄влэ̄т ам Александр Тасьманов ёт рӯпитасум, таве касуӈкве ханищтаслум. Тав Белоярский район Касум па̄вылт о̄лы. Мēн Салехард ӯст культпросвет училищат аквъёт ханищтахтасмēн. Ос ёсал акваг ха̄йтыгтасмēн. Тувыл мо̄т ма̄ньлат хо̄тпат нупыл сунсым ос са̄лыӈ сун ӯлтта поргуӈкве, тыньщаӈ па̄хвтуӈкве патсумēн. Александр са̄лыӈ сун ӯлтта поргуӈкве сака ёмащакв  вēрми. Тав ань «Гиннес» нампа нэ̄пакн хасвес. Тав ӯщлахтын та̄л са̄лыӈ сун ӯлтта 890 щёс порыгма̄лыс. Ань тыгыл са̄внув нэ̄мхотьют са̄лыӈ сун ӯлтта порыгмаӈкве ат вēрми. Та юи-па̄лт Александр Тасьманов ма̄ янытыл ва̄ӈкве патвес, тав нупылэ сунсым са̄в ма̄ньлат хо̄тпат соссаӈ ма̄хум хольт касуӈкве патсыт. 

	Ань тав Белоярский район Касум па̄вылт ня̄врамыт ханищтым рӯпиты. Ты пора сыс тав са̄в а̄гит-пыгыт са̄лыӈ сун ӯлтта поргуӈкве, тыньщаӈ ос са̄грап па̄хвтуӈкве ханищтасанэ. Ань Белоярский районт са̄в щēмьят са̄лы ӯрим яласэ̄гыт. Тамле ма̄т яныгман ня̄врамыт ма̄ньта̄гыл ва̄гыт, хумус тыньщаӈ рēпыгтаӈкве, са̄грап хумус па̄хвтуӈкве ос са̄лыӈ сун ӯлтта хумус поргуӈкве. Ты ня̄врамыт ёт рӯпитаӈкве сака ёмас, та̄н ма̄ньта̄гыл ё̄рнувег о̄лэ̄гыт, касуӈкве сака ёмащакве ха̄сэ̄гыт. Ань Касум па̄вылт интернет ва̄рвес, та ня̄врамыт поргуӈкве, ха̄йтыгтаӈкве сака ат ка̄сащēгыт. Александр Тасьманов ань туп кит ня̄врамыг ёт тув ёхталас. 

	Ма̄н па̄влувт ань ищхӣпыӈ ут лю̄льсаӈ рӯпиты, тыи ма̄гсыл ня̄врамыт ты утыл ат ёнгасэ̄гыт, ам палтум ханищтахтуӈкве акваг ёхталэ̄гыт. 

	О̄лупсатэ урыл

	Ам Салехард ӯст о̄лупсатэ урыл касуӈкве ханищтахтасум. То̄нт ам ётум Геннадий Владимирович Сысолятин рӯпитас, а̄нум ханищтастэ. Ты о̄йка ань тыг мус ня̄врамыт ханищты. Ты э̄рнэ рӯпата ва̄рнэ̄тэ ма̄гсыл тав «Заслуженный тренер Ямала» намыл майвес.

	Ам ща̄нягум-а̄щагум са̄лы ӯрим яласасы̄г, ам ма̄ньта̄гыл тыньщаӈ рēпыгтаӈкве ос са̄грап па̄хвтуӈкве хассум. Тыи ма̄гсыл хунь тох касуӈкве во̄ввēсум, ам та̄ра тув хасхатасум. Нила та̄л Салехард ӯст ханищтахтасум ос нила та̄л касым яласасум, акваг о̄выл места вӯйласум. 

	Ханищтахтын ма̄ныл хунь по̄йтсум, ювле Саранпа̄вылн ёхтысум. Совхозт ветеринарыг рӯпитаӈкве патхатасум. То̄нт лов та̄л са̄лы пусмалтым рӯпитасум. Тувыл та порат Саранпа̄вылт спорт-комитет ва̄рвес, ам тув тренерыг рӯпитаӈкве во̄ввēсум. Ня̄врамыт касуӈкве ханищтаӈкве патсанум. 

	Ман организацияв школа нупыл ловиньтахты. Ня̄врамыт ма̄гсыл маныр э̄ри, пуссын ёвтаве. Ань нё̄рыт нупыл спортивный база ӯнттувес. Ма̄н ня̄врамыт ёт тув акваг яланта̄лэ̄в. Тот та̄н ёсал тахсэ̄гыт, спортивный залт ос са̄всыр упражненият ва̄рēгыт. Ка̄сыӈ ня̄врам такви программа щирыл рӯпиты. Ат хо̄тал сыс школат ханищтахтэ̄гыт, ты базан та̄н туп ӯщлахтын хо̄талыт ялантэ̄гыт». 

	Ань тав палтэ хатанит, рущит, сараныт, ё̄рныт, ма̄ньщит, хантыт, дагестанцыт, узбекыт ханищтахтуӈкве ялантэ̄гыт. Ты урыл хум ла̄выс: «Ня̄враманум лакква щар ат ӯртыянум. Ня̄врамакве ат ке савлы ос ам палтум ханищтахтуӈкве ва̄тихал ёхталы, са̄всыр упражненият мӯсхалыг ке ва̄ри, ам тав ётэ са̄внув рӯпитаӈкве о̄вылтахтэ̄гум. 

	Акв порат Саша Сметанин ёхталас. Тав са̄грап па̄хвтуӈкве сака ёмащакве ха̄сыс. Тувыл ма̄ниг о̄лме порат ёнгасым ёлрагатас ос пуӈкēтыл та̄кыщ хо̄яс. Ты юи-па̄лт лēккарн поргуӈкве ос ха̄йтыгтаӈкве щар ат та̄ртвес. Ам таве касуӈкве лēккар та̄л тотыгласлум. Оматэ ос ма̄н ётув акваг ялантас. Тав мо̄т ня̄врамыт ёт  касым хӯрум та̄л сыс  округувт о̄выл места вуйлас. Ань тав янгыг ēмтыс, Саранпа̄вылт о̄лы, водителиг рӯпиты. Та порат тыщирыл ат ке ха̄йтыгтас, ат ке поргыс, акваг юн ке ӯнлыс ос са̄всыр тэ̄рпи аим,  уколыл ва̄рим са̄в мо̄т а̄гмыл ēмтнув. Ань тай сака ёмащакв о̄лы, а̄гм щар ат о̄ньщи.

	Ам палтум Афанасий Шашкин ань ёхталы. Пыгрищ ха̄йтыгтаӈкве сака вēрми. Тувыл таи лю̄ль, ам палтум ка̄сыӈ хо̄тал ёхталаӈкве ос ханищтахтуӈкве сака ат ка̄сащи. Савлы, ам тав ётэ такос потырта̄лэ̄гум, пыгрищ ам  ла̄тӈум щар ат хӯлы. Ня̄враманум хунь тох  ва̄рēгыт ос ла̄тыӈ ат хӯнтлэ̄гыт, сымум сака щарги. То̄ва порат номсахтэ̄гум, улпыл амки потыртаӈкве ат ха̄сэ̄гум, ня̄враманум ла̄тың ат хӯнтлэ̄гыт. 

	Ня̄врамыт урыл потре

	Ня̄врамыт хӯрум группа щирыл уртсанум. 12-13 та̄л яныт ня̄врамыт о̄выл группан хассанум, китыт группан 14-15 та̄л яныт ня̄врамыт ялантэ̄гыт. Ос 16-17 та̄л яныт а̄гит-пыгыт хӯрмит группат о̄лэ̄гыт.»

	Андрей Дорофеевич ла̄выс, ты яныг группат мощща ня̄врам о̄лы, та̄н пуссын 9 класс а̄стлан юи-па̄лт э̄лаль ханищтахтуӈкве мо̄т ма̄н минэ̄гыт. Тыи ма̄гсыл тув мощща ня̄врам яланты. 

	«Йильпи правила щирыл ты касылт а̄гит о̄с касуӈкве вēрмēгыт. Ты э̄лы-па̄лт туп пыгыт та̄нки халанылт кассыт. Ань а̄гит ощща йӣв ёт ха̄йтыгтэ̄гыт, са̄лыӈ сун ӯлтта поргēгыт ос са̄грап па̄хвтэ̄гыт. Ты хӯрум касылт зачётыл хансавет. Ань ам па̄лтум а̄гирищит о̄с ёхталэ̄гыт. Та̄н ё̄таныл рӯпитаӈкв кӯпнит, та̄н ла̄тыӈ та̄ра хӯлэ̄гыт ос нэ̄мхуньт лю̄ль ла̄тыӈ ювле ат ла̄вēгыт. Пыгрищит тай то̄ва порат ля̄галэ̄гыт. Ам та̄н нупыланыл щар ат кантлэ̄гум, ка̄сыӈ ня̄врам ам э̄руптылум. Та̄н нупыланыл кантлуӈкве щар ат вēрмēгум.

	Сургутский район Солнечный па̄вылн Таня Хозяинова, Снежана Савчук ос Лена Тихонова ялсыт. Та̄н пуссын тот ёмащакв кассыт. Тыи ма̄гсыл ты а̄гитын ам яныг пӯмащипа ла̄тыӈ ла̄вēгум. Пыгыт халт ос Максим Никитин но̄х-патыс. Ты ма̄ньщи пыг  тыньщаӈ рēпыгтас. Максим сака ка̄ркам пыг, маныр ла̄вēгум, та̄ра ва̄ри. Тав ща̄няге-а̄щаге сас ма̄ньщииг. Улпыл тыи-ма̄гсыл пыгрищ тох тыньщаӈ па̄хвтуӈкве ёмащакв ха̄сы.

	Ма̄ньщи ла̄тыӈ урыл

	Ам амки са̄лыӈколт яныгмасум. А̄щум бригадирыг о̄лыс. Ма̄н нила щēмья акв ё̄рнколт о̄лсӯв. Ам ма̄ньта̄гыл ма̄ньщи ла̄тыӈ хӯлыслум, ты ма̄хум пēс йис ва̄рмаляныл о̄с ёмащакв ва̄ганум. 

	Ма̄н ётув акв мӯтраӈ ма̄ньщи о̄йка Пётр Спиридонович Анямов о̄лыс. Тав ма̄н ётув акваг ма̄ньщи ла̄тӈыл потыртас. То̄нт ма̄н о̄с ма̄ньщи ла̄тӈыл потыртасӯв. Ань таса̄вит та̄л ты ла̄тыӈ ат хӯлыгласлум, хотёрувлаӈкве патыслум. Таи лю̄ль, ма̄ньщит та̄нки ща̄нь ла̄тӈыл ат потыртэ̄гыт. Максим ща̄няге-а̄щаге ма̄ньщииг кос, сас ла̄тӈēтыл потыртаӈкве ха̄сэ̄г, тувыл пыгēн ат ханищтастэ̄н. Пыг ща̄нь ла̄тӈе ат ва̄г. Мо̄т ня̄врамыт ос аквтыщирыл ща̄нь ла̄тӈыл ат пӯмщалахтэ̄гыт. Ма̄н тренеровочный базан хунь яланта̄лэ̄в, ӣтипа̄лаг пуссын яныг пасан ва̄тан акван-атхатэ̄в. То̄нт ма̄н ня̄врамыт ёт ма̄ньщи  ла̄тыӈ ханищтэ̄в. Ты ня̄врамытын ща̄нь ла̄тыӈ ва̄ӈкве э̄ри».
