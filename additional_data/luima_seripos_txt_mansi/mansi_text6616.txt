
Советский районт «Ма̄нь Та̄гт» нампа заповедник о̄лы. Тав 1976 та̄лт ва̄рвес, ань атпан нупыл ат та̄лэ то̄влыс. Тот ма̄тэ сака нё̄тнэ, са̄всыр хорамыӈ лӯптат, йӣвыт яныгмēгыт. 
Во̄рт са̄всыр во̄руй яласы, я̄т ос тӯрыт хӯ­лыӈыг о̄лэ̄гыт. Тыима̄гыс тав государство па̄лыл ӯргалым о̄ньщаве. Янгыщ ма̄тэ Советский район янытыл о̄лы, туп ма̄нь ло̄мтэ Ха̄льӯс райо­нын паты. 
«Ма̄нь Та̄гт» заповед­никыт щар о̄выл кӯщаиг Леонид Фёдорович Сташкевич о̄лыс. Ты хум Ростов-на-Дону ӯст самын патыс. Тав 1965 та̄лт Омск ӯс институт а̄стлас. 
Тувыл 1970 та̄лт ма̄н округувн Советский районын ёхтыс. Тот ха­нищтапыт, кол ӯнттын ма̄т ос мо̄т са̄всыр ва̄рмаль щирыл рӯпитас. Тувыл 1976 та̄лт тав ты ма̄-вит ӯргалан кӯщаиг паттувес. 
«Ма̄нь Та̄гт» заповед­никын нас яласан ма̄хум, во̄раян хо̄тпат ат та̄ртавет. Тот пум са̄груӈкве, йив яктуӈкве, пил ва̄туӈкве, ла̄хыс атуӈкве ос тэ̄рпи ма̄гыс матыр лӯпта ма­ныгтаӈкве щар ат ро̄ви. 

Ма̄-во̄й ос ма̄-щунь киснэ ма̄хум тот рӯпи­таӈ­кве о̄с ат та̄ртавет. Ты ма̄н ялнэ ма̄гыс раз­ре­шение-нэ̄пак ва̄руӈкве э̄ри. Инспекция-хо̄т­пат ты ма̄ мувылтым акваг яласэ̄гыт. 
Тот учёный хотпат са̄всыр научный рӯпата ва̄рēгыт. Та̄н та ма̄ акваг ханищтыяныл, сунсэ̄гыт - манырсыр лӯптат тот яныгмēгыт ос мо̄т са̄всыр э̄рнэ рӯпата ва̄рēгыт. Манхурип во̄руй тот о̄лы, хумус та̄н яныгмēгыт, ак­ваг уральтым о̄ньщавет. Ты урыл са̄в научный нэ̄­па­кыт хансым о̄лэ̄гыт. 
Советский ӯст во̄руит ос товлыӈ ӯит сунсыглан ма̄нь музей-кол пӯсвес. Тот са̄всыр во̄руй хурит о̄лэ̄гыт. Ты во̄рӯит ос тов­лыӈӯит намыл ат алвēсыт. Та̄н матыр о̄выл щирыл та̄нки порсысыт манос сакватахтасыт, во̄рт хо̄нт­вēсыт ос хурииг ва̄рвēсыт. 
То̄ва во̄руит мори во̄раян хо̄тпатн алвēсыт ос хультуптавēсыт, хоть­ютн хо̄нтвēсыт ос музейн тотвēсыт. Ань та музейт ва̄тихал са̄всыр суссылта­пыт щё̄пита̄лавет. 
Тувыл ма̄нь ня̄врамыт ма̄гыс тот са̄всыр касылыт ва̄рыглавет. Та̄н во̄руит хаснэйӣвыл по̄слыяныл. Школат ханищтахтын а̄гит-пыгыт ты музейт са̄в­сыр товлыӈӯит, во̄руит ос са̄всыр лӯптат ханищ­ты­яныл. 
Ты коныпал тот ня̄вра­мыт ма̄-вит ӯргалан урыл стихыт хансэ̄гыт. Ётыл ты хансым стихыт ос потрыт пуссын нэ̄пакын хансавет. Тыщир Советский районт о̄лнэ ня̄врамыт ма̄-вит ӯргалаӈкве ханищтавет. 
фото с сайта 2goroda.ru
«Ма̄нь Та̄гт» нампа запо­ведник нупыл хӯрум ӯр­галан ма̄т хансым о̄лэ̄гыт - ты «Верхне-Кондинский», «Елизаровский» ос «Васпухольский». Тот мощщаг хультум во̄рӯит ос товлыӈӯит ёмщакв ӯргалым о̄ньщавет. Тот я̄т ӯйигтан витуй о̄лы. Та̄н мощщаг хультум ма̄гыс «Выгыр нэ̄пакн» хансым о̄лэ̄гыт. 
Та ма̄тт манса̄вит са̄лы, янгуй, во̄руй, товлыӈӯй о̄лы, та̄н пуссын ловинь­тым о̄ньщавет. Тэ̄лы порат инспектор-хотпат «Бураныл» ма̄ уральтым яласэ̄гыт. Осыӈ тӯйт паты ке, во̄руй ма̄гыс тэ̄нэ ма̄т щё̄питэ̄гыт. Туи ос везде­ходыл яласэ̄гыт манос ла̄глыл ё̄мияныл. Лё̄ӈха­ныл палыт ӯщлахтын ма̄­гыс во̄рколыт ӯнттысыт. 
Ты ӯргалан ма̄ хосыт Конда я̄ овты. Та я̄ патыг­лам йӣвытыл ос порсыл ка̄сыӈ порат хот-сыс­та­ты­м­таве. Заповедникт рӯпитан хо̄тпат а̄гит-пыгыт халт ма̄ хот-сыстам­тан касылыт щё̄пита̄лэ̄гыт. 
Тамле ты ёмас ва̄рмаль Советский районт ма̄-вит ӯргалан ма̄гыс ва̄раве. Са̄ртын ты ӯргалан ма̄т акв ма̄ньщи хум Павел Кириллович Дунаев рӯ­пи­тас. Тав ань пенсият о̄лы.  
Николай МЕРОВ
