
Мо̄лал «Арктические рубежи»» нампа мирхал конференция Норвегия мо̄т хо̄н ма̄т о̄лыс. Ма̄н округувныл ма̄-вит ӯргалан департаментыт кӯщай ва̄ӈын хум Александр Комиссаров, «В.И. Шпильман» нам о̄щнэ Центр колт рӯпитан кӯщай ва̄ӈын хум Пётр Стулов ос мо̄т хумыт тув ялсыт. Та̄н манырсыр рӯпата тот ва̄рсыт, кӯщаиг ты урыл потыртасы̄г.
Ты ва̄рмальн Арктика ляпат о̄лнэ ма̄ӈ ма̄хум ва̄тихал акван-атхатыглэ̄гыт. Норвегия ма̄т о̄с сосса хо̄тпат, саамыт, о̄лэ̄гыт. Та̄н о̄с салыт о̄ньщēгыт. Округувныл ялум кӯщаит та̄нки йис ма̄нылт о̄лнэ сосса хо̄тпанув о̄лупсаныл урыл потыртасыт. Мо̄т хо̄н ма̄т ма̄хум ты тэ̄лал сака пӯмщалахтасыт. 
Тувыл ань округувт нефтяникыт ос сосса хо̄тпат хумус аквъёт рӯпитэ̄гыт, мо̄т хо̄н ма̄т мир ты урыл о̄с китыглахтасыт. Кӯщаянув ла̄всыт, ань са̄лыӈ хо̄тпат ос ма̄-во̄й винэ ма̄хум халанылт вори ат тотэ̄гыт, акван-потыртахтым рӯпитэ̄гыт. Нефтяникыт са̄лыӈ ма̄хум ляпат рӯпитэ̄гыт ке, та̄н са̄всыр нё̄тмил сосса щēмьятын ва̄рēгыт. Э̄рнэ нэ̄пак щё̄питэ̄гыт ос хасхатэ̄гыт. Ты хосыт нэ̄матыр та̄рвит ва̄рмаль ат ēмталы.
Норвегия ма̄тэ о̄с щуниӈ. Тот та̄л сыс онтырса̄т млн тонна ма̄-во̄й ос газ ма̄ныл но̄хвиве. Округувныл о̄лнэ кӯщаянув ва̄тихал та̄н ётаныл акван-хо̄нтхатыглэ̄гыт. Са̄всыр ханищтапыт щё̄пита̄лэ̄гыт, потрамēгыт ос халанылт хӯлтыглахтэ̄гыт. 
Тот кӯщаит ма̄щунит киснэ ос ма̄-вит сыстамыг хультуптан ва̄рмаль урыл са̄в потыртасыт. Норвегият сёмга атыӈ выгыр хӯл о̄лы, са̄лыт янмалтавет. Таима̄гыс тот о̄лнэ мир ма̄-витаныл сака ӯргалыяныл. Ань во̄р ма̄т интернет о̄с о̄лы. Матыр тэ̄ла ма̄гыс ойтхатуӈкве э̄ри ке, ма̄хум па̄вылн манос ӯсн ат минэ̄гыт. О̄лнэ ма̄нанылт «Госуслуга» ищхӣпыӈ ло̄пс хосыт олн ойтуӈкве вēрмēгыт. Та сыс то̄ва э̄лы ма̄т интернет иӈ а̄тим. Норвегия лӯима̄т о̄с тамле ва̄рмаль о̄лы.
Кӯщаянув тот Андерс Оскал ёт хо̄нтхатыг-лахтасыт. Тав мā янытыл о̄лнэ са̄лыӈ хо̄тпат палт кӯщаиг рӯпиты. Ма̄хманув тав ётэ саамыт са̄лыӈ колн ялсыт. Тот са̄всыр тэ̄лат урыл потыртасыт. 
Ань ма̄ньполь э̄тпос 2-3 хо̄талыгт Ханты-Мансийск ӯст са̄лыл каснэ ва̄рмаль щё̄питаве. Ма̄н кӯщаянув Андерс Оскал ос саам са̄лыӈ хо̄тпат мӯйлуӈкве тыг во̄всаныл. Саамыт ты пӯмыщ касыл суснэ ма̄гыс тыг ёхталаӈкве ла̄вхатсыт.
