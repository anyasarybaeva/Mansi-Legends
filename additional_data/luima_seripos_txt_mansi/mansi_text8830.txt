
Нижневартовский район Аган па̄выл музейт рӯпитан ма̄ньлат нэ̄ Яна Андреевна Покачева «ЮграТур-2023» суссылтапн Ханты-Мансийск ӯсн ёхталас. Рӯпататэ урыл китыгласлум, музеянылт маныр о̄ньщēгыт, мирн суссылтан ма̄гыс манхурип пормасыт ёт-тотсыт. На̄н ань э̄лаль Яна Андреевна потре ловиньтэлы̄н.
– Ам Аган па̄вылт МАУ «Межпоселенческий центр национальных промыслов и ремёсел» музейт о̄лнэ пормасыт тармыл пуӈктотэ̄гум, рущ щирыл – главный хранитель фондов. 
Ты суссылтапын мēн музей кӯщаюв Марина Михай­ло­вна Айпина ёт ёхты­самēн, ӯс мирн ос мӯй хо̄тпатн сосса мирув ос пēс наканув о̄вылтыт по­тыр­тымēн, ка̄тыл ва̄рим пор­масыт суссыл­тымēн, тына­лымēн. 
Мēн ань йӣвныл, сакныл ос са̄сныл ва̄рим порма­сыт ёт-висумēн. Ма̄хум пӯмщалахтэ̄гыт, то̄ват матыр ёвтэ̄гыт. Ня̄врамыт ма̄гыс са̄всыр ёнгилыт, а̄канит ос ма̄гылн тагатан хорамыт сака китыглавет, ёвтавет. 
– Па̄выл музеин урыл акв-кит ла̄тыӈ ла̄вен?
– Аган музейт ма̄н «Мастерские Агана» ос мо̄т са̄всыр ханищтапыт ва̄рыгла̄лэ̄в. Ня̄врамыт ос яныгхо̄тпат тув акваг ёхталэ̄гыт, матыр-а̄ти ва̄рēгыт – са̄сныл а̄пат ос а̄ныса̄ныт ю̄нтэ̄гыт, йӣв­ныл сыре-сыр пормасыт ёргēгыт, сакныл ма̄гылн тагатан хорамыт ос мо̄т э̄рнэ матыр хартэ̄гыт. 
«Город ремёсел» кан о̄ньщēв, тот ма̄щтыр хо̄т­панув рӯпитэ̄гыт, ка̄тыл са̄всыр пормас-о̄щнут ва̄руӈкве ха̄сэ̄гыт, янге-ма̄не ханищтэ̄гыт. То̄ва­ныл юн щаквщēгыт, ту­выл ва̄рум пормасаныл центр ремёсел колн тоты­яныл. 
Ханты кол о̄ньщēв, сӯмъях ос ня̄нь ва̄рнэ кӯр. Ялпыӈ­хо̄талыт порат хӯл исмит ос мо̄т тэ̄нут па̄йтэ̄в, ня̄нь ва̄рēв. Мӯй ма̄хум ёт мӯйлэ̄в, ня̄вра­мыт ёнгалтыянӯв, матыр тэ̄пъялэ̄гыт, ща̄ил айты­янӯв.
Районув янытыл тамле суссылтапыт о̄с ва̄рыгла­вет, тув акваг во̄винь­та̄лавēв, ялантэ̄в, пор­ма­санув ёт-тотыглыянӯв.
Аган па̄выл музей ханты э̄ква Фёкла Семёновна Бондаренко тав ва̄рыстэ. Са̄в маснут-пормас ка̄тыл щё̄пита̄лыс, ань пуссын музейт о̄лэ̄гыт. Тав сака ёмас, ма̄щтыр хо̄тпа о̄лыс. Э̄ква хосат а̄тимыг ēмтыс, ма̄н ань тав о̄вылтам тэ̄латэ э̄лаль тотылӯв.
Школат ханищтахтын ня̄врамыт ма̄гыс «Тропою предков» ос «По тропин­кам сказок» нампа экс­кур­сият ва̄рыгла̄лэ̄в, ханты ос рущ ла̄тӈыл мо̄йтыт мо̄йтэ̄в. Са̄всыр ма̄ныл туристыт ёхталэ̄­гыт – Покачи, Лангепас, Нижневартовск ӯсытныл ос ма̄нь па̄влытныл о̄лыглэ̄гыт.
– Наӈ ща̄нь ла̄тӈыл потыртэ̄гын?
– Амти ла̄тӈумтыл мощ потыртэ̄гум. Ань ма̄нь­лат ма̄хум ханты ла̄тӈыл мо̄р­сыӈ порат матыр ла̄вē­гыт, пуссын рущ ла̄тӈыл потыртэ̄гыт. Юн омагум-а̄тягум ос щащēквам ма̄нти ла̄тӈувтыл потыр­тэ̄гыт. 
Омам наме Марина, а̄тям Андрей. Ам йигрищ ос а̄пщирищ о̄ньщēгум, Костя ос Мария. Щащēквав наме Лидия Романовна Покачева, тав Варъёган па̄вылт яныгмас. 
Ам Ханты-Мансийск ӯс педучилищат воспи­та­телиг ханищтахтасум. Ня̄врам садикыт рӯпитаӈ­кве номтум ат патыс, музейн патхатасум. 
Тыт ма̄нти культурав ёт рӯпи­тэ̄в, пēс йис ва̄рмалит та̄ра-паттэ̄в, ма̄нь ма̄хум ханищтэ̄в. Ам номсэ̄гум, ты сака э̄рнэ тэ̄ла, пēс наканув ва̄ӈкве э̄ри, но̄х-во̄рмалтаӈкве, э̄лаль тотуӈкве э̄ри. 
Светлана РОМБАНДЕЕВА
