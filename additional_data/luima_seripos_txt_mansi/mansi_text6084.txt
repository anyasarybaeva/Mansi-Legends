
Мо̄лалнув Дарья Жорник ёт потыртасум, тав ла̄выс, китыт э̄тпо­сый ēмтыс, ма̄хум юн ӯнлуӈкве ла̄ввēсыт. Тавēн о̄с лю̄ль ӯст о̄луӈкв, таима̄йс тав Москва по̄хыт о̄лнэ па̄влэ̄н минас, тот лай кол о̄ньщи. Тот во̄р хосыт ро̄ви ё̄мыйтаӈкв.
 Тав ла̄выс: «А̄нумн юн о̄луӈкв ёмас, матыр ва̄рнэ ма̄йс са̄в щё̄с арыйтас. Ам касуӈкв патсум, нэ̄пак ловинь­таӈкв, осэва̄та̄л тэ̄нутыт па̄й­туӈкв, та коныпал рӯпатам ва̄рēюм. Мощ мо̄лалнув экзаменанум сдавайтсум. Аквъёт рӯпитан юртанум ёт телефон хосыт то̄в порат потыртэ̄в. 
А̄нумн лю̄ль — ат вēрмēюм нэ̄мат хотталь ялуӈкв. Тӯяй ма̄н Ушма па̄вылн ялуӈкв куссӯв, ма̄ньщит ёт потыртаӈкв, тувл хансуӈкв лильпи потыр нэ̄пак, а̄гм ма̄йс миннэ лё̄ӈхув лап-пан­тыслав. 
Ань ат торъямтылум, хунь ос ялуӈкв вēрмēв. Ам щёровн ма̄ньщи ла̄тыӈ ханищтылум, хӯнтлэ̄юм, тувл ёл-хансум потрыт рущ ла̄тыӈна толмащ­лыя­нум. Ам дис­сертациям о̄с ма̄ньщи ла̄тыӈ урыл о̄лы, таи­ма̄йс ам ла̄тыӈ ханищтылум. 
Тувл ос Василий Харитонов ёт потыр­тасум. Хум ос ла̄выс:
– Ам о̄лнэ палытум карантин ма̄йс, ак палы­тэ̄тыл мощ мо̄тщир ēм­тыс, мо̄т палытэ̄тыл а̄ти. Ам ты э̄лы-пал юн о̄с са̄в рӯпитасум. Новгород­ский университетта ам я̄нас кабинет ат о̄нь­щēюм, хо̄т ам вēрмы­нувум рӯпитаӈкв, тувл щёровн ам тот са̄в рӯ­пата ат о̄ньщēюм.
Ань э̄лумхо̄ласыт мо̄т щирл о̄луӈкв патсыт, та̄н по̄йтсыт ё̄мыйтаӈкв, ханищтахтан ма̄н яла­саӈкв, ам та̄нанылн нё̄туӈкв патсум. Ам ва̄рсум амки курсанум осэва̄тал ла̄тӈыт, тувл ка̄сыӈ хо̄тал матсыр потрыт потыртасум, тувл руманум нё̄туӈкв во̄выйласум. Са̄в ва̄нут хумыс ханищтахтаӈкв, хумыс мо̄т щирл ёма­щакв ва̄руӈкв, ам ла̄­вый­ласум.
Ма̄ньщи проекта ам технический рӯпата ва̄рēюм, тувл ос Дарья ёт ма̄н иӈ э̄лаль ма̄ньщи потрыт ва̄рēв. Тувл ос интернет хосыт ма̄нь­щит ёт рӯпитэ̄в, ма̄ньщи потрыт рущ ла̄тыйна ва̄рьянув, лильпи пот­рыт хансэ̄в – тамле ут кос хунь э̄ри. 
Евгений АНЯМОВ 
