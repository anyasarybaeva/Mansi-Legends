
Тӯяг Ха̄льӯс район Саранпа̄вылт ос Ло̄пмус па̄вылт ща̄нь ла̄тыӈ ханищтан семинар вāрыглавес. Ты ва̄рмаль щирыл кӯщаиг Майя Макарова о̄лыс. Тав развитие образование институтыт йильпи ханищтапыт э̄лаль тоты. Ты ва̄рмаль сунсуӈкве тув са̄в мир ёхталас. Пуссын аквъёт ва̄т нупыл хӯрум учитель-хо̄тпат акван-атхатыгласыт. Ты урыл мāнавн О.В. Лелятова потыртас.
Ма̄хум Ня̄хщамво̄льныл, Кульпасныл, Советский, Ханты-Мансийск ӯсыгныл ос Кондинский, Сургутский районыгныл о̄лсыт. Та̄н э̄лы-па̄ланылт Государственный Думат рӯпитан депутат нэ̄ Татьяна Гоголева, Саранпа̄выл миркол кӯщай Павел Артеев, сосса ханищтап хосыт кӯщаиг о̄лнэ нэ̄ Надежда Костылева янытлан ла̄тыӈ ла̄всыт.
Саранпа̄вылт ханищтап «Са̄лыкве» нампа ма̄нь ня̄врамыт колт щё̄пита̄лвес. Тот ня̄врамыт ща̄нь ла̄тӈыл йильпи щирыл ханищтавет. Ты садикт Ольга Лелятова ня̄врамыт ёт рӯпиты. Тав хӯрум урок суссылтаӈкве во̄ввес.
О̄влэ̄т тав нила-ат та̄л яныт ня̄врамыт ёт урок ва̄рыс. Ня̄врамыт потыртасыт, пēс ма̄хманув хумус о̄лсыт ос манарыл хӯл пувсыт. А̄рпи ва̄рыгласыт, камка ӯнтталасыт, тыщир хӯл алыщласыт. Туи порат я̄ хосыт ма̄ньха̄пыл товим яласасыт.
Тувыл манхурип тэ̄нут хӯлныл ва̄раве, ты урыл о̄с потыртасыт. Ты урокт та̄н ма̄ньщи ла̄тӈыл потыртым ёнгасасыт. Та̄н хӯлыт урыл э̄рыг э̄ргысыт. Тувыл э̄рттам ос хӯл алыщласыт. Хӯл алыщлан ма̄ныл по̄йтсыт, та̄нки уласанылн ӯнтсыт, халанылт потыртаӈкве патсыт, пувум хӯланыл хумус яктыяныл ос па̄йтыяныл. Тот ня̄врамыт ёхул урыл потыртасыт. Ёхталам мӯй ма̄хумн урок сака мӯстыс.
Тувыл китыт урокт ос ня̄врамыт ань о̄лнэ урыл потыртасыт. Ань йис ма̄хум кēрха̄пыл ос моторыл яласэ̄гыт. Тэ̄лы порат ос «Бураныл» хӯл алыщлан ма̄н минэ̄гыт. Хӯрмит урокт ня̄врамыт ос хӯл алыщлан ма̄хум йӣквыт йӣквсыт.
Щар пӯмыщ ва̄рмаль тыи о̄лыс. Хунь урок ущты о̄вылтахтас. Колнакт со̄вт хуяс. Ольга Владимировна ня̄врамыт со̄вт уральтаӈкве лāвсанэ. Та̄н со̄вт кӣвырт нэ̄пак хо̄нтсыт, та нэ̄пакт та̄н ма̄гсыланыл хӯл урыл а̄мыщ хансым о̄лыс. Тыгыл э̄лаль хӯлыт урыл потраныл та о̄вылтахтас.
Тувыл уроканыл оиг-пам юи-па̄лт кол кӣвырн хӯл алыщлан хум Пēтр о̄йка щалтыс. Тав ня̄врамыт ёт пащалахтас. Насати тав а̄мщиӈ со̄вт хультуптамтэ. Такви ос хӯл алыщлаӈкве ялум. Со̄вт кӣвырт тамле а̄мыщ хансым о̄лыс: «Ка̄тта̄л, ла̄гылта̄л, юил ёхтуӈкве ат вēрмаве, нэ̄мхо̄т ат хо̄нтаве». Ня̄врамыт хӯлыт урыл потыртыманыл, ёнгасыманыл ты а̄мыщ хащсаныл. Ты хӯл тох яласы. Тамле ты пӯмыщ урок Ольга Владимировна ва̄рыс. Ты урок такви щё̄питастэ ос хансыстэ. Тав аквъёт рӯпитан хо̄тпанэ̄н яныг пӯмащипа ла̄тыӈ ла̄выс, та̄н ты урокыт ва̄руӈкве са̄в нё̄тсыт.
Та порат ща̄нь ла̄тыӈ ханищтан ва̄рмаль Ло̄пмус па̄вылт о̄с о̄лыс. Тув Кульпас па̄вылныл ня̄врам ханищтан хо̄тпат ёхталасыт. Тот о̄с сака пӯмыщ о̄лыс. Мо̄тыт та̄л тамле ханищтап ос мо̄т па̄вылт тах ва̄рыглаве.
