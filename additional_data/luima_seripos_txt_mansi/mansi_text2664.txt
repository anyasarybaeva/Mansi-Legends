
Советский районт «Ма̄нь Та̄гт» нампа заповедник 1976 та̄лт рӯпитаӈкве о̄вылтахтас. Тот ма̄тэ сака нё̄тнэ, во̄рт са̄всыр во̄руй о̄лы, я̄т ос тӯрытт са̄в хӯл яласы. Ма̄ янытыл мощщаг хультум хорамыӈ лӯптат, йӣвыт яныгмēгыт, тыи ма̄гыс тав ӯргалым о̄ньщаве.

	Са̄выӈпа̄лэ ма̄тэ Советский районт о̄лы, туп ма̄нь ло̄мтэ Ха̄льӯс районын паты. Та ма̄т кӯщаиг Борис Витальевич Предит рӯпиты. Тав ты ӯргалан ма̄ урыл а̄нумн мощ потыртас. 

	Ты ма̄ государство па̄лыл ӯргалаве. Тув ӯщлахтын ма̄хум, во̄раян ос хӯл алыщлан хо̄тпат ат та̄ртавет. Тот пум са̄груӈкв, во̄р яктуӈкв, пил ва̄туӈкв, ла̄хыс атуӈкв, тэ̄рпи ма̄гыс матыр лӯптат маныгтаӈкв щар ат ро̄ви. Ма̄-щунь хилнэ ма̄хум тот рӯпитаӈкве о̄с ат та̄ртавет. Та ма̄н туп намыл щё̄питым разрешение-нэ̄пак щирыл ёхтуӈкве ро̄ви. Инспекция хо̄тпат ка̄сыӈ хо̄тал ты ма̄ уральтым о̄ньщияныл.

	Тот учёный хо̄тпат научный рӯпата хан-сэ̄гыт. Та̄н та ма̄ акваг сунсыяныл, лӯптат хумус яныгмēгыт ос мо̄т са̄всыр э̄рнэ рӯпата ва̄рēгыт. Мощщаг хультум во̄руит хумус яныгмēгыт, хумус э̄лаль о̄лэ̄гыт – акваг уральтавет. Ты урыл са̄в научный нэ̄пак хансым о̄лы.

	Советский ӯст заповедник-колт музей рӯпиты. Тот са̄всыр во̄-руй ос товлыӈ ӯй хурит ва̄рим о̄лэ̄гыт. Ты товлыӈ ӯит ос во̄руит а̄ти нас тох ка̄тын-паттувēсыт. Та̄н матыр ва̄рмаль щирыл а̄гмыӈыг ēмтсыт манос та̄нки сакватахтасыт, то̄ва во̄руит мори алыщлан ма̄хмытн порславēсыт. Хотьютын хо̄нтвēсыт ос музейн тотвēсыт. Тувыл ущ хурииг ва̄рвēсыт. 

	Та музейт ва̄тихал йильпи выставка ва̄рыглаве. Ма̄нь ня̄в-рамыт ма̄гыс са̄всыр конкурсыт щё̄пита̄лавет. Та̄н во̄руит хаснэйӣвыл по̄слэ̄гыт. Та музейт школат ханищтахтын а̄гит-пыгыт ма̄-вит лӯптат ос манырсыр во̄руит, товлыӈ ӯит о̄лэ̄гыт, ханищтыяныл. Ты коныпал ня̄врамыт ма̄-вит ӯргалан урыл стихотвореният хансэ̄гыт. Ётыл ты потрыт пуссын нэ̄пакн щё̄питавет. Тох ты Советский районт ня̄врамыт ма̄кēныл ӯргалаӈкве ханищтавет.

	«Ма̄нь Та̄гт» нампа ма̄-вит ӯргалан ма̄ нупыл хӯрум заповедникыт хансым о̄лэ̄гыт. Ты «Верхне-Кондинский», «Елизаровский» ос «Васпухольский». Та ма̄тт мощщаг хультум во̄руит, товлыӈ ӯит о̄с ӯргалым о̄ньщавет. Тот я̄т уйигтан витуй о̄лы. Ты витуит акваг мощщаг ēмтэ̄гыт, таима̄гыс ма̄ янытыл Выгыр нэ̄пакн хансым о̄лэ̄гыт. 

	Тот манаса̄вит са̄лы, со̄рпи, са̄всыр во̄руит ос товлыӈ ӯит о̄лэ̄гыт, пуссын ловиньтым о̄ньщавет. Тэ̄лы порат арген осыӈ тӯйт паты ке, инспекторыг рӯпитан хо̄тпат во̄руяныл ма̄гыс тэ̄нэ ма̄т щё̄питэ̄гыт. Заповедник ма̄тэ мувлахил во̄рколыт ӯнттысыт. Тэ̄лы порат ма̄-вит уральтым «Бу-раныл» яласэ̄гыт. Туи порат вездеходыл ма-нос ла̄глыл ё̄мыгтэ̄гыт. 

	Ка̄сыӈ та̄л Югра ма̄т «Спасти и сохранить» нампа ма̄-вит ӯргалан ва̄рмаль мины. Ты кастыл «Ма̄нь Та̄гт» нампа заповедникт рӯпитан хо̄тпат о̄с э̄рнэ тэ̄ла ва̄рēгыт. Ты ӯргалан ма̄ хосыт Конда я̄кве овты. Та я̄ порсыл хот-сыстамтыяныл, патыглам йӣвыт хот-сартыяныл. Та̄н ма̄ньлат ма̄хум халт ма̄-вит ӯргалан касылыт щё̄пита̄лэ̄гыт. Тамле ты ёмас ва̄рмаль Советский районт ма̄-вит ӯргалан ма̄гыс ва̄раве.

	 

	Николай МЕРОВ

	 
