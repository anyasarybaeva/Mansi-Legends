

	Во̄ртур э̄тпос онтоловит хо̄талэ ма̄ янытыл о̄лнэ соссаӈ мирыт ялпыӈ хо̄талыг ла̄ваве. Ты кастыл Ханты-Мансийск ӯст во̄ртур э̄тпос 12 хо̄талэ̄т соссаӈ мир Ассамблея хо̄нтхатыглап ва̄рыглас, ма̄хум ты ялпыӈ хо̄тал урыл потыртасыт. Мирн ва̄нэ хо̄нтаӈ ма̄ньщи э̄ква А.М. Конькова ка̄стысаныл, ты та̄л тав 100 та̄лэ̄ то̄влынув. Ты хо̄тпав самын патум ма̄тэ̄т Кондинский район Силава па̄вылт Дом писателей Конды нампа кол ӯнттувес, ты урыл о̄с акв-кит ла̄тыӈ ла̄всыт.


		Ассамблея кӯщай, округ Дума депутат о̄йка Еремей Айпин округт о̄лнэ соссаӈ мирув ты ялпыӈ хо̄талыл янытластэ. Тав ла̄вме щирыл, хантыт, ма̄ньщит ос ё̄рныт сака номтыӈ ос мӯтраӈ ма̄хум. Ань Кондинский районт нэ̄пак хаснэ ма̄хум тамле ёмас колыл ӯнттувēсыт. Тот са̄в мӯтраӈ хо̄тпа самын патыс – ма̄нь-щи литература о̄вылтам хум Пантелеймон Еврин (Чейметов), яныг хо̄нтын ялыс. Ма̄ньщи ла̄тыӈ ня̄врамытын ханищтам э̄ква Матрёна Вахрушева (Баландина) ос нэ̄пак хансум э̄ква Анна Конькова, ты та̄л о̄йттур э̄тпост 100 та̄лэ то̄влынув. Та ма̄ныл о̄лнэ нэ̄пак хаснэ ма̄ньщи хум Андрей Тарханов таквсы порат 80 та̄лэ то̄влы. Ва̄т са̄грапнал э̄тпост ос нэ̄пак хаснэ ханты э̄ква Мария Кузьминична Волдина (Вагатова) 80 та̄лэ то̄влы. Ма̄ньщи поэт Юван Николаевич Шесталов о̄с ка̄стувес, тав о̄лме палыт такви мире, ща̄нь ла̄тӈе сака янытластэ.

		«Хо̄тал» нампа э̄ргын-йӣквнэ соссаӈ мир колт рӯпитан нэ̄ Татьяна Лоншакова ма̄хманэ урыл потыртас, та̄н культурав но̄х-во̄рмалтыяныл. Ань пӯмыщ спектаклит щё̄питэ̄гыт, округт ос мо̄т ма̄т о̄лнэ мирн мощēртн тах суссылтыяныл.

		Округ Дума депутат Надежда Алексеева соссаӈ мир ялпыӈ хо̄тал урыл мощ потыртас: «Ма̄ янытыл о̄лнэ мир соссаӈ мирыт нупыл суснэ̄ныл 20 та̄лыг ты то̄влыс. Ма̄н округув ты тэ̄ла 1989 та̄лт о̄вылтавес. О̄влэ̄т тыт соссаӈ мир общественный организация ва̄рсыт. Тувыл ма̄хманув са̄ккон щирыл рӯпитаӈкве патсыт, ты тэ̄ла ханищтаӈкве о̄вылтасаныл, та̄ра-паттысаныл. Хус та̄л сыс соссаӈ ма̄хманув ма̄гыс са̄в э̄рнэ тэ̄ла ва̄рвес, щё̄питавес».

		Надежда Алексеевна ла̄вме щирыл, соссаӈ ма̄хманув та̄нти о̄с сака ка̄ркамыт, са̄в рӯпитэ̄гыт. Ань сӯкыр э̄тпос 18 хо̄талэ̄т пēрияп ēмты. Ма̄хум Государственный Думан, Тюменский область Думан, округ Думан ос округ янытыл о̄лнэ ӯсыт ос па̄влыт Думатын пēрияӈкве патавет. Ты хо̄нтхатыглапт тув хасхатам хо̄тпат о̄лсыт, та̄н пēриявет те, та̄нти культураныл ос ла̄тӈаныл но̄х-во̄рмалтаӈкве патэ̄гыт, та̄нти ма̄хманыл ма̄гыс э̄рнэ тэ̄лат ва̄руӈкве патэ̄гыт: Го-сударственный Думан Татьяна Гоголева наме хасвес, округ Думан – Еремей Айпин, Надеж-да Алексеева ос Татьяна Меркушина, Ханты-Мансийск ӯс Думан – Галина Кондина, Ханты-Мансийский район Думан – Руслан Богордаев. 

		Надежда Геннадьевна ты тэ̄ла урыл тох ла̄выс: «Депутатанув ты ва̄рмалит о̄вылтыт вос ном-сысыт, ань соссаӈ мир э̄ргын-йӣквнэ театр ос «Живой ручеек» («Лылыӈ со̄юм») нампа ня̄врамыт ханищтахтан центр тэ̄нти кол ат о̄ньщēг. Тувыл округ янытыл ялпыӈ ма̄нанув ул вос хилавет, мори ул вос ё̄мавет. Ка̄сыӈ тамле ма̄ э̄рнэ нэ̄пакын вос хансаве.Соссаӈ ма̄хманувн э̄рнэ нэ̄пакыт хансуӈкв нё̄туӈкве э̄ри, та̄нти олн сэ̄луӈкве вос ха̄ссыт».

		Округ Дума депутат Татьяна Гоголева ла̄вме щирыл, ща̄нь ла̄тыӈ – ты ма̄к яныг тэ̄ла, таве ёрувлаӈкве ат э̄ри. «Хо̄тал» нампа э̄ргын-йӣквнэ колт рӯпитан ма̄хум выступайтанэ̄ныл порат туп ща̄нь ла̄тӈыл вос потыртэ̄гыт. Ла̄тӈув суйты те, культурав, пēс йис о̄лупсав тах о̄с мощ о̄лы. «Лӯима̄ сэ̄рипос» газетат кӯщаиг о̄лнэ нэ̄ Галина Кондина о̄с акв-кит ла̄тыӈ ла̄выс: «Ща̄нь ла̄тыӈ юн, щēмьят ханищтаӈкве э̄ри, ня̄врамыт та̄нти ла̄тӈаныл юн вос хӯлыяныл, та̄н ётаныл потыртаӈкве э̄ри». 

		Ма̄-вит ӯргалан департамент колт рӯпитан ханты нэ̄ Т.П. Меркушина атхатам ма̄хум ялпыӈ хо̄талыл янытласанэ: «Ам таи ла̄вуӈкве таӈхēгум, ань ма̄н ма̄хманув ёмас номтыл вос о̄лэ̄гыт, пēс йис о̄лупса но̄х вос во̄рмалтыяныл, халанылт юртыӈыщ вос о̄лэ̄гыт. Кӯщаиг о̄лнэ хо̄тпа манос депутат хо̄тпа э̄рнэ тэ̄лат тактēт ва̄руӈкве хунь вēрми, ма̄навн акван-нё̄тхатым рӯпитаӈкве э̄ри». 

		Тувыл Татьяна Павловна та урыл потыртас, ань Аган я̄ ва̄тат ялпыӈ ма̄ о̄лы, соссаӈ хо̄тпатын «Ягельный заказник» намыл пинуӈкве таӈхаве. Ос ма̄-во̄й но̄х-винэ ма̄хум та̄н ётаныл ат ка̄сащēгыт, ты ма̄гыс та̄н халанылт воритотэ̄гыт. Нэ̄ тох ла̄выс: «Ма̄н ань та ма̄ урыл яныг кӯщаит ёт потыртэ̄в. Та̄н, со̄ль, та ма̄ ялпыӈ ма̄г ла̄вуӈкве щар ат таӈхияныл. Ма̄навн ань пуссын акван-нё̄тхатуӈкве э̄ри, тот о̄лнэ ма̄хманувн нё̄туӈкве, та̄н о̄лнэ ма̄наныл э̄рнэ нэ̄пакын вос хансаве. Хунь хо̄тпа такви ма̄тэ̄т о̄лы, то̄нт тав ла̄тӈе суйты, пēс йис ма̄хманэ хольт о̄лы. Ма̄н хала-нувт акван-нё̄тхатым о̄луӈкве патэ̄в те, ва̄рмалянув аквъёт ва̄руӈкве ос ма̄ньлат ма̄хманув ханищтаӈкве патыянӯв те, то̄нт тах ма̄н мощ та̄ксарыг ēмтэ̄в, ня̄враманув пēс ма̄хманув хольт о̄луӈкве патэ̄гыт».

		Надежда Рагимова потре ма̄ньщи ла̄тӈыг 

		Светлана Ромбандееван толмащлавес  

 
