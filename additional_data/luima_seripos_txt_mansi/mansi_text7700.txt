
О̄йттур э̄тпос о̄вылтахтам порат Ха̄льӯс район Кимкъясӯй па̄вылт сотовый связь ва̄рвес. Тот о̄лнэ ма̄хум «Мегафон» щирыл свонитаӈкв ань вēрмēгыт. 
Ха̄льӯс район миркол кӯщай хум Павел Артеев ты ва̄рмаль урыл ла̄выс: 
– Кимкъясӯй па̄вылт ма̄хум «IT-стойбище» нампа тэ̄ла щирыл свя­зил ва̄рвēсыт. Ты проект хосыт ань информа­цион­ный технологият депар­таментыт рӯпитан ма̄хум пуӈктотэ̄гыт, та̄н округ янытыл яласэ̄гыт ос во̄рт о̄лнэ сосса ма̄хум ма̄гсыл ты ищхӣпыӈ утыт ва̄рēгыт.
Кимкъясӯйт ань яныг­са̄ткем э̄лумхо̄лас о̄лэ̄­гыт. Тот о̄лнэ мир ань мо̄т ӯсыт манос па̄влыт о̄лнэ рӯта­ныл ёт потыртаӈкве вēрмēгыт. Па̄вылквет ма̄нь школа ос ня̄врам ӯр­галан кол, ла̄пка, пӯль­ница, на̄й харыгтан кол рӯпитэ̄гыт. Рӯпата та̄л о̄лнэ хум хо̄т­пат пуссын хӯл алыщлэ̄­гыт, во̄ра­ēгыт. 
Ма̄нь па̄вылквет о̄лнэ ма̄хумн тамле ищхӣпыӈ ут ань о̄с сака э̄ри. Ты ут хосыт ня̄враманыл ань ханищтахтуӈкве, ма̄хум та̄нки «Госуслуги» нампа ло̄псыт са̄всыр заявле­ние ос мо̄т э̄рнэ нэ̄пакыт хансуӈкве вēрмēгыт. 
«IT-стойбище» нампа тэ̄ла ма̄н о̄лнэ ма̄вт 2019 та̄л па̄сныл рӯпиты. Ты ва̄рмаль хосыт во̄рт ос ма̄нь па̄вылквет о̄лнэ щēмьят интернетыл ос сотовый связил ва̄равет.
Ты проект щирыл хӯрум арыгкем та̄л сыс округувт 49 «IT-стой­бище» ва̄рвēсыт, ань 2 со̄тыра 950 э̄лумхо̄лас сво­нитаӈкве ос ищхӣ­пыӈ утыл рӯ­питаӈкве вēрмēгыт. 
Людмила ТЕТКИНА
