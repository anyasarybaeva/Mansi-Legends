
Ты э̄тпос 16 щислат Константин Георгиевич Адин а̄тимыг ēмтыс. Ма̄ньщи о̄йка Ха̄льӯс район Хулюмсӯнт па̄вылт о̄лыс. Па̄вылт о̄лнэ ма̄ньщи ма̄хум халт тав пēс йис ва̄рмалит ва̄нэ яныг хо̄тпаг о̄лыс. Па̄влыӈ мирн тав сака янытлавес. Константин Георгиевич ва̄тихал «Ма̄нь ӯскве» нампа ня̄врамыт ӯщлахтын ма̄н а̄гит-пыгыт ханищтаӈкве во̄выглавес. 
Константин Георгиевич Хаӈласы па̄вылт самын патыс. Колхоз ва̄рим порат та па̄вылт о̄лнэ ма̄хум Хулюмсӯнт па̄вылн ва̄нтлуптавēсыт. Тох Адиныт колта̄гланыл ёт Хулюмсӯнт па̄вылн о̄лмыгтасыт. Школат тав Ня̄хщамво̄ль па̄вылт ханищтахтас. Са̄т класс а̄стлыс ос Ханты-Мансийск ӯсн трактористыг ханищтахтуӈкве минас, ос та юи-па̄лт Октябрьский район Карымкары па̄вылн рӯпитаӈкве кēтвес. Тот мощ рӯпитас, ювле яныгмам па̄влэ̄н Хулюмсӯнтын ёхтыс. То̄нт Зоя Емельяновна э̄кватэ ёт хо̄нтхатсы̄г ос акван-минасы̄г. 1969 та̄лт Ха̄льӯсн о̄луӈкве ва̄нтласы̄г. Та ма̄т о̄лым Константин Георгиевич «Ванзетурский» нампа колхозт рӯпитас. Тувыл Хулюмсӯнт па̄вылт газокомпрессорный станция ӯнттуӈкве о̄вылтавес, ма̄ньщи хум ювле ёхтыс, тув рӯпитаӈкве патхатас ос пенсиятэ мус тот рӯпитас. Такви рӯпататэ тав ка̄ркамыг ва̄рыстэ, тыима̄гсыл тав са̄в янытлан нэ̄пакыл майлувес. Акв та̄л тав хуритэ Ха̄льӯст миркол по̄хат «Лучшие люди Березовского района»  нампа янытлан па̄ртын ва̄рыглавес.  Зоя Емельяновна э̄кватэ ёт 50 арыгкем та̄л аквъёт о̄лсы̄г, кит ня̄врам Александр ос Надежда янмалтасы̄г. 
Ма̄н, редакцият рӯпитан ма̄хум, сым ща̄ргын ла̄тыӈ рӯтанэ̄н кēтэ̄в, ты мӯтраӈ ма̄ньщи хо̄тпа акваг номуӈкве патылӯв. Ма̄н аквтох сыманув ща̄ргēгыт, я̄тил хо̄тпакве сака са̄ль. 
