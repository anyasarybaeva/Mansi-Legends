
Ювле хультум са̄тыт, яныгполь э̄тпос 2 хо̄талэ̄т, лӯима̄ ēр нупыл о̄лнэ ханты ос ё̄рн ма̄хум акван-атхатыгласыт. Когалым ӯст та̄н яныг касыланыл минас.

	Каснэ ма̄нылн сака са̄в мир ёхталас. Ань ты касыл ялпыӈ хо̄талыг ла̄ваве. А̄лпыл лов щёс порат тав о̄вылтавес, атахтем щёс мус ма̄хум мӯйлысыт. Са̄в ма̄нь ла̄пка рӯпитас, хантыт ос ё̄рныт са̄лы нё̄выль тыналасыт, та̄нти ю̄нтум маснутаныл, ла̄гыл маснутыт, са̄лы кот, маныр э̄рыс, пуссын тот о̄лыс. Са̄т ё̄рнкол тӯщтыглавес, тот мӯйлын мир ща̄ил айтвēсыт, тыттувēсыт. 

	Касыл э̄лы-па̄лт яныг кӯщаиг о̄лнэ ма̄хум мир ёт пащалахтасыт, са̄в ёмас ла̄тӈыл ла̄всаныл. То̄ват янытлан нэ̄пакыл мисаныл. Тувыл са̄лыӈ ма̄хум касуӈкв та о̄вылтахтасыт. Ань са̄лыӈ сун сака са̄в о̄лыс. О̄влэт хум хо̄тпат кассыт. Та̄н халанылт са̄выӈпа̄лэ пуссын са̄лыяныл ха̄йтуӈкв ат ка̄сащасыт. Лё̄хныл та̄ра во̄ртыпал нупыл ё̄ӈхыгпасыт.

	Акв ханты э̄ква ты нупыл сунсым тох ла̄-выс, ань во̄рт о̄лнэ хантыт ос ё̄рныт «Бураныл» яласэ̄гыт, са̄лыяныл туп то̄ванакт тēрсыяныл. Ты касыл э̄лы-па̄лт туп мощ ханищтыяныл. Ос са̄лыл акваг яласаӈкв э̄ри, 

	то̄нт та̄н ёмащакв сӯлттуӈкв патэ̄гыт. Манах хо̄тпа тох касуӈкв аты вēрмыс.

	Хум хо̄тпат юи-па̄лт нэ̄ хо̄тпат ос ма̄ньлат а̄гит кассыт. Та̄н са̄лыяныл о̄с аквтох ёмащакв э̄лаль ат минасыт. Туп то̄ват ёмащакв ха̄йтсыт ос ювле молях ёхтыгпасыт. 

	Касум мир халт тит хо̄тпаг но̄х-патсыг. Хум хо̄тпат халт – Виталий Алексеевич Сопочин, нэ̄т халт ма̄ньлат нэ̄ но̄х-патыс, тав наме Надежда Ивановна Русскина. Тэ̄н сас «Бураныл» майвесы̄г, но̄х-патмēн ма̄гсыл ляпа рӯтанэ̄н татем та ща̄гтсыт. 

	Ты касыл миннэ порат кос рущ хо̄тпа, кос мо̄т хо̄тпа са̄лыӈ ма̄хум ма̄гсыланыл сыманыл татем ща̄ргысыт. Щар акв хо̄тпа роттыг ат лю̄лис, пуссын маттем та ро̄хсыт. Ань та ēрт о̄лнэ хантыт пēс о̄лупсаныл нупыл сака сунсуӈкв патсыт. Матах та̄л минам юи-па̄лт туп яныгпа̄ла нэ̄ хо̄тпат кастысыт. Ань ма̄ньлат нэ̄квет хум ва̄рманыл юи-па̄лт та̄ра кастуӈкв о̄вылтахтэ̄гыт. Хум 

	о̄щнэ ма̄ньлат нэ̄квет щар пуссын пуӈк то̄рыл вильтаныл лап-пантыяныл. 

	 

	Валентина Хозумова
