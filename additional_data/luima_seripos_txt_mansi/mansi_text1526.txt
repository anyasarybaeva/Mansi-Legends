

	Мо̄лты та̄л ва̄т са̄г-рапнал э̄тпост Ханты-Мансийск ӯст «Туризм» нампа ӯщлахтын ва̄рмаль урыл пресс-конференция ва̄рыг-лавес. Округувт ты 

	тэ̄лат щирыл Инна Григорьевна Арканова кӯщаиг рӯпиты. Тав ля̄ххал тотнэ ма̄хумн ӯщлахтын ва̄рмаль 

	урыл потыртас.

	Ты хосыт ань Ханты-Мансийск ӯс ляпат о̄лнэ Добрино па̄вылт «Югра» нампа ӯщлахтын ма̄ рӯпитаӈкве патыс. Ты проект э̄лаль тотнэ ма̄гыс округ правительстват рӯпитан ма̄хум та̄н нё̄тсыт. Та ма̄ соссаӈ ма̄хум пēс йис о̄лупса щирыл ва̄рим о̄лы. 

	Ты ва̄рмаль тыи

	ма̄гыс щё̄питавес, э̄лыл тыг ёхталан мир соссаӈ ма̄хум о̄лупса ка̄са-лаӈкве вос вēрмысыт. Хумус ма̄ньщи, ханты ос ё̄рн ма̄хманув пēс порат о̄лсыт. Манхурип пормас о̄щсыт, манырсыр тэ̄нут ва̄рсыт, тот пуссын суссылтаве. Та ӯщлахтын ма̄т э̄кваг-о̄йкаг о̄лэ̄г. Тэ̄н ётэ̄н хо̄тпа потрамаӈкве вēрми, тэ̄н матыр-а̄ти хӯлтыглэ̄г. Хотьют ка̄сащи, такви ма̄гсылэ ка̄тыл пормас ва̄руӈкве вēрми. Тувыл ос соссаӈ ма̄хманув тэ̄нут тот а̄рталаӈкве ро̄ви. Тамле ты пӯмащ ва̄рмаль щё̄питавес. 

	Николай МЕРОВ

	 
