
Ты хурит Ханты-Мансийск ӯст о̄лнэ технолого-педагогический колледжит ханищтахтан ма̄ньлат а̄гииг по̄слым о̄лэ̄г - во̄ртыпал нупыл Ирина Сергеевна Плешкова ос ёмаспал нупыл Мария Ивановна Головкина ӯнлэ̄г. Колледжит тэ̄н ма̄ньщи ла̄тыӈ ханищтэ̄г.

	Ам та ханищтахтан колн щалтсамум порат, Альбина Романовна Станиславец ёт потрамасум, тав ма̄ньлат ма̄хум ма̄ньщи ла̄тӈыл потыртаӈкве ханищтыянэ. То̄нт ам ты кит а̄гииг ёт потыртасум, сас хӯрмит курсыт ханищтахтэ̄г. Китыгласагум, хотыл о̄лэ̄г, 

	хумус ханищтахтэ̄г. 

	На̄н ань Ирина потре 

	ловиньтэлы̄н:

	– Ам тыт, Ханты-Мансийск ӯст, самын патсум, яныгмасум. Омам наме Евгения, а̄ги о̄парищ наме Щербицкая. Тав ла̄ви, ма̄н ащо̄йкав ос анēквав ма̄ньщи ман ханты хо̄тпаг о̄лсыг. Э̄лнаӈ ань май паспортанылт национальность хасвес, ос хунь тот хансым о̄лыс ма̄ньщи ман ханты, ты щар нё̄тталыг о̄лыс. Таима̄гыс ма̄хманув пуссын рущиг хасвēсыт, тувыл э̄лаль акваг рущиг та патсыт. А̄тям наме Сергей, тав Сибирский па̄вылныл о̄лы. Акв йигрищ о̄ньщēгум. 

	Тыт ханищтахтуӈкве а̄нумн сака мӯсты. Ань хӯрмит курсыт ханищтахтэ̄гум, о̄выл классыт ханищтан учителиг рӯпитаӈкве патэ̄гум. Ма̄ньщи ла̄тыӈ ты та̄л ущты ханищтаӈкве патсӯв. Ам сустēмт, ла̄тыӈ сака та̄рвитыӈ, щар нэ̄ма-тыр ат торгамтэ̄гум, потыртаӈкве иӈ ат вēрмēгум. Ам номсэ̄гум, ма̄ньщи ла̄тыӈ - пӯмыщ ла̄тыӈ, ла̄щал-ла̄щал тах ва̄ӈкве патылум.

	Китыт а̄гиюв ос Ма-рия, тав Ягрим па̄выл-ныл ёхтыс. А̄нēкватэ ма̄ньщи э̄ква. Мария щēмьянылт щар яныг, кит йигрищ 

	ос акв а̄пщи о̄ньщи. Тыт тав ща̄гтым ханищтахты, общежитият о̄лы. 

	Тамле ма̄ньлат а̄гиквег ёт та потрамасум. Пуста̄гыл вос о̄лэ̄г, То̄рум ёт, О̄тыр ёт. 

	Светлана 

	Ромбандеева

	 
