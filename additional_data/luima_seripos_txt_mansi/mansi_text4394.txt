
Ма̄нь па̄влыӈ ма̄т клуб-кол те рӯпиты, то̄нт тот о̄лнэ ма̄хум акваг матыр пӯмыщ ялпыӈ хо̄талыл ва̄рыглавет. Ань Восыӈтӯр па̄вылт туп ниласа̄ттем хо̄тпа о̄лы. Ос тот та̄н ма̄гсыланыл тирпащныл тит накпа лю̄лит клуб ӯнттым о̄лы. 
Кӯщаиг Татьяна Викторовна Собянина тот рӯпиты. Тав рӯпататэ ос о̄лупсатэ урыл тох потыртас. Нэ̄ Восыӈтӯр па̄вылт самын патыс, тот яныгмас. Школа а̄стламе юи-па̄лт мо̄т ма̄н ханищтахтуӈкв ялыс. Та̄ра юв ат ёхтыс, матах та̄л мо̄т ма̄т о̄лыс. Тувыл юв ёхтыс, ос культура колт кӯщаиг рӯпитаӈкв паттувес.
Ань тав ётэ тот нила хо̄тпа рӯпиты. Та̄н ка̄сыӈ ялпыӈ хо̄тал кастыл па̄вланылт о̄лнэ ма̄хум клубн во̄выглыяныл. Та̄н ма̄гсыланыл матыр са̄всыр пӯмащ щё̄пита̄лэ̄гыт, суссылтапыт ос пӯмыщ концерт ва̄рēгыт.
Ня̄врамыт ма̄гсыл тит кружокыг «Умелые ручки» ос «Непоседа» ва̄рвесы̄г. Людмила Савельевна Хозумова ня̄врамыт тот ма̄щтырлаӈкв ханищтыянэ. Тув ёхталан ня̄врамыт ю̄нсхатэ̄гыт, мо̄таныт сакныл хорамыт хартэ̄гыт. Туи порат та̄н сака ат ёхталэ̄гыт, ос тэ̄лы порат са̄в а̄гирищ, пыгрищ ёхталы. То̄ва пыгрищит а̄гирищит ёт сак ква̄лгыт хартэ̄гыт, а̄канит ва̄рēгыт.
Хурит по̄слуӈкв ос мо̄т нэ̄квен ханищтавет, тав наме Ирина Никифоровна Муравьева, такви о̄парищ наме Гришкина. Нэ̄ таквина̄тэ ма̄ньщииг ла̄витэ, ос ща̄нь ла̄тӈе щар ат ва̄гтэ, рущ ла̄тӈыл потырты. Сака ёмащакв рущ э̄ргыт э̄ргиянэ. Ялпыӈ хо̄талыт порат тав акваг э̄рги.
«Ӯринэ̄ква хо̄тал» янытлан порат клубт рӯпитан хо̄тпат па̄влыӈ ма̄хум ёт пӯрлахтэ̄гыт, во̄рн минэ̄гыт, тот сытам ма̄т пасан ва̄рēгыт. Хӯл исмит па̄йтэ̄гыт. Ня̄врамыт та сыс ма̄ньщи щирыл ёнгēгыт, халанылт касэ̄гыт. Ма̄ньщи пыгрищит «хум йӣкв» йӣквēгыт.
Ты колт рӯпитан нэ̄т то̄ванакт концерт суссылтан ма̄гыс ос мо̄т па̄вылн ялантэ̄гыт. Та̄л котиль э̄тпос юи-о̄выл хо̄таланэ̄т та̄н Шайтанка па̄вылн ялсыт. Тот пӯмыщ концерт суссылтасыт. Нэ̄квет пуссын э̄ргысыт, йӣквсыт, ощхуль ва̄рсыт. Ла̄ввēсыт, та̄н ва̄тихал А̄нъя па̄вылн ос Шайтанкан вос ёхталэ̄гыт. Сака пӯмщиг э̄ргуӈкв ос йӣквуӈкв ха̄сэ̄гыт.
Ань Татьяна Собянина ла̄выс, та̄н мо̄т районытн ос ӯсытн ялуӈкв о̄с кос ка̄сащēгыт, ос олныл мощщал мивет. Ты рӯпитан коланыл Ягрим нупыл хансым о̄лы, тувыл олныл та̄ставет. 
Ань манаса̄вит олныл мивет, та тēмыл та рӯпитэ̄гыт. Хумус вēрмēгыт, та щирыл па̄влыӈ ма̄хумн ос мо̄т ма̄ныл ёхталан хо̄тпатн кāс ва̄рēгыт.
