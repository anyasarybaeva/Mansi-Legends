
Ты хурит па̄йпыӈ а̄па ю̄нтнэ нэ̄ Альбина Лазаревна Ярсомова по̄слым о̄лы. Тав Нефтеюганский район Пыть-Ях ӯс ляпат самын патыс, тот во̄р ма̄т яныгмас. Та ма̄т о̄лнэ ханты ма̄хум во̄рт ё̄мыгтанэ̄ныл порат, ня̄враманыл па̄йпыӈ а̄па тӣвырн ӯнттыяныл, тох тотыглыяныл. 
Ханты-Мансийск ӯст а̄па ва̄рнэ ханищтапт Альбина Лазаревна тамле пӯмыщ а̄па ю̄н­тыс, тув атхатам мирн ю̄нтум утэ маттем та пӯмщалавес. Ам тав ётэ о̄с потрамасум, а̄паныл урыл китыглахтасум.
Нэ̄ потре
– Ты па̄йпыӈ а̄па ма̄н тох ла̄вилув: кыӈшоп – тав а̄ти пус па̄йп, акв по̄хе асыл хультуптаве, ала ат о̄ньщи. Ня̄врам тув ӯнттаве, асныл ла̄г­лаге кональ та̄рматыяге, тувыл тот састумыг та ӯнлахо̄лы, ма̄хманэ̄н та щирыл сыст та тотыг­лаве. Э̄лнаӈ ма̄хманув во̄рн минэ̄гыт, хӯл алы­щ­лэ̄гыт ман во̄раēгыт, хоса ма̄ ё̄мēгыт. Я̄та̄л ма̄т яласэ̄гыт те, ха̄п а̄тим, ла̄глыл ё̄мēгыт. Ня̄врам ка̄тыт тотуӈкве та̄р­витыӈ, таима̄гыс тох ва̄рсыт - пēс па̄йпаныл асыл ва̄рапияныл, а̄ги-пыганыл тув ӯнттыгпи­яныл, сысн та хӯнтмия­ныл. Тох хо̄тпа ва̄гта̄л ат паты, ня̄врамēн о̄с ёмас, сунсыглахтым ӯн­ла­хо̄лы. Ма̄н пуссын тох яныг­масӯв, а̄тянув-оманув о̄с тамле а̄пат тотыг­лавēсыт. 
Ты а̄па ма̄гыс йильпи па̄йп ат кос ва̄раве, пēс па̄йп акв па̄лэ асыл э̄р­нэтēм яктапаве. Ам ань нас суссылтан ма̄гыс йильпи па̄йп а̄па ма̄гыс ю̄нтсум, йиннэм порат акв по̄хе асыл хуль­туп­таслум, са̄сыл лап ат ва̄­рыслум.
Школат ам Угут па̄­вылт ханищтахтасум, тот интернатт о̄лсум. Ань та па̄вылт о̄лэ̄гум, ня̄врамыт ханищтым рӯ­питэ̄гум. Хунь тув о̄выл классын тотвēсум, туп ханты ла̄тӈыл потыр­тасум. Ма̄нь ня̄врам тав ла̄тыӈ та̄ра хӯлы, рущ ла̄тӈыл потыртаӈкве молях ханьщувласум. Юн акваг ма̄нти ла̄тӈув­тыл потыртэ̄в. Ам хӯрум ня̄врам о̄ньщēгум, пус­сын яныгмасыт, о̄йкам а̄тимыг ēмтыс.

– Альбина Лазаревна, наӈ тох ма̄щтырлаӈкве хо̄т ханищтахтасын?
– Омав акваг матыр ю̄нтыс, маснут ман ла̄гыл маснут йиныс, ю̄нсхатас. Кот тынтлыс, та̄н ва̄рыс, са̄с ос сов ёт рӯпитас. Маснутанэ-пормасанэ пуссын пēс щирыл ва̄рыгласанэ. Тав наме Варвара Василье­вна, такви о̄парищ наме Курлом­кина. А̄тяв Лазар Нико­лаевич Каюков во̄раяс, хӯл алыщлас. Тэ̄н ат ня̄врам о̄щсыг, ма̄н ань хӯрум хультсӯв.
Мēн Зоя э̄щмēнтыл ма̄нь порат а̄тямēн сас новтупыл ва̄рвесамēн, ань сов вос новтымēн. Акв ляпан ӯнтымēн, та рӯпитымēн. Та порат улпыл онтолов ман лов та̄лум о̄лыс. Та̄н ва̄руӈ­кве, ю̄нсхатуӈкве ос сак хартуӈкве тай са̄т та̄лум то̄влум порат патсум. 
Э̄лнаӈ ня̄врам мощ яныгми, ю̄нтуп ка̄тыт пувуӈкв вēрмуӈкве паты, та̄ра щаквщуӈкве ханищтаве. А̄гирищ оматэ̄н ханищтаве, пыгрищ ос а̄тятэ юи-па̄лт ха̄йты, матыр-а̄ти сунсы, ха­нищтахты. 
Ма̄н щащēквав Вар­вара Ивановна Каюкова са̄в мо̄йт, пēс потыр ва̄с, ханты э̄ргыт э̄ргыс. Мо̄т хо̄тпат э̄рганыл о̄с ва̄­санэ, акваг потырта̄лыс, ты э̄рыг, та э̄рыг хотьют ва̄рыглас, хо̄тпа хо̄т о̄лыс, хотьютэ ӯлылытэ. Рӯтанув урыл потыртас, хотьют хоталь о̄лмыгтас, хотыл нэ̄ тотыс ман хо̄т хум ва̄рыс. Зоя э̄щум ка̄сыӈ э̄типа̄ла мо̄йт хӯнтлуӈкве таӈхыс, пус­сын хӯлыгласанэ кос. Ос щащēквав тай аман ва̄гта̄л патыглас, тавагт, мо̄й­туӈкве та о̄выл­тах­ты. Ма̄н тав ляпатэ̄н ща̄гтым та ӯнтылматэ̄в.
Светлана РОМБАНДЕЕВА
