
Са̄лыӈ ма̄хум касманыл порат Ханты-Мансийск ӯсн мӯй мир са̄в ёхталас, та̄н халанылт ма̄ньщи ма̄хманув о̄лсыт. То̄ва нэ̄ ос хум хо̄тпат ёт потрамасум, на̄н ань э̄лаль та̄н о̄вылтыт ловиньтэ̄н.
Сāлы ӯрнэ хум
Са̄лыӈ хум Пётр Николаевич Хозумов са̄лыл касуӈкве ёхталас. Тав ётэ о̄с потрамасум, рӯпататэ урыл китыглахтасум. Хум нёмса, ла̄ви, тамле мирыӈ ма̄н о̄выл щёс ёхтыс. 
– Са̄лыянув ёт тыг хоса йисӯв, сака рӯпатаӈ. Тынакт ӯсн мирхал конгресс тэ̄ланэ ма̄гыс са̄в мир атхатас, таима̄гыс ма̄навн ань тыт касуӈкве та̄рвитыӈ.
Ам Саранпа̄вылт самын патсум. А̄тям Николай Александрович Хо­зумов, тав Хо̄рыӈпа̄вылныл о̄лыс. Омам Евгения Григорьевна, такви о̄парищ наме Остерова, Саранпа̄выл нэ̄. Ханты-Мансийск ӯст Коля а̄пщим о̄лы, тав а̄нумныл хо̄т та̄л ма̄ньнуве. 

– Петя, наӈ са̄лы ӯрим манах та̄л рӯпитэ̄гын?
– Са̄лы ӯрнэм ат та̄лыг ты ēм­тыс. О̄влэ̄т сасгумн нас нё̄туӈкве номсысум, тав ётэ са̄лы ӯрим яла­сасум. Тувыл тот акваг та хультсум, э̄лаль рӯпитаӈкве патсум. Ты тэ̄ла а̄нумн мӯсты, э̄рнэ матыр пуссын о̄ньщēв, са̄лыянув ма̄гыс тэ̄пыӈ ма̄т о̄лэ̄гыт.
Тыт ань касмув юи-па̄лт та̄ра-па­тыс, са̄лыл яласам ма̄хум халт ам 6 мēста висум, ёсал ха̄йтум хум хо̄тпат халт – 8 местал ла̄ввēсум. Тыньщаӈ ат щёс рēпыгта̄лсум кос, ос а̄ӈквалн акв щёс туп хо̄ясум. Тыхо̄тал сака во̄тасты. 

Рӯтанум ёт мӯйлэ̄гум
Татьяна Дмитриевна Баширова Тюмень ӯсныл ёхталас. Тав Ло̄пмус па̄вылт са̄в ня̄врамыӈ колта̄гылт самын патыс, такви о̄парищ наме Таратова. 
– Ты сака пӯмыщ ялпыӈ хо̄­тал. Тынакт тыг ам э̄щум Анна Дмитри­е­вна Ромбандеева о̄йкатэ ос пыге ёт ёхтысыт, са̄лыӈ ма̄хум халт кас­сыт. Ха̄льӯс районныл ос мо̄т ма̄ныл ёхтум са̄лы ӯрнэ ма̄хум – хум ос нэ̄ хо̄тпат, ма̄ньлат а̄гит ос пыгыт татем молях, пēлпыӈыщ яласасыт, кассыт. Ам са̄в та̄л Тюмень ӯст о̄лэ̄гум, тыг ань ма̄хманум ёт хо̄нтыглахтан ма̄гыс ёхтысум. Таса̄вит ма̄ньщи хо̄тпа ка̄саласум, тыт аквъёт ё̄мыгтэ̄в, мӯйлэ̄в, ма̄нти ла̄тӈувтыл потрамēв.
Яныгмам порам акваг номылма­та̄лылум, тэ̄лы лувыл яласасӯв, пуссын сахил ос ва̄ил о̄лсӯв.

Пēс щирыл ю̄нсхатэ̄гум
Тамара Егоровна Гындыбина Саранпа̄вылныл ёхталас. Тэ̄н о̄й­ка­тэ̄нт нё̄рт са̄лы ӯрим са̄т та̄л яласа­сы̄г. Нила ня̄врам янмалта­сы̄г, ань пуссын рӯпитэ̄гыт. Тамара Егоровна ма̄щтыр нэ̄ – ма̄ньщи супыт, пӯркат ос мо̄т маснут, пормас ка̄тыл ю̄нты.Нэ̄ тох потыртас:
– Ты ма̄т ё̄мыгтаӈкве сака ёмас, пӯмыщ. Ка̄сыӈ та̄л тамле касыл по­рат мощща ма̄ньщи хо̄тпа ва̄щин­тэ̄в. Ты та̄л Саранпа̄вылныл тыг нила хо̄тпа туп ёхтыс, янгыщ саран ос ханты ма̄хум касэ̄гыт. 
Мēн о̄йкамēнтыл са̄лы ӯрим нилыт бригадат са̄т арыг та̄л яла­сасмēн. Пенсиян хосат минасамēн, хус арыгтем та̄л ты минас, са̄лы ӯруӈкве по̄йтсумēн. Тамле рӯпата атхунь та̄р­витыӈ, тэ̄лы ащирмаӈ, ва̄нт­луӈкве э̄ри, ё̄рнкол хот-виӈкве, та маныр. Ань тай о̄лнэ колыт о̄ньщēгыт, сыре-сыр балокыт, са̄лы ӯрнэ ма̄хум тот о̄лэ̄гыт. 
Ам ма̄ньщи маснут, ла̄гыл мас­нут ю̄нтэ̄гум, пēс хумус ма̄хманув щаквщисыт, тох йиныянум-ю̄н­тыянум. 
Ты я̄тил ма̄ньщи ма̄хманув пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!
Светлана РОМБАНДЕЕВА
