
Туи пора ты ёхтыс, ханищтан хо̄тпат ос ня̄врамыт каникуланыл сака ӯрсаныл. Ань пуссын ӯщлах­тэ̄гыт, то̄ваныл э̄лаль хотталь минуӈкве щё̄питахтасыт, ӯщ­лахтуӈкве манос рӯт ма̄хманыл палт ялэ̄гыт. То̄ват ос юн хультэ̄­гыт, коланылт матыр-а̄ти ва̄рēгыт, ня̄врамыт ща̄нь-а̄ща­нылн нё̄тэ̄гыт. Кульпасн ялмум порат, ня̄врамыт ёт мощ пот­рама­сум, по̄слысанум. 
Максим Хозумов, Артём Гындыбин, Вадим Слинкин
Максим: – Ам 11 та̄лум то̄влыс, таквсы 4 классыт ханищтахтуӈкве патэ̄гум. Школат ханищтахтуӈкве сака ёмас, математика ос рущ ла̄тыӈ урокыг э̄руптыягум. Ты э̄тпост ам Ло̄пмусн ялсум, тот мощ мӯйлысум, ань юн а̄тямн нё̄тэ̄гум.
Артём 5 та̄лэ то̄влыс, садикын яланты.

Вадим: – Ам 4 классыт ханищтахтуӈкве патэ̄­гум, математика ос физ­культура урокыгн ща̄г­тым ялантэ̄гум. Омам на­ме Наташа, а̄тям Саша. Ка­никул порав ам сака ӯрыслум, ань юртанум ёт ӯщлахтэ̄гум – великыл тах­сэ̄в, ха̄пыл яласэ̄в. Хунь рēгыӈыг ēмты, пувлуӈк­ве ялантаӈкве патэ̄в.
Абрам Гындыбин


– Ты э̄тпос 23 хо̄талэ̄т ам 13 та̄лум то̄влыс, таквсы 7 классын минэ̄гум. Омам Наталья, а̄тям наме Николай о̄лыс. Ам кит увщи о̄ньщēгум, Люда ос Вика. Школат биология ос физкультура урокыг э̄руптыягум. 
Мо̄лты порат ам «Мань Ӯсквен» ялсум. Тот сака ёмас о̄лыс, ма̄н ня̄в­ра­мыт ёт ма̄ньщи ла̄тыӈ ха­нищтасӯв, э̄ргыт э̄ргысӯв, йӣквсӯв. Тыт школавт ща̄нь ла̄тыӈ ма̄н о̄с ханищтэ̄в. Ма̄н ла̄тӈув сака нё̄тнэ. Омам ос а̄квум ам ётум ма̄ньщи ла̄тӈыл потыртэ̄г, юн ма̄н «Лӯима̄ сэ̄рипос» газета ловиньтэ̄в.
Дима Хозумов

– Ань 12 та̄лум то̄влыс, ты та̄л 7 классын минэ̄­гум. Ам Ха̄льӯст о̄лэ̄гум, школат ос Ханты-Мансийск ӯст ханищтах­тэ̄гум. Математика ос физкультура урокыг сака мӯстэ̄г. Кульпасн омам ос йӣгрищум ёт мӯйлуӈкве ёхтысум. Тыт ӯщлахтуӈ­кве сака ёмас, «На̄йо̄тыр ма̄» музейн ялсӯв, пӯмыщ потрыт хӯнтлысӯв, пēс порат ма̄ньщи ма̄хум хумус о̄лсыт, о̄лнэ кола­ныл ос пормасаныл сун­сыгласанӯв. Тувыл Татья а̄квум ёт Ло̄пмус ос Пупъи­сум па̄влыгн ялсӯв, тот ащо̄йкам рӯтанэ ёт ва̄й­хатасум. Па̄выл ня̄врамыт ёт ха̄йтыгтасум, ёнгаса­сум. Сака пӯмыщ о̄лыс.  
 
Маша Хозумова

Ты а̄гирищ наме Маша, 5 та̄лэ то̄влыс, садикын яланты. Мо̄тыт та̄л школан мины.
Соня и Валя Батмановы

Соня: – Ам яныг таквс э̄тпост 2012 та̄лт самын патсум, а̄нумн 9 та̄л, 4 классыт ханищтахтуӈкве патэ̄гум. Омам наме Татьяна, а̄тям Александр. Школат ИЗО, физкультура, рущ ла̄тыӈ ос литература урокыт э̄руптыянум. Ма̄н колувт са̄т кати о̄лы, оманыл наме Мурка. Мисыт о̄ньщēв, наманыл Хаврошка, Малыш ос Крош. То̄ванакт Кимкъясӯй па̄вылн ялантэ̄в, тот Вася аким о̄лы, тав ос лув о̄ньщи, наме Майка. Ам а̄канит ю̄нтуӈкве ха̄сэ̄гум.
Валя: – Ам 18 та̄лум то̄влыс, тынакт 11 класс а̄стласум, ань экзаменыт мыгум. Хӯрум э̄кзамен о̄лыс, иӈ акв хультыс – биология. Школат ма̄ньщи ла̄тыӈ ханищтан урок сака э̄руптасум, ма̄н Евдокия Ивановна Кугинан ханищтавесӯв. Э̄лаль Ханты-Мансийск ӯст о̄лнэ медицинский академият фельдшерыг ханищтахтуӈкве ном­сэ̄гум.
Ня̄врамыт потраныл С. РОМБАНДЕЕВА хассанэ
