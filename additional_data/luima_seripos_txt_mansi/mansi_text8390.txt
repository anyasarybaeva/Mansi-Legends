
«Ма̄нь Ӯсквен» ня̄врамыт туи порат ӯщлахтуӈкве ос ханищтахтуӈкве ёхталэ̄гыт. Тан тот ма̄ньщи культура урыл потыртавет, йӣквуӈкве, са̄ӈквылтаӈ­кве ханищтавет ос «Туслы» нампа ёнгыл ёнгалтавет.
Ма̄щтырлан сменан ма̄ньщи а̄гирищкве Юля Терёхина ёхталас, тав Саранпа̄вылт о̄лы. Юля о̄выл хо̄тал са̄сныл а̄кань ю̄нтыс, мо̄тыт хо̄талыт сыс ос ёнгын ма̄нь а̄па ю̄нтыс. Āгирищкве татем ты ёмщакв са̄с хот-сыстамтастэ, ма̄щтырыг а̄па йиныстэ ос та ю̄нтащластэ. Акв хо̄тал сыс ат а̄лымас, тит-хӯрум хо̄тал ю̄нсхатас, а̄па ēре ӯльпа та̄рыл ю̄нтыстэ, тувыл та а̄стыс. Такви урēтыл а̄гирищкве тох ты потыртас:
– Ам намум Юля Терёхина, ам 12 та̄лум, 7 классын минасум. «Ма̄нь Ӯсквен» титынтыг ёхту­сум, мо̄лты о̄с ёхталасум. Āнумн тыт татем ёмас, ма̄н ёнгасэ̄в, ха̄йтыгтэ̄в, ка̄т­сорн нэ̄гнэ ква̄лыгсу­пыт сэ̄тапыл сагēв, са̄с­ныл матыр ю̄нтэ̄в. Шко­лат ам ма̄ньщи ла̄тыӈ ха­нищтан урокн ялантэ̄гум, ма̄нав Светлана Савельевна Мерова ха­нищтыянэ. 
Тэ̄лы ханищтахтын коныпал ам са̄всыр кру­жокытн ялантэ̄гум, «ро­бо­тотехникан» ялан­тасум, ань хот-вуйвес. Аквхуйплов та̄л па̄сныл ам сосса мирыт каснэ ма̄н ялантэ̄гум, тот ма̄н сун ӯлтта поргуӈкве, йиво̄выл ёт ха̄йтуӈкве, аквторыг хӯрум щёс по­рыгмаӈкве ханищтавēв. Ма̄нав ханищтан хум наме Андрей Дорофеевич Филиппов. Ка̄сыӈ хо̄тал ялантэ̄гум, туп са̄т сыс са̄тыт хо̄талэ̄т ӯщлахтэ̄гум. 
Ам омам наме Полина Сергеевна Сетова, тав ма̄ньщи пормасыт ю̄н­туӈ­кве ха̄сы, мо̄лты тучаӈ, а̄кань, ю̄нтуп тӯщтынут, са̄сныл са̄н, ӯмпи, со̄вт ю̄нтыс. Ань мощ ат а̄лыми, йигирищум иӈ ма̄нь, таве янмалты ос юн колсори рӯпата ва̄ри.
«Ма̄нь Ӯсквет» ам са̄в ня̄врамыт ёт румалахта­сум, хунь па̄влувн ёхтэ̄в, тот о̄с э̄лаль аквъёт ён­гасэ̄в, ха̄йтыгтэ̄в. 
 Галина Кондина 
