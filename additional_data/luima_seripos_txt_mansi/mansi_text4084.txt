
Округ Творчество колт рӯпитан хо̄тпат суссылтап ва̄рыгласыт. Ты кастыл са̄в мир тув ёхталас. Акв ēрт тот казак ма̄хум о̄лупсаныл урыл потыртавес. Хунь ты ма̄хум ма̄н ма̄вн ёхтысыт ос хумус та̄н тыт о̄лсыт.

	Казакыт — ты рущ ма̄хум, та̄н нот палытыл акваг хо̄нтлым са̄всыр хащта̄л ма̄т яласасыт. Пēс порат то̄ва хо̄тпаныл та̄кыг ва̄рим ӯст лусытасыт. Ётыл ос Россия ма̄в границатэ ӯргаласыт. По̄х э̄лумхо̄лас ма̄н палтув ат та̄ртсаныл, хо̄нтлым ма̄в вуянтасаныл. Та̄н Урал нё̄рытныл Казань ӯс мус яласасыт. Пēс порат Ермак о̄йка казак хум о̄лыс. Ма̄н ма̄в ма̄к тав ты Россия нупыл о̄лтыстэ.

	Тыт о̄лыманыл казак хо̄тпат соссаӈ ма̄хум хольт во̄раясыт ос хӯл алыщласыт. Ань хӯлпаныл ос мо̄т алыщлап пормасаныл пуссын акван-атым о̄лэ̄гыт. Са̄выӈпа̄лэ пормасыт Ханты-Мансийский район Скрипуново па̄вылныл Ханты-Мансийск ӯсн тотвēсыт. Ты пēрина, вит тотнэ йӣв, во̄руй сов то̄слын па̄ртыт, а̄ныт, керощин ла̄мпа, пум са̄грын кēр, на̄ив са̄ртнэ кēр, на̄пар ос мо̄т са̄всыр пормас. Ты суссылтапын ня̄врамыт ва̄тихал тотыглавет. Та̄н то̄ва пормасыт та̄нки ханьщияныл.

	Пēс порат казакыт коланыл киттыг-уртым о̄лыс. Акв па̄лэ нэ̄т, мо̄т па̄лэ̄т ос хум хо̄тпат о̄лсыт. Нэ̄квет палт хум хо̄тпатын щалтсуӈкве ат ро̄выс. Э̄кват тэ̄нут па̄йтсыт ос мо̄т са̄в-сыр рӯпата юн ва̄рсыт. Хум хо̄тпат во̄раясыт, хӯл алыщласыт ос та̄нки йис ма̄наныл ӯргаласаныл.

	Казакыт лув сыс тармыл яласасыт, сырай, касай ос хо̄мща ёт о̄щсыт.

	Пасан ва̄тан ӯнтэ̄гыт, о̄влэ̄т яныгпа̄ла хум хо̄тпа тэ̄пъялас, тувыл ущ мо̄таныт. Пасан ва̄тат мовиньтаӈкве ос потыртаӈкве щар ат ро̄выс. Хотьют мори каис, о̄паныл а̄прам-тахтын ня̄врам яныг ня̄лыл пуӈкыт хоплатапта̄лыстэ. Тав та̄ра тув-ротмалас, нэ̄мат ат лю̄ньщис, аста̄л тэ̄пъялас. Тыщир ты яныг хо̄тпат ня̄враманыл ла̄тыӈ хӯнтлуӈкве ханищтасаныл.
