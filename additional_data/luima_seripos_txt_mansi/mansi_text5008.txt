
Ма̄ньщи ла̄тӈыл хаснэ нэ̄пакув ты та̄л рēтыӈ ю̄свой э̄тпос аквхуйплов щислат вāт та̄лэ то̄влы. Ма̄н ань на̄н ма̄гсылын пуссын ты та̄лыт сыс хотьют хансыс, маныр урыл хассӯв, пуссын ты номерт ва̄риянув.
Ка̄сыӈ та̄л сыс газетанув акван-атыянув ос осыӈ нэ̄пак ва̄рēв, ань ты нэ̄пакыт сунсыглым о̄лнэ о̄лупсав хумус пēнтхаты, пуссын на̄ӈки. Тув сунсым история рови хансуӈкве. 
Хури о̄щнэ потрыт сунсыглаӈкве сака пӯмыщ, э̄лумхо̄лас хунь ма̄ньлат о̄лыс ос хунь сэ̄ръёрыг ēмтыс. 
Пēс хурит сака ёмасыт, тот ма̄хманув ма̄ньщи сахил, мольщаӈыл, ва̄ил, ня̄рал масхатым о̄лэ̄гыт. Туи хуритыт ма̄ньщи супыл ос нуйсахил нэ̄квет масхатым по̄слымат. Ань ма̄ньма̄хум тув сунсым наука щирыл потрыт хансуӈкве вēрмēгыт, хотьют э̄рыӈ маснут ханищтаӈкве паты, пуссын ты ва̄рмалит «Лӯима̄ сэ̄рипос» газетат хансым о̄лэ̄гыт.
То̄ва порат газета ловиньтан хо̄тпат ёт хо̄нтхатыглэ̄в, та̄н сымын ро̄внэ ёмас ла̄тыӈ ла̄вēгыт, номтанув татем ёмасыг ēмтэ̄гыт. Аквнакт Светлана Алексеевна Попова, А̄с-угорский институтт рӯпитан нэ̄кве, а̄нумн ла̄выс: «Ам ма̄ньщи газета ка̄сыӈ порат сака ӯрилум, хунь тотавем, ам таве ка̄тын выглум ос ка̄сыӈ ля̄ххал, потыр ловиньтылум, хурит ёмщакв сунсыглыянум. Ос газетам молях та холыгпи, о̄ста ӯрхатэ̄гум. Таве ловиньтаӈкве сака ка̄сащēгум». Тамле ла̄тӈыт хӯнтамлым ма̄н ща̄гтым рӯпитэ̄в, ты коныпал са̄в ёмас потыр хансэ̄в.
Я̄тил ма̄хумаквет, на̄н ма̄навн пищма хансуӈкве о̄с вēрмегы̄н, на̄нти урынтыл манос хотты рӯтанын урыл потрыт хансэ̄н, хотьют э̄рыӈ мо̄йт номылматы, хансэ̄н ос тēтэ̄н. Ма̄навн на̄н пищманын сака э̄рēгыт. 
Галина Кондина, 
ма̄ньщи газетат 
кӯщаиг рӯпитан нэ̄
