
Хус та̄л ювле хультум порат Белоярский район кӯщай хум Сергей Маненков округ мирколн пищма хансыс. Округ яныг кӯщаит во̄всанэ, та̄н районанылт Нумто нампа яныг тӯр ӯргалаӈкв вос патаве ос «природный паркыг» вос ва̄раве.

	Ань ты урыл Евгений Платонов ля̄ххал тотнэ ма̄хумн потыртас. Ос э̄лаль тав ла̄выс, мо̄тыт э̄тпост 23 хо̄талэ̄т ты ёмас тэ̄ла кастыл конференция ва̄раве. Тув учёный ма̄хум, ма̄вит ӯргалан хо̄тпат, ханищтахтын ма̄хум тах во̄вавет. Та̄н ты ялпыӈ тӯр урыл потыртаӈкв патэ̄гыт.

	Ань та ēрт 220 соссаӈ хо̄тпат о̄лэ̄гыт, ты ё̄рныт ос хантыт. Та̄н халанылт са̄выӈпа̄лэ пуссын са̄лы о̄ньщēгыт, та тӯр ляпат са̄лы ӯрим яласэ̄гыт. Ты кӯщай ла̄выс, ма̄н округувт туп хӯрум тамле сыстам ос ёмас ма̄ о̄лы. Та̄н мирн сака ат новавет — ты ма̄н Нё̄ранув, Нумто тӯр ос Корлики па̄выл. Ты па̄выл Нижневартовский  районт о̄лы. 

	Ань э̄лаль та̄наныл ёмащакв ӯргалаӈкв э̄ри. Нумто тӯр ляпат «Красная книга» нэ̄пакн хансым са̄в товлыӈ ӯй о̄лы, са̄всыр лӯптат яныгмēгыт. Та ма̄н ань по̄х хо̄тпат сака ат ёхталэ̄гыт.

	Ос Нефтеюганский районт сытам во̄рт хо̄т ульпаӈ ур хо̄нтвес. Тот сака яныг, осыӈ ос са̄в та̄лпа ӯльпат лю̄лēгыт. Во̄ре сака сыстам. Ань округ мирколт нэ̄пакыт щё̄питавет, та ма̄ о̄с «природный паркыг» вос хансаве. Ты во̄рщахыл ма̄-во̄й но̄х-винэ  ма̄т хо̄нтвес. Ос нефтяник-ма̄хум вори щар ат тотэ̄гыт, ла̄вēгыт, матыр ва̄руӈкв ман нё̄туӈкв те э̄ри, та̄н тах ты рӯпата пуссын ва̄рияныл.
