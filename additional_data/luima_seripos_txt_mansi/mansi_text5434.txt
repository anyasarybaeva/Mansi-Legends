
Мощ мо̄лалнув Россия янытыл па̄влыӈ ма̄тт о̄лнэ щēмьят халт касыл щё̄пита̄лвес. Ма̄н округувныл Казамкин щēмья тот но̄х-патыс. Мирн нё̄тмил ва̄рнэ округ департамент кӯщай ва̄ӈын нэ̄ Елена Немчинова ты урыл ля̄ххал тотнэ хо̄тпатн потыртас. 
Тав ла̄выс, ты та̄л Россия янытыл пуссын аквъёт хӯрумса̄т хо̄тпан нупыл хӯрум щēмья касылн ялсыт. Хӯрум колта̄гыл ма̄н о̄лнэ ма̄вныл о̄лсыт. 
Ха̄льӯс район Ху­люмсӯнт па̄вылныл Мерцаловыт тув ялсыт. Та̄н «Са̄в ня̄врамыӈ щēмья» ва̄рмаль щи­рыл кассыт. Советский район Алябьево па̄выл­ныл Александровыт, та̄н «Пēс йис накыт э̄лаль тотнэ щēмья» тэ̄ла щирыл кассыт. Ос Нижневартовский район Варъёган па̄вылт о̄лнэ Казамкиныт та̄н ос «Па̄влыӈ ма̄т о̄лнэ щēмья» ва̄рмаль щирыл кассыт. Та̄н ты касылт но̄х-патсыт, щēмья о̄лупсатэ щар ёмасыг ла̄ввес.

Виталий Егорович ос Неля Владимировна Казамкиныг ня̄врама­нэ̄н пēс о̄лупса щирыл ос ёмас номтыл о̄луӈкве ханищтыянэ̄н, ма̄-вит акваг вос ӯргалыяныл. А̄гиянэ̄н-пыганэ̄н ща̄нь ла̄тӈаныл э̄лаль тотыя­ныл, потыртэ̄гыт, пēс йис ва̄рмалит ёмщакв ва̄ганыл. 
Ты колта̄гыл «Ампу­тинское» нампа во̄р па̄вылт о̄лы. Та̄н пал­таныл округувныл, Рос­сия са̄всыр ма̄ныл ос мо̄т э̄лы хо̄н ма̄ныл са̄в мир ӯщлахтуӈкве тув ёхталы. 
Хо̄тал нэ̄глын ēрт о̄лнэ ханты ма̄хум халт Казамкиныт та̄н пēс йис ма̄нылт «этнотуризм» нампа о̄выл рӯпата ва̄­руӈкве патсыт. Та̄нки ма̄нанылт туи ос тэ̄лы па̄вылт о̄лэ̄гыт. Э̄лы ма̄­ныл ёхталан мирн тот ӯщлахтуӈкве сака мӯсты.  Ты щēмья мӯй ма̄хумн та̄нки йис о̄лупсаныл урыл потыртэ̄гыт. Пēс ма̄хум хумус о̄лсыт, манарыл хӯл алыщла­сыт, во̄раясыт, та̄н ань тот суссылтэ̄гыт. 
Ка̄сащан хо̄тпа такви хӯл пувуӈкве манос во̄раяӈкве тот вēрми. Казамкиныт мӯй ма̄­хум ма̄гыс тэ̄нут ва̄рē­гыт, та̄нанылн хуйнэ ма̄ щё̄питэ̄гыт. Тот пув­лынкол, тэ̄нут-пормас о̄щнэ кол, мо̄т э̄рнэ матыр-а̄ти пормас пуссын о̄лы. Туи порат пил, ла̄хыс атым во̄рт ё̄мыгтаӈкве ро̄ви. Тэ̄лы ос мӯй хо̄тпат «Бураныл» ос са̄лыӈ суныл тотыглыяныл.
Неля Владимировна – ё̄рн нэ̄, са̄лыӈколт самын патыс. Тот яныгмас, такви ща̄нь ла̄тӈе ёмщакв ва̄гтэ. Нэ̄ са̄лыӈ суныл яласаӈкве ма̄ньта̄гыл ха̄сы. Ня̄в­раманэ пēс щирыл о̄луӈкве ханищтыянэ. О̄йкатэ̄н акваг нё̄ты. Юн тэ̄нут па̄йты, мас­нут ю̄нты ос мо̄т са̄всыр колсори рӯпата ва̄ри. 
Казамкин щēмья ты касылт янытлан нэ̄па­кыл майвēсыт. Та̄н нама­ныл «Семья года России» нампа почётный нэ̄пакн тах хансавет. 
Россиявт щēмьят халт ты яныг касыл 2016 та̄л па̄сныл ва̄рыглаве. Округт о̄лнэ щēмьят акваг тув ялантэ̄гыт:
– 2016 та̄лт – «Са̄в ня̄врамыӈ щēмья» номи­нация щирыл Ханты-Мансийск ӯст о̄лнэ Переясловыт колта̄гыл но̄х-патыс.
– 2017 та̄лт – па̄влыӈ ма̄т о̄лнэ щēмьят халт о̄лум касылт Лянтор ӯст о̄лнэ Сенгеповыт но̄х-патсыт. 
– 2018 та̄лт – «Пēс йис накыт э̄лаль тотнэ щēмья» нампа касылт  ос Ханты-Мансийск ӯст о̄лнэ Ивановыт колта̄­гыл но̄х-патыс.
Ищхӣпыӈ ма̄ныл вим потыр ма̄ньщи ла̄тӈыг Н. МЕРОВ хансыстэ
