

	Сургутский районт о̄лнэ МУК «Лянторский центр прикладного творчества и ремёсел» колт рӯпитан нэ̄ Д. Бектошева соссаӈ ма̄хум хорамыт урыл потыр хансыс, на̄н ань э̄лаль тав потре ловиньтэлы̄н:


		– Ам сакныл са̄всыр пормасыт ва̄руӈкве ханищтахтэ̄гум. Тув ялантанэм сыс ханты ма̄хум культураныл урыл са̄всыр тэ̄лат ва̄ӈкве патсум. Акв щёс ма̄н «Хантыйские мотивы» выставкан ялсӯв, тот сака пӯмыщ пормасыт ка̄саласум – ӯйхул, товлыӈ ӯй ос хӯл совыл са̄всыр пормасыт ос маснутыт ю̄нтым о̄лэ̄гыт. Ка̄сыӈ пормас такви щирēт ва̄рима, ма̄щтыр хо̄тпа наме тув хасвес. 

		Ма̄ньщи ос ханты ма̄хум маснутаныл насати ӯйхул манос хӯл совныл ю̄нтыгламаныл. Са̄лы сов ёмащакв тынтлыяныл, йиныяныл, хорамыт яктэ̄гыт, тувыл ущта ю̄нсхатуӈкве ӯнтэ̄гыт. Маснут ман матыр пормас хорамыл ю̄нтыяныл, щаквщēгыт. Тамле маснут татем нё̄тнэ̄г сусхаты. Ты рӯпата рущ щирыл тох ла̄ваве: мозаика из ровдуги.

		Ам ань исследовательский рӯпатам та урыл о̄лы – соссаӈ ма̄хум пēс порат хорамныл хумус якытла̄лсаныл, манарыл рӯпитасыт, касай ман маныр о̄щсыт. Хорам яктуӈкве амти о̄с ханищтахтэ̄гум. Хунь ты тэ̄ла ёмащакв та̄ра-паттылум, мастер-класс ва̄руӈкве номсэ̄гум - рӯпатам тах мирн суссылтылум.

		Соссаӈ мир маснутаныл ханищтан учёный ма̄хум хансум нэ̄паканылт тамле сов урыл акв-кит ла̄тыӈ туп хансыгласыт. Ам Анжела Егоровна Обирина нэ̄ныл хӯлыгласум, тав а̄нум ханищтытэ. Тав ос Большой Юган я̄ ва̄тат, Колсомовы нампа во̄рыӈ ма̄т о̄лнэ ханты нэ̄ Екатерина Егоровна Усанова палт ханищтахтас. 

		Ты рӯпата кӯпнит а̄ти. Сов ю̄нтнэ э̄лы-па̄лт э̄рнэ пормасыт пуссын акван-атуӈкве, ляпан тотуӈкве э̄рēгыт. Рӯпата тох ты ва̄раве:

		1. Сов о̄влэ̄т ёмащакв тынтлаве.

		2. Сов сартнэ о̄льп на̄ӈк йӣв совыл ва̄раве, о̄льпыл сартаве.

		3. Ю̄нсхатан ма̄гыс та̄н щё̄питаве. Сов та̄ныл ю̄нтаве. Сэ̄тапыл ю̄нтуӈкве патэ̄в те, сэ̄тап тув яктхаты, сов хот-маныгтытэ.

		4. Хорамыт ю̄нтнэ сов ка̄миньтаг вос о̄лы, ас ул вос о̄ньщи.

		5. Ёмас яныт та̄к касай э̄лмитэ пēлпыӈыг вос о̄лы. 

		6. Сов яктын ма̄гыс па̄рт щё̄питаве. Ка̄сыӈ хо̄тпа тавēн э̄рнэ па̄рт вос хо̄нты. То̄ва ма̄нь парт та̄рмыл якты, то̄ван ос яныг па̄рт тармыл рӯпитаӈкве кӯпнитнуве. Па̄ртэ састум вос о̄лы.

		Сов сака мори якытлаӈкве ат э̄ри, мощ юв-ӯруӈкве э̄ри. О̄льпыл сартым кит сыр совыг акв тармыл пинавēг, хорамыл щуртавēг, тувыл ты китпис совыг аквторыг яктавēг. Ма̄ньщи ос ханты ма̄хум янгыщ тамле хорамыт ва̄рыгласыт: «Ха̄льйив тов», «Ха̄льйив ма̄нь тов» ос «Са̄лы а̄ньт». Ты хорамыт сака ёмащакв на̄ӈкēгыт, сусхатэ̄гыт. 

		Ты рӯпата та̄н пēс йис та̄гыл ва̄рыгласаныл, хаснэ йӣв ат о̄щсыт, нэ̄матарыл ат щуртсыт. Ка̄сыӈ хорам та̄н номим о̄щсаныл, пēлпыӈ ка̄саил яктысаныл. Хорам мӯсхал щирыл яктаве те, то̄нт рӯпата э̄лаль ёмащакв мины. Ос хунь со̄ви яктаве, хорам тув-ломырлы ман со̄ви хартуӈкв паты. Са̄ртын хорамыт о̄вланыл акван-о̄лтумта̄лавет, ты юи-па̄лт ущ акван-ю̄нтуӈкве патавет. 

		Совыл ю̄нтум хорам са̄в та̄л о̄ньщуӈкве ро̄ви. Ла̄гыл маснут хот те хащлы, хорам хот-ха̄лматаӈкве ро̄ви, йильпииг ю̄нтнэ ла̄гыл маснут палт ю̄нтуӈкве ро̄ви. Тав э̄лаль о̄с акв-тох йильпииг сусхатуӈкве паты. Маснут то̄слуӈкве о̄с ха̄суӈкв э̄ри – хот-ёсвес те, мори па̄хвтуӈкве, тагматаӈкве ат э̄ри, хо̄талка̄тн ул вос ёхтаве, кӯр тармыл пинуӈкве ат э̄ри. Э̄лнаӈ соссаӈ ма̄хум маснутаныл сӯмьяхыт о̄щсаныл, тув нэ̄матыр ӯй ман ма̄порсӯйрищит ха̄ӈхуӈкве ат вēрмысыт, пормасаныл ӯйитн ат та̄йвēсыт, хот ат сайсыт. Ань тамле рӯпата мо̄рсыӈ хо̄тпа ва̄ри. Та̄н ва̄рнэ хо̄тпа о̄с мощща. Ма̄хум янгыщ ла̄пкаӈ маснут ёвтэ̄гыт, таима̄гыс ты тэ̄ла хот-ёрувлаӈкве патвес. Ты ма̄гыс ам сымум сака ща̄рги, татем э̄рнэ тэ̄ла, татем нё̄тнэ рӯпата хот та ёрувлахты. Таве э̄ри торген мирн суссылтаӈкве, хотьют э̄рыӈ ва̄руӈкве паты, тавēныл ос мо̄т ма̄хум ханищтахтуӈкве патэ̄гыт. 

		 

		Ты потыр ма̄ньщи 

		ла̄тӈыг С. Ромбандееван толмащлавес.

 
