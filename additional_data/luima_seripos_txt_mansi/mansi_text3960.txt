
Мирн пēриим депутатыт халт кӯщаиг о̄лнэ хо̄тпат акван-атхатыгласыт ос хӯрум ма̄ныл Тюменский область, Югра ос Ямалныл видеосвязь хосыт аквъёт потыратсыт. Депутатыт коныпал тув миркол кӯщаит о̄с ёхталасыт.
 Ань потраныл та урыл о̄лыс, Россия Президентув хансум указэ щирыл, мир хотты ма̄н нэ̄паканыл минэ̄ныл порат моляхнув вос пирмайтавет, очередит хоса ул вос ӯнлэ̄гыт. Ань ты кастыл МФЦ колыт рӯпитэ̄гыт, округ Дума кӯщай хум Борис Хохряков ла̄тӈе щирыл, ма̄н округувт о̄влэ̄т 2013 та̄лт яныгса̄т налыман со̄тыра са̄всыр ва̄рмаляныл ма̄гсыл ма̄хум тув ёхталасыт. Ань юи-о̄выл 2016 та̄лт тит млн. ляпатем щёс ма̄хум тув та̄нти нэ̄паканыл минэ ма̄гсыл ёхталасыт. Та̄н очередит атхуйпловтем минута сыс туп ӯрхатэ̄гыт, тыгыл са̄в щё̄с тот ат ӯнлантэ̄гыт.
Дума кӯщай ва̄ӈын хум Александр Сальников ла̄выс, та̄н са̄всыр ӯс ос па̄выл кӯщаит ёт акван-потыртахтым рӯпитэ̄гыт, миркол кӯщаит ёт ханищтапыт ва̄рыглэ̄гыт, ханищтыяныл, хумус ёмщаквег тэ̄ланыл ва̄руӈкве ро̄ви. Дума ищхӣпыӈ ло̄псанылт миркол кӯщаит ма̄гсыл э̄рнэ потрыт хансым о̄лэ̄гыт, тот та̄н ловиньтаӈкве ос ханищтахтуӈкве вēрмēгыт.
Тюменский область ос Ямал кӯщаит та̄нти рӯпатаныл урыл о̄с потыртасыт. Тот та̄н палтаныл некоммерческий организацият рӯпитэ̄гыт, мирн са̄всыр щирыл нё̄тэ̄гыт. Борис Хохряков ла̄выс: «Ты хо̄тал ма̄н са̄в ёмас тэ̄лат урыл потыртасӯв, халувт э̄лаль акван-нё̄тхатым рӯпитаӈкве патэ̄в.  Югравт тит со̄тыра арыгтем некоммерческий тэ̄лат ва̄рēгыт, тыитыл акв со̄тыра нёлоловса̄т организацият ма̄нь ня̄врамыт, яныгпа̄ла хо̄тпат ма̄гсыл рӯпитэ̄гыт. Ань яныгса̄т атпан организацият округ миркол па̄лыл олныл мивет, ты са̄всыр грант ос субсидия олныт. Ты рӯпата о̄с акваг э̄лаль ва̄руӈкве патылӯв».
Сапра̄ни э̄лы-па̄лт Дума кӯщай Борис Хохряков нэ̄пак та̄ртым хо̄тал урыл потыртас ос округт о̄лнэ мирн пӯмащипа ла̄тыӈ ла̄выс. Тав ла̄тӈе щирыл, ма̄н ма̄вт нэ̄матыр лю̄ль ат ēмталас, пуссын ёмщакв рӯпитасыт. «Единый Россия» партияныл округ Думан тит депутатыг пēриявесы̄г, ты Ирина Урванцева ос Александр Зеленский. Ӯсытын ос па̄влытын миркол кӯщаит пēриявēсыт, 111 хо̄тпатныл 98 ты партияныл ма̄хум тув патсыт. 
