
Ма̄н округувт ювле хультум та̄л акв нэ̄пак пирмайтавес, рущ ла̄тӈыл тох намаим о̄лы: «Совершенствование системы устойчивого развития коренных малочисленных народов Югры». 
Ты проект-нэ̄пак хо­сыт округ Дума депу­тат Александр Новьюхов ань пуӈктоты. Ля̄ххал тотнэ ма̄хум ёт хо̄нт­хатыгламе порат ты ва̄рмаль урыл тав тох потыртас: 
«Са̄в та̄л ювле хуль­тум порат ма̄н округувт Лӯима̄ мир департамент тэ̄ланыл ёт рӯпитас. Тот рӯпитам хо̄тпат сосса мир ма̄гсыл хансым про­граммат хосыт ма̄хманув нё̄т­сыт. Тувыл ты кол лап-пантвес ос та хо̄тпат по̄хын кēтвēсыт. Ань нё­лолов са̄всыр департа­ментыт ты рӯпата ва­рēгыт. 
Ма̄ньщи манос ханты хо̄тпа во̄раян, хӯл алыщ­лан ма̄тэ таквина̄тэ̄н хансуӈкве ке ка̄сащи, тав акв хотты департамен­тын нэ̄па­канэ кēтыянэ. Кол ёвтнэ ма̄гсыл очере­дин хасхатуӈкве, мо̄т ма̄н ялуӈкве ла̄ваве. Са̄всыр нё̄тмил во̄внэ ма̄гсыл мирн нё̄тнэ де­пар­тамен­тын нэ̄пакыт хансы. 
То̄ва департаментыт ты рӯпатаныл мӯсхалыг ат ва̄рияныл, сосса мир ёмащакв ат нё̄тыяныл. Ам та̄л котиль э̄тпост нёлолов департамент кӯщаит ёт хо̄нтхатыг­ла­сум ос ты ва̄рмаль урыл потыртасум. Ань ма̄н пуссын акван-нё̄тхатым рӯпитаӈкве ла̄вхатсӯв. 
Ма̄н аквъёт сосса мир ма̄гсыл хансым ты нэ̄пакыт ловиньтыянӯв, хоты программа ёма­щакв, хоты лю̄льсаӈ  рӯпиты – 2020 та̄л сыс сунсуӈкве тах патэ̄в. Сосса ма̄хум нё̄тнэ ма̄гсыл пирмайтым программат нупыл 430 млн солко̄ви та̄ставе. Ма̄н ань номсахтуӈкве патэ̄в, хоты тэ̄ла нупыл са̄внув олн тах э̄рмыглы».  
 
