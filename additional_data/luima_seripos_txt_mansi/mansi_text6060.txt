
Я̄ӈк на̄тнэ э̄тпос 15 хо̄талэ̄т ма̄ янытыл сака ёмас ялпыӈ хо̄тал о̄лы – Колта̄глыт янытлан мирхал хо̄тал. Ты кастыл Саранпа̄вылт нэ̄пак ловиньтан колт рӯпитан хо̄тпат тамле пӯмыщ тэ̄ла номылматасыт. 
Та̄н па̄влыӈ ма̄хманыл щēмья хурияныл та̄н палтаныл тēтуӈкв во̄в­саныл. Ты тэ̄ла тох нама­ясаныл – «Папа, мама и я – этническая семья». Тув са̄выӈпа̄лэ ма̄ньщи колта̄глыт та̄нти хури­яныл тēт­са­ныл. 

 
Нэ̄пак ловиньтан кол кӯщай нэ̄ Галина Николаевна Ларионова тох ла̄выс: «Ка̄сыӈ та̄л ты ялпыӈ хо̄тал ма̄н янытласлӯв. Ма̄нти рӯ­питан колувн ма̄хма­нув во̄выгласанӯв, та̄н ётаныл потрамасӯв. Ос тамле та̄рвитыӈ пора ēмтме ма̄гыс ма̄н ос ты щирыл па̄влувт о̄лнэ кол­та̄глыт янытласа­нӯв».


Ань Ха̄льӯс районт са̄в ёмас ос ка̄ркам щēмьят о̄лэ̄гыт. Матъ­ёмас та̄н та̄нти ня̄вра­маныл ӯргалым янмал­тыяныл. Ялпыӈ хо̄талыт порат ма̄ньщи супыл мастыяныл, та̄нти о̄с масхатэ̄гыт. Ты щирыл ка̄сыӈ сосса щēмья о̄луӈкв те паты, то̄нт ня̄врамаквет ма̄нти ми­рувтыл янытлахтуӈкв патэ̄гыт, ща̄нь ла̄тӈув­тыл тах пӯмщалахтэ̄гыт. 


Ань ты йист пуссын юн ӯнлым рӯпитэ̄в. На̄н матыр пӯмыщ хури ман потыр те о̄ньщегы̄н манос ляпа рӯтын газе­тав та̄ра янытлаӈкв таӈхегы̄н те, ма̄ньщи газетавн хансэ̄н. 


Галина Николаевнан ма̄н пӯмащипа ла̄тыӈ ла̄вēв. Матъёмас тав акваг матыр хури ман потыр ма̄навн тēты. 
Валентина УЗЕЛЬ
