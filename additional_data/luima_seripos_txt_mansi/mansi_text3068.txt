
Урай ӯст соссаӈ ма̄хум мирхал фестиваляныл о̄лум порат тув Белоярский район Полноват па̄вылныл акв ма̄щтыр ма̄ньщи нэ̄ ёхталас. Наме Людмила Николаевна Костина, тав хорамыӈ пормасыт сэ̄тапыл саги. Ам ты нэ̄ такви урēтыл ос па̄выл урыл потыртаӈкве во̄выслум. На̄н ань тав потре э̄лаль ловиньтэлы̄н:

	– Ам Полноват па̄-вылт о̄лэ̄гум. Тот сэ̄тапыл са̄всыр хорамыӈ пор-масыт ка̄тыл сагēгум. Ты щулкиныт, пуӈкто̄рыт, па̄ссат ос мо̄т порма-сыт. Па̄выл клуб колувт кружок рӯпиты. Соссаӈ ма̄хманув матыр ма̄щ-тырлаӈкве акваг тув ёхталэ̄гыт. Хотьют пор-масыт саги, мо̄тан сак-ныл хорамыт харты, то̄-ва ю̄нсхаты, матыр-а̄ти пуссын тот ва̄рēв. 

	Мощ мо̄лалнув ма̄н па̄влув хӯрумса̄т та̄лэ то̄влыс. Тот миркол, клуб-кол, пӯльница, школа, ма̄нь ня̄врам колыт рӯпитэ̄гыт. Па̄в-лувт пуссын аквъёт акв со̄тыра арыгтем хо̄тпа о̄лы. Тув ляпат ӯнлын Тугияны, Пашторы ма̄нь па̄влыгныл ня̄врамыт школан ханищтахтуӈкве тотыглавет. Ханищтах-тын порат ня̄врамыт интернатыт о̄лэ̄гыт. 

	Туи порат я̄ хосыт «Заря» на̄иӈха̄п яла-сы. Тэ̄лы ма̄хум ос автобусыл яласэ̄гыт. Тӯяг ос таквсы порат, хунь лё̄ӈхыт лю̄лиг ēмтэ̄гыт, ма̄хум верто-лётыл тотыглавет. Па̄-вылт ма̄ньщи, ханты, рущ ос мо̄т ма̄хум пус-сын юртыӈыщ о̄лэ̄гыт. 

	Ос тамле ва̄рмаль о̄лы, па̄влувт рӯпата а̄тим.Ма̄хум хӯл алыщлым ос во̄раим о̄лантэ̄гыт. Тот хӯл алыщлан акв община рӯпиты. Па̄влыӈ ма̄хум пувнэ хӯланыл пуссын тув мыганыл. Ты коны-пал ма̄хум пил ва̄тэ̄гыт. Пилыт тыналэ̄гыт, таил та о̄лэ̄гыт. 

	Ам ма̄щтырлан фес-тивалин китыт щёс ликмысум. О̄выл порат 2014 та̄лт ялсум. То̄нт ма̄щтырлан ма̄хум Сургут ӯст акван-атха-тыгласыт. О̄с аквтох пор-масыт сагим кассум. Та порат сагум пормасум ма̄гыс мо̄т ма̄щтыр хо̄тпат халт хӯрмит местал майвēсум. Ань Урай ӯст ос ты ва̄рмаль щирыл рӯпата ва̄руӈкве ка̄сащасум. Са̄р та̄лт маныр лю̄льсаӈнув ва̄р-сум, та тэ̄лат ань ём-щакв ханищтасанум. 

	То̄нт ам пēс йис пормасыт хольт саг-сум. Тувыл ос то̄ва пормасанум йильпи щирыл ва̄рсанум. Жюри хо̄тпатн ты пормасанум акв щи-рыл ва̄руӈкве ла̄ввē-сум. Пēс йис пормасыт ва̄рēгум ке, таи э̄лаль вос тотсум. Ос йильпи щирыл ке сагēгум, пēс йис пормасыт хольт ул вос ва̄рсум. Акван-тэ̄лыгтаӈкве ат ро̄ви, ма̄хум ва̄рум пормасанум ат хань-щияныл. Таима̄гыс ань ам туп пēс йис хольт пормасыт ва̄рēгум. Амки номтум щирыл пормас палт нэ̄матыр ат о̄лтэ̄гум.

	Людмила Николаевна лов та̄лэ то̄влум порат пормасыт такви сагуӈкве патыс. Ты ма̄щтырлан тэ̄лан тав оматэ̄н ха-нищтавес. Хунь а̄ги нёлоловхуйплов та̄лэ то̄влыс, а̄кве хорамыл сагим щулкин тавēн мӯйлуптас. Та щулкиныг а̄гиквен татем сымын хо̄ясы̄г, тав сака ща̄гтыс, э̄руптым о̄щсаге. Та па̄сныл тав соссаӈ пормасыт сагуӈкве та о̄вылтахтас. Ты ва̄рмаль щирыл ань тыг мус рӯпиты.

	 

	Николай МЕРОВ

	хансыс ос хури ва̄рыс
