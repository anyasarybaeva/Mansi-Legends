
Россият ма̄хум пусмалтан тэ̄лат министерство-колн уральтым о̄ньщавет. Та̄н та̄л котиль э̄тпос юи-о̄выл са̄тэ̄т диспансеризация ос профосмотр урыл ма̄хумн потыртасыт. Янгыщ ща̄нит-а̄щит ня̄враманыл лēккарытн ва̄тихал вос тотыглыяныл. 
Ма̄хум та̄нкина̄ныл ма­нос ня̄враманыл лēкка­рытн суссылтан юи-па̄лт сыре-сыр а̄гманыл та̄ра хōнтавет ке, та а̄гмыт кӯпнитнув ос моляхнув пусмалтаӈкве ро̄вēгыт. 
Ка̄сыӈ ня̄врам та̄кса­рыг вос яныгмас, осыӈ-са̄йтыӈыг о̄лнэ ва̄рмале ма̄ньта̄гыл уральтаӈкве аквписыг э̄ри. Ущты са­мын патум ня̄врамакве «аудиологический скри­нинг» нампа утыл ва̄раве, тыи паляныл матыр суй хӯлэ̄гыт ман а̄ти. Тувыл «неонатальный скрининг» нампа утыт, тыи ща̄нь­ныл-а̄щныл ня̄врам нупыл ха̄хнэ а̄гмыт уральтавет.  
О̄выл та̄лэ̄т ня̄врама­кве ка̄сыӈ э̄тпос педиатр-лēккарытн сунсаве, акв э̄тпосэ̄т ос хӯрмит э̄тпосэ̄т тав мо̄т сыре-сыр лēк­карытн тотыглаӈкве э̄ри. Китыт э̄тпосэ̄т ня̄врам кēлпе ос ма̄яӈ-витэ ураль­тан ма̄гыс виве. Тувыл акв та̄лэ то̄влум ня̄врам 17 та̄лэ то̄влын мус ка̄сыӈ та̄лэ̄т лēккарытн суссылта̄луӈкве кос э̄ри. 
Ос яныг диспансери­зация ма̄гыс ня̄врамыт 1, 3, 6, 7, 10, 14, 16 ос 17 та̄ланыл яныт порат пӯльницан тотыглаӈкве э̄рēгыт. Тот педиатр-лēк­кар ос мо̄т лēккарыт сус­нэ̄ныл коныпал э̄рнэ ана­лизыт вивет ос ищхӣ­пыӈ ут хосыт ураль­тавет. 
Ты ва̄рмалит пуссын уральтан юи-па̄лт педи­атр-лēккар ущ матыр ла̄тыӈ ла̄ви. Ня̄врам матыр а̄гм ке о̄ньщи, пусмал­таӈкве о̄вылтаве. Ка̄сыӈ хо̄тпа физкультура ма̄гыс такви щирēтыл о̄лнэ пус­малтан группан хансаве. 
Округ пӯльницатт рӯ­питан лēккарыт ка̄сыӈ та̄л садикытн ман школатн ялантэ̄гыт ос тот ня̄вра­мыт пуссын уральтыяныл. Тувыл ты тэ̄лат ща̄нит-а̄щит ня̄врамыт пусмал­тан педиатр-лēккараныл палт та̄ра вос паттыяныл.  
Мир пусмалтан колныл кēтым ля̄ххал ма̄ньщи ла̄тӈыл Тамара МЕРОВА хансыстэ
