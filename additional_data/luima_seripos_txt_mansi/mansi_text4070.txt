
Округ кӯщай нэ̄ Наталья Комарова ля̄ххал тотнэ ма̄хум ёт хо̄нтхатыглас ос та̄н ётаныл хӯрум щё̄скем потыртас. Тот округ янытыл ёхталам 77 журналистыт о̄лсыт, та̄н 43 са̄всыр газетатыт ос телерадиокомпаниятыт рӯпитэ̄гыт. Кӯщай нэ̄ 37 са̄всыр ва̄рмаль о̄вылтыт китыглавес.

	Мощēртын тав округт о̄лнэ мирн ла̄тыӈ тах кēты. Ётылнув мо̄т кӯщаит ёт сапра̄нин атхатэ̄гыт ос аквъёт номсахтэ̄гыт, бюджетн та̄стым олныт манаса̄витыл ос маныр тэ̄лат ма̄гыс холтыяныл, ос та юи-па̄лт ма̄к э̄рнэ са̄ккон-нэ̄пак пирмайтэ̄гыт.

	Наталья Комарова бюджет олныт урыл ла̄выс, округув 2018 та̄л кастыл са̄в олныл ат та̄ставе. Ма̄-во̄й но̄х-винэ ма̄т са̄в олн ань ат сэ̄лэ̄гыт, ос ма̄тыр тэ̄лат ма̄гыс олн ойтнэ нак са̄вми. Та̄н ма̄хум о̄лнэ колыл ос ня̄врамыт школат, садикыт ӯнттын компаният олныл мыганыл кос, туп та̄н йильпи колыт та̄ра вос ӯнттэ̄гыт, ты тэ̄ланыл хосан ул вос тотыяныл.

	Мегион ӯсныл ёхталам нэ̄ ма̄ньлат ма̄хум щēмьятын кол ёвтнэ ма̄гыс субсидия-олныт урыл китыглахтас. Кӯщаит тот федеральный ос окружной программаг щирыл рӯпитэ̄гыт. Округт нэ̄пакыт атнэ ва̄рмаль мо̄лал ёл-по̄илттавес. Ань са̄ртын тув хасхатам щēмьят о̄влэ̄т олныл нё̄тавет, ты та̄л тув 500 млн. солко̄ви о̄с та̄стувес. Ётылнув ущ мо̄т щēмьятныл нэ̄пакыт э̄рыӈ э̄лаль атуӈкве патавет.

	Соссаӈ ма̄хум ань нэ̄паканыл о̄с ат пирмайтавет, туп сāртын хансым щēмьят субсидиял мивет. «Ханты ясанг» газетат кӯщаиг о̄лнэ нэ̄ Р. Решетникова ты урыл округ кӯщаюв о̄с китыгластэ, хумус ты тэ̄лат ёт э̄лаль рӯпитаӈкве та̄н номсэ̄гыт.

	Тувыл ма̄хум пусмалтан ва̄рмалит, ня̄врамыт ханищтан ос мирыт юртыӈыщ о̄лнэ накыт о̄вылтыт потыртасыт. Округувт, со̄ль, то̄ва а̄гмыт пусмалтан лēккарыт а̄тимыт. Та̄н пӯльницанувт рӯпитан ма̄гыс кӯщаянув ты кос э̄рнэ щирыл тэ̄ланыл ва̄рияныл, лēккарыт са̄внув олн вос сэ̄лсыт, о̄лнэ кол вос о̄щсыт, ма̄хум ищхӣпыӈ ут хосыт э̄рнэ торыг талон виӈкве вос вēрмысыт. Тыт акван-нё̄тхатым рӯпитаӈкве акваг э̄ри. Хоты пӯльницат рӯпатаныл лю̄льсаӈ ке ва̄рияныл, та̄н то̄ванакт мощща олныл вос ойтавет, то̄нт сакати торгамтэ̄гыт, рӯпатаныл мӯсхалыг ва̄руӈкве э̄ри.

	Ханищтан ва̄рмалит о̄вылтыт кӯщай нэ̄в тох ла̄выс, ня̄врамыт пуссын а̄лпыл ханищтахтын ма̄гыс йильпи школат округувт ӯнттавет. Наука щирыл та̄ра-патыс, а̄лпыл ня̄врамыт щар номтыӈыг ханищтахтэ̄гыт. Тувыл а̄гит-пыгыт колледжит ханищтахтуӈкве ул вос э̄ссамтасыт, тот ханищтахтын рӯпатаныл урыл та̄нанылн са̄внув потыртаӈкве э̄ри, ос рӯпататэ ма̄кыг ва̄рнэ хо̄тпаг такви э̄лаль о̄с вос вораты.

	«Сертификат дошкольника» намаим нэ̄пак ос пуссын ня̄врамыт са̄всыр кружокытын ялантан ма̄гыс, тув олн ойтнэ̄ныл урыл таи та̄ра-патыс. Округ янытыл 70 со̄тыра сертификат-нэ̄пакыт ща̄нь-а̄щин ка̄тн майвēсыт ос тыитныл туп 30 со̄тыра са̄всыр ма̄тын олныт ойтуӈкве мисаныл.

	Мо̄таныт иӈ номсахтэ̄гыт, ты мус та̄л ты оигпи, ос олныт нэ̄мхотталь ат ойтыяныл. Кӯщай нэ̄ ла̄выс, тув хансым э̄тпосыт ул пēнтуӈкве э̄рēгыт. Сертификат-нэ̄пакыт сӯкыр э̄тпосныл мо̄тыт та̄л сӯкыр э̄тпос мус вос ва̄равет.

	Округув са̄всыр мирыт та̄нки халанылт юртыӈыщ о̄лнэ ос пилыщмаӈ накытныл ӯргалахтын урыл потыртасыт. Ань яныг ӯсытыт то̄ва лю̄ль накыт «Безопасный город» нампа ищхӣпыӈ утыт хосыт сунсавет ос то̄нт маныр-а̄ти та̄ра-паттаве. Йильпи та̄л о̄вылтах-тын па̄сыл ӯргалахтын ва̄рмалит мощ мо̄т щирыл ва̄равет.

	Ань ка̄сыӈ колт, ӯсхулыт ва̄рим ищхӣпыӈ утыт полициян ос ма̄хум ӯргалан ма̄т рӯпитан хо̄тпатн акваг уральтаӈкв патавет. Тащирыл лю̄ль ва̄рнэ хо̄тпат та̄ра хо̄нтавет ос та̄н э̄лаль нэ̄матыр ва̄руӈкве ат а̄лымēгыт. Ма̄хум та̄нки халанылт лю̄льсаӈ о̄лнэ пищаныл о̄с ва̄ӈкве патавет.

	Тувыл мо̄т тэ̄лат урыл о̄с потыртасыт. Округув мо̄т ма̄т ёмщакв ва̄нэ ма̄гыс такви хурип по̄с щё̄питаӈкве э̄ри, рущ ла̄тӈыл тыи «герб». Пēс колытт о̄лнэ ма̄хум йильпи колыл молях вос мивет, мо̄таныт ӯнттын коланыл моляхнув вос а̄стлавет. Ущ ӯнттын колт ёвтнэ квартират урыл журналистыт о̄с пӯмщалахтасыт.

	Кӯщай нэ̄ са̄всыр ва̄рмалит урыл потыртас, на̄н ты ля̄ххалыт мо̄т газетат ос ищхӣпыӈ утыт ловиньтаӈкве вēрмегы̄н.
