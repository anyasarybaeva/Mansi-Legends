
Округ кӯщай нэ̄ Наталья Комарова ва̄ӈын хо̄тпанэ сапра̄нин акван-атыгласанэ. Ос та̄наныл китыгласанэ, ма̄нь па̄вылкветт, яныг ӯсытт пӯльницат хумус ӯнттавет, хунь а̄стлавет. 
О̄влэ̄т кӯщаит Ха̄льӯс район Кульпас па̄вылт лильпи пӯльница урыл потыртасыт. Ты ва̄рмаль урыл Наталья Комарова ла̄выс:
– Кульпас па̄выл пӯль­ница ӯнттын ма̄гсыл ма̄н «Здравоохранение» нам­па нэ̄пак щирыл олн та̄с­тысӯв. Кол ань а̄стла­вес, ма̄хум пусмалтаӈкве тот ты о̄вылтавет. Ты накт па̄в­лыӈ мир пӯльница сун­суӈкве ялсыт ос пус­сын ла̄всыт, кол ёмащакв ва̄рвес.
Нижневартовск, Урай, Нягань ос Сургут ӯсытт пӯльницат урыл кӯщаит сапра̄нит о̄с потыртасыт. Нижневартовск ӯст яныг пӯльница са̄в та̄л сыс ӯнттаве ос ты мус аты а̄стлаве. Ты яныг колт акв та̄ра 1 со̄тыра 100 э̄лумхо̄лас пусмалтаӈкве тах патавет. Ань пӯль­ница аквпалъēре рӯпиты, мо̄т палъēрēт колкан плит­кал иӈ пинаве, колалатэ, колноранэ о̄льпыл са̄р­тавет. Ос са̄всыр э̄рнэ оборудованиет ма̄гсыл кēрква̄лгыт тув хартавет. 
Кол ӯнттын департа­ментыт кӯщай ва̄ӈын хум Александр Барышев ла̄выс:
– Ань Нижневартовск ӯст пӯльницат 212 э̄лум­хо̄лас рӯпитэ̄гыт, э̄рнэ оборудованият тот ва̄­рēгыт. Мощēртн кол ты а̄стлаве. 
Урай ӯст о̄с акв пуль­ница ӯнттаве. Тот акв хо̄тал сыс 120 э̄лумхо̄лас пусмалтаӈкве тах патавет. Ань на̄йпос ва̄рнэ кēрк­ва̄лгыт тув хартавет, кол­кан, колала ва̄равет, ётыл кол кивыр ёмащакв щё̄­питаӈкве о̄вылтаве. 
Сургут ӯст о̄с акв яныг пӯльница рӯпиты, ма̄хум округ янытыл тув кēтавет. Ты пӯльница ма̄гсыл ос акв лильпи кол тах ӯнт­таве. Александр Бары­шев ла̄выс, та̄н ань э̄рнэ нэ̄пакыт щё̄питэ̄гыт. Ты юи-па̄лт Сургут ӯст 49 микрорайонт ӯнттуӈкве тах о̄вылтаве. 
Мощēртын акв э̄рнэ кол ōс ӯнттаве, рущ ла̄тӈыл «Станция перели­вания крови» ла̄ваве. Ты кол ӯнттын ма̄хум 2023 та̄л оигпан мус колалатэ лап-пантыяныл ос тувыл кол кӣвыр рӯпатанылн вуйхатэ̄гыт. 
Нягань ӯст Загородных ӯсхулыт ня̄врам самын патнэ кол тах ӯнттаве. Тот акв та̄ра 29 та̄рвитыӈыщ о̄лнэ нэ̄т пинуӈкве тах вēрмавет. Ос акв хо̄тал сыс лēккарыт палт 110 нэ̄квет ёхталаӈкве патэ̄­гыт. 
Ты тэ̄ла урыл Александр Барышев тох ла̄выс:
–Ань Нягань ӯст лильпи пӯльница ӯнттын ма̄гсыл ма̄н ань проек-нэ̄пак хансэ̄в, сӯкыр э̄т­пос оигпан мус ты рӯпата ва̄рилӯв, тувыл кол ӯнт­туӈкве тах о̄вылтылӯв.
Кӯщаит ЖКХа ва̄рма­лит урыл сапра̄нит о̄с потыртасыт. Округув янытыл на̄йпос, рēг ос вит минэ организацият тэ̄лы кастыл хумус щё̄пи­тахтэ̄гыт, округ кӯщай нэ̄ Наталья Комарова мир­колт рӯпитан ва̄ӈыг хо̄т­панэ то̄нт о̄с китыгласанэ. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ 
