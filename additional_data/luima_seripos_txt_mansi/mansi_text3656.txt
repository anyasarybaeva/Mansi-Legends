
Общественный палата Советыт рӯпитан хо̄тпат акван-атхатыгласыт ос ня̄врамыт урыл потыртасыт. Округувт о̄лнэ ня̄врамыт хумус ӯргалавет ос та̄н ёмщакв вос о̄лэ̄гыт, тыима̄гыс са̄в рӯпата ва̄раве. Ань сапра̄нит кӯщай хо̄тпат са̄всыр та̄рвит ва̄рмалит урыл потыртасыт.
Общественный палата кӯщай нэ̄ Ирина Максимова ла̄выс, ня̄врамыт ӯрагалан кастыл ань та̄н ва̄тихал акван-атхатыглаӈкве патэ̄гыт. А̄гит-пыгыт ёмас хо̄тпаг вос яныгмасыт, школат, университетыт, полицият ос мо̄т са̄всыр ма̄т рӯпитан ма̄хум та̄нанылн акваг вос нё̄тэ̄гыт. Туп пуссын акван-нё̄тхатым ты тэ̄ла мӯсхалыг щё̄питаӈкве ро̄ви.
Полиция колт ня̄врамыт ёт рӯпитан нэ̄ Алия Шаяхметова ты урыл ла̄выс, округувт юи-о̄выл хӯрум та̄л сыс ня̄врамыт лю̄ль пищ мощщанув ва̄руӈкве патсыт. Ос Нижневартовск, Лангепас, Пыть-Ях, Мегион, Сургут ӯсытт, Советский, Белоярский, Нефтеюганский ос Октябрьский районнытыт о̄лнэ ня̄врамыт щар са̄в о̄выл ва̄рēгыт.
Школат ханищтахтын ня̄врамыт та̄н лю̄льсаӈ капыртэ̄гыт. Са̄выӈпа̄лэ яныг ла̄пкаӈ ма̄т матыр тӯлмантэ̄гыт. Акв пыг Сургут ӯс ла̄пкат кофе па̄нкат тӯлмантыматэ пуввес, нила со̄тыра арыгтем солко̄вил ловиньтавес. Тыима̄гыс тав сутытаӈкве патаве тах. Юи-о̄выл та̄лытт ла̄пкат матыр тэ̄нут-пормас тӯлмантан пыгрищит ва̄тихал пувыглавет.
Мо̄лты тув Мегион ӯст нила пыгрищ са̄ӈквылтан ос ёнгын утыт тӯлмантасыт. Та̄н пуссын ёмас ня̄врамыт кос, ос матрыг тӯлмантаӈкве о̄вылтахтамыт. Ты ня̄врамыт ул кӯпнитыг олн сэ̄луӈкве таӈхēгыт.
Та̄л о̄вылтахтам па̄сныл полицият рӯпитан хо̄тпатын яныгса̄т арыгтем пыгыт лю̄ль нак ва̄рнэ̄ныл ма̄гыс пуввēсыт. Та̄н ань акваг уральтым о̄ньщавет.
Матыр лю̄ль ва̄рмаль ва̄рманыл ма̄гыс полиция колн атса̄т арыгтем ня̄врам тотыглавēсыт. Яныгса̄т арыгтем ня̄врам аюмыг о̄лманыл порат пувыгла̄лвēсыт.  Пуссын аквъёт та̄н ща̄няныл-а̄щаныл кит со̄тыра атса̄т арыгтем солко̄ви штраф-олныл нэ̄пакыл хасвēсыт.
Матъёмас ань полиция хо̄тпатын ма̄ньлат а̄гит-пыгыт рӯпитаӈкве о̄с нё̄тэ̄гыт. Та̄н ла̄пкан вина ёвтуӈкве намыл кēтавет. Хоты ла̄пкаӈ хо̄тпа тавēн матыр тыналы ке, та̄ра пуваве ос штрафыл та хансаве. Ты та̄л нилахуйплов уголовный ва̄рмаль э̄лаль паттувес.
Округувт акв со̄тыра атса̄ткем лю̄ль ва̄рмаль ва̄рнэ ня̄врам учётн хансым о̄лы. Та̄н хумус о̄лэ̄гыт, ань полициян акваг уральтавет. Кӯщай нэ̄ Ирина Максимова ла̄выс, ня̄врамыт ёт акваг рӯпитаӈкве э̄ри, та̄н лю̄ль накн ул вос патэ̄гыт. Та̄нылн э̄рнэ ва̄рмаль хо̄нтэгы̄т ке, то̄нт кон мори ё̄мыгтаӈкве ат патэ̄гыт ос нэ̄матыр лю̄ль нак ат ēмты. Ня̄врам о̄выл ат ке ва̄ри, тав полициян нэ̄мхуньт ат ликми.
