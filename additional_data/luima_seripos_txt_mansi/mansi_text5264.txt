
Ты накт «То̄рум Маа» музейт рӯпитан ма̄хум рӯтыг о̄лнэ яныг щēмьят Лельховыт, Пятниковыт ос мо̄таныт урыл мирн потыртасыт. Та̄н «История семьи в истории страны - след прожитой жизни» нампа проектаныл щирыл нилахуйпловит суссылтап щё̄питасыт.
Ты яныг рӯт ма̄хум Лельховыт, Пятниковыт, Гришкиныт, Юминыт ос Себуровыт та̄н пуссын — Белоярский район Тугияны па̄выл ма̄хум. Ты па̄выл А̄с я̄ мēсыгт о̄лы, наме ханты ла̄тӈыл ла̄ваве «Тукъяк» ос ма̄ньщи щирыл толмащлаве ке, тыи  «мēсыг». 
Тугияны па̄выл мо̄т щирыл о̄с тох толмащлахты - «та̄к йӣкв», ты урыл Таисья Степановна Себурова ла̄выс. 
Рущ учёный хум В.Н. Чернецов 1936 та̄лт Ялпӯс па̄вылн Ӯй йӣквнэ ма̄н ялум. Ос тот хум хо̄тпат та̄ксарыг йӣквнэ йӣкваныл сунсум, ты о̄вылтыт тав потыр  хансыглам.
Ань ты рӯтыг о̄лнэ са̄в колта̄глыт наманыл акв яныг нэ̄пакн Анна Матвеевна Себурова акван-атсанэ. Ты рӯт ма̄хум 1853-1872 та̄лытныл э̄лаль рӯтмуӈкве патсыт, щар са̄ртын о̄лум хо̄тпаг Ефим Григорьевич Пятников ос Дмитрий Иванович Лельхов. 
Ань тыг мус са̄т аква̄рт ма̄хум ловиньта-вет, та̄н пуссын юртыӈыг, ка̄ркамыг ос ма̄щтырыг о̄лнэ хо̄тпат. Та̄н халанылт са̄выӈпа̄лэ хӯл алыщлан хо̄тпат о̄лсыт, ань Лельховыт о̄парищ наманыл — «ма̄ньха̄п» тох толмащлаве, Пятниковыт – «пятник», рущ ла̄тӈыл ке ла̄вуӈкве — тыи хӯлуп ква̄лыг хартнэ э̄лум-хо̄лас  тох  ла̄ваве.
Анна Матвеевна ла̄выс: «Амки рӯтанум щирыл ам Лельхова ос Себурова. Ам яныгпа̄ла хо̄тпанум иӈ о̄лманыл сыс та̄н потраныл хансуӈкве а̄лымасанум, тувыл то̄ваныл пēс нэ̄пакн хансым о̄лсыт, тот хо̄нтсанум ос тыг хассанум. Ты рӯпата ва̄рнэм порат ам рӯтанумн о̄с ёмщакв нё̄твēсум. 
  
145 та̄лыт сыс ма̄н аква̄рт хо̄тпанув 300 са̄вит э̄лумхо̄ласыг ēмтсыт. Ам номсыкēмт, ань тыт ма̄хманув а̄ти пуссын хӯлтсанӯв. То̄ва рӯтанув са̄всыр ма̄н ла̄кква-мингаласыт, хо̄т-а̄ти мо̄т са̄всыр ӯсытыт о̄лэ̄гыт. Ма̄н иӈ э̄лаль тах кисхатуӈкве патэ̄в, тувыл ка̄сыӈ хо̄тпа самын патум та̄ланэ тув хансуӈкве э̄рēгыт».
Анна Григорьевна Юмина тамле нак номылматыглас, са̄в рӯтыӈ колта̄гылт щар яныгпа̄лаг о̄патэ Ефрем Иванович Гришкин о̄лум, ты тав 103 та̄лэ мус о̄лыс. Ты э̄ква о̄патэ ос а̄тятэ са̄всыр рӯпатат ка̄ркамыг ос мӯсхалыг ва̄рум хо̄тпаг о̄лсы̄г. 
Мо̄таныт тэ̄н нупылэ̄н ро̄влахтым пуссын о̄с акв-тох рӯпитасыт. Та̄н та̄нки ха̄пыт, товтыт ос мо̄т са̄всыр пормасыт ва̄руӈкве ха̄ссыт. Щēмьяныл хӯл алыщлан, во̄раян хосыт янмалтасаныл. Тувыл ка̄тн-паттум утаныл Салехард манос Тобольск ӯсыгн лувыӈ суныл та̄нки тыналаӈкве  тотыгламаныл. 
Музейт Лельховыт, Пятниковыт, Гришкиныт, Юминыт ос Себуровыт щēмьят пēс хурияныл, маснутаныл ос са̄всыр пормасаныл суссылтавēсыт. Та̄н палтаныл са̄всыр учёныит о̄с ёхталасыт, пēс потрыт, Ӯй йӣквнэ порат э̄ргын э̄ргыг ос йӣквыт  ёл-хассаныл.
Венгрияныл о̄лум учёный нэ̄ Ева Шмитд ос Тамара Пятникова пēс ялпыӈ хо̄талыт ос пēс потрыт, мо̄йтыт атым рӯпитасы̄г. Ос ётыл Тамара Романовна «Традиционные обряды Усть-казымского Приобья» нампа нэ̄пакн  хассанэ. 
Тувыл та̄нки рӯт ма̄хманыл о̄лупсаныл о̄вылтыт Людмила Каллистратовна Зубакина ос Таисья Степановна Себурова потыртасы̄г. Ётыл мӯй ма̄хум пуссын пасан ва̄тан во̄ввēсыт, тот ща̄й айнэ сыс та̄н маткем рӯтаныл ка̄стысаныл. Ос ма̄ньлат а̄гитн-пыгытн ла̄всыт, та̄н та̄ксарыг ос ка̄ркамыг вос о̄лэ̄гыт, та̄нки са̄т О̄тырн, хо̄т О̄тырн ӯргалан ма̄наныл номим вос о̄ньщияныл.
