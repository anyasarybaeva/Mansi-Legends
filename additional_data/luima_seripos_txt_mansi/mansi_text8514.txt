
Э̄кваг-о̄йкаг о̄лэ̄г, кит а̄ги о̄ньщēг. Яныг а̄ги – о̄йка а̄гитэ. Яныг а̄ги ла̄­выл йийвес, ат э̄рупта­вес, акваг лю̄камтавес. Э̄кваг-о̄йкаг номсэ̄г, тавēн кол э̄лнува ӯнттункве э̄ри, вос таккēт о̄лы. О̄йка кол ӯнттыс, а̄гитэ тув ва̄нт­луптастэ. О̄лы, о̄лы, уральтытэ.
Нэ̄тэ ла̄ви: 
– А̄гин тэ̄нутыл тотэ̄лн, хӯл пуӈкыт, лорахит. 
Тав та̄лттысанэ, суныл та хартыянэ. Ёхтыс, колн щалтыс, колт сэ̄мылӯй, выгырӯй, ханта̄л лēӈкв а̄тим. Сохрипт та нё̄выль, ӯнщасыт сӯл хурипат. Ла̄ви: 
– А̄гикве, наӈын тэ̄­нутыл тотыслум. 
А̄ги ла̄ви: 
– Тэ̄м хӯл, лорахиянын на̄нки та̄ēн, пуӈканын нэ̄нки та̄ēн. 
О̄йка ла̄ви: 
– Наӈ таса̄вит нё̄выль о̄ньщēгын, маен. 
– Вуен, манса̄вит су­нын та̄лттуӈкве вēрмē­гын, хартэ̄н. 
Тав юв та харты. Ёхтыс, нэ̄тэ китыглахты: 
– Хо̄т висын? 
– А̄гимн майвēсум.
Та порат нэ̄тэ номтэ̄н ёхтувес, ла̄ви: 
– Ам а̄гим о̄с колыл я̄нас ӯнттэ̄лн. Э̄рыӈ тав о̄с щёлыӈыг о̄луӈкве паты.
О̄йка кол ӯнттыс, нэ̄ а̄гитэ тув ва̄нтлуптастэ. О̄лсы̄г, о̄лсы̄г. О̄йка минас, уральтаӈкв. А̄гитэ тэ̄та̄л ӯнлы, ла̄ви: 
– А̄щ, тэ̄нут тотэн, ам ты порсэ̄гум. 
Юв минас, ла̄выс: 
– Во̄иӈ хӯл а̄гин во̄ви, тэ̄та̄л о̄лы.  
Нэ̄тэ ла̄ви: 
– По̄рыл, ма̄йтыл то­тэ̄лн. 
А̄гитэ̄н нэ̄матыр нё̄­выль ат о̄ньщи. Сэ̄мыл­ӯйил, выгырӯйил ат тотаве, тэ̄та̄л ӯнлы. Акв щёс ёх­тысы̄г, а̄гитэ̄н кол а̄витэ па̄лыг, а̄ви ха̄пт пуӈк хо­паритэ ӯнлы. Тэ̄н та лю̄ньщēг. Э̄ква ла̄ви: 
– Наӈ а̄гин палт мины­мēн. Тав хумус о̄лы. 
Тув ёхтысы̄г, щалтсы̄г, сэ̄мылуй, выгыруй хан­та̄л акв лēӈкв а̄тим. Тэ̄н потыртасы̄г. А̄ги ювле ла̄ви: 
– А̄нум лю̄ньсаӈ тыттыслына, о̄ньщи­с­лына, минэ̄н аквпалн. 
Мисхумитэ ла̄ви: 
– Тотэ̄гын, маēгын. 
Ты мус о̄лэ̄г, ты мус щунēг.
Наталья Тасманова 
