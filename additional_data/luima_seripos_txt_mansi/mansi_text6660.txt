
Ты хурит армият лусытан ма̄ньщи пыг Николай Анатольевич Хозумов по̄слым о̄лы. Тав Забайкальский край Чита ӯст лусыты. 
Коля Ха̄льӯс район Саранпа̄вылт яныгмас, тот школа а̄стлас. Оматэ Надежда Борисовна Хозумова тох потыртас:
– Пыгум яныг таквс э̄тпос 25 хо̄талт армиян вуйвес. Ла̄ви, ань учеб­ный частит о̄лы, ханищ­тахтэ̄гыт. Яныгпо̄ль манос я̄ӈк на̄тнэ э̄тпост ла̄кква-кēтавет, то̄нт тах ущ та̄ра-паты, хоты войскан ликми.
Колям сӯкыр э̄тпос 24 хо̄талт 1999 та̄лт Ӯст  са­мын патыс. Саранпа̄выл школат 11 класс а̄стлас, тувыл Ханты-Мансийск ӯст о̄лнэ технолого-пе­да­гогический колледжин минас, колыт ӯнттуӈкве ханищтахтас. Ювле хуль­тум та̄лт туи порат а̄стыс, рӯпитаӈкве ēмталас кос, ат а̄лымас, таквсы ар­миян вуйвес.
Са̄ттем сыс акв щёс свонита̄лы, тав ётэ потыр­тэ̄в, китыглылӯв, хумус тот о̄лы. Ка̄сув холас. Колям ла̄ви, армият ёмас, та̄кыщ о̄ньщавет, а̄лпыл но̄х-ква̄лттавет, хо̄тал палыт ханищтахтэ̄гыт, ка­раулын ялантэ̄гыт, э̄ти­па̄­лаг мори ат ё̄мēгыт, та̄ра ёл-хуюӈкв щё̄питах­тэ̄гыт. Ёмас тэ̄нутыл тыт­тавет, сыманыл ат э̄тгалавет. 
Лусытан пыгыт хала­нылт пуссын юртыӈыщ о̄лэ̄­гыт, вори ат тотэ̄гыт. Ма̄н ма̄вныл ня̄врамыт тот о̄с лусытанэ̄ныл – Саран­па̄вылныл о̄лэ̄гыт, акв пыг Кульпасныл о̄лы, тувыл Ха̄льӯс район яны­тыл вуим ня̄врамыт. Армия­нылт са̄в рота о̄лы, та щирыл ла̄кква-уртвēсыт.

– Надежда Борисовна, наӈ хотыл о̄лэ̄гын?
 
– Ам Ло̄пмуст самын патсум. Са̄т та̄лум порат ма̄н колта̄глув Кульпасн ва̄нтлыс, э̄лаль тот ханищ­тахтасум, яныгмасум. Омам Татьяна Павловна, а̄тям Борис Николаевич Албин, рыбакыг рӯпитас.
Ам ат ня̄врам о̄ньщē­гум – яныг пыгум Саша, яныг а̄гим Люда, котиль пыгум Коля, ма̄нь а̄гим Вика, ма̄нь пыгум Йӣквар­ка-Егор. Сашам, Людам ос Викам Ханты-Мансийск ӯст о̄лэ̄гыт. 
Егорум Бело­ярскийт авто­меха­никыг ханищ­тах­ты, ма̄шинат ёт рӯпи­таӈ­кве паты. Хӯрмит та̄л ты ханищ­тахты, ты та̄л а̄сты. 
Яныг пыгум кит ня̄врам о̄ньщи – Максим о̄выл классыт ханищтахты, ма̄нь апыгрищум сади­кын ялан­ты. Сашам води­телиг рӯ­питы, тав 2012-2013 та̄лт армият лусытас, Саратов ӯст. Ты пора улпыл ма̄нь пыгум лусы­таӈкве виве, туи ман таквсы. Таквсы виве те, Коля кыгщитэ кит та̄л ат ка̄салытэ. 
Ня̄враманум а̄тяныл Анатолий Егорович Монго­лият лусытас, 1985-1987 та̄лытт. Оматэ Александра Ивановна, такви о̄парищ наме Тихонова о̄лыс. О̄йкам Тамара увщитэ̄нт юртыӈ ня̄врамыг о̄лсыг. О̄ныпум ос о̄йкам хосат а̄тимыг ēмтсыг. Тамара колта̄глэ ёт Саранпа̄вылт о̄лы, хӯрум пыг ос а̄ги о̄ньщи.
Ня̄враманум ма̄нь по­рат Хо̄рыӈпа̄вылт яныг­масыт. Хӯл алыщлаӈкве ха̄сэ̄гыт, туи няслуӈкве, толгуӈкве яланта̄лэ̄гыт, а̄кванылн пум ва̄руӈкве нё̄тэ̄гыт.  
– Ань са̄лтатыт аман пищма хансэ̄гыт? Э̄лнаӈ телефон манос сыре-сыр ищхӣпыӈ ут хунь о̄лыс, пыгыт юв акваг пищма кēтсыт.
– Колям акв пищма хансыглас, ма̄н мощ о̄лэ̄в, пищматэ о̄ста ловиньты­лув. Тав кēтум пищматэ татем пӯмыщ ловинь­таӈкве, ляпа ма̄хманэ̄н, рӯтанэ̄н паща ла̄тыӈ кēты, ла̄ви, ка̄сэ холас, ма̄н урувт акваг номсы, ма̄нав э̄руптытэ.
Ма̄н тав урēт о̄с номсэ̄в, таквсы тах юв ӯруӈкве патылӯв. Ма̄н тыт пуссын акв ляпат о̄лэ̄в, тав ос тот хо̄т мирыӈ ма̄т та лусыты, атхунь такви ма̄хманэ ос ма̄тэ урыл номсы.      
Ма̄н, «Лӯимā сэ̄рипос» газета ва̄рнэ ма̄хум, Николай Анатольевич ялпыӈ хо̄талыл янытлы­лув! Ты я̄тил ма̄ньщи пыг пуста̄гыл вос о̄лы, ёмас номтыл вос лусыты. Ома­тэ̄н, колта̄гыл ма̄хманэ̄н, рӯтанэ̄н са̄в ёмас, сымыӈ ла̄тӈыл кēтаве. 
Светлана РОМБАНДЕЕВА
