
Ты э̄тпос 8 хо̄талэ Щēмья янытлан хо̄талыг ла̄ваве. Ка̄сыӈ та̄л ты кастыл округ кӯщай нэ̄ Наталья Комарова са̄всыр щēмьят ёт хо̄нтхатыгла̄лы, та̄н ётаныл хоса потырты, титыглыянэ – хумус та̄н о̄лэ̄гыт, ня̄враманыл хумус яныгмēгыт. 
Ань потраныл ты урыл о̄вылтахтас, Сургут ӯс пӯльницат акв нэ̄ хӯрум ня̄враманэ аквторыг са­мын патсыт. Лēккарыт ла̄всыт, хо̄т э̄тпос сыс 3 щēмья хӯрум ня̄врамы­ӈ­ыг та̄ра ēмтсыт. Тамле тэ̄ла нэ̄мхуньт ат о̄лыглас.
Омаг ēмтум нэ̄ ня̄в­раманэ ёт пӯльницат иӈ о̄ньщавет, тит пыгрищиг ос акв а̄гирищ сака ма̄нит ос мощ са̄ртын самын патсыт. 
Наталья Комарова ты нэ̄ ёт мощ о̄с потрамас. Нэ̄ ювле ла̄выс, о̄йкатэ хунь ла̄ввес, тав хӯрум ня̄врамыӈыг та̄ра ēмты, тав лю̄ньщалтахтас. Кӯ­щай лēккарыт о̄с ти­тыг­ласанэ, ня̄врамаквет хумус яныгмēгыт, хумус пус­малтавет. 
Сургут ӯс пӯльницат Лариса Белоцерковцева кӯщаиг о̄лы, тав потыртас – та̄н пӯльницанылт 3 со̄тыра арыгтем са̄вит ня̄врам самын патсыт, 46 щēмьят – юртыӈ ня̄вра­мыт, 3 щēмьят – аквторыг хӯрум ня̄врам. 
Ань ос тамле ва̄рмаль осн-нэ̄глыс, самын патум ня̄врамаквет халт 20% са̄вит та̄рвитыӈ а̄гм о̄щ­нэ̄ныл, рущ ла̄тӈыл ты а̄гмыт – «психическииг» ла̄вавет. Ты йист та̄рви­тыӈ о̄лупсав ос лю̄ль тэ̄нутанув паттат тох ты ēмты.
Ханты-Мансйиск ӯст о̄лнэ нэ̄ ос ОКБ пӯльница урыл титыглахтас. Тав ла̄выс, та̄рвитыӈыщ о̄лнэ нэ̄квет ос ущты ня̄вра­мыӈыг ēмтум нэ̄квет ма̄­гыс колнак ат то̄вылхаты, коридорн пинавет. Ос та яныт пӯльницат са̄в лēк­кар ат то̄вылхаты. Ман­рыг тох ēмтыс? «Пери­на­тальный» пӯльница ӯнттаве ман а̄ти?
Кӯщай нэ̄ ювле ла̄выс, тав ты ва̄рмаль урыл ва̄гтэ. Тамле пӯльница Ханты-Мансийск ӯст тах ӯнттаве, ос тыи ма̄гыс сака са̄в олн э̄ри. Мо̄тыт та̄лт ты пӯльница ӯнттын ма̄гыс нэ̄пакыт щё̄пи­таӈкв патавет. Таквсы мо̄т лēккарыт рӯпитаӈкв тах о̄с ёхтэ̄гыт, акв невро­лог-лēккар ос ат педиатр-лēккар.
Акв нэ̄ Наталья Кома­рован ла̄выс, ань сака са̄в нэ̄т-хумит аквъёт о̄луӈкв ат таӈ­хēгыт, тит­тыг-минэ̄гыт. Ос пӯри ва̄рнэ ма̄хум ань мощ­щанувег ēмтыс. Матыр рӯпата ва̄руӈкв э̄ри, ман­рыг тох ēмты. Щēмья са̄внув вос о̄лы, ня̄врам ома-а̄тя хунь о̄ньщи, то̄нт тав сэ̄ръёр хо̄тпаг яныгми.
Потыртаманыл юи-па̄лт округ кӯщай нэ̄ ат­хуйплов колта̄гыл са̄в­сыр мēталил мисанэ. То̄ва щēмьят «Родитель­ская слава», то̄ват «Мате­ринская слава» ос «Отцов­ская слава» мēталил майвēсыт. «За любовь и верность» нампа ма̄глын тагатан по̄сыл ос са̄в та̄л аквъёт о̄лнэ э̄кват-о̄йкат мӯйлуптавēсыт.
Валентина УЗЕЛЬ
 
