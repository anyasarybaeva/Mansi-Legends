
Яныгпо̄ль э̄тпос 8 хо̄­та­лэ̄т Еремей Айпин ос Татьяна Гоголева, сосса мир депутатыг, ма̄ньлат ма̄хманув ёт хо̄нтхаты­гласы̄г. Тэ̄н потыртасы̄г, хумус ма̄ньлат ма̄хум организация э̄лаль но̄х-во̄рмалтаӈкве э̄ри.
Еремей Данилович ла̄выс, ань А̄с-угорский мир халт са̄всыр органи­зацият о̄лэ̄гыт, та̄н мир ма̄гыс рӯпата ва̄рēгыт. 2018 та̄л па̄сныл э̄рнэ щирыл нэ̄паканыл ат ва̄р­маныл хосыт ма̄ньлат ма̄хманув о̄ньщам орга­ни­зацияныл вуньщалыг ēмтыс. Тав ла̄выс: 
– Ма̄н э̄лы-па̄лувт яныг э̄рнэ ва̄рмаль ань о̄лы, ма̄ньлат ма̄хум органи­зацияныл но̄х-во̄рмал­таӈкв э̄ри. Та̄н рӯпа­таныл э̄лаль лаквтуӈкве э̄ри, та̄н Дума ма̄ньлат мир парламентыт о̄с вос рӯпитэ̄гыт, ос са̄кконыт хансуӈкве вос нё̄тэ̄гыт.
Ты организация хунь рӯпитас, тот Марина Мас­лова вице-прези­ден­тыг о̄лыс. Тав ла̄выс: «2018 та̄лт сут хосыт ма̄ньлат ма̄хум организацияв лап-пантвес. Тыхо̄тал мо̄т ор­га­низация ва̄руӈкве э̄ри, ам Устав-нэ̄пак хансыс­лум, ань учредительный сапра̄ни ва̄руӈкве ро̄ви, рӯпатав мо̄т намыл пины­лӯв, ты урыл ам нэ̄пакыт пуссын щё̄питасанум. Ма̄навн ёмщакв та̄ра-пат­туӈкве э̄ри, хотьют э̄лаль ты яныг рӯпата ва̄руӈкве ка̄сащи. Номтыӈ ма̄ньлат ма̄хманув сапра̄нин вос ёхтэ̄гыт, ты рӯпата э̄лаль тах тотыяныл. Та̄н ма̄гсы­ла­ныл ты организация сака э̄ри, та̄н са̄в проектыт ос грантыт то̄нт ва̄руӈкве вēрмēгыт тах.
Еремей Айпин ла̄выс, сосса ма̄ньлат ма̄хманувн внутренний политика департамент ос мо̄т де­пар­таментыт ёт та̄н про­ектаныл ос грантаныл ёт э̄лаль рӯпитаӈкве э̄ри, ос хо̄т-а̄ти аквъёт матыр ва̄руӈкве.
Яныгпо̄ль э̄тпос 22 хо̄талэ̄т ма̄ньлат ма̄х­ма­нув «Ханты ясаӈ» ос «Лӯима̄ сэ̄рипос» газетаг редакцият акван-атха­тэ̄гыт, ты потыр э̄лаль тах тотыяныл. Ёхталэ̄н, ма̄н на̄нан ӯриянӯв. Редакциян свонитэ̄н.
Оксана АЛБИНА
 
