
Округ мирколт рӯпитан кӯщаит Ханты-Мансийск ӯст сапра̄нин акван-атхатыгласыт ос сосса ня̄врамыт ханищтан ва̄рмаль урыл потыртасыт.
Ханищтап департаментыт рӯпитан нэ̄ Снежана Возняк ла̄выс, са̄всыр университетыт манос колледжит ханищтахтын ма̄ньщи, ханты ос ё̄рн а̄гитн-пыгытн нё̄тнэ ма̄гсыл ка̄сыӈ та̄л 37 млн. солко̄ви та̄стыглаве.
Та̄н «Социально-экономическое развитие коренных малочисленных народов Севера» нампа программа щирыл нё̄тавет. Ань туп «малообеспеченныиг» ла̄внэ ма̄хум ты нё̄тмил во̄вуӈкве вēрмēгыт. Ты программа хосыт университетыт ханищтахтын ма̄ньщи, ханты ос ё̄рн ма̄ньлат хо̄тпат акв та̄л сыс 100 со̄тыра солко̄вил ойтавет, колледжин ялантан ня̄врамыт 50 со̄тыра солко̄вил мивет.
О̄выл ос нилыт курсыт ханищтахтын а̄гит-пыгыт маснут ёвтнэ ма̄гсыл акв щёс олныл та̄стыглавет. Общежитие-колт о̄лнэ̄ныл ма̄гсыл та̄нки олн ке ойтэ̄гыт, олнаныл о̄с ювле ойтавет. Тэ̄нэ ма̄гсыл ка̄сыӈ э̄тпос о̄с олныл майлавет. Акв та̄л сыс тыгле-тувле юв ялнэ ма̄гсыл акв щёс олныл ойтавет.
Кӯщай нэ̄ потыртас, ань ты программан йильпи ла̄тыӈ хансаве. Сосса ня̄врамыт 37 са̄всыр профессиян ханищтаӈкв патавет. 2019 та̄лныл ма̄нь лēккарыг, во̄р янмалтан, ма̄-вит ӯргалан, во̄раян, хӯл алыщлан, ӯйхул пусмалтан хо̄тпаг ос мо̄т профессиян а̄гит-пыгыт олн ойтта̄л тах ханищтавет.
Ханты-Мансийск ӯст о̄лнэ ма̄ньщи, ханты ма̄хум сапра̄нин во̄выглавēсыт, ты ва̄рмаль урыл манхурип номт та̄н о̄ньщēгыт, тот о̄с китыглавēсыт. «Югра лылыēп» нампа организация кӯщай нэ̄ Людмила Алферова ла̄выс, ты нэ̄пакн туп 37 профессия хасвес.
Ма̄ньщи, ханты ня̄врамыт юристыг, экономистыг, ма̄-во̄й но̄х-винэ хо̄тпаг манрыг ат ханищтавет? Снежана Возняк ювле ла̄выс, та̄н пēс йис ма̄т о̄лнэ сосса ма̄хумн нё̄тнэ ма̄гсыл ты нэ̄пак хансэ̄гыт. Та̄н ань э̄лаль рӯпитэ̄гыт, мо̄т э̄рнэ профессият тув хансуӈкве иӈ ро̄ви.
Округ Дума депутат Александр Новьюхов ла̄выс, ты э̄лы-па̄лт районный мирколытн пищмат кēтуӈкве э̄рыс ос тот рӯпитан ма̄хум китыглаӈкве, хоты профессиян сосса ня̄врамыт ань ханищтаӈкве э̄ри ос ты юи-па̄лт туп ты нэ̄пак хансуӈкве. Ань во̄раян, хӯл а̄лыщлан, ма̄нь лēккарыт тув хассаныл, э̄рыӈ, тамле рӯпата ва̄рнэ хо̄тпат па̄влытт щар ат э̄рēгыт.
Нуса тотнэ щēмьят о̄лнэ а̄гит-пыгыт аквтох э̄лаль нё̄туӈкве патавет ман а̄ти, ос хоты мо̄т профессият ты нэ̄пакн хансуӈкве э̄ри, ма̄хум тот хоса потыртасыт. Ла̄тӈаныл акван аты ёхтысыт, тыи ма̄гсыл мо̄т щёс акван-атхатуӈкве ла̄вхатсыт.
Общественный связь департамент кӯщай ва̄ӈын нэ̄ Ирина Безносова сосса ма̄хумн нё̄тнэ ва̄рмаль урыл сапра̄нит о̄с потыртас. Ка̄сыӈ та̄л та̄н Юван Николаевич Шесталов намыл пиным премия-олн касыл щирыл мыгыт. Олныт 2013 па̄сныл пēс йис ва̄рмалит но̄х-во̄рмалтан, ка̄ркамыг рӯпитан ос са̄в э̄рнэ ва̄рмаль тотнэ хо̄тпат мивет.
Ты та̄л организацият халт «То̄рум Маа» нампа музей но̄х-патыс ос 200 со̄тыра солко̄вил та̄стувес. Акв та̄лт ты премия-олныл кит хо̄тпаг мивēг, тэ̄н 75 со̄тыра солко̄вил ойтавēг. Ань Югорский унивеситетт рӯпитан ханты нэ̄ Татьяна Молданова ос Хо̄нтаӈ район Половинка па̄вылт музей ва̄рум ма̄ньщи о̄йка Анатолий Хомяков янытлавесы̄г.
Ты департамент сосса ма̄хум пēс йис ва̄рмаляныл э̄лаль тотнэ ма̄хум ос организацият грант-олныл мыганэ. 2017 та̄лт ты рӯпата ма̄гсыл та̄н кит млн. солко̄ви холтсыт. 2018 та̄лт кит организацияг акв млн. солко̄ви 360 со̄тыра солко̄вил майвесы̄г. Са̄всыр нэ̄пакыт та̄ратан ма̄гсыл олн та̄н о̄с майлэ̄гыт. Ты та̄л та̄н «Этнопедагогика народов манси середины IX — начала XXI веков» нэ̄пак тах та̄ратэ̄гыт. Ты нэ̄пак Сургутский университетт рӯпитан ма̄хум хассыт.
