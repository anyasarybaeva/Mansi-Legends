
Ты хурит ханты нэ̄ Майя Арсентьевна Бурлак по̄слым о̄лы. Тав ётэ ам Сургутский район Русскинская па̄вылт ва̄йхатасум. Тӯяг тот са̄лыл каснэ ва̄рмаль о̄лыс, та порат ты акван-хо̄нтыгпахтыгласмēн, потрамасмēн. На̄н ань э̄лаль тав потре ловиньтэлы̄н.
 Ам Ха̄льӯс район Тэ̄к па̄вылт самын патсум, тот яныгмасум. А̄тям Арсентий Григорьевич Аятов Пугоры па̄вылныл о̄лыс. О̄лме палыт хӯл алыщлас, са̄лы ӯрим яласас. Омам Мария Герасимовна юн колсори рӯпата ва̄рим о̄лыс. Ма̄н са̄т ня̄врам самын патсув, пуссын хо̄т-а̄ти ханищтахтасув, щēмьяӈыг ēмтсув.
Тэ̄к па̄вылт школа а̄стламум юи-па̄лт, ам Тюмень ӯсн минасум, тот училищат тэ̄нут па̄йтнэ нэ̄г ханищтахтасум. Тувыл 1987 та̄лт ханищтахтын па̄лыл Когалым ӯсн кēтвēсум, та па̄сныл тот о̄лэ̄гум. О̄йкамēнтыл кит а̄ги янмалтасмēн. Яныг а̄гимēн хум ва̄рыс, рӯпиты. Ма̄нь а̄гимēн Тюмень ӯст строительный институтт ханищтахты.
— Ма̄йя Арсентьевна, наӈ ща̄нь ла̄тӈын ва̄глын, потыртэ̄гын?
— Амти ла̄тыӈатем хумус ат ва̄глум?! Ма̄к ёмащакв ва̄глум, потыртэ̄гум, а̄гиягум ёт ма̄нь та̄гыл потыртасум ханты ла̄тӈыл. Тэ̄к па̄влумн ва̄тихал яланта̄лэ̄гум, яныгмам ма̄тем сака э̄руптылум. Я̄тил яныгхо̄тпанув, ханты ма̄хуматēнув сака янытлыянум. Та̄н о̄лнэ̄ныл торыг ня̄врамагум тув акваг тотыглыягум, вос сунсэ̄г, вос ва̄гтэ̄н, ань ма̄н мирувт манхурип ма̄хум о̄лэ̄гыт, ма̄ныр ва̄гыт, маныр урыл потыртэ̄гыт. Матыр китыглахтын ла̄тыӈ о̄ньщēг те, вос китыглахтэ̄г, вос пӯмщалахтэ̄г.
   Ам яныгмамум порат Тэ̄к па̄вылт пуссын ща̄нь ла̄тӈыл потыртасыт. Та порат мо̄йт ва̄нэ хо̄тпа са̄в о̄лыс. Ма̄н, ня̄врамыт, ханты ла̄тӈыл са̄в мо̄йт хӯлыгласув. Анēквам Мария Ивановна Неттина о̄с са̄в мо̄йт манос пēс потыр ва̄с, ма̄навн акваг мо̄йтыс. Яныгхо̄тпанув ам пуссын номиянум, акваг ка̄сталыянум, та̄наныл нэ̄мхуньт ат ёрувлыянум.
   Майя Арсентьевна ань ӯсыӈ ма̄т о̄лы. Лыпащ щё̄с о̄щнэ̄тэ порат ка̄тыл матыр ма̄щтырлы – сакныл сыресыр пормасыт харты, сэ̄тапыл маснут саги. Ла̄ви, юрта̄гиянэ ёт бассейн колн пувлуӈкве ялантэ̄гыт, тэ̄лы порат ос ёсал тахсэ̄гыт. По̄слын хусапсове хо̄т-а̄ти акваг ёт тотыглытэ, матыр акваг по̄слы, тувыл хурит ва̄ри. Ма̄йя Арсентьевна а̄нумн нё̄тнэ хусапсов мӯйлуптас – тӣвырн сакныл хартум хорамыӈ лӯптат пинум, татем ма̄щтырыг ва̄рманэ. Тавēн ам пӯмащипа ла̄тыӈ ла̄всум. Ты я̄тил соссаӈ нэ̄кве са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!
