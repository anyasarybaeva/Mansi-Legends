
Улякщи лё̄ӈхе сāт вē­рыста палыт ӯщлахтын та̄л о̄лыс. Сысэ̄т о̄щнэ пāйпе аквматэ̄рт тāрви­тыӈыг ēмтуӈкве ты патыс. Пыг такви урēт мовалāлы: ё̄миматэ̄т пāйпе аквтуп хотьютн āхвтасыл тохраве. Туп кӯтюврищен нэ̄матыр тāрвит а̄ти, хомус āлпыл лэ̄ге хосгим хāйтумтас, ты мус тох та хāйтанты. Во̄рт матыр ӯйрищ кāсала̄лы – тув хāйтталы, тувыл ос ювле о̄тыре палт сӯлтты. Кӯтюврище наме Ворщик. Тавēн тāлтем туп то̄влыс, таима̄гыс ёнгасым тыг-тув мори ты хāйтыгты. 
Улякщи ва̄гта̄л патмēт ӯщлахтуӈкве ёл-патум йӣв лӯпин ӯнтыс, пāйпе хот ат вистэ, па̄йпе лю̄ль­нэ нāӈкын тув во̄р­тыстэ, вильт рēгвитанэ хот-сэ̄г­са­ласанэ, ӯщлахтым та ӯнлахо̄лы. Ворщике лё̄хъясн тав ла̄глаге ляпан хуяс, ӯщлахты, о̄с ва̄гта̄л патум. Кӯтюврищ по̄хат тит я̄ӈк лāхсыг тэ̄л­мы̄г, Улякщи акватэ ка̄тн вистэ, пӯмщалахтым хо̄­тал ляльт таве та ё̄ӈха­тāлытэ: во̄рт яныгман ут та­тем нё̄тнэ̄г сусхаты. Аман­рыг э̄лумхо̄ласын тамле нё̄тнэ лāхыс тэ̄ӈкве ат ро̄ви? Во̄рт яныгман са̄всыр пи­лыт ос пāквыт тэ̄ӈкве ро̄ви, ос лāхсыт наска̄ссыг та яныгмēгыт. Улякщи мāнь тāгыл ва̄гтэ: лāхыс те тэ̄гын, со̄рыгӯйн ёхтавен. 
Мо̄лты та̄л Мāтра э̄ква мāнь а̄гитэ лāхыс тэ̄с, ты пат­тат ня̄в­рам э̄тпостем са­ва­лас, та̄рвитыӈ а̄гмын ёхтала­вес. Луванэ-нё̄влянэ щар хот-саквса̄лсыт, лылытэ а̄латы оигпас. Таи ёмас, Та̄тья-āквēн но̄х-ялтуп­таӈкв вēрмувес: кāсыӈ хо̄тал а̄гирищкве щакви­тыл ос ля̄мйив сӯл витыл айтвес, та хосыт но̄х ты ялтуптавес, лылытэ нэ̄г­лыс… 
Ты урыл номылматым, Улякщи ос мо̄т номтыл ёхтувес: аквнакт Юван сасге тавēн лāвыглāлыс, аквтоп рущ руматэ лāх­сытыл исмит пāйты, лāх­санэ юв-то̄втыянэ. Нэ̄ма­тыр āгмын ат ёхтала̄лаве…
Ты потыр урыл номыл­матым Улякщи со̄рге кур­гуӈкве патыс, татем тэ̄ӈкв тахмаям. Вāим, хо̄тал сыс тэ̄тал ты ё̄мантас: «Я-та, то̄влы ӯнлахо̄луӈкве, иӈ акв я̄ӈкылма̄ тапа̄лн ми­нуӈ­кве э̄ри, тот Тэ̄лы па̄­вылт тэ̄пъялэ̄гум». Ӯнлум ма̄тэ̄ныл но̄х-вēрмхатас, э̄лаль лё̄хъясэ̄тыл та ё̄му­м­тас, лāхсэ щēпын ма̄­гум­тастэ. Ворщик кӯтюврище щāгтым тав э̄лы-па̄­лэ̄т э̄лаль та сӯлттыс. Уляк­щи номылматас: хӯ­рум хо̄тал ювле тыт ё̄ми­матэ, тит яныг щёпыр тылам­ласы̄г, ань нэ̄матыр ат на̄ӈки. 
Ты лё̄ӈх хосыт Улякщи тэ̄лы-тув кāсыӈ э̄тпос  анēкваге-ащо̄йкаге ураль­тан ма̄гыс яланта̄лы, тэ̄­на­тэ̄н колас, щāй, солвал тоты, ювле ос во̄рт яныг­ман са̄всыр тэ̄п тоты. Пāйпен манах лāпи, та­са̄­вит та тоты. Па̄влыг хāлт ё̄мнэ лё̄ӈхе хосанувег о̄лы, ла̄вēгыт, палытэ вāт нупыл тит вēрыста. Лё̄ӈх акваг кос то̄сам ма̄ныл мины, туп тит ма̄т я̄ӈкылма̄ ӯлтта ё̄муӈкве э̄ри, тувыл ос Тэ̄лы па̄вылт мāнь я̄рищ ӯлтта унсуӈкв э̄ри. Ты ма̄гыс Улякщи ма̄нь по̄рарищ ва̄рим о̄ньщи.
Анēкваге-ащо̄йкаге мо̄лтынув, иӈ ё̄рēн о̄лмēт порат, тэ̄нти яныг витыт Тӯя па̄вылн ов сысы хāпыл ёхталасы̄г. Ювле миннэ лё̄ӈхēн мощ тāрвитыӈыг о̄лыс, яныгхо̄тпагн о̄в ляльт товуӈкве ё̄рēн ат то̄вылхаты. Таи ёмас, апгēн – пыг пыгтетэ̄н яныгмас, тэ̄н ань нэ̄мхотталь ат ялантэ̄г, па̄влэ̄нт та о̄лэ̄г. Манēн Туи па̄вылн о̄луӈкве ты кос кащилтавесы̄г, ат кāсащасы̄г. 
Яныгмам па̄влэ̄н оссувлаӈкве ат таӈхēг. Хӯлуп ӯнттуӈкве иӈ вēрмēг, па̄влэ̄н по̄хат пил вāтэ̄г, воссыг тэ̄натэ̄н маныр э̄ри. Апгēн тэ̄н палтэ̄н э̄тпос о̄вылт акваг ёхталы, ты хо̄тал кастыл тэ̄н щāгтым о̄лэ̄г, атыӈ тэ̄п щё̄питэ̄г – ӯрхатэ̄г. Хо̄тал сыс о̄лэ̄г-манарēг, ōста кон-квāлапāлэ̄г – сун­сыг­лахтэ̄г-хӯнтамла̄лэ̄г, э̄рыӈ хōт кӯтюврищ хорт хӯн­тамлэ̄г, э̄рыӈ хōт писаль то̄лматан суй сумыллы.
Улякщи тэ̄н пāвлэ̄н по̄хат тōванакт щёпыр алыглы, акв щёс янгӯй кāтын-паттыглас. Тōнт тавēн туп атхуйплов тāл о̄лыс…
Тох тай во̄раим тав аквписыг яласы, кāсыӈ тāл сасге ёт тит-хӯрум янгӯй кāтын-патталэ̄г. Воссыг тыгыл са̄в нё̄выль тāнанылн ат э̄ри: сасге щēмьят нила хо̄тпа, Уляк­щи оматэ̄нтыл тит хо̄тпа, нё̄влил то̄влавет. Āще та̄л пыг мāньтāгыл хультыс, āще акваг во̄раим ялыс, са̄в щёс по̄льтахтыглас, хо̄псы а̄гмыл ēмтыс. Тэ̄лы сыс āгмыӈыг о̄лыс, тӯяг а̄тимыг та ēмтыс. Тав та̄лэ Улякщи оматэ̄нтыл о̄лупсатэ̄н тāрвитыӈыг патыс. Ма̄ньта̄гыл а̄ще пēс писалил во̄раяӈкве та о̄вылтахтас... 
Тох номсахтым ё̄ми­матэ, аквматэ̄рт я̄ӈкылма та оигпас, лё̄хъясэ карыс ма̄н ёхтыс. Ворщике хо̄т тай хортнэ̄тэ суйты, улпыл Тэ̄лы па̄вылт ма­тыр ӯйрищ кāсалас. Со̄ль, па̄влэ̄н ёхтуме торыг, тит яныг щёпрыг лāкква ты тыламласы̄г. Улякщи пāйпе хот-вистэ, āӈква­лын во̄ртыстэ. Тувыл а̄ращ пāлтыс, пӯтсов витыл āмартастэ, пӯт йӣвн тага­тастэ. 
Ворщике по̄хан ӯщлахтуӈкве ёл-поварт­тāхтас: «Хо̄тал иӈ нумын о̄лы, щё̄стем ӯщлахтэ̄гум, э̄типа̄лаг тах юв-ёхтэ̄гум. Аман хоты щēпын щāй хӯрыгсовум пиныслум?» Щēпыт ма̄лащлахтым, лāхыс хо̄нтыс: «Я-та, ты ос манрыг щēпын пинмум утум?» Лāхыс хот-щēлтум­таӈкв ēмталастэ, тувыл ос сунсы, пēс āращ ва̄тат о̄с тамле лāхсыт лю̄лē­гыт. Улякщи лāхыс пӯт пāйтуӈкве тахмаяс – э̄рыӈ сōльпыл лāхсыт атыӈыг ōлэ̄гыт, рущ вāтахум тā­наныл наска̄ссыг тэ̄ӈкве хунь патыянэ. 
Касаил лāхсыт титтыг хот-яктысанэ, пāйтахтан витын та тāртсанэ. Татем атыӈ ат та̄ра пасматас, улпыл рущ тэ̄нут ёмасыг о̄лы. Мощнув лāхсыт пāйтахтасыт, акв лāхыс ло̄мт Улякщи ня̄лыл āмартас, тэ̄ӈкве кусытэ. Анēкватэ вāрум по̄рыӈ ня̄нь ёт лāхыс татем атыӈ тэ̄пыг о̄лнэ̄тэ. Пӯтныл иӈ лāхсыт āмартас, та тэ̄пъялы. Кӯтюве ма̄гыс тēр āнын ла̄хсыт па̄йтым вит со̄сыс, по̄льтытэ. Кӯ­тюве ня̄нь ло̄мтыл мистэ, вос мощ щāгты. 
Тэ̄пъяла­сы̄г, āныянэ-сāнанэ ловт­санэ, юв-минуӈкве щё̄пи­тахтас. Кӯтюврищ исмитэ ат тэ̄мтэ, тамле тэ̄нут хунь тэ̄щинтāлыс. Я-та, тэ̄тал ат рагаты, мощēртын пāвлэн ты ёхтэ̄г. Улякщи āраще витыл лап-со̄сы­стэ, кӯтювēнтыл э̄лаль та минмыгтасы̄г. Я̄ тапāлн по̄рал ӯнссы̄г, тот по̄ратэ мощ нōх-хартыстэ, та ё̄мантасы̄г. 
Ворщик тыг-тув ха̄й­тыгты, Улякщи вēрыста­тем миныматэ аквтопыл юил хотьютн рōӈхувла­вес. Ювле āӈкватаме то­рыг, сам овлэ̄ныл кāса­лас: аквтоп выгыр супыӈ хум йӣв юи-па̄лн хот-тӯйтыгпахтас. Пыг йӣса­нэ-хоранэ хот та āлмая­вēсыт, рохтыс: «Я-та-ты, ос хотьютн пилуптавем?». Ты мус ломги: «Маныр во̄рт о̄лы, вос о̄лы, ам нэ̄мхотталь ат новхатсум, хо­тьютыт о̄лэ̄гыт, вос о̄лэ̄гыт, āнум ул вос нови­яныл». Ты ос кāса­лāлум хуме тав э̄лы-пāлт та нэ̄г­лапас, матыр лāвум теме э̄рыӈ ань нас кӯнь­гыс, тувыл ос хотталь та па̄тырас. 
Улякщи номтыл ёхту­вес, улпыл ты такталах­тын утыт хащта̄л тэ̄п тэ̄ме ма̄гыс сусхатэ̄гыт, ат э̄рыс рущ лāхыс тэ̄ӈкве. Аман маныр ва̄руӈкве? Сунсыг­лахтым, ювле-āӈкватаме мус выгыр супыӈ нэ̄ ка̄салас, нэ̄ суйта̄л тав лё̄ӈхе ӯлтта та минас. Са̄всыр торастахтын ном­тытыл пыг сут тури а̄ла паты. 
Аквматэ̄рт номтэ такви пāвлэн та ёхтыгпас: я̄т мāньхāпт āгирищ ӯнлы, Мāтра э̄ква тав āгитэ – Пāлатитэ. «А̄гирищ аманрыг тактēтэ хāпыт оссувлыма… Я-та, ам маныр во̄рт вāрēгум? Ащо̄йкам, танай, йильпи тӯпе ты āстлытэ, татем молях вāрапамтэ… Ам ос хоталь ё̄мēгум? Кӯтюв­ри­щум о̄с ам ётум о̄лнэ̄тэ… Ты манарын ёхталавем, пāвлумн юв вос ёхтыну­вум… Āгирищ супе татем нё̄тнэ, улпыл йильпи су­пыл оматэ̄н ю̄нтвес… Хāпе тай татем та хумплалтытэ, витын ты паты… Аманрыг ам лāхыс тэ̄сум?» 
Улякщин сусхатас, хомус а̄гирищ хāпēт поргим витын патыс… Пыг щар рēг-вит халн тэ̄лыглас: «Хотьютыл пилэ̄гум?  Аман манарын ёхталавем – пуӈкум щар хот ты ё̄ӈхамлас». Улякщи номтанэ щар лэ̄ӈын хольт поргуӈкве патсыт, пуӈке хот-тэ̄лыглас. Палягēтыл совыӈ лю̄ньщ хӯнтамлас. Паляге кāтпаттал лап-понигтасаге, пуӈке хот-ё̄ӈхамлас, самтēге щар сэ̄ӈквыл хартвесы̄г. Аквматэ̄ртн сыме хот та лю̄льмыс, āйтынтахтуӈ­кве о̄вылтахтас. Хоса ман вāти тыщир капыртас, такви ат вāгтэ. Хуяс ман āти, хӯлыстэ, хо̄т хо̄хра на̄хвнэ̄тэ суйты, ӯнтыс – сунсыглахты: пāйпе лё̄ӈхъяст ӯнлы, кӯтюв­рище о̄тыре нёвсынэ̄т хӯнтамлам торыг – лэ̄ге хосгим нōх-лю̄люмтас. Хо̄тал мощēртн ты ӯнты, во̄р тапāлт туп-туп нāӈки – ты э̄тимлы. 
Пыг нōх-лю̄лис, лāг­лаге нас тōргēг. Пāйпе лāщлакв сысэ̄н хӯнт­мыстэ, ōста ё̄ммыг­тас. «Матъёмас лылым нэ̄г­лыс, – номсы, – яныг хо̄т­пат сōль та лāвēгыт: яга­нув-о̄парищанув тэ̄­щин­тапта̄л тэ̄п ул тāен! Лāхс тэ̄мум ма̄гыс тамле āгмын ты ёхталавēсум, титхал а̄латы патсум». 
Турманыг ēмтум порат тав юв ёхтыс, оматэ таве кāсаламēт, хот-рохтыс: пыге осэ щар хот-нуюм­тахтам, щар тӯйт хурипа сусхаты. «Пыгкве, мана­рын āгмыӈ? – пыге лāщал титыглытэ. «А̄ти, ома, нас со̄рыгӯйн ёхталавēсум, щаквит те ōлнув, щаквит айнувум…» Улякщи щак­вит аис, ёл та хуяс. А̄лпыл но̄х-квāлмēт, пуӈке иӈ мощ тāрвитыӈыг о̄лыс. Тав нāлув ё̄мантас, тот мощ ӯнлахōлыс. Хōтал татем та рēгыӈ, во̄ткве туп та суйтыглы.
Мāтра-э̄ква нāлми вā­тат āныянэ-пӯтанэ ловты, Пāлатитэ тав пōха­тэ̄т ёнгасы. Тувыл āгирищ хāпн порыгмас, тӯпыл ёнгуӈкве патыс. Улякщи āгирищ нупыл сунсыматэ, номсы: аман хōт ты нак вāслум, аквтопмат тыи хуньт та о̄лыс. Ань āгирищ хāпт поргуӈкве паты…  Сōльпыл, Пāлати хāпт поргуӈкве о̄вылтахтас.
Улякщи лащал юв-ё̄мантас, оматэ ёт щāй аис, тувыл пуӈке тāрви­тын ёхтувес, ёл-хуяс. 
Хуиматэт, хӯнтамлас – хōт тай хотьют совыӈ лю̄ньщил татем та лю̄ньщи. Пыг но̄х-рохтыс, я-та, маныр ēмтапас? Ӯлмаи ман маныр? А̄ти, нэ̄матыр суй ат суйты. Тыт Улякщи сыме ущта манумтас – тав номылматас: во̄рт ё̄ми­матэ номтын ёхтала­вес, тōнт тав суссылтавес, хомус āгирищ витн патыс. Улпыл матыр нак ты ēм­тыс манос ты ēмты… Тав молях кон-квāлапас, нā­лув та хāйтыс. 
Нāлув ёхтумēт, сунсы: āгирищ витын патум, так­тēт витыт ты капырты, вит ёлы-па̄лн пāтыра̄лы, нōх-нэ̄глāлы. Пыг витн лай­хатас, āги­рищ пувумтастэ, пāгле уис. Пāг ёхтумēт, āгирищ ущта рохтуп­тах­тас, Улякщи сыплувн тā­кыщ сынумтахтас. Тав ат лю̄ньщис, туп яныг хо̄тпа хольт сыхви.
Улякщин мāнь āгирищ татем сāлиг ēмтыс, ном­тэ̄н ōс но̄х-тотыг­пāлвес, нумыл ёлаль сун­сыс: рē­гыӈ посыӈ хо̄талт тит хо̄т­паг сыныг­тахтым нāлумт ӯнлэ̄г. Улякщи щāг­туӈкве кос таӈхи, ос манрыг тай лю̄ньщи, рēг­витанэ̄н ман сам­витанэ̄н самаге лап-харт­весы̄г, нэ̄матыр ат кāсалы, туп хӯлы, хомус āги­рищкве рохтум сымтēтэ путги.             
Светлана ДИНИСЛАМОВА
