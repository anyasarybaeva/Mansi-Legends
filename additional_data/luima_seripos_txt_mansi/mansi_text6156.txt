
Ха̄льӯс районныл хо̄нтлам ма̄н тотыглым ма̄хум урыл ма̄н э̄лаль хансэ̄в. Са̄в хум хо̄тпат Хо̄рыӈпа̄вылныл войнан тотыглавēсыт. То̄ват юв ёхтысыт, то̄ват ва̄нэта̄л хотты ма̄т акваг та хультсыт. Ма̄н та̄наныл о̄лнэ̄в палытыл акваг номуӈкве патыянӯв. Ма̄хумаквет, на̄н ань э̄лаль ты хумыт урыл ловиньтэ̄н.
Илья Петрович Волков
Илья Петрович 1911 та̄лт Ха̄льӯс район Хо̄рыӈпа̄вылт самын патыс. Оматэ Дарья Волкова, э̄кватэ ос Анастасия Садомина о̄лыс. 
Хум 1942 та̄лт ма̄нь таквс э̄тпост Ханты-Мансийск ӯс военкоматыл хо̄нтлын ма̄н тотвес. Та па̄сныл юв пищма ат хансыг­лас. 1943 та̄лт тав хотты ма̄т ва̄нэта̄л та хультыс. Воссыг мо̄т потыр тав урēтыл а̄тим.
Иван Васильевич Вьюткин
Иван Васильевич 1912 та̄лт Ха̄льӯс район Хо̄рыӈпа̄вылт самын патыс. Хум 1942 та̄лт о̄йттур э̄тпос китхуйпловит хо̄талт хо̄нтлын ма̄н тотвес. 
1944 та̄лт ва̄т са̄грап­нал э̄тпост тав хотты ма̄т ва̄нэта̄л та хультыс. Тамара Савельевна Ванюта тав урēт Ха̄льӯс архивт тамле потыр хо̄нтыс.
Тот тыщир хансым о̄лыс: «Иван Васильевич 1930 та̄лт ма̄ньполь э̄т­пост ва̄т нупыл нилыт хо̄талт Матрёна Тимофе­евна Кугина нэ̄г тоты­стэ. Ты щēмьят нила ня̄врам: Мария, Пана, Кузьма ос Савелий яныг­масыт. 1953 та̄лт Матрёна Тимофеевна колта̄глэ ёт Сӯкыръя па̄вылт о̄лыс». 
Иван Михайлович Паланзеев
Иван Михайлович 1919 та̄лт Ха̄льӯс район Хо̄рыӈпа̄вылт самын патыс. Оматэ наме Мария Паланзеева о̄лыс. 
Хум 1942 та̄лт ма̄нь таквс э̄тпост Ханты-Мансийск ӯс военко­матыл хо̄нтлын ма̄н тотвес. Та па̄сныл юв пищма ат кēтыглас. Тав 1942 та̄лт ва̄т са̄грап­нал э̄тпост хотты ма̄т ва̄нэта̄л хультыс. Воссыг мо̄т потыр тав урēт а̄тим.
Дмитрий Тихонович Хозумов
Дмитрий Тихонович 1921 та̄лт Ха̄льӯс район Хо̄рыӈпа̄вылт самын патыс. Тав йӣгрище наме Анна Хозумова о̄лыс. 
Хум 1941 та̄лт о̄йт­тур э̄тпост Ха̄льӯс воен­коматыл хо̄нтлын ма̄н тотвес. Дмитрий Тихо­нович 1941 та̄лт яныг таквс э̄тпост хотты ма̄т ва̄нэта̄л та хультыс. Воссыг мо̄т потыр тав урēт а̄тим. 
Абрам Михайлович Хозумов 
Абрам Михайлович Ха̄льӯс район Хо̄рыӈ­па̄вылт самын патыс. 
Хум хо̄нтлын ма̄т порслувес. Ма̄н ма̄вныл хо̄нтлуӈкве минам ос порсум ма̄хум наманыл Тюменский областьт та̄­ратым нэ̄пакт хансым о̄лэ̄гыт. Тав наме тот о̄с о̄лы. Воссыг мо̄т потыр тав урēт а̄тим. 
Алексей Дмитриевич Хозумов
Алексей Дмитриевич 1919 та̄лт Ха̄льӯс район Хо̄рыӈпа̄вылт самын патыс. Тав омаге-а̄тяге Дмитрий Алексеевич ос Домна Ефимовна Хозумовыг о̄лсыг. Щēмьянылт Алексей коныпал иӈ кит ня̄врамыг, Илья ос Александра, о̄лсы̄г. 
Хум 1941 та̄лт Ха̄льӯс военкоматыл хо̄нтлын ма̄н тотвес. Тав са̄всыр ма̄т хо̄нтлыс. Пилта̄лыг хо̄нтламе ма̄гыс «За боевые заслуги» ма̄гылн тагатан по̄сыл майвес. Алексей Дмитриевич 1946 та̄лт юв ёхтыс. 
Война юи-па̄лт кол­хозт хӯл алыщлан ос во̄раян хо̄тпаг рӯпитас, тав пиркатирыг о̄лыс. Ёмщакв рӯпитаме ма̄гыс хум «Ветеран труда» нампа ма̄гылн тагатан по̄сыл майвес. 
Алексей Дмитриевич э̄кватэ Евдокия Викто­ровна Анямова, Хо̄рыӈ­па̄выл па̄выл нэ̄, о̄лыс. Ты щēмьянылт кит ня̄врам Николай ос Агафья яныгмасы̄г. Агафья Алексеевна Вьюткина потре щирыл, Алексей Дмитриевич о̄лмēт война урыл щар ат потырта̄лыс. Хум 1986 та̄лт лӯпта э̄тпост хӯрумхуйплов хо̄талт а̄тимыг ēмтыс. Тав Хо̄рыӈпа̄вылт ёл-щё̄питавес. 
Георгий Андреевич Хозумов
Георгий Андреевич 1920 та̄лт Ха̄льӯс район Хо̄рыӈпа̄вылт самын патыс. Э̄кватэ наме Ульяна Михайловна Хозумова о̄лыс. 
Па̄влыӈ ма̄хум потра­ныл щи­рыл, ты щēмьят акв а̄ги Валентина яныгмас. Хум 1942 та̄лт ма̄нь таквс э̄тпост китыт хо̄талт хо̄нтлын ма̄н тотвес. 1943 та̄лт ма̄ньполь э̄тпост тав хотты ма̄т ва̄нэта̄л та хультыс. Воссыг мо̄т потыр Георгий Андреевич урыл а̄тим. 
Ефим Данилович Хозумов
Ефим Данилович 1923 та̄лт Ха̄льӯс район Хо̄рыӈпа̄вылт самын патыс. Тав омаге-а̄тяге Данила Иванович ос Мария Петровна Хозу­мовыг о̄лсы̄г. 
Тэ̄н нила ня̄врам: Ефим, Елена, Анна ос Анастасия о̄щсыг. 1937 та̄лт а̄тяныл Данила Иванович ку­лакыг ла̄в­вес, ӯйхуланэ, мата­ранэ пуссын хот-вуй­вēсыт, хум порславес. 

Ефим Данилович 1942 та̄лт я̄ӈк на̄тнэ э̄тпост хо̄нтлын ма̄н тотвес. Тав Ленинградский фрон­тыт хо̄нтлыс. 
Пищманэ кӣвырт олныт юв кēтыг­лас, оматэ̄н ос йӣгри­ща­нэ̄н нё̄тыс. Хум 1944 та̄лт рēтыӈ ю̄свой э̄т­пос китыт хо̄талт порс­лавес. Тав Эстония ма̄т Нарвский районт ёл-щё̄питавес. 
Ань Кульпас па̄выл музейт Ефим Данилович хо̄нтлам ма̄ныл юв кēтыглам пищманэ иӈ о̄ньщавет. То̄ва пищмат ма̄ньщи ла̄тӈыл хансым о̄лэ̄гыт. 
Ты пищмат Ким­къя­сӯй па̄вылт о̄лнэ апге Клавдия Ивановна Вынгилева тав музейн мисанэ. 
Иван Кузьмич Хозумов
Иван Кузьмич Ха̄льӯс район Хо̄рыӈпа̄вылт самын патыс. Ос хо̄нт­лын ма̄н тотвес, тот хотты ма̄т порславес. Ты урыл потыр Тюменский область хо̄нтлум ма̄хум урыл нэ̄пакт хансым о̄лы. Воссыг мо̄т потыр тав урēт а̄тим.
Илья Петрович Хозумов
Илья Петрович Ха̄льӯс район Хо̄рыӈпа̄вылт самын патыс. Хум хо̄нт­лын ма̄н тотвес, тот хотты ма̄т порславес. Ты урыл потыр Тюменский областьныл хо̄нтлуӈкве минам ма̄хум урыл нэ̄пакт хансым о̄лы. Воссыг мо̄т потыр тав урēт а̄тим.
Пётр Степанович Хозумов
Пётр Степанович Ха̄льӯс район Хо̄рыӈ­па̄вылт самын патыс. Тав э̄кватэ Анисья Дмитриевна Сайнахова о̄лыс. 
Э̄кваг-о̄йкаг кит а̄ги, Александра ос Матрёна, о̄щсы̄г. Пётр Степанович Ха̄льӯс военкоматыл хо̄нтлын ма̄н тотвес. Тот хотты ма̄т хо̄нтлыматэ порс­лавес.
Тав а̄тимыг ēмтме юи-па̄лт э̄кватэ а̄гиӈ та̄гыл Сӯкыръя па̄вылн, такви яныгмам колэ̄н, ва̄нтлыс. Воссыг мо̄т по­тыр Пётр Степанович Хозумов урыл а̄тим. 
Семён Дмитриевич Хозумов
Семён Дмитриевич 1919 та̄лт Ха̄льӯс район Хо̄рыӈпа̄вылт самын патыс. А̄тятэ наме Дмитрий Хозумов о̄лыс. 
Хум Ханты-Мансийск ӯс военкоматыл хо̄нт­лын ма̄н тотвес. Тав 165 стрелковый дивизият хо̄нтлыс. 1942 та̄лт рēтыӈ ю̄свой э̄тпос атхуйпловит хо̄талт Семён Дмитриевич порславес. 
Ма̄ньщи хум Ленин­градский облас­тьт ёл-щё̄питавес. Вос­сыг мо̄т потыр тав урēт а̄тим.
Сергей Васильевич Хозумов
Сергей Васильевич 1924 та̄лт Ха̄льӯс район Хо̄рыӈпа̄вылт самын патыс. А̄тятэ наме Василий Гаврилович Хозумов о̄лыс. 
Хум 1942 та̄лт о̄йт­тур э̄тпост Ха̄льӯс военкоматыл хо̄нтлын ма̄н тотвес. 1943 та̄лт ма̄ньполь э̄тпост хо̄нт­лыматэ хотты ма̄т ва̄­нэта̄л та хӯльтыс. 
Тав а̄тятэ Василий Гаврилович 1895 та̄лт самын патыс. Хум хӯл алыщлан хо̄тпат палт пирка̄тирыг рӯпитас. 
Тав 1946 та̄лт яныг таквс э̄тпос атыт хо̄талт «За доблестный труд в Великой Отечественной войне 1941-1945 гг.» ма̄гылн тагатан по̄сыл майвес. 
Янытлан нэ̄пакēт тох хансым о̄лыс: «Василий Гаврилович Хозумов Хо̄рыӈпа̄выл колхозт 1939 та̄л па̄сныл рӯпиты. О̄влэ̄т во̄раян хо̄тпаг о̄лыс. Юи-о̄выл хӯрум та̄л хӯл алыщлы. Тав са̄в хӯл пуви. Хӯлпанэ, толганэ акваг хот-щё̄питым о̄ньщиянэ».  
Фёдор Георгиевич Хозумов
Фёдор Георгиевич 1913 та̄лт Ха̄льӯс район Хо̄рыӈпа̄вылт самын патыс. А̄тятэ Георгий Хозумов о̄лыс.
Хум 1943 та̄лт лӯпта э̄тпост Ха̄льӯс воен­коматыл хо̄нт­лын ма̄н тотвес. 1943 та̄лт ва̄т са̄грапнал э̄тпост тав хотты ма̄т ва̄нэта̄л та хультыс. Воссыг мо̄т потыр тав урēт а̄тим.

Ты потыр «Птицы светлой памяти» нампа нэ̄пак хосыт газетан Н. МЕРОВ хассанэ
