
Округувт лēккарыт  ань «Бережливая поликлиника» проект щирыл рӯпитаӈкве патсыт. Тамле ля̄ххал  ма̄навн Елена Касьянова, мир пусмалтан департаментыт кӯщай ва̄ӈын нэ̄, ла̄выс.
Ты ма̄хум пусмалтан ва̄рмаль РФ министерство па̄лыл 2016 та̄лт яныг таквс э̄тпосныл о̄вылтавēс. То̄нт тох Ярославль, Севастополь ос Калининград хӯрум ӯсыт та̄ра рӯпитаӈкве патсыт.
Ма̄н округ лēккар кӯщаянув ты та̄л яныгпо̄ль э̄тпост сапра̄ниян ялманыл порат Вероника Скворцова, яныг кӯщай ёт, акван-хо̄нтхатыгласыт ос то̄нт ты урыл потыртахтасыт.
Округувт ань лов пӯльницат мир ӯргалым, са̄литым рӯпитаӈкве патэ̄гыт. Ты пӯльницат пуссын ӯсыӈ ма̄т о̄лэ̄гыт, ла̄щалт па̄влыӈ пӯльницат о̄с аквтох рӯпитаӈкве ла̄вавет. Ань а̄гмыӈ хо̄тпа э̄рнэ лēккар палт миннэ̄тэ э̄лы-па̄лт, о̄влэ̄т талон-нэ̄пак ка̄ттын вос выг. Пусмалтан лēккар колнаке а̄ви сӯнтыт наска̄ссыг ӯрхатым ул вос ӯнлысыт, та̄н та̄раӈ щё̄санылт пӯльницан вос ёхталасыт. Тувыл ка̄сыӈ пӯльницат э̄рнэ лēккарыт акв колт вос ӯнлысыт, ӯс янытыл ла̄кква ма̄т та̄н ул вос рӯпитасыт.
Ма̄хум талон-нэ̄пак ищхӣпыӈ утыт хосыт виӈкве вēрмēгыт, ань тув хасхатнэ ма̄гыс э̄лумхо̄лас о̄парищ наме ос медицинский полис номере ёмщакв тув вос хӯлтыяныл. Лēккарыт ос а̄гмыӈ хо̄тпат та̄нки халанылт са̄литахтым вос о̄лсыт, наска̄ссыг ул вос ля̄втсыт.
Ань йильпи проект щирыл рӯпитан лēккарыт пуссын э̄лаль ханищтавēсыт. Та̄н рӯпатат маныр та̄рвит о̄щсыт ке, таит ёмщакв та̄ра-паттысаныл, ань ос мо̄т щирыл ос ма̄кыг ва̄руӈкве ла̄ввēсыт.
