
Вера Кондратьева Сургутский район Лянтор ӯст о̄лы. Ты ханты нэ̄ мир ма̄гыс нё̄тнэ э̄ргыт э̄рги. Са̄ртын тав рӯтанэ Лямин я̄ ляпат ӯнлын па̄вылт о̄лсыт. Та ялпыӈ ма̄ щащēкватэ̄н ос о̄патэ̄н ӯргалавес. Пēс йис порат та̄н тот пӯрлахтым ос по̄йкщим о̄лсыт.
Нэ̄ ма̄ньлат порат о̄влэ̄т Тюмень ӯс искусство колледж а̄стлас. Тот тав э̄ргыт э̄ргуӈкве ханищтавес. Тувыл аквта ӯст ты ва̄рмаль щирыл искусство ос культура институтт э̄лаль ханищтахтас. Тот ялпыӈ хо̄талыт о̄с ва̄рыгласыт. А̄стламе юи-па̄лт такви о̄лнэ ма̄тэ̄н ёхтыс. Тот ёнгын колт ос культура колт матахмат та̄л рӯпитас.
Ань тав са̄всыр рӯпата ва̄рим о̄лы. Ка̄тыл хурит по̄слы, э̄ргыт хансы, мӯйлым яласы, ялпыӈ хо̄талыт ва̄руӈкве нё̄ты. Нэ̄ мирн нё̄тнэ рӯпата о̄с ва̄ри. Тав округувт рӯпитан Общественный палата колн пēриим о̄лы. Тувыл Лянтор ӯс «Югра лылыēп» сосса ма̄хум организацият кӯщаиг рӯпиты. 

2011 та̄лныл «Ханты ма̄хум о̄лнэ-хӯлнэ нак, ома ос амки ма̄тем» та̄нки ӯсанылт ва̄рум общественный организацияныл рӯпиты. Та̄нки пēс йис ва̄рмаляныл э̄лаль тотэ̄гыт. Ты коныпал Лянтор ӯс ос район Советытн ос мо̄т са̄всыр сапра̄ниятн акваг во̄виньта̄лаве.
Округ мирколт сосса ма̄хум Советыт рӯпитан хо̄тпат палт хансым о̄с о̄лы. Тот та̄н аквъёт матыр э̄рнэ тэ̄лат урыл потыртэ̄гыт. Тав ань хо̄т-а̄ти мирн ёмщакв ва̄ве. Сосса ма̄хум ёт акваг хо̄нтхатыглāлы, матыр та̄рвит ва̄рмаль та̄н о̄ньщēгыт ке, ты урыл кӯщаитн потырты. 
О̄йкатэ наме Николай Павлович Калинин, тав рущ хум, Сахалин ма̄т о̄лыс. Тэ̄н Тюмень ӯст акван-хо̄нтхатсы̄г. Ханищтахтын ма̄ныл а̄стумен юи-па̄лт Лянтор ӯсн ва̄нтлысы̄г. Ты ӯс сака яныг а̄ти, ань тот налыманкем со̄тыра э̄лумхо̄лас о̄лы. 
Тот са̄всыр ла̄тӈыл потыртан ма̄хум халанылт пуссын юртыӈыщ о̄лэ̄гыт. Ялпыӈ хо̄талыт аквъёт мӯйлэ̄гыт. Мир та̄нки о̄лупсаныл ос о̄лнэ-хӯлнэ наканыл суссылтэ̄гыт. Хорамыӈ маснутыл масхатэ̄гыт, ма̄хум та̄нки ща̄нь ла̄тӈыл э̄ргыт э̄ргēгыт ос йӣквыт йӣквēгыт. Ты ва̄рмаль сунсуӈкве сака пӯмыщ.

Нэ̄гхумыг кит пыг янмалтэ̄г. Вячеслав аквхуйплов та̄лэ то̄влыс. Тав школат хо̄тыт классыт ханищтахты. Пыг школат математика урок сака э̄рупты. Ты хосыт сака ёмщакв ханищтахты, юв майлын уроканыл пуссын такви ва̄риянэ. 
Тувыл ос ёнгын колн ялантас, тот рущ койп ра̄туӈкве ханищтахтас. Ты тэ̄ла щирыл мо̄т па̄влытн ос ӯсн мӯйлым ялантас. Ань ос касуӈкве о̄вылтахтас. Ты ва̄рмаль тавēн о̄с сака мӯсты. Ма̄нь пыгēн Ярослав, ань тав ма̄нь ня̄врамыт колн яланты. Ты таквс школан о̄выл классын мины тах. 
Ня̄врамыг оматэ̄н мо̄йтыт ос а̄мщит хосыт ханты ла̄тӈыл потыртаӈкве ханищтавег. Ань потыртаӈкве иӈ ат ха̄сэ̄г кос, ос то̄ва ла̄тӈыт ёмащакв торгамтэ̄г. Ёмас пыгыг яныгмēг. Нэ̄т ялпыӈ хо̄тал кастыл ам Вера Кондратьева о̄с янытлылум. Э̄лаль о̄лнэ хо̄талэ посыӈыг вос посты, колта̄глэ̄т туп ща̄гт вос о̄лы.
