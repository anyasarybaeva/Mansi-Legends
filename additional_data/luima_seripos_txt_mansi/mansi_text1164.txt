
Нина Алексеевна Маркевич 1945 та̄лт сӯкыр э̄тпос 16 хо̄талэ̄т Кондинский район Карым па̄вылт самын патыс. То̄нт Карым яныг па̄влыг ловиньтахтас, са̄в мир тот о̄лыс. Нина Алексеевна школат тот ханищтахтас. Тувыл Ханты-Мансийск ӯсн минас, 1961 та̄лт педагогический училище а̄стлас.Та пора урыл ма̄ньщи э̄ква таи ла̄выс: «Ма̄н группавт са̄в ма̄ньщи а̄гит ханищтахтасыт, та̄нки халанылт та̄н акваг туп ща̄нь ла̄тӈыл потыртасыт. Ма̄н Кондинский районыл ёхтум ма̄ньщи а̄гит та̄н ла̄тӈаныл ат торгамтасанӯв. 

	Омам ма̄ньщи ла̄тӈыл ёмащакв потыртаӈкве ха̄сыс, ам ма̄нь та̄гыл юн ща̄нь ла̄тыӈ хулсум, тувыл мӯсхал щирыл потыртаӈкве ат тэ̄лыс. Училищат ма̄н Та̄гт ма̄ньщи ма̄хум ла̄тӈаныл ханищтасув. Ань тай хо̄нтаӈ ма̄ньщи ла̄тыӈ ва̄нэ хо̄тпа щар а̄тим, тыи ма̄гсыл ам ща̄нь ла̄тӈум о̄с хо̄т-ёрувлаӈкве патыслум. Советский власть о̄лум порат, пуссын рущиг ва̄рвесӯв, ща̄нь ла̄тӈыл потыртаӈкве ат та̄ртвесӯв. Тыи ма̄гсыл ам ня̄враманум ма̄ньщи ла̄тӈыл потыртаӈкве о̄с ат ханищтасанум».

	Нина Алексеевна яныг щēмьят яныгмас, ща̄няге-а̄щаге онтолов ня̄врам янмалтасы̄г. Щēмьянылт тав щар ма̄ниг о̄лыс. Оматэ Ефросинья Дмитриевна Карым па̄вылныл о̄лыс, тот интернатыт ня̄врам ӯргалан нэ̄г са̄в та̄л рӯпитас. А̄тятэ Алексей Семёнович Чадов, Свердловский областил ёхтум рущ хум. Тав Карым па̄вылн школа ӯнттуӈкве ёхтыс, тот Ефросинья Дмитриевнал акван-хо̄нтхатсы̄г, акван-минасы̄г.

	Нина Алексеевна о̄йкатэ̄нтыл  нила ня̄врам янмалтасы̄г. Кит та̄л ювле хультум порат о̄йкатэ  а̄тимыг ēмтыс.  Акв а̄гитэ̄н Шугур 

	па̄вылт колта̄глэ ёт о̄лы, кит а̄гияге Ханты-Мансийск ӯсн ва̄нтласы̄г. Пыге туп э̄лы  ма̄н о̄луӈкве минас, ань щēмьяӈ та̄гыл Ивановский областьт о̄лы. Э̄ква ла̄ви: «Та палыт ма̄т о̄лым, пыгум а̄нум ат ёрувлытэ, мӯйлуӈкве тыг ёхталы. Ханты-Мансийск ӯсн амки ва̄тихал ялантэ̄гум, а̄гиягум ёт тот  ва̄щинтахтэ̄гум. 

	Ань ма̄ньлат ма̄хум тай пуссын яныг ӯст о̄луӈкве воратэ̄гыт. Тувыл ӯст ос ёмас рӯпата  хо̄нтуӈкве ат вēрмēгыт. Ань тай о̄лнэ колыл ат мивет, о̄лнэ кол та̄нки кинсэ̄гыт, тув яныг олн ойтэ̄гыт. Ма̄н ма̄ньлат хо̄тпаг хунь о̄лсӯв, тармле та̄рвитыӈ ва̄рмаль а̄тим о̄лыс. Ханищтахтан ма̄ныл а̄стлысӯв, та̄ра рӯпитаӈкве кēтвесӯв. Рӯпитан па̄вылн ёх-тысӯв, о̄лнэ колыл май-весӯв. Ань тай ма̄ньлат ма̄хум рӯпата ос кол та̄л тох та са̄валэ̄гыт». 

	Нина Алексеевна Шугур па̄вылт школат ня̄врам ханищтан хо̄тпаг са̄в та̄л рӯпитас. 60 та̄лэ то̄влуме порат пенсиян минас. Нина Алексеевна колэ̄т акваг ня̄врам мовиньт суйты, тав палтэ а̄пыгрищанэ акваг ёхталэ̄гыт. Ань  тав палтэ а̄гитэ а̄ги Маша ӯщлахты. Маша такви урēт ла̄выс: «Ам намум Маша Нохова,  сӯкыр э̄тпост ам о̄выл классын ханищтахтуӈкве минэ̄гум. Ам ловинь-таӈкве ёмащакв ха-сэ̄гум, ка̄тыл хурит по̄слуӈкве  э̄руптэ̄гум. Ам са̄в рӯт о̄ньщēгум, та̄н наманыл: Ксюша, Соня, Рита, Захарка, Данька. Ма̄н аквъёт акваг ёнгасэ̄в. Ам кӯтюврищ о̄ньщēгум тав наме Туман, ты коныпал ос кати о̄ньщēгум тав таме Бусинка, яныг ка̄тим наме Фигаро. Ос акв каӈкум урыл ла̄вуӈкве хот-ёрувласум, тав наме Михейка, тав ётэ о̄с ёнгēгум».  Тамле потрыӈ ма̄нь а̄гирищ Нина Алексеевна палт ӯщлахты,  анēкватэ̄н са̄в ща̄гт тоты. 

	Наталья Ткачук 

	кēтум потыр 

	ма̄ньщи ла̄тӈыл 

	Л. Теткина хансытэ

	 
