
Георгий ос Таисия Лелятовыг Ха̄льӯс район Саранпа̄вылт о̄лэ̄г. Ма̄ньщи нэ̄г-хумыг ат ня̄врам янмалтэ̄г. Ювле хультум э̄тпост тэ̄н тэ̄ланэ̄н щирыл Ханты-Мансийск ӯсн ёхталасы̄г ос сосса ма̄хум Ассамблея кӯщай Еремей Айпин палт ялсы̄г. Кӯщай хум ёт хо̄нтхатыгламēн порат тэ̄н я̄рмум та̄рвитыӈ ва̄рмалēн урыл потыртасы̄г.
Георгий ла̄выс: «Лов та̄л ювле хультум порат мēн сосса ма̄хум ос ма̄ньлат щēмьят ма̄гсыл о̄лнэ кол ёвтнэ программагн хасхат­сумēн. Аквта порат кол ӯнттын ма̄-ло̄мт ма̄гсыл Саранпа̄выл мирколн нэ̄паканмēн тотсанмēн. 
36 та̄ланмēн хунь то̄в­лысыт, ма̄ньлат щēмьят ма̄гсыл рӯпитан прог­рамманыл хот-щуртум­тавесмēн. Кит ма̄н хӯрум та̄л ювле хультум порат Саранпа̄вылт ма̄-ло̄мтыл майлувесӯв, нэ̄паканмēн акван-атсанмēн ос тув тотсанмēн. Миркол хо̄т­пат то̄нт ла̄всыт, ты ма̄-ло̄мт ма̄нки нупылув ке хансылӯв, сосса ма̄хум программанныл о̄с хот-вивēв. Мēн номсахтас­мēн ос ма̄-ло̄мт мēнки нупыламēн ат хансыс­ламēн, субсидия-олн ӯруӈкве патсумēн. 
Мо̄лты та̄л Ипотечный агентстваныл пищма ёхтыс, тот хансым о̄лыс, субсидия-олныл та̄ста­вēв. 
Саранпа̄вылт акв щēмья яныг кол тыналас, мēн ты кол ёв­туӈкве кусыг­лас­мēн. Та̄н ётаныл до­говор-нэ̄пак хассумēн, тыима̄гсыл 14 со̄тыра солко̄ви ойтсу­мēн. Ты юи-па̄лт китыт пищма ёхтыс, тот хан­сым о̄лыс, ма̄н щēмьяв очередьныл хот-вуйвес, олныл ат мивēв. 
Тот рӯпитан хо̄тпат ла̄всыт, 2003 та̄лт Таисия субсидия-олныл майлу­вес ос китынтыг ты нё̄т­мил ма̄гсыл хас­хатас. Та порат ма̄н Хо̄сло̄х па̄­вылт оматэ ма̄гсыл кол ӯнттысӯв. Ань нэ̄пакыт щирыл, о̄ныпум субси­дия-олн то̄нт вим, такви щēмьятэ палт Таисия ос яныг пыгмēн тув хансы­стэ. О̄ныпум яныгпа̄ла хо̄тпаг о̄лы, рущ латӈыл потыртаӈкве ат ха̄сы, ловиньтаӈкве, нэ̄пакт торыӈ хасхатуӈкве о̄с ат вēрми. Хумус тав ты нё̄тмил вис, ма̄н тай щар ат ва̄глӯв. 
2003 та̄лт Лидия Анатольевна Хо̄сло̄х па̄вылт о̄лыс, Таисия яныг пыге ёт Саранпа̄­вылт о̄лсы̄г. Са̄ккон щирыл ща̄нит-а̄щит ос яныг ня̄враманыл то̄нт акв щēмьяг ловиньтах­тэ̄гыт, хунь акв колт о̄лэ̄гыт ос акв ма̄т про­писка о̄ньщēгыт. 
Хо̄сло̄х па̄выл мир­кол нэ̄пакыт щирыл па̄влыг ат ловиньтахты, хумус Лидия Анатольевна тот кол ӯнттын ма̄гсыл нё̄тмилыл майвес, ань мирколт рӯпитан ма̄хум та̄нки ла̄вуӈкве ат вēр­мēгыт. Щēмьят туп па̄­вылт манос ӯст кол ӯнт­тын манос ёвтнэ ма̄гсыл олн-нё̄тмил миве.    
Ты очередьныл ам ос нила ня̄враманум пус­сын хот-вуйвесӯв, олныл ма̄н ань о̄с ат мивēв. Лов та̄л сыс ка̄сыӈ та̄л ма̄нки нэ̄паканув Ипотечный агентстван кēтыгласанӯв, таса̄вит та̄л ӯрхатсӯв, кол ёвтуӈкве патсӯв, та̄ра э̄рнэ нэ̄пакыт хо̄н­тыгпасыт ос очере­дил хот-щуртумтаве­сӯв». 
Таисия ла̄выс: «2003 та̄лт хансум нэ̄пакыл хунь суссылтавесӯв, ам та̄ра ла̄всум, ты заявле­ние ат хансыгласум. Ты юи-па̄лт ма̄н нэ̄паканӯв акван-атсанӯв ос сутн кēтсанӯв. Ты пора сыс хӯрум сут о̄лыс, хӯрум щёс Ипотечный аген­ства но̄х-патыглас, тыи­ма̄гсыл очередин ма̄н ювле аты хансавēв».
Еремей Данилович нэ̄г-хумыг ёмащакв хӯнтлысаге ос ла̄выс: «Ань тамле ва̄рмальн са̄в сосса щēмьят я̄рмē­гыт. 1990 -2000 та̄лытт ма̄ньщи ос ханты ма̄хум са̄всыр нё̄тмилыл май­лувēсыт, акв щēмья норыл тот­вес, мо̄таныт па̄ртыл майлувēсыт, нэ̄пак щирыл щēмьят аквтуп нё̄твēсыт. 
Ань са̄в хо̄тпат йиль­пи программаныл хот-щур­тумтавет. Та̄н ня̄в­ра­маныл яныгмасыт ос та̄нки ня̄врамыӈыг ēмтсыт, та̄нанылн о̄лнэ кол ань о̄с э̄ри. Ос са̄ккон щирыл та̄н китынтыг кол ӯнттын манос ёвтнэ ма̄г­сыл субсидия-олныл ат мивет, та̄н ма̄гсыланыл ща̄няныл-а̄щаныл ты э̄лы-па̄лт нё̄тмил вуйла­сыт. 
Ос ты ма̄ньлат щē­мьят самын патнэ ня̄вра­маныл олн-нё̄тмилыл о̄с ат мивет. Та̄н иӈ ма̄нит, оманыл-а̄тяныл та̄л сосса ма̄хум программан ат хан­савет. Ма̄н ты та̄рвитыӈ ва̄рмаль урыл са̄всыр сапра̄нит такос потыртэ̄в, ань тах йильпи нэ̄пак щё̄питэ̄в, тамле щēмьят вос нё̄тавет, ня̄враманыл суб­сидия-олныл о̄с вос ми­вет». 
Кӯщай хум Георгий ос Таисия Лелято­выгн ла̄выс, та̄н ань ты нё̄тмил ма̄гсыл сутытах­туӈкве туп вēрмēгыт. Ма̄ньщи щēмья ань адво­кат-хо̄тпа ёт рӯпитэ̄гыт. Еремей Данилович тав ётэ потыртахтуӈкве ла̄в­хатас. Ты кущай хум палт юристыт рӯпи­тэ̄гыт, та̄н нё̄туӈкве патэ̄­гыт.
Ань та̄н нилыт щёс Ха̄льӯст сутаныл тах ēмты, маныр ла̄тӈыл тот ла̄вавēт, ма̄н о̄с тах хансэ̄в.
 
