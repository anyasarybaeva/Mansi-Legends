

	«Ма̄хумаквет, на̄нки халынт нё̄тхатым ос акван-юрщхатым акваг о̄лэ̄н. Ня̄враманын э̄руптым янмалтэ̄н. Ёмас сымыӈ хо̄тпа са̄в о̄лы, туп то̄ват ул вос айнувыт,» - тамле ла̄тыӈ Зинаида Фёдоровна Истомина округт о̄лнэ ма̄хумн ла̄выс.

	Зинаида Фёдоровна ань а̄гитэ палт Ягрим па̄вылт о̄лы. Тав 1928 та̄лт Саранпа̄вылт 

	самын патыс, ань 87 та̄лэ то̄влыс. Э̄ква 

	такви о̄лупсатэ урыл ма̄навн тох потыртас. 

	– Ам саран ма̄хум колта̄глыт яныгмасум. Щēмьявт са̄т ня̄врам о̄лыс: нила а̄ги, хӯрум пыг. Хӯрумхуйлов 

	та̄лум то̄влыс, яныг хо̄нтлан ва̄рмаль о̄вылтахтас. А̄тяв 

	Фёдор Николаевич хо̄нтлуӈкве тотвес, тот хо̄т порславес. Ты э̄лы-па̄лт тав Сортынъя 

	колхоз кӯщаиг паттувес ос ма̄н тув ва̄нтлысӯв. 

	Войнат а̄тяв командирыг лусытас. Василий каӈкув о̄с войнан тотыглавес ос а̄гмыӈ-мосыӈыг юв ёхтыс. Каӈкум потырта̄лыс, та̄н акв щёс я̄ ултта унсысыт. То̄нт са̄всыр ма̄ныл салта̄тыт тув тотвēсыт, ос э̄лаль хо̄нтлуӈкве кēтыглавēсыт. Тот ты каӈкум а̄щув ёт хо̄нтхатыглас. Тэ̄н туп пащалахтуӈкве а̄лымасы̄г ос э̄лаль хо̄нтлуӈкве та тотвесы̄г. 

	Омав Ульяна Степановна хоса ат о̄лыс, а̄тимыг ēмтыс. Ма̄н Мария яныг увщиювн янмалтавесӯв. Тав мо̄лалнув 90 та̄лэ̄т а̄тимыг ēмтыс. Ань Ягрим пӯльницат рӯпитан нэ̄ Елена 

	Бондарчук рӯпиты, тав ща̄не ма̄навн акваг нё̄тыс. Са̄лита-весӯв, матыр тэ̄нутыл тотыглавесӯв. 

	Ма̄н, ня̄врамыт, юн хультум матумпа̄ла хо̄тпатн э̄тэ-хо̄талэ сыс нё̄тсӯв. Та̄н ётаныл во̄раясӯв, хӯл алыщласӯв, пум 

	ва̄рсӯв. Сыманув э̄тга-лан порат, по̄люйри-щит пувиянӯв ос исмитыг па̄йтыянӯв. О̄лупсав сака та̄рвитыӈ о̄лыс, са̄в саваласӯв ос воссыг хоталь ва̄рхатэ̄в. Таи ёмас о̄лыс - са̄в сымыӈ ма̄хум халт о̄лсӯв. 

	Ам са̄т класс Тагт па̄вылт а̄стламум юи-па̄лт Ханты-Мансийский педагогический училищан э̄лаль ханищтахтуӈкве минасум. Тувыл тот а̄гмы-ӈыг ēмтсум, таима̄гыс ханищтахтын ма̄ныл ёл-пойтсум ос юв та минасум. Юн са̄всыр рӯпатан патхатыгласум. Матахмат та̄л ня̄врамыт ӯргалан колт рӯпитасум. Ня̄вра-маквет ма̄гыс кас ва̄рмув порат, э̄рыгсо-выт пианинал ёнгысанум. Ам амки баяныл, гитарал ёнгуӈкве ханищтахтасум.Ёсал ха̄йтыгтаӈкве а̄нумн о̄с мӯстыс. Па̄вылт ялпыӈ хо̄талыт о̄лум порат касылыт ва̄рыглавēсыт. Ам тот акваг ёсал ха̄йтсум ос но̄х-патыгласум. Юи-о̄выл щёс 72 та̄лумт ёсал ё̄мыгтасум. То̄нт ёл-патсум, ла̄глум хотум ēмтыс, ань тыг мус а̄гмыӈ. 

	О̄йкамēнтыл пенсиян патхатамумēн юи-па̄лт Ягримн ва̄нтлысмēн. Тыт яныг а̄гимēн о̄лыс. Тав инженер хо̄тпаг ханищтахтас, тыт рӯпитас. Па̄вылт депутатыг пēрия̄лвес. О̄йкам, ты а̄гим ос акв пыгум ань пуссын а̄тимыт. Тыт ань китыт а̄гим ёт о̄лэ̄гум, тав 60 та̄лэ то̄влыс. 

	Ам ань маныр, юн ӯнлантэ̄гум, ӯщлахтэ̄гум. Пенсия олн выгум, округ ялпыӈ хо̄тал ос Победа хо̄тал кастыл олнанув мощ но̄х-нё̄тумта̄лавет. Ялпыӈ хо̄талыт кастыл мӯйлупсал майлавēв. 

	Мо̄лты Белоярский районныл мӯй хо̄тпаг ёхталасы̄г ос а̄нум Победа хо̄тал кастыл янытластэ̄н. Ам садикт рӯпитамум 

	порат тэ̄н тув ялантасы̄г. То̄нт то̄ва ня̄врамаквет щар э̄типа̄ла мус садикт оссувлавет, ща̄няныл-а̄щаныл аим ат а̄стэ̄гыт. Ам ня̄врамыт амки палтум юв тотыгласанум. Ань таима̄гыс ты ла̄вēгум, ня̄враманын ул саватэ̄н, э̄румтым о̄ньщēн. Та̄н ла̄тыӈ хӯнтлан хо̄тпаг вос яныгмēгыт.

	Зинаида Фёдоровнан пӯмыщ потре ма̄гыс ма̄н пӯмащипа ла̄вēв, пус ка̄т, пус ла̄гыл тавēн, То̄рум ёт, Отыр ёт! 

	 

	Тамара Мерова 
