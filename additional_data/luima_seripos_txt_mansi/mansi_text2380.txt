

	Ты э̄тпос хӯрмит хо̄талэ̄т округ Дума ассамблея кӯщай Еремей Айпин ос тот рӯпитан депутат нэ̄ Надежда Алексеева сапра̄ни щё̄пита̄лсы̄г. Тув ёхталам ма̄хум соссаӈ мир та̄ратан нэ̄пакыт ос ща̄нь ла̄тыӈ э̄лаль тотнэ ва̄рмалит урыл потыртасыт. Ты кастыл ӯст рӯпитан ма̄ньщи ос ханты ма̄хманув тув во̄виньта̄лвēсыт.

	Ань ловиньтан нэ̄пак янытлан та̄л мины. Ты хосыт сӯкыр э̄тпост 

	Еремей Айпин Венгрия 

	ма̄н нэ̄пак хаснэ хо̄тпат нёлоловит Конгрессын ялыс. Манырсыр рӯпата тот ва̄рсыт, тав ты урыл потыртас. 

	Тувыл А̄с-угорский 

	институтт рӯпитан нэ̄г Елена Косинцева ос Светлана Динисламова ма̄хум э̄лы-па̄лт потыртасы̄г.

	Соссаӈ мирув нэ̄пак хаснэ тэ̄ла щар ма̄к 1930 та̄лыт порат э̄лаль тотуӈкве о̄вылтавес. То̄нт ущты нэ̄пак хаснэ соссаӈ ма̄хманув мирн ва̄ӈкве патвēсыт. 

	Та сыс ань тамле ва̄рмаль о̄лы, соссаӈ мирув халт са̄выӈпа̄лэ нэ̄пак хаснэ хо̄тпат яныгпа̄лаг ēмтсыт. Ты Андрей Тарханов, Роман Ругин, Мария Вагатова (Волдина), Еремей Айпин ос мо̄таныт. 

	2007 та̄лт Микуль 

	Шульгин, 2011 та̄лт ос Юван Шесталов 

	а̄тимыг ēмтсы̄г.

	Ос акв ва̄рмаль о̄лы, ань хо̄тпат ща̄нь ла̄тӈыл мощща потыр хансуӈкве патсыт. Тыи ос таима̄гыс тох 

	ēмтыс, соссаӈ ма̄хма
	нув ща̄нь ла̄тӈыл 

	нэ̄пакыт ат ловиньтыяныл. Ань такви 

	ла̄тӈе ва̄нэ хо̄тпат мощщаг ēмтэ̄гыт, ма̄н ма̄гсылув - ты яныг та̄рвит. Ань писателит рущ ла̄тӈыл нэ̄паканыл 

	хансыяныл, са̄внув 

	мир нэ̄паканыл вос 

	ловиньтыяныл.

	Ань ты накт ма̄ньщи ос ханты мирагув халт потрыт хаснэ хо̄тпат хосат йильпи нэ̄пак ат та̄рта̄лсыт. Ущтынув нэ̄пак хансуӈкв о̄вылтахтам хо̄тпат нэ̄пакыт хансэ̄гыт кос, ос та̄наныл ханищтан 

	ос хӯлтыглан хо̄тпа 

	а̄тим. Та сыс, акв ёмас тэ̄ла о̄лы, ань ня̄вра-мыт ма̄гыс ща̄нь 

	ла̄тӈыл са̄в нэ̄пак 

	хансаве ос та̄ратаве. 

	Ты сапра̄нит соссаӈ ма̄хум ты та̄рвитыт мӯсхалыг щё̄питаӈкве потыртахтасыт. Са̄всыр потрыт хаснэ яныгпа̄ла хо̄тпат ущты хансуӈкв о̄вылтахтам хо̄тпатн нё̄туӈкве ла̄вхатсыт.

	 

	 

	Николай МЕРОВ
