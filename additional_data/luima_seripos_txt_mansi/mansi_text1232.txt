

	Свердловский областьт Са̄пса ēр ма̄т сака мощща ма̄ньщи хультыс, яныгса̄тныл мощ са̄внув, ма̄кыг ке ла̄вуӈкв 112 э̄лумхо̄лас. Ма̄к ма̄ньщи хо̄тпа тыгыл кит-хӯрумпис мощща. Ма̄к ма̄ньщит туп во̄р па̄влытт хультсыт. Во̄р па̄влытт о̄лнэ хо̄тпат иӈ ма̄ньщи щирыл о̄лэ̄гыт, янге-ма̄нēтыл пуссын ма̄ньщи ла̄тӈыл потыртэ̄гыт,  ӯрхатэ̄гыт, во̄раēгыт, хул пувēгыт, пил ва̄тэ̄гыт, па̄квсам ва̄рēгыт. Маныр во̄рныл сэ̄лэ̄гыт, таянылтыл та о̄лэ̄гыт. Тыналан ма̄гыс со̄рп котныл  пӯрка ю̄нтэ̄гыт. Са̄лыт хосат холасыт, туп во̄р-са̄лыт алыглэ̄гыт. 


		Ма̄ньщи ӯламыл о̄лнэ хо̄тпа ань тай мори ат ка̄салэ̄гын, пуссын ла̄пкаӈ маснутыл масхатэ̄гыт. Акваг ма̄ньщи супыл, ма̄ньщи ня̄ра-ва̄ил нила э̄ква туп о̄лэ̄гыт: Александра Васильевна Анямова, тав Кēрасколыӈъя̄ па̄вылт о̄лы, Мария Васильевна Тасманова, тав Мирон-Ващка па̄вылт о̄лы о̄с кит ма̄ньщи супыӈ э̄кваг Лэ̄пла па̄вылт о̄лэ̄г – Екатерина Васильевна Тасманова ос тав мане Татьяна Владимировна Анямова. Альбина Александровна Анямова Висумтыт па̄вылт о̄лнэ э̄ква мо̄рсыӈыг ма̄ньщи супыл масхатыглаӈкв патыс, мо̄лты ма̄ниг о̄лме порат акваг ма̄ньщи  супыл, сахил, ня̄рал о̄лыс.

		Во̄р па̄вылт та̄рвитаӈ о̄луӈкв. Ӯльйив-вит тотуӈкв э̄ри. Пос а̄тим, ма̄хум иӈ ла̄мпал о̄лэ̄гыт. Пекарня а̄тим, ма̄хум пуссын та̄нки ня̄нь ва̄рēгыт.  Ла̄пка а̄тим, матыр-а̄ти ёвтуӈкв - тэ̄нут ман мо̄т матыр пормас ма̄гыс рущ па̄вылн ялантаӈкв э̄ри. Са̄пса ӯсын сака мат хо̄са а̄ти кос, 150 вēрыста туп лё̄ӈхе лю̄ль.  Висумтытныл Вижай мус хӯрум я̄ - Висма, Томпусум, Ялпыӈ-я̄ ӯлтта минуӈкв э̄ри. Таквсы-тӯя яныг вит порат я̄т ӯлтта ат патаве. Хуньт сутытым утыт ва̄рыглам унсахыт хосат хот-сайсыт,  яныгнув я̄т мӯстаныл нас хот-щаритавēсыт. Кос манкēм та̄рвитаӈ кос яласаӈкв – рущ ма̄хмыт, са̄всыр туристат, яласан ма̄нанылныл тай ат та по̄йтса̄лэ̄гыт. Нё̄рн миннэ лё̄ӈх Висумтыт та̄ра о̄лы. Та̄н щёлыӈ ма̄хум, ӯщлахтым яласэ̄гыт, ё̄р машинал тахата̄лэ̄гыт, тыкати Са̄пса па̄сныл яныг машина мēталэ̄гыт, тох та тыгле-тувле яласэ̄гыт, я̄т ӯлтта сӯлттэ̄гыт, нэ̄мхотталь ат тагапēгыт. То̄ват хӯл а̄лыщлым яласэ̄гыт, я̄ хо̄сытыл на̄тылтэ̄гыт. Туп тэ̄лы ащирм порат мощ кӯм ēмталы, сака ат нэ̄глэ̄гыт. 

		Тэ̄лы яласан лёӈх тӯйтэ хот ат-няртыглаве, ат-щё̄пита̄лаве.  Ма̄хум матыр тэ̄лал Вижай па̄выл мус, тыкати Хо̄сво̄ль па̄выл мус бураныл яласэ̄гыт. Хосволь па̄вылн акв са̄т сыс кит щёс Са̄псаныл автобус яланты. Вижай па̄выл мощ мо̄лтынув улян ё̄свес, колыт щар пӯссын витыг тотвēсыт, тот нэ̄мхотьют ат о̄лы, туп хӯл рӯтмалтан утыт йӣльпи па̄выл я̄ ва̄тан ва̄рсыт. Та̄лэ-тувēтыл тот о̄лэ̄гыт, рӯпитэ̄гыт. О̄с акв рума-о̄йка яласан лё̄х ва̄тат о̄лы, са̄всыр туристат машинат ӯри. То̄ва  ямсыкыт тыг мус танки машинанылтыл ёхтэ̄гыт, э̄лаль ла̄глыл миннутыт - ла̄глыл минэ̄гыт, Нё̄рытн ялантэ̄гыт, сыстам лылыēпыл лылтэ̄гыт. Хӯл алыщлан утыт - алгаль та минэ̄гыт, ло̄ӈхаль та на̄тылтэ̄гыт, рещинка хапыл я̄т хосыт яласэ̄гыт. Автобус Вижайн ат яланты, туп нас мори яласан рущит  а̄рапаптахтэ̄гыт, тыкати  са̄ртын таксофон та̄ра матыр миннэ ёр кинсэ̄гыт, ӯс мус тотавет. Ювле о̄с акв тох.   

		Евгений Михайлович Алексеев «ОВСЭРМ» кӯщай хумыг о̄лнэ хум ма̄ньщитн нё̄ты кос, такос са̄всыр нэ̄пак хоталь-а̄ти хансы. Нас потыр коны-пал э̄лаль тэ̄лаг ат мины. 

		Пума ос Та̄лтъя̄ па̄влыг ляпат яныг каръер ва̄рвес, тот рӯпитан ма̄хум аргин ос цинк хилэ̄гыт. Евгений Михайлович та̄н кӯщаянылн пищма хансыс, ань ты па̄влыгт о̄лнэ ма̄ньщит та̄л акв щёс олныл ойтыглавет. Та олнытыл та̄л палытыл тэ̄нут ёвтэ̄гыт: колас, саккар, сыртэп, во̄й, ща̄й. 

		Мощ мо̄лалнув ос а̄гит-пыгыт ма̄ньщи пормасыт ва̄рсыт: тучаӈыт, а̄канит, ю̄нтуп тӯщтын утыт, телефон пиннэ хурыгсовыт. Ва̄рум утаныл э̄лаль Екатеринбург ӯсн суссылтаӈкв тотавет, Са̄псаӈ ма̄ньщит вос ва̄вет, вос ка̄салавет, ма̄ньщит иӈ о̄лэ̄гыт. Хо̄ӈхан ты пормасыт мӯстэ̄гыт, э̄рыӈ ёвтуӈкв номылматэ̄гыт,  мо̄тынтыг  тыналан ма̄гыс ва̄руӈкв патэ̄гыт, ты хосытыл олн сэ̄лэ̄гыт. Тох та ма̄хум о̄лэ̄гыт.

		Ямсык – ма̄ньщииг ат о̄лнэ са̄всыр мори яласан ма̄хум, Лӯсум ма̄ньщитн тох ла̄вавет.

		 Анна Алгадьева

		 

		 

 
