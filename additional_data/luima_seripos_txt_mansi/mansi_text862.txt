
Ма̄ньполь э̄тпос Ханты-Мансийск ӯст Общественный палатат рӯпитан ма̄хум сапра̄ни ва̄рыгласыт,та̄н тот жилищно-коммунальный ва̄рмалит урыл потыртасыт.

	Округ янытыл са̄всыр ма̄ныл пуссын аквъёт налыманкем кӯщай хо̄тпа тыг ёхталас. 

	Общественный палата кӯщай Любовь Чистова ла̄внэ̄тэ щирыл, кол ма̄гыс олн ойтнэ ос колыт ёмащакв щё̄питан тэ̄латытт са̄в ва̄рмаль о̄лы. Са̄выӈ-па̄лэ ма̄хум ты урыл нэ̄матыр ат ва̄гыт. Таима̄гыс ты сапра̄нит кӯщай нэ̄ ёхтум ма̄хум ма̄к та̄рвитыӈ ва̄рма-лит урыл потыртаӈкве ла̄всанэ. 

	Ань ты накт ма̄хум ва̄тихал кол ма̄гыс ойтхатнэ ва̄рмаль урыл китыглахтэ̄гыт. Манаса̄вит олн ос маныр ма̄гыс ойтаве, ты урыл ЖКХ департамент кӯщай Марат Юсупов потыртас. Тав ла̄выс: «Округувт са̄в-накпа колт газ, сыстам вит, кол па̄лтыглан ва̄рмаль урыл ЖКХ департамент ло̄псыт пуссын хансым о̄лы. На̄н интернет хосыт сун-суӈкве вēрмегы̄н.

	Ань ЖКХ департаментыт региональный фонд рӯпиты. Тув са̄внакпа колыт хот-щё̄питан ма̄гыс олн та̄ставе. Тувыл ань кол ма̄гыс ойтхатнэ ва̄р-маль акваг уральтым о̄ньщаве. Тынэ а̄рген но̄х ул вос а̄лмаве. Ма̄хум норматив щирыл ойтхатэ̄гыт. Тох ат ке ка̄сащēгыт, колытт счётчик ӯнт
	туӈкве вēрмегы̄н. Ты хосыт туп э̄рнэ са̄вит олн ойтуӈкве патэ̄гыт».

	Тувыл ань ос тамле йильпи программа щё̄питавес: 2016 та̄л мус рӯпата лю̄льсаӈ ва̄рнэ ЖКХ компаният арыгтаптавет тах. 

	Ты рӯпата мо̄т ёмас компаниян миве. Ань ты тэ̄лат э̄лаль акваг мӯсхалыг щё̄питаӈкве патавет.

	Николай МЕРОВ

	 
