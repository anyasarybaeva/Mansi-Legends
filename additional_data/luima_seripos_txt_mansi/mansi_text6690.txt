
Пēс порат ка̄сыӈ нэ̄кве тучаӈ о̄ньщас, ос такви а̄гиянэ̄н тучаӈ ю̄нтыглас. Ань йист ты пормас щар а̄латы хот-ёрувлавес. Туп музейт манос пēс пормасыт халт тучаӈ хо̄нтуӈкве ро̄выс. 
Ты накт Ха̄льӯс районт о̄лнэ нэ̄квет татем ю̄нс­хатуӈкве вуйхатсыт. Ты кастыл «Владеющая тучаном» семинарыт ва̄рыглэ̄гыт ос халанылт ханищтахтэ̄гыт. 
Любовь Павловна Стаканова, Саранпа̄выл музейт рӯпитан нэ̄, ты урыл тох ла̄ви: 
– Саранпа̄вылт о̄лнэ нэ̄квет щаквщин коланыл «Со̄рни сэ̄тап» намтсаныл, Кульпаст – «Со̄рни туля», Хулюмсӯнтыт – «Со̄рни ю̄нтуп». 
Ты та̄л о̄вылтахтам порат ма̄н ю̄нсхатуӈкве Кульпасн ялсӯв. Тот ма̄х­манув са̄лы кот тынтлуӈ­кве ханищтахтасыт ос тучаӈ ханса йинсыт. 
Ань ос Хулюмсӯнт ма̄хум Саранпа̄вылн ёх­та­ласыт, ты А.Н. Алгадь­ева, Н.К. Маслова, М.А. Адина, Н.К. Тасманова. 
Та̄н о̄влэ̄т кот тынтлуӈ­кве вуйхатсыт, ка̄сыӈе такви ма̄гсылэ тынтлыс. Тувыл ханса йинсыт ос та ю̄нсхатсыт. 

Рӯпитамув порат акв хотьютув тох ты ла̄выс: «Тучаӈ ю̄нтуӈкве ӯнтэ̄гын ос татем тув торамлэ̄гын, нэ̄мхотталь нупыл тэ̄лан а̄тим, туп ты тэ̄лан ва̄руӈ­кве таӈхēгын». 
Ма̄н рӯпитамув сыс халувт акваг ма̄ньщи ла̄тӈыл потыртасӯв, хо̄т а̄мщēв, хо̄т мо̄йтыт но­мылматэ̄в манос э̄ргыт э̄ргēв, тох ты щаквщисӯв. 
Анна Алгадьева, Тēрасколыӈъя па̄вылныл о̄лы, такви о̄парищ наме Анямова. Анна потыртас, нэ̄ тучаӈēт ю̄нсхатнэ утанэ, ю̄нтпанэ ос матыр-а̄ти э̄рнут пус­сын о̄ньщи, ос то̄ва порат колсори рӯпата ва̄рим щар ат а̄лыми, хунь ма̄нь ня̄вра­ме лю̄ньщи, тучаӈе мая­паӈ­кве вēрмыс, тот та­са̄вит сакыт, аргин утыт ханащлэ̄гыт, ня̄врамакве тув торамлы, таитыл хоса ёнгасы. 

Тучаӈ манос сов мас­нут та̄ныл ю̄нтаве, таи­ма̄гсыл ма̄н та̄н ва̄руӈкве о̄с ханищтахтасӯв. Семи­наранувт рӯпитамув сыс ма̄нав тит нэ̄квег акваг ханищтасы̄г - ты Наталья Васильевна Албина ос Матрена Прокопьевна Сайнахова. 
Юи-о̄выл се­минарн Нина Митрофано­вна Качанова (Анямова) ёхтыс ос татем молях ту­чаӈ хансаг ю̄нтыс, ма̄н, ханищтахтын нэ̄т, ты рӯ­патав титахтем э̄тпос ва̄рыслӯв. 
Тох ты Нина Митро­фановна ма̄щтырыг ос молях ю̄нсхатуӈкве ха̄сы, ат хо̄тал сыс тучаӈе та а̄стыс. 
Аквъёт рӯпитамув сыс ма̄н халувт акваг потыр­та­сӯв, пēс ма̄хманув но­мыл­матыгла̄лсанув, хумус та порат о̄лсыт, маныр ю̄нтсыт ос о̄щсыт. 
Анēква­нув-а̄щойканув ос ща­щēкванув-о̄панув та̄нти ва̄рум маснутыл о̄лсыт. Ка̄сыӈ а̄ги тучаӈ о̄ньщас. Ос ма̄н советский та̄лыт яныгмамув порат ты ва̄р­маль хот-оссувла­вес, ома­нувн воссыг ту­чаӈыл ат ю̄нтвесӯв, пус­сын рущ хольт о̄луӈкве патсӯв.  

Ань ма̄н тамле номт висӯв, ка̄сыӈ нэ̄ такви ма̄гсылэ тучаӈ ю̄нты ос та юи-па̄лт а̄гитэ̄н, апганэ̄н вос ю̄нты. Ма̄н ётув ю̄нс­ха­туӈкве вуйхатам нэ̄к­вет ань мо̄т ма̄хманыл ты ва̄р­мальн ханищтыяныл. 
Хуньт пēс порат оманув ва̄рум рӯпата ма̄н молях номыл­матаслӯв ос э̄лаль ва̄руӈ­кве патылӯв.  
Ты рӯпатав ма̄н проект щирыл хансыслӯв ос фонд Тимченко па̄лыл олныл та̄стувесӯв, ты ол­нытыл ю̄нсхатнэ ма̄гсыл сэ̄тапыт, тулят, ю̄нтпыт, са̄лы кот ос мо̄т са̄в э̄рнут ёвтэ̄в. 
Ма̄щтыр ма̄хманув яласанэ ма̄гсыл ты олны­тыл ойтхатэ̄в. Таима̄гыс ма̄н ты фондын яныг пӯмащипа ла̄тыӈ ла̄вēв, та̄н хосытанылт ма̄ньщи о̄лупсав но̄х-ялтуптылув, хот-ёрувлым тэ̄ланув э̄лаль о̄лмыгтэ̄гыт. 
Любовь Стаканова ёт Галина КОНДИНА потыртас ос потыр хансыс 
