
Ха̄льӯс район Сӯкыръя па̄вылт о̄выл классытт ханищтахтан школа о̄лы. Та школат ма̄нь ня̄врам садик рӯпиты. Сӯкыръян ялмум порат ам тув щалтсасум, тот рӯпитан ма̄хум ёт хо̄нтхатыгласум, потрамасум.

	Кӯщай ва̄ӈын нэ̄ потре 

	 

	Тамара Савельевна Ванюта кӯщай ва̄ӈын нэ̄г о̄лы, тав ла̄внэ̄тэ щирыл, школаныл ань Саранпа̄выл школа нупыл паттувес, кӯщая-ныл Андрей Дмитриевич Попов. 

	–Школавт хӯрум ня̄врам ханищтахты - о̄выл классыт акв ня̄врам, китыт акв, нилыт о̄с акв ня̄врам. Та̄наныл ханищтан нэ̄г Евгения Андреевна Гриценко ос Ольга Андреевна Ванюта. 

	Мо̄лты та̄л кит ня̄врам ханищтахтас, мо̄тынтыг тах о̄с туп кит ня̄врам ханищтахтуӈкве паты. Садикын ос лов ня̄врам яланты.    

	Школав аквхуйплов та̄л ты рӯпиты. Кит хо̄тпа ня̄врам ханищтэ̄г, кит воспитатель садикт рӯпитэ̄г. Пуссын аквъёт ма̄н тыт са̄тхуйплов хо̄тпа рӯпитэ̄в. Са̄выӈпа̄лэ Саранпа̄вылт о̄лэ̄в, ка̄сыӈ хо̄тал тыг рӯпитаӈкве та ёхталэ̄в, па̄влыг халэ̄н ат вēрыста. Ань автобус яласы, тув та̄лматэ̄в. 

	Хотьют машина о̄ньщи, тай кӯстырнуве, та̄нти яласэ̄гыт. 

	Э̄рнэ нэ̄пакыт, са̄в-сыр ищхӣпыӈ утыт, та маныр пуссын о̄ньщēв. Кӯщаювн акваг нё̄та-вēв, матыр э̄рмыглы, та̄в та̄ра кēтхаты. Ты та̄л садик ма̄гыс са̄всыр ёнгын утыт ёвтавет. Школавт рēгыӈ, кӯре па̄лтыглым нила хо̄тпа рӯпиты, та̄н пуссын Сӯкыръят о̄лэ̄гыт, ня̄враманыл ты школан ос садикын ялантэ̄гыт.

	Тамара Савельевна а̄ги о̄парищ наме Вьюткина, 1974  та̄лт самын патыс. А̄тятэ Мēсыг па̄вылныл о̄лыс, оматэ ос Тутлейм па̄выл нэ̄. Э̄кваг-о̄йкаг ань сас а̄тимыг. Увщитэ Татьяна Савельевна щēмьятэ ёт Ханты-Мансийск ӯст о̄лы. 

	Тамара Савельевна кит ня̄врам о̄ньщи. Артём пыге онтолов классыт, Зина а̄гитэ ос китыт классыт Саранпа̄выл школат ханищтахтэ̄г. О̄йкатэ Юрий Алексеевич ма̄ньщи хум, Со̄рах
	та нупыл хӯл алыщлаӈкве ос во̄раяӈкве яланты. Туи порат та̄н щēмьяӈ та̄гыл Мēсыг па̄вылн ялантэ̄гыт, щащēкватэ кол ураль-тыяныл. Тот пил ва̄тэ̄гыт, хӯл алыщлэ̄гыт. 

	 

	Ня̄врамыт ханищтан нэ̄

	 

	Евгения Андреевна Гриценко ня̄врамыт ханищтым лов та̄л рӯпиты. На̄н ань тав потре ловиньтэлы̄н:

	–Ты школат рӯпитаӈкве а̄нум сака мӯсты, аквъёт рӯпитан ма̄хманум пуссын ёмас хо̄тпаквет, акван-нё̄тхатым рӯпитэ̄в. Тыт ань хӯрум ня̄врам ханищтахты, ка̄сыӈ классыт акв ня̄врам. Э̄рнэ нэ̄пакыт о̄ньщēв, матыр-а̄ти пуссын о̄лы. Хотты нэ̄пак ман матыр ищхӣпыӈ ут э̄рмыглы те, хасылтэ̄в, кēтхатэ̄в, каникулыт сыс тотавēв. 

	Ня̄врамыт ма̄гсыл са̄всыр конкурсыт ва̄рыглэ̄в, халанылт касэ̄гыт, тувыл хотьютаныл хоты места вы̄г, дипломытыл ос мӯйлупсатыл мыганӯв. Кол тӣвырт ханищтахтынэ̄ныл коныпал, ма̄лтып хо̄та-лытт та̄н кон ёнгасэ̄гыт, физкультура урок порат ёсал ос сунсовыл тахсэ̄гыт. 

	Ам Саранпа̄вылт самын патсум. А̄тям ань пенсият о̄лы, омам пӯльницат рӯпиты. Пыг о̄ньщēгум, хо̄тыт классыт ханищтахты. 

	Анēквам Анастасия Ивановна Сангилева, Няхлаӈ па̄выл ма̄ньщи хо̄тпа. Тав ань ма̄н ётув о̄лы, палягēтыл сака ат хӯлы, самаге о̄с лю̄льсаӈ постэ̄г. Саранпа̄вылт щар яныг хо̄тпа тав ты, яныгполь э̄тпост 96 та̄лэ то̄влы.  Нила ня̄врам о̄ньщиглас - хӯрум пыг, акв а̄ги, тыи ам омам. Пыганэ пуссын а̄тимыт, омам так-тēт хультыс. Ань потрумēн та оигпас.

	 

	Садикт рӯпитан нэ̄квēг

	 

	Хурит ос садикт рӯпитан нэ̄г по̄слым о̄лэ̄г – воспитатель Елена Григорьевна Кропотова ос ма̄нь лēккар Ирина Германовна Кустышева. 

	Елена Григорьевна Ханты-Мансийск ӯст педагогический колледж а̄стлас, тувыл та̄ра Сӯкыръя садикн рӯпитаӈкве патхатас. Тав ла̄внэ̄тэ щирыл, ань тув лов ня̄врам яланты, пуссын иӈ ма̄нит, кит-хӯрум та̄л яныт ня̄врамаквет. Рӯпитаӈкве тавēн мӯсты, э̄рнэ матыр 

	пуссын о̄ньщēгыт. Ёнгын утыт, нэ̄пакыт, телевизор, са̄всыр ищхӣпыӈ утыт, та маныр, пуссын о̄лы. Ня̄врамыт тэ̄нутыл па̄йтавет, тыттавет. Елена Саранпа̄вылт олы, Сӯкыръян та̄н ань автобусыл ёхталэ̄гыт, туи порат ос ха̄пыл яласаӈкве патэ̄гыт.

	Елена Григорьевна Саранпа̄вылт самын патыс, тот яныгмас. Оматэ ё̄рн нэ̄, а̄тятэ ма̄ньщи хум. Тэ̄н ань сас а̄тимыг. Елена кит каӈк ос увщи о̄ньщи, та̄н щащēкваныл палт яныгмасыт. Щащēкваныл Евдокия Илларионовна Тальмич, а̄ги о̄парищ наме Рахтымова, Сӯкыръя нэ̄, ань Саранпа̄вылт о̄лы. Елена кит ня̄врам о̄ньщи, пыге о̄выл классыт ханищтахты, а̄гитэ ты та̄л школан мины. 

	Ирина Германовна о̄с Саранпа̄вылт о̄лы. Сӯкыръят рӯпитанэ̄тэ лов та̄лыг ты то̄влыс. Тыг патхатаме э̄лы-па̄лт Саранпа̄выл пӯльницат ма̄нь лēккарыг рӯпитас. Ань тыт ня̄врамыт ёт рӯпитаӈкве тавēн мӯсты, э̄рнэ тэ̄рпи пуссын о̄лы. Прививкатыл ня̄врамыт Саранпа̄-вылт ва̄равет. Сӯкыръя па̄выл – нё̄тнэ ма̄ньщи па̄вылкве, тыт о̄луӈкве та̄нанылн сака ёмас, лылыēпе сыстам. 

	Ирина Германовна Ха̄льӯст самын патыс, хо̄т та̄лэ то̄влуме порат щēмьятэ Саранпа̄вылн ва̄нтлыс. О̄йкатэ соссаӈ хум, совхозт трактористыг рӯпиты. Тэ̄н хӯрум ня̄врам о̄ньщēг. 

	Яныг а̄гитэ̄н щēмьяӈ та̄гыл Саранпа̄вылт о̄лы, пыгēн Ханты-Мансийск ӯст медицинский академият  ханищтахты. Ма̄нь а̄гитэ̄н нила та̄лэ, садикн яланты, ма̄ньщи ла̄тыӈ ханищты. Тот ань ща̄нь ла̄тыӈ ханищтан группа о̄лы, а̄гирищēн тув яланты, ма̄ньщи ла̄тӈыл са̄всыр стихотвореният ханищты. Ирина Гер-мановна мовиньты, ла̄ви, та̄н ань юн тавēн пуссын нё̄тэ̄гыт, ма̄ньщи ла̄тыӈ аквъёт ханищтэ̄гыт.

	Садикын щалтсамум порат, ня̄врамыт ань хо̄талъя̄тт тэ̄пъяламаныл юи-па̄лт ёл-хуюптымат, ат та по̄слысанум. Школат рӯпитан ма̄хум ос ня̄врамыт тай мощ по̄слысанум. Ты я̄тил ма̄ньщи ма̄хуматенув, ня̄врамаквет пуссын пуста̄гыл вос о̄лэ̄гыт, На̄янылн-О̄тыранылн вос ӯргалавет!

	 Светлана РОМБАНДЕЕВА

	 
