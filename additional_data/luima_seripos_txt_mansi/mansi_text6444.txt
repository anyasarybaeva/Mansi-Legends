
Ка̄сыӈ туи округ я̄нанув хосыт «Николай Пирогов» нампа на̄иӈха̄п лēккарыӈ та̄гыл яласы. Тот ма̄хум лēккарытн ёмщакв уральтавет ос тэ̄рпил хансавет. 
Ань «Профессиональ­ный патология Центр» пӯльницат рӯпитан кӯщай хум Николай Ташланов ты на̄­иӈха̄п урыл потыртас. Тав ла̄выс: 
«Ты на̄иӈха̄п мир пусмалтым я̄ӈк на̄тнэ э̄тпос 25 хо̄талныл ос ма̄нь таквс э̄тпос 22 хо̄талэ мус ма̄нь па̄влыт латыл яласас. Тот он­то­ловхуйплов са̄всыр лēккар рӯпиты. 
Ты терапевт, якытлан лēккар, невролог, ультра­звуковой диагностика ва̄рнэ лēккар, эндоско­пист, сам уральтан ос ӯлщ пуӈкыт пусмалтан лēккарыг, хо̄псы ураль­тан лēккар, гинеколог ос мо̄т ма̄нь лēккарыт. Тот онто­ловхуйплов колнак та̄с­тым о̄лы. Ка̄сыӈ хо̄тпа уральтах­тын ма̄гыс тув ялуӈкве вēрми».
Ты на̄иӈха̄п Белояр­ский, Хо̄нтаӈ, Ха̄льӯс, Октябрьский, Сургут­ский ос Ханты-Мансий­ский районыт янытыл пуссын аквъёт атпан са̄виткем ма̄нь па̄влытн па̄г-пӯхталас. Хо̄т со̄­тыра арыг­тем са̄вит э̄лумхо̄лас уральтавес ос пусмал­тавес. Та̄н халанылт китахкем со̄тыра сосса ма̄хум о̄лсыт. 
Лēккарыт флюоро­графия, маммография ос ультразвуковое об­следование ищхӣпыӈ утыт ёт о̄щсыт. То̄ва хо̄т­пат та̄нки нас уральтах­туӈкве тув ёхталасыт. Тот та̄н лēккарытн хӯл­тнэ ла̄тӈыл ла̄ввēсыт. 
Щар о̄выл порат тамле на̄иӈха̄п «Пусмалтап» нам о̄ньщис. Тав Югра ма̄т 1968 та̄лт яласаӈ­кве патыс. Ётылнув, 1973 та̄лт, ты на̄иӈха̄п мир пусмалтан ма̄гыс э̄рнэ щирыл щё̄питавес. Тав са̄в та̄л яласас. 
1993 та̄лт «Николай Пирогов» йильпи на̄иӈ­ха̄п ва̄рвес. Ты на̄иӈха̄п ань тыг мус округ я̄нув хосыт ма̄нь па̄влыт мус мир уральтым ос пусмал­тым яласы. 
Николай МЕРОВ
