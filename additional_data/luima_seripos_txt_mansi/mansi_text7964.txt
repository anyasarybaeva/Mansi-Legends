
Ассамблея депутатыт ва̄т са̄грапнал э̄тпос 19 хо̄талт ты та̄л сыс хӯрумхойпловит сапра̄нияныл ва̄рсыт, тот са̄всыр ва̄рмалит урыл потраныл о̄лсыт. 
Акв потыр урыл ань я̄нас ла̄вēв. Старей­шинат советыт пуӈк кӯщаиг о̄лнэ хум Александр Михай­лович Констан­ти­нов депу­татытн ты э̄лы-па̄лт нэ̄пак тēтыглас, хо̄т советыт о̄лнэ яныг хо̄тпат ёт аквъёт потыр­тахтым, тав «Аллея славы об­ских угров» урыл хансыс. 
Сапра̄нит ты потыр урыл ма̄хум номсахтасыт, э̄ри ман а̄ти тамле ӯсхулы ва̄руӈкве, хо̄т сосса мир по̄слым хурияныл ос та̄н уранылт ла̄тӈыт хансым патэ̄гыт. Э̄ри те, хоты ма̄т ты тэ̄ла ва̄руӈкве ос хоты хо̄тпат наманыл тот ёл-хансым патэ̄гыт. Татьяна Гоголева мӯтраӈ ла̄тӈыт ла̄выс: 
– Ма̄н миранув халт ка̄сыӈ хо̄тпа наме хан­суӈкв хо̄йхаты, яныг хо̄т­панув ва̄рум ва̄рма­ляныл ма̄гыс акваг янытлаӈкве патыянӯв. Тамле ма̄ ат хо̄нтхаты, хо̄т ты яныт аллея ва̄руӈкве.
Сапра̄нин ёхталам хо̄тпат ты ла̄тӈыт ёт ка̄сащасыт, Людмила Алфёрова номсы, акв хо̄тпа янытлан ма̄гыс наме ёл-хансаве те, мо̄т хо̄тпа э̄рыӈ ты коныпал са̄в ёмас ва̄рмалит ва̄рыс, тав наме тув хансым ат паты, то̄нт ма̄хум номта­ныл ты тэ̄лан ат патэ̄гыт. Э̄рыӈ ка̄сыӈ па̄вылт, хо̄т хо̄тпа о̄лы ман о̄лыс, хо̄т рӯпиты ман рӯпитас, хо̄т па̄влын ма̄хманэ̄н ёма­щакв ва̄ве, тот тамле ӯс­ху­лыт ва̄руӈкве? Э̄рыӈ ищхӣпыӈ утыт тамле ёл-хаснэ ва̄рмаль ва̄руӈкве, тот ты намыӈ-суиӈ хо̄т­пат урыл хансуӈкве? Ты урыл ёмащакв номсах­туӈкве э̄ри. Ма̄н, редак­цият рӯпитан хо̄тпат на̄­нан, газета ловиньтан ма̄хум, титыглыянӯв, маныр на̄н ты урыл ном­сэгы̄н, э̄ри ман ат э̄ри тамле ва̄рмаль ва̄руӈкве, ос э̄ри те, хо̄т ос хомус «Аллея славы обских угров» ва̄руӈкве ро̄ви. 
Светлана ДИНИСЛАМОВА
