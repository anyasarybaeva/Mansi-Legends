
Хо̄нтаӈ районт лов арыгкем та̄л «Кама» нампа община рӯпиты, кӯщаиг тот Николай Сергеевич Андрейченко о̄лы. Община хумус ань олн сэ̄лы,  кӯщай хум тох потыртас:
«Ма̄н хӯл алыщлым, пил ва̄тым ос па̄кв, ла̄хыс атым олн сэ̄лэ̄в. Ты та̄л пил сака ат тэ̄лыс, мощща ва̄тсӯв. Ла̄хыс са̄в о̄лыс, ма̄хманув туп са̄т хо̄тал сыс акв тонна са̄виткем атсыт. Ма̄н то̄слым ос па̄нкан ва̄рим ла̄хсыт тыналыянӯв. 
Сорт, сымри, хю̄лум­хул, тӯрхулыт Ханты-Мансийск ӯсн хӯл щё̄­пи­тан комби­натн тоты­янӯв, тот па̄нкаг ос мо̄т тэ̄ну­тыг ва̄равет. Ла̄х­сыӈ па̄нкат о̄с тот ва̄ра­вет. Тэ̄нутыт ма̄нки са̄в­сыр суссыл­тапыт о̄лнэ порат э̄лаль тыналыянӯв. Ты пред­приятие ёт ма̄н хосат та̄гыл рӯпитэ̄в. 
Общинат ань 20 э̄лумхо̄лас рӯпитэ̄гыт. Туи порат та̄н хӯл алыщлым яласэ̄гыт, пил ва̄тэ̄гыт, ла̄хыс, па̄квыт атэ̄гыт. Тэ̄лы турбазан мӯй ма̄хум хӯл а̄лыщлаӈкве, во̄раяӈкве тотыглэ̄гыт. Кама, Алтай, Чантыръя па̄влытт о̄лнэ 50 хо̄тпа договор-нэ̄пак щирыл рӯпитэ̄в. Ма̄нь па̄вылквет пил пир­майтан кол о̄ньщēв, па̄влыӈ мир пил тына­лаӈкве тув о̄с вēрмēгыт.
2015 та̄л па̄сныл ма̄нки хӯл янмалтэ̄в, ты рӯпата о̄с Ханты-Мансийскыт хӯлыт янмалтан колт рӯпитан ма̄хум аквъёт ва̄рилӯв. Ма̄нь сорхыт Тобольский хӯл янмалтан заводыт ёвтыянӯв. Тувыл ма̄нь хӯлыт Хо̄нтаӈ районын тотыянӯв ос хӯрум тӯрытн та̄ртыянӯв. Ты э̄рнэ тэ̄ла ма̄гсыл ань о̄с са̄в олн холтэ̄в. Хуньт ма̄нки та̄ртум сорханув юи-о̄выл та̄лт ты тӯрыт пувиянӯв. Ма̄н ты рӯпата э̄лаль ва̄руӈкве тах па­тылӯв. 
Ат та̄л сыс ма̄н ма̄нки палтув мӯй ма̄хум во̄выглыянӯв. Ма̄н Крестовый сор ос Светлый сор тӯрыг ва̄тат ӯщлахтын ма̄т ва̄рсӯв. Мӯй ма̄хум ма̄гсыл о̄лнэ колыт ос пувлын колыт ӯнттысанӯв. Екате­рин­бург, Тюмень, Курган, Пермь ос мо̄т ӯсытт о̄лнэ мӯй хо̄тпат тэ̄лы ма̄шинал тув ёхталэ̄гыт. 
Ма̄н ищхӣпыӈ утыт я̄нас ло̄пс о̄ньщēв, тот ӯщлахтын ма̄в урыл кинат ос са̄всыр по̄слым хурит сунсуӈкве ро̄ви. Ань ты ищхӣпыӈ ут щирыл мӯй ма̄хум ма̄нки палтув во̄выглыянӯв. 
Ӯщлахтын ма̄ ӯнтты­мав о̄с са̄в олн холтсӯв. Ты э̄лы-па̄лт грант-олн винэ ма̄гсыл нэ̄паканув кēтыгласанӯв ос олныл та̄стыглавесӯв. Ты нё̄т­милыл Крестовый сор тӯр ва̄тат ма̄н яныг кол ӯнттыслӯв. Ос мӯй хо̄тпат хӯл алыщлаӈкве тотыглан ма̄гсыл снего­ход ёвтсӯв. 
Тув миннэ ёмас лё̄ӈх а̄тим, ма̄шинат яласан лё̄ӈх ва̄рыслув. Ань юи-о̄выл та̄лыт са̄в ма̄хум Йильпи та̄л янытлаӈкве тув ёхталэ̄гыт. Та̄н са̄ртын ма̄н палтув свонитэ̄гыт ос тот ӯщлахтан ма̄гсыл олн та̄ра ойтэ̄гыт. То̄ват лов хо̄тал о̄лэ̄гыт, хул алыщлэ̄гыт, мо̄таныт тот нас ӯщлахтэ̄гыт. Ань мӯй ма̄хум во̄выглымав, олн мощ сэ̄луӈкве патсӯв». 
Общинат рӯпитан хо̄тпат ка̄сыӈ та̄л Ханты-Мансийск ӯсн «Товары земли Югорской» нампа суссылтапн во̄вы­главет. Та̄н хӯл, пил ос мо̄т тэнутыт тот тына­лэ̄гыт ос ӯсыӈ мир Хо̄нтаӈ районын хӯл алыщ­лаӈкве ос ӯщлахтуӈкве во̄вияныл. 
 
