
Мо̄лал турманколт ӯнлын хум Николай Богданов Россия Президентын пищма хансум. Тавēныл нё̄тмил во̄выс, са̄ртыннув ӯнлын ма̄ныл кон вос та̄ртавес. Тав Октябрьский район Малый Атлым па̄вылныл о̄лы. 2016 та̄лт тав Ханты-Мансийский районный сутын сутытавес ос са̄т та̄лын турманколн ӯнттувес. Ань Сургут ӯст ӯнлы.

	Ты ва̄рмаль ма̄гыс округувт комиссия рӯпиты. Тот кӯщаиг Дмитрий Лельхов о̄лы. Та̄н ӯнлын хо̄тпатн нё̄тмил ва̄рēгыт. Хоты сутытым хо̄тпат роттыг ӯнлэ̄гыт, та̄н са̄ртыннув кон-та̄ртуӈкве вēрмавет.

	Ань сапра̄ни о̄лум порат, ты ва̄рмальн аквхуйплов э̄лумхо̄лас атхатыгласыт ос суссаныл. Сутытым хум нё̄тмил таима̄гыс во̄выс, тав иӈ ма̄ньлатыг о̄лы, э̄рттам лю̄ль нак ва̄руӈкве воссыг ат паты, э̄лаль туп ёмщакв о̄лы. Комиссият рӯпитан хо̄тпат ла̄внэ̄ныл щирыл, ты хум сака ощмарыӈ ос лю̄ль ва̄рнэ хо̄тпа.

	Мощ мо̄лалнув комиссият о̄лнэ акв хум турманколн намыл ялыс. Тот ты ӯнлын хум, отрядыт о̄лнэ кӯщай ос сутытым ма̄хум ӯргалан хо̄тпат ёт потыртас. Тав тэ̄латэ ёмщакв ханищтастэ ос китыгластэ, маныр ва̄рмаль щирыл таве са̄ртыннув кон-та̄ратаӈкве ро̄ви. Та хум ла̄выс, тав щащēкватэ сака матумыг ēмтыс. Таккēт о̄лы, тавēн нё̄туӈкве э̄ри.

	Ос комиссия хо̄тпат ла̄всыт, тав ты э̄лы-па̄л кит щёс турманколн ӯнтала̄лвес, аквщёс са̄ртыннув кон-та̄рта̄лвес кос, ос туп мощ ёмщакв о̄лыс, матыр о̄выл ва̄рыс ос та лап-то̄варттавес. Ты сапра̄нит комиссия хо̄тпат ла̄тӈаныл акван-ёхтысыт, ты хум ка̄снаколт ӯнлуӈкве хультуптавес. Тав 2022 та̄лт кон-та̄ртаве. То̄нт ущта ӯнлын хо̄таланэ оигпēгыт тах, са̄ртын юв та̄ртуӈкве воссыг ат таӈхаве.
