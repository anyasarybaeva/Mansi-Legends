
Акв порат во̄раян хум са̄лыл во̄рт акван-хо̄нтхатсы̄г. Са̄лы тавēн ла̄выс: 
– Паща о̄лэн, во̄раян хум! Ам акваг наӈын во̄рт ва̄щиньта̄лылум, хумус рӯпитэ̄гын, хумус во̄рт яласэ̄гын. Тувыл вōруй ка̄тын-паттуӈкве ат вēрмēгын, со̄т, щунь ат о̄ньщēгын.
Во̄раян хум ювле ла̄выс: 
– Пӯмащипа, я̄тил са̄лы, ёмас ла̄тыӈ ма̄гсыл.
Са̄лы ювле ла̄выс: 
– Холытан ты ма̄н тах о̄с ёхталэн. 
Тох ла̄выс, во̄рн та ха̄йтыс.  
Ӣтипа̄лаг во̄раян хум ёл-хуяс, тувыл ӯлме ат юв, акваг номсахты, хумус са̄лы ёт потыртас. Хо̄тал но̄х-нэ̄глуӈкве туп патыс, во̄раян хум аквта я̄ӈкылма̄н минас. Тув ёхтыс, са̄лы таве ӯритэ. 

Са̄лы ла̄выс: 
– Ам наӈын юртыг па­тэ̄гум, нё̄туӈкве патылум.
Ты юи-па̄лт са̄лы во̄­раян хум палт та о̄лмыг­тас, ма̄хманэ тав палтэ пуссын ханьщувласыт, таве э̄руптаӈкве патса­ныл. Во̄раян хум о̄лупсатэ кӯпнитыг ēмтыс, ёмасну­вег ēмтыс.
Во̄раян хум ёмас тэ̄ла са̄лытэ ма̄гсыл ва̄руӈкве номылматас, тавēн яныг, нё̄тнэ а̄ньт ва̄руӈкв. Ка̄сыӈ хо̄тал тав щēмьятэ ёт а̄ньт ёргысыт. Акв хо̄­тал а̄ньт та а̄стласаныл, та̄к, нё̄тнэ ос яныг а̄ньтыг тэ̄лсыг!
Тӯя пора ёхтыс, тӯйт толуӈкве патыс, товлыӈ ӯит луйгēгыт, во̄рт о̄лнэ ӯит ро̄ӈхēгыт. Во̄раян хум ё̄рнколныл кон-ква̄лыс, са̄лытэ кēрыстэ, щēмьятэ са̄лыӈ сунын та̄лтысанэ, та минасыт. Во̄р лё̄ӈх хосыт са̄лытэ пēлпыщ ха̄йты. Ватка-тӯрн та ёхты­сыт. Та порат тӯр сака нё̄тнэг о̄лы. Во̄раян хум са̄лытэ та̄ртыстэ, хо̄т о̄выл щёс ка̄саластэ, тув ва̄нттастэ. 
Ос ла̄выс: 
– Са̄лы во̄рн минэн,  нё̄тнэ а̄ньтыг ёт вуен, пилта̄л тот о̄лэн.
Са̄лы яныг а̄ньтыл нё̄­тылтахтым, я̄ ва̄тан ё̄ман­тас, пуӈке хосувластэ ос э̄лаль та ха̄йтыс. 

Во̄раян хум ла̄выс: 
– Пӯмащипа, я̄тил са̄лы. Тахольт а̄нумн нё̄тсын, со̄т, щунь а̄нумн тотсын. Ань во̄рн минуӈкве вēр­мēгын.
Са̄лы ювле ла̄выс: 
– Наӈын о̄с яныг пӯ­мащипа, э̄лумхо̄лас. Тамле яныг, пēлп а̄ньтыл ам ань ха̄йтнутыл ат пилэ̄гум.
Са̄лы нё̄тнэ а̄ньтыл юи-о̄выл щёс пуӈке ё̄ӈхыг­палыстэ, тувыл во̄рн та ха̄йтыс. Та пēс йис по­раныл са̄лы а̄ньт о̄ньщи ос э̄лумхо̄лас ёт юртыӈ­ыщ о̄лы.   
