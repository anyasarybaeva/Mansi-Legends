
Ма̄ньполь э̄тпос 1 хо̄талэ̄т 2024 та̄лт Ханты-Мансийск ӯст «Галерея-мастерская художника Г.С. Райшева» музейт «Геннадий Райшев. Весна священная» нампа суссылтап рӯпитаӈкве о̄вылтахтас.
Ка̄тыл по̄слум ханты хум Геннадий Степанович Райшев хуриянэ̄т тӯя пора са̄в щёс по̄слыгла­стэ. Ань ты суссылтапт 1970-2010 та̄лыт сыс по̄слыглам хуриянэ ка̄са­лаӈкве ро̄ви. О̄йка ва̄рум тэ̄латэ хосыт на̄ӈки, ань э̄лум­холас ос ма̄-вит аквтē­мыл о̄лэ̄г, лылтэ̄г, аквъёт номсахтэ̄г, нёвсэ̄г.
«Весна священная» суссылтапт йис потрытт ла̄вылтым хо̄тпат ос На̄й-О̄тырт та̄ра-паттуӈкве, ханьщуӈкве вēрмегы̄н. Та̄н сома э̄ргēгыт, йӣк­вēгыт, са̄ӈквылтапыл са̄ӈквылтэ̄гыт манос мо̄й­тэ̄гыт, хурит хосыт пус­сын ка̄салэгы̄н.
Геннадий Степанович о̄лмēт ла̄всас: «То̄ва хуритт матыр-а̄ти пуссын на̄ӈки. Ам ос мирн таи ла̄вуӈкве таӈхēгум, то̄ва хуриянумт э̄рнэ матыр ост а̄тим, ат на̄ӈки, ос э̄лумхо̄лас мощ вос ном­сахты, маныр тув тӯйтым о̄лы, вос хо̄нтытэ. То̄нт тав такви ма̄гсылэ ма̄к номт та̄ра-патты».
Райшев о̄йка нэ̄ хо̄тпат сака янытласанэ, хурин янгыщ сосса нэ̄т по̄слыг­лас. Ля̄мйив о̄с ва̄тихал по̄слыс, ты хуриянэ тох на­маясанэ: «Цветение черёмухи» (2001 та̄л), «Цветущая черёмуха в зелени» (2003 та̄л) ос мо̄т са̄в хурит. Тувле а̄ӈкватэ̄гын, номтын та­тем ёмас, ва̄глын, ань мощēртн тӯя пора ты ёхты, ма̄лтыпыг ēмты.
Ты суссылтап Ханты-Мансийск ӯст о̄йттур э̄т­пос 28 хо̄талэ мус рӯпи­таӈкве паты.
Екатерина Бубенова, музейт рӯпитан нэ̄, потре ма̄ньщи ла̄тӈыг С. РОМБАНДЕЕВА толмащластэ
