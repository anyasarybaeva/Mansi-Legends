
Ка̄сыӈ та̄л Ханты-Мансийск ӯст тина суссылтан фестиваль ва̄рыглаве. Ань ты та̄л атхуйпловит щёс тав минас. Са̄в яныг артист-ма̄хум, тина ва̄рнэ ма̄хум ӯсувн ёхталасыт.

	О̄выл хо̄талт та̄н «Югра-Классик» кол тӣврын щалтнэ э̄лы-па̄лт выгыр то̄рыл нортым лё̄х хосыт ё̄мсыт, рущ ла̄тӈыл ла̄ваве – «красная дорожка». Ӯст о̄лнэ ма̄хум ты урыл ва̄гыт, мощ са̄ртыннув тув ёхтэ̄гыт, кон та ӯрхатэ̄гыт. Артист ма̄хум хунь та̄н ляпанылт ё̄мēгыт, та̄н матыр та̄нанылн ля̄галэ̄гыт, по̄слыяныл.

	Ты та̄л мо̄т хо̄н ма̄ныл мӯй ма̄хум тыг во̄выглавēсыт – Индия, Чехия ос Китай маныл. Щар са̄в хо̄тпа Китайныл ёхталасыт. Ты фестиваль о̄выл хо̄талэ̄т мӯй ма̄хум э̄лы-па̄лт щар ма̄к яныг спортсмен хо̄тпа такви маныр ха̄сы, таи суссылтас. Тав наме Ши Янтюн, кунг-фу каснэ ма̄т тох ла̄ваве – мастер кунг-фу в 34 поколении. Тав аквтуп лув щар ат о̄ньщи, тув мус тыгле-тувле са̄всыр щирыл хӯтыглахтуӈкв вēрми.

	Тав атхатам мирн тамле ёмас ла̄тыӈ ла̄выс: «Ма̄н о̄лнэ ма̄вт китай-ма̄хманув халт лав нэ̄гылттан щар акв хо̄тпа а̄тим. Ма̄н ма̄ньта̄гыл ханищтавēв — лю̄ль ла̄тыӈ ла̄вуӈкве манос нэ̄пакт хансуӈкве ма̄навн щар ат ро̄ви. Таима̄гыс ты ма̄н са̄всыр касылн ялантэ̄в, алхатуӈкв ёмащакв ханищтахтэ̄в. Ня̄враманув о̄с ма̄нь та̄гыл ты ва̄рмальн ханищтавет, та̄н кантыӈыг ул вос яныгмēгыт».

	Ты фестивальт 173 са̄всыр тина суссылтавес, ты тинат 25 мо̄т хо̄н ма̄ныл тыг тотыглавēсыт. Ма̄к ёмас тинат наманыл юи-о̄выл хо̄талт мирн ла̄ввēсыт. Ты кинофестивальт са̄всыр мӯйлупса миве. Щар яныг мӯйлупса рущ ла̄тӈыл ла̄ваве – «Золотая тайга». Ты та̄л «Алмазный остров» нампа тина ва̄рум ма̄хумн майвес. Титыт мӯйлупсал «Серебряная тайга» — «Последняя семья» тина по̄слум ма̄хум янытлавēсыт.

	Хӯрмит мӯйлупса «Бронзовая тайга» — «В последние дни города» нампа тинан мӯйлуптавес.
