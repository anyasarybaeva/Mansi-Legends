
Та ювле хультум э̄тпост пресс-конференция о̄лыс, тот округ кӯщай нэ̄ Н. В. Комарова ля̄ххал хаснэ ос тотнэ ма̄хум ёт Ханты-Мансийск ӯст хо̄нтхатыглас. 
Ищхӣпыӈ ут хосыт са̄в­сыр регионыт, мо̄т хо̄н ма̄т ос Донецкий Народный Республика Макеевка ӯст о̄лнэ ма̄хум ёт потыртас. Студият 138 СМИ колытт рӯпитан ма̄хмыт ос бло­герыт о̄лсыт.
Ма̄хум экономика, мир пусмалтан ва̄рмаль, ха­нищтап, о̄лнэ колыт ӯнт­тын ва̄рмаль урыл ти­тыг­лахтасыт. Ос пӯм­щалахтасыт, хоты порат пēс колытт о̄лнэ хо̄тпат коланыл хот-ло̄сталаӈкве патавет ос та̄н мо̄т колн ва̄нтлуптавет. 
Ля̄ххал хаснэ ос тотнэ ма̄хум то̄ваныл хо̄нтлан мāн минасыт, хомус та̄н щēмьяныл мирколныл нё̄тавет, ты урыл о̄с по­тыр о̄лыс. Акв хо̄тпа ти­тыглахтас, та щēмьятн, хотыл хум хо̄тпат хо̄нт­лан мāн тотвēсыт, та̄н щē­мьяныл хумыс нё̄тавет. 
Наталья Владимировна ювле ла̄выс: «То̄ва хо̄тпат хо̄нтлан мāн тотвēсыт, ма̄н та̄нанылн ёмащакв нё̄тэ̄в, са̄кконыт щирыл рӯпатав ва̄рилӯв. Минам хо̄тпатн ос та̄н щēмьянылн акваг нё̄туӈкве патэ̄в».
Ма̄-во̄й ос газ урыл ма̄хум о̄с китыглахтасыт, э̄лаль ма̄-во̄й но̄х-виӈкве хо̄т иӈ патаве ос хумыс ты ва̄рмаль хосыт э̄лаль рӯпитаӈкве номсэ̄гыт. 
Кӯщай нэ̄ тох потыртас: «Ма̄н регионувт 50 тонна ма̄-во̄й но̄х-выгӯв, ма̄в – 1,9 млрд тонна ма̄-во̄й о̄ньщи. Нефтяникыт ты та̄л 222 млн тонна ма̄ныл но̄х-висыт».
Югорск ӯсныл ёхталам пыгрищ Роман Зайцев ки­тыглахтас, манхурип су­венирыт кӯщай нэ̄ ма̄х­мытн мӯйлупты. 
Наталья Комарова ла̄выс: «Ма̄н ма̄вт ва̄рим сувенирыт мӯйлуптаӈкве ам сака э̄руптэ̄гум. Ма̄н округув урыл ос пēс йис о̄лупса урыл са̄всыр нэ̄­па­кыт хансым о̄лэ̄гыт, там­ле нэ̄пакыт мӯйлуптэ̄в. Ты тāл ма̄н Евразийский форумн ялсӯв, тот Ирина Быкова ва̄рум хорамыт ма̄н мирн мӯйлуптасанӯв, тав ма̄н ма̄вт яныгман пилытныл пӯмыщ хорамыт ва̄ри. Ма̄хум, хотьютн мӯйлупса мӯйлуптасӯв, ты урыл са̄в ёмас ла̄тӈыт ла̄всыт.
Ма̄н округувт ань са̄в ма̄щтыр хо̄тпат о̄лэ̄гыт, «Су­ри» ос «Ё̄мас» нампа ко­лыт о̄щнэ маснут ю̄нтэ̄гыт. Я̄ӈк ла̄хыс, нялк тыналэ̄гыт. Тувыл ос сака нё̄тнэ то̄рыт ань ва̄равет, пуӈкто̄рыт Геннадий Райшев по̄слум хуритыл хорамтавет ос мо̄т пӯмыщ хурит тот ка̄­салаӈкве ро̄ви».
Ма̄н редакциявт рӯпи­тан ханты хум Владимир Енов нэ̄пакыт та̄ратан урыл китыглахтас, ханты ос ма̄ньщи ла̄тӈыл хансым нэ̄пакыт хо̄т та̄ратаӈкве ро̄ви, ты тэ̄ла ва̄рнэ ма̄гыс ма̄н округувт программа о̄лы ман а̄ти. 
Наталья Владимировна ювле ла̄выс: «Олн о̄лы, программа рӯпиты. Пот­рыт ос мо̄йтыт на̄н А̄с-угорский институтн кē­туӈкве вēрмегы̄н. Ты та̄л институт ат нэ̄пак та̄­ра­тас, ты олныт округ мир­колныл майвēсыт. Ань нэ̄мхотьют грант-олн винэ ма̄гыс такви нэ̄паканэ ат кēтыс». 
Конференцият нила щё̄с сыс ма̄хум потыртасыт, тот 50 китыглахтын ла̄тыӈ о̄лыс, Наталья Комарова акван-атхатыглам хо̄тпатн са̄в ёмас ла̄тӈыт ла̄выс.
Оксана Албина
 
