
Мария Ивановна Игишева Белоярский район Касум па̄вылт колта̄глэ ёт о̄лы ос «Ильбигорская» нампа община кӯщаиг рӯпиты. Общинатэ олн хумус сэ̄лы, та урыл ам Мария Ивановна китыгласлум. Ханты нэ̄ таи потыртас.
— Ань ма̄н ат хо̄тпа рӯпитэ̄в. Во̄раим, хӯл алыщлым, пил ва̄тым ла̄хыс атым, па̄кв пат­тым олн сэ̄лэ̄в. Община а̄тям Иван Павлович Рандымов хус арыгкем та̄л ювле хультум порат ва̄рыстэ. Ам са̄всыр э̄р­нэ нэ̄пакыт ва̄руӈкве та­вēн нё̄тсум. То̄нт тав Помут па̄выл ляпат о̄л­нэ ма̄ такви нупылэ хансыстэ. А̄тям а̄тимыг ēмтыс, общинатэ рӯ­питаӈкве по̄йтыс. Та по­рат ам ня̄врамагум иӈ ма̄ниг о̄лсы̄г, ты рӯпата ва̄­руӈкв щар ат  а̄лымасум.  

2011 та̄лт мӯсхал щирыл общинат рӯпитаӈкве патсум ос нэ̄паканэ ёмащакв ва̄рсанум. Та­са̄вит та̄л ювле хуль­тыс, мо̄т са̄кконыт пир­майтавēсыт, тыима̄гсыл то̄ва нэ̄пакыт мо̄т щи­рыл ва̄руӈкве э̄рыс. А̄тям община ма̄тэ такви нупыл хансыг­ластэ, ты нэ̄пакыт хо­са щё̄питасанум, кӯ­щаит палт маткем та ялантасум. Ты рӯпата хунь ва̄рыслум, туп то̄нт общинам мӯсха­лыг рӯпитаӈкве патыс.
Ань пилыт, ла̄хсыт ос мо̄т тэ̄нут са̄всыр суссылтапыт рӯпитан порат тыналэ̄в, ка̄сыӈ та̄л Ханты-Мансийск ӯст «Товары земли Югорской» нампа выс­тавкан ялантэ̄в. Ка­сум па̄вылт ялпыӈ хо̄­талыт о̄лыглан порат тыналахтуӈкве во̄выг­лавēв. Ам ань иӈ рӯ­питэ̄гум, пенсиян пат­хатнэм порат са̄лы ёвтуӈкв номсэ̄гум.

Ты э̄лы-па̄лт мӯй ма̄хум ӯщлахтуӈкве ма̄нки палтув во̄выг­ласанӯв. Тувыл Касум па̄вылныл Помут па̄­выл  мус я̄ хосыт яныг­са̄т арыгкем вēрыста, туристыт тув тотыг­лаӈкве са̄в олн э̄ри. 
Ак­ва порат Москва ӯсныл ёхталам мӯй ма̄хум хӯл алыщлаӈкве, во̄раяӈ­кве во̄выгласанӯв. Ту­выл мо̄т щёс ма̄навн олн ойтуӈкве ат тахмаясыт, та̄нки ха̄паныл, мото­раныл ёт ма̄н палтув ёхтысыт. Кӯтьваныл о̄с ёт-тотсаныл. Та̄на­ныл Помут па̄вылн миннэ порат ва̄санув, маныр тыт ва̄рēгыт китыгласанум. Та̄н ювле нэ̄матыр ат ла̄­вēгыт, амки тай сун­сэ̄гум, ха̄панылт хӯл­пыт, писалит ос мо̄т пормасыт о̄ньщēгыт. Ты юи-па̄лт са̄всыр по̄х хо̄тпат во̄выглаӈкве вос­сыг ат патсӯв. 
Та̄н туи няслуӈкве ёхталэ̄­гыт, а̄ращ па̄лтэ̄гыт, тувыл во̄ранув но̄х та пēламлэ̄гыт, тох та лю̄ль ва̄рēгыт. Ам та­кос ла̄выглыянум, вос ёхталэ̄гыт, вос няс­лэ̄гыт, ма̄навн са̄ль хунь. Тувыл то̄ват щар мори капыртэ̄гыт, ви­тын са̄всыр порсыт па̄хвтэ̄гыт, тӯрыт, я̄т о̄лнэ хӯланув пуссын порслыяныл. 

Ма̄н По­мут па̄влув по̄хат кит я̄г Помут ос Ушъюган овтуӈкве о̄вылтахтэ̄г. Тот са̄в хӯл о̄лы. Тох мо­ри капыртым, ма̄нав хӯл та̄л хультуптыя­ныл. Ос пох хо̄тпат акваг ня̄влалаӈкве, ка̄­сыӈ э̄лумхо̄лас юи-па̄лт ха̄йтыгтаӈкве о̄с ат вēрмēв.
Ань ам Касум па̄­вылт о̄лэ̄гум, садикт рӯ­питэ̄гум. Помут па̄вылн нас ялантэ̄гум. Тувыл тапалыт ма̄н сака са̄в бензин э̄ри, тыгле-тув­ле ялнэ ма̄гсыл лов со̄­тыра солко̄ви э̄ри. Ань ос Сургутский район­ныл ма̄хум ёхталаӈкве патсыт. Ма̄н ляпанув «Сургутнефтегаз» нампа ма̄-во̄й винэ компания рӯпиты. Тот рӯпитан ма̄хум ань о̄с тыт яласэ̄гыт.
Мария Ивановна ла̄­выс, общинат рӯпитан ма̄хум Помут па̄вылт акваг о̄лэ̄гыт, тот хӯл алыщлэ̄гыт, во̄раēгыт, пил ва̄тэ̄гыт. Ты э̄лы-па̄лт тот са̄в мир о̄лыс, па̄­вылт ӯйхул янмалтавес ос рыбучасток рӯпитас. Колхозыт ос совхозыт акван-тотым порат По­мут  ма̄хум пуссын Ка­сум па̄вылн ва̄нтлуп­тавēсыт. 

Хан­ты нэ̄ ёмащакв номи­тэ, ма̄ниг о̄лме порат па̄вылн вер­то­лётыт исыгласыт, хӯл пӯщкат ос пил хӯргыт тув та̄лтувēсыт. Та по­ра урыл нэ̄ ла̄выс: «Ам ма̄нь таквс э̄тпост самын патсум. Са̄т та̄лум то̄в­лум та̄лт пилыӈ таквс о̄лыс, школан ат та̄рт­вēсум, пил ва̄туӈкв хультуптавēсум. Мо̄тыт та̄лт ущ нулевой классн минасум. Рущ ла̄тӈыл ат потыртасум, о̄выл классн ат вуйвēсум. То̄нт ща̄нь ла̄тӈыл потыр­таӈкве ат та̄ртвесӯв, ля̄­выльттавесӯв, ань тай ханты ла̄тыӈ ханищ­таӈкве ла̄вавēв. Ань ма̄хманув пуссын рущ ла̄тӈыл туп потыртэ̄­гыт. О̄йкам рущ, ня̄вра­магум ханты ла̄тыӈ о̄с ат ва̄гыг.

Яныг пыгум Михаил касуӈкве ханищтахтас, са̄лы сун ӯлтта порги, тыньщаӈ ос са̄грап па̄хвты. Мо̄т ма̄хум ёт касуӈкве акваг яланты. Ва̄тихал о̄выл места вуй­ла̄лы, са̄в янытлан нэ̄­пак ос ма̄глын тагатан по̄с ань о̄ньщи.
Ма̄нь пыгум Ев­гений о̄с аквта щирыл касуӈкве кос о̄вылтах­талас. Тувыл мӯсха­лыг поргуӈкве, ха̄й­тыгтаӈкве, тыньщаӈ рēпыгтаӈкве ат вēрми, таил по̄йтыс. Ань пы­гагум сас щēмьяӈыг, тэ̄нки ня̄врам о̄ньщēг. Манягум сас ханты нэ̄г. Пыгагум общинат са̄в­сыр рӯпата ва̄руӈкве о̄с нё̄тэ̄г.
 
