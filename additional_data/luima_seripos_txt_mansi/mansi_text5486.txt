
Ты тув ма̄н а̄гит ёт «Ма̄нь Ӯсквен» ялсӯв, тот пēс э̄ргыт ханищтан ос щаквщин сменан ликмаласӯв. Ня̄врамыт ӯщлахтын ӯскве Я̄сунт па̄вылт о̄лы. Ам тув титытныг ялсум, тот щакв­щуӈкве ханищ­тавесӯв, рӯпи­тасӯв.

Ка̄сыӈ хо̄тал а̄лпыл ха̄йтыгтасӯв, ню̄нсалах­тасӯв, тэ̄нэ̄в юи-па̄лт са̄всыр щирыл ханищ­тахтасӯв. А̄лпыл Любовь Павловна Стаканова ма̄навн хо̄тыл рӯпитан урыл потыртас ос маныр урыл э̄типа̄лав тах ва̄ри­лӯв. Сака пӯмыщ о̄лыс, хунь ма̄н во̄рт о̄лнэ ва̄рмаль ханищтасӯв. На̄й пēламтаӈкве ханищ­тахтасӯв, ню̄лы та̄лныл колпал ва̄рсув, ма̄нти ва̄рум са̄с хусапув тӣ­вырт а̄ращт вит исыл­та­сӯв. Тох ха̄суӈкве ка̄сыӈ хо̄тпан э̄ри, во̄рт хот те тыпи,  ул вос рохты ос таквина̄тэ ӯргалаӈкве вос вēрмыс. 

Са̄с ёт рӯпитаӈкве ма̄н Галина Кондинан ханищтавесӯв. О̄влэ̄т тав потыртас, хунь са̄с нуяве, хоты ма̄т ёмас са̄с хо̄нтуӈкве вēрмēв. Са̄с нуйнэ порат та̄ра сунсуӈкве э̄ри, маныр ма̄гсыл таве выглын ос манарыг хо̄йхаты. Та юи-па̄лт са̄спа̄лыт висӯв ос ка̄сыӈ а̄гирищкве такви ма̄гсылэ са̄с хот-халюптас, порсанэ хот-осгащлас. Щар са̄ртын ма̄н са̄сныл а̄кань ва̄рсув. А̄кань ю̄нтуӈкве сака та̄рвит ат о̄лыс. 

Со̄вт ю̄нтуӈкве тай та̄рвитнув о̄лыс, тот э̄рыс со̄вт са̄манэ ёмщакв хӯтылтаӈкве, хот ул вос покапēгыт. Со̄вт са̄манэ хӯтылтаӈкве ма̄н Галина Рудольфовнан нё̄твесӯв, со̄вт сӯнтэ ля̄мйивыл ю̄нтуӈкве э̄рыс. А̄гит пуссын та̄нти ва̄рум рӯпатал э̄сыгхатсыт, пормасаныл татем ёмасыг тэ̄лсыт. 
Ка̄сыӈ э̄типа̄лаг акв ё̄рнколн атхатыгла̄лсув, тот э̄ргысув, мо̄йтыт суссылтасув, тӯлыглапыт тӯлыг­ла­вēсыт. Туи молях та оигпас. Ам ос номтум сака ёмас, тамле ӯсквен ялсум. Тот ханищ­там ва̄рмалянум воссыг ма̄н нэ̄мхо̄т ат хо̄нтыянув, ӯщлахтамув коныпал ма̄н са̄всыр мӯтрат ва̄ӈкве патсув. «Ма̄нь Ӯскве» кӯщай нэ̄н Любовь Павловна Стака­нован ам пӯмащипа ла̄тыӈ ла̄вēгум. Матъёмас тот ня̄врамыт пēс йис культуран ханищтавет. 
