
Ха̄льӯс район Кульпас па̄вылт ма̄ньщи колта̄гыл са̄в о̄лы. Тынакт ам са̄в ня̄врамыӈ колн щалтсасум, нэ̄г-хумыг Наталья Алексеевна ос Олег Иванович Кугиныг нила ня̄врам янмалтэ̄г. 
Наталья Кимкъясӯй па̄вылт яныгмас, нэ̄ о̄лупсатэ урыл тох по­тыртас:
– Омам Лилия Михай­ловна Вынгилева, такви о̄парищ наме Гындыбина. Тав хӯрум яга̄гиянэ ос а̄пщитэ ёт яныгмас. Ома­ныл, ма̄н анēквав, наме Анна Николаевна Гын­дыбина ōлыс. Ащо̄йкав а̄тимыг ēмтме порат, омам пуссын иӈ ма̄нит о̄лсыт, анēквавн янмал­тавēсыт. Тав хоса о̄лыс, 2020 та̄лт хотталь щал­тыс. Люба ныюм Тюмень ӯсн о̄лмыгтас, Кимкъясӯй па̄вылт Вася сасгум о̄лы. 
А̄тям Алексей Семёно­вич Вынгилев, та̄н кол­та̄гланылт нила хо̄тпа самын патыс. Щащēквам Анна Федотовна ōлыс.
Ма̄н кит яга̄ги, кит ягпыг самын патсӯв, ань хӯрум хультсӯв – Вова а̄пщим ос Аня э̄щум Кимкъясӯй па̄вылт о̄лэ̄г.
– Школат наӈ хо̄т ханищтахтасын?
– Ма̄нь па̄влыӈ ня̄вра­мыт хольт ам Кульпас школат ханищтахтасум, интернатт о̄лсум. Тыг 1989 та̄лт тотвēсум, то̄нт нуле­вой класс о̄лыс, тув кēтвēсум. Школа а̄стла­мум юи-па̄лт э̄лаль ха­нищтахтуӈкве ялсум кос, ос мо̄т ма̄т о̄луӈкве ат вēрмысум, колта̄гыл ма̄хманум та̄л ка̄сум холас, ювле та йисум. Ань пӯль­ницат санитар­каг рӯпитэ̄гум. 
О̄йкам наме Олег, нила ня̄врам о̄ньщимēн. Яныг пыгмēн Иван, 15 та̄лэ то̄влыс. Марта а̄гимēн – 13 та̄лэ, Лёша – 8 та̄лэ, Артём – 7 та̄лэ. 
Таима̄гыс сымум ща̄рги, ань ня̄враманмēн та̄нти ла̄тӈаныл ат ва̄ганыл, туп рущ ла̄тӈыл потыртэ̄гыт. Ам яныгмамум порат юн колта̄гыл ма̄хманум ос па̄выл мир пуссын ма̄ньщи ла̄тӈыл потыр­тасыт. Анēквав ма̄навн акваг пēс мо̄йтыт мо̄й­тыглас, а̄мщит а̄мщис. 
Ань Кульпаст ща̄нь ла̄тӈув мо̄рсыӈ порат хӯлуӈкве ро̄ви, ма̄хум ат потыртэ̄гыт. «Лӯима̄ сэ̄рипос» газета па̄влувн тотыглаве, ловиньтылӯв, хурит сунсыглэ̄в. 
Наталья о̄йкатэ Олег о̄с ма̄ньщи хум, 1979 та̄лт Кульпаст самын патыс. Тав о̄паге-щащēкваге са̄лы ӯрим нё̄рт яласасы̄г, а̄тятэ Иван Романович Кугин нё̄рт самын патыс. Оматэ Марфа Андреевна, такви о̄парищ наме Сай­нахова, Ло̄пмус па̄выл­ныл о̄лыс. Увщииг-а̄пщи­иг о̄ньщас – Домна ос Владик. Та̄н а̄тяныл, Олег ащо̄йкатэ, хо̄нтлын ма̄н вуйвес, 1944 та̄л тот хо̄т тыпыс.  

Омаге-а̄тяге лув, мис янмалтасы̄г, туи пум ва̄р­сыт. Олег ла̄выс, ань нэ̄ма­тыр ӯйхул ат о̄ньщēгыт, пум ва̄рнэ ма̄наныл сака э̄лынт о̄лэ̄гыт, Тайта̄хтыт, тув мус минуӈкве рӯпа­таӈ. Кульпаст ань Ольга ос Евдокия увщияге ос Яков каӈке щēмьяӈ та̄гыл о̄лэ̄гыт.
Ка̄сыӈ туи Олег ма̄нь­ха̄пыл каснэ ма̄н яланты. Восыӈтӯрт хӯрум щёс касыс, акв щёс Ягримн ялыс. Ты та̄л о̄с во̄винь­та̄лвēс, Восыӈтӯрт кассыт. Касум ма̄хум пуссын та̄нти маснутыл о̄лсыт, ма̄ньщи ос ханты супыл. 
То̄ва ха̄пыт, ла̄ви, пат­таныл пӯврыг ва̄рим о̄лэ̄­гыт. Тамле хащта̄л ха̄пыт та̄нанылн ат мӯстэ̄гыт. Сосса хо̄тпат са̄выӈпа̄лэ ма̄ньха̄пыл яласым кас­сыт. Ма̄ньщи ма̄хум Ягрим­ныл, Саранпа̄выл­ныл ос Кульпасныл о̄л­сыт. Пус­сын янытлавē­сыт, диплом-нэ̄пакытыл майвēсыт.
Наталья ос Олег кол­та̄глэ̄н ма̄н са̄в ёмас, сымыӈ ла̄тыӈ ла̄вēв! Пус ка̄т, пус ла̄гыл вос о̄лэ̄­гыт, На̄й-О̄тыранылн вос ӯргалавет!
Светлана РОМБАНДЕЕВА
 
