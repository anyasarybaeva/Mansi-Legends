
Ань тэ̄лы пора ляпамас, мир ма̄гыс са̄в та̄рвит ва̄рмаль атхатас. Ты тэ̄лат мӯсхалыг щё̄питан ма̄гыс  «Югра» нампа сообщества ищхӣпыӈ ут хосыт онлайн-конференция ва̄рыгласыт. 
Ты тэ̄лат ёмасыг ва̄рнэ ма̄гыс округ губер­натор нэ̄ Наталья Комарова ма̄хум ва̄р­маляныл урыл хӯнтлыс ос кӯщаитн ты тэ̄лат мӯс­халыг ва̄руӈкве ла̄в­санэ.  
Ма̄-вит ӯргалан ва̄рмаль
Тэ̄лы порат ӯсыт лё̄ӈхыт сака волькыг ул вос о̄лсыт, ӯсхулыт сол­вал хурип та̄врисаквыл расалтавет. Ханты-Мансийск ӯст о̄лнэ акв хо̄тпа ты урыл кӯщай нэ̄ китыгластэ, ты лю̄ль тӯйт хоталь тотаве, хоталь со̄сантаве? Ты хосыт ма̄-витув лю̄ль утыл ат посаве? 
Лё̄ӈхыт уральтан предприятият рӯпитан кӯщай хум Александр Сергеев тох ла̄выс:
– Тэ̄лы порат Ханты-Мансийск ӯсхулытыл, колыт по̄хытыл ос ӯс канытыл акв млн. са̄­вит­кем кубометра тӯйт хот-виве ос ӯс коныпалн то­таве. Са̄ртын намыл щё̄­пи­тым ма̄ а̄тим о̄лыс. Тӯйт нас ӯс коныпа̄лн тотвес ос тув со̄сантавес.
Тувыл 2018 та̄лт Ханты-Мансийск ӯс мирколт рӯпитан хо̄т­пат, лё̄ӈхыт уральтым рӯ­питан ма̄хум ёт ӯс по̄хыт па̄ӈкыӈ тӯйт ак­ван-атнэ кан та̄сты­сыт. Ань ӯст атхатнэ тӯйт тув тотаве. 
Тот тӯйт толтыглан ут ӯнттым о̄лы. Та утыл па̄ӈкыӈ тӯйт хот-тол­таве ос вит кēртур хосыт намыл щё̄питым во̄ӈ­хан со̄саве. Ты щирыл ма̄-вит ат па̄ӈктаве. 
Сыстам вит
Хо̄нтаӈ район Леуши па̄вылт ань айнэ вит хот-сыстамтан ищ­хӣпыӈ ут ва̄рвес. Хоты ма̄т вит овтнэ лю̄ль ос пēс кēртӯрыт о̄лсыт, таит хот-пēнтвēсыт. 
Ань ма̄хум коланылн ёмщакв сыстамтым вит овты. 
Нижневартовск ӯст ма̄хум хлорка атыл паснэ вит айсыт. Ань тот о̄с аквтох, айнэ вит хот-сыстамтан ут ва̄рвес. Ты хосыт ань, сакати, ма̄-витн лю̄ль вит ат паты. 
Ӯсхулыт на̄йпосыл ва̄равет
Нефтеюганск ӯст 12 мкр (ӯсхулы) на̄йпоста̄л о̄лы. Ань тэ̄лы порат сака молях турманлы, ня̄врамыт школаныл юв мус ё̄мнэ лё̄ӈханыл ат на̄ӈки. Тувыл тот лё̄ӈхыт ва̄рвēсыт. То̄ва ма̄т во̄ӈхат тох хульт­сыт. 
Тот са̄в а̄мп о̄тыра­ныл та̄л кон-ха̄йтыг­тэ̄­гыт. Ща̄нит-а̄щит ня̄в­раманыл ма̄гыс сака пилэ̄гыт, та̄н а̄мпытн ул вос пурвēсыт. Та̄н округ кӯщай нэ̄ китыгласаныл, хунь та ӯсхулы на̄й­по­сыл ва̄раве.
Наталья Комарова Нефтеюганск кӯщай хум Сергей Дегтярев ты урыл потыртаӈкве во̄выстэ, кӯщай хум тох ла̄выс:
– Со̄ль, ма̄н Нефте­юганск ӯсувт тамле ва̄рмаль о̄ньщēв. Ань ты хо̄тал мус ты тэ̄ла мӯс­хал щирыл щё̄питан нак хо̄нтсӯв. Та̄лув оигпан мус ма̄н соглашение-нэ̄пак хансэ̄в. Ты хосыт Нефтеюганск ӯст о̄лнэ ӯсхулыт пуссын на̄й­посыл ва̄риянув тах. Щар о̄влэ̄т та ӯсхулы на̄йпосыл ва̄раве, хо̄т турман порат щар нэ̄­матыр ат на̄ӈки. 
Ань ты накт 12 мкр (ӯсхулы) турман порат посыӈнувег вос о̄лыс, ма̄н ляпат о̄лнэ на̄й постын панарыт лап ат харыгтыянув. Ты коныпал тув со̄пасыг о̄лнэ панарыт тагата­санув. Ётылнув тот ёмас на̄йпос ва̄рēв. Ань мощ ӯрхатуӈкве э̄ри.
Нижневартовск ӯст о̄с акв тамле ва̄рмаль о̄лы. Тот рӯпитан мир­кол кӯщай Василий Тихонов ма̄хум ляльт ла̄вме щирыл, ты та̄л ос мо̄т та̄л сыс турманыг о̄лнэ ӯсхулытт на̄й постын ва̄рмаль мӯсхал щирыл щё̄питыяныл.
Та̄нкирот ха̄йтыгтан а̄мпыт  
Округув ӯсытт о̄лнэ мир о̄с акв та̄рвит ва̄рмаль урыл потыр­тасыт. Юи-о̄выл та̄лытт та̄нкирот мо̄ри о̄лнэ са̄в а̄мп ēмтыс. То̄ва ма̄т та̄н ё̄мыгтан хо̄т­пат пурасыяныл. Ань тамле а̄мпыт о̄щнэ кол а̄тим. Тыима̄гыс ат пувавет, та̄нкирот та ха̄йтыгтэ̄гыт. Ма̄хум ня̄враманыл ма̄гыс сака пилэ̄гыт. 
Ань ты ва̄рмаль щи­рыл Ханты-Мансийск ӯст ос Советский районт а̄мпыт о̄щнэ ма̄гыс кол ӯнттын ма̄ майвес. Ты колыт ӯнттын ма̄ныл а̄стэ̄гыт, мо̄ри яласан а̄мпыт пувуӈкве патавет, тот о̄ньщуӈкве патавет тах.
Николай МЕРОВ
