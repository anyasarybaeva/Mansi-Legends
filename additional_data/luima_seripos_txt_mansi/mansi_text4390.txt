
Галина Ларионова Саранпа̄вылт нэ̄пак ловиньтан колт рӯпиты, ты тав ма̄к рӯпататэ. Ос Сӯкыръя па̄вылт о̄лнэ ма̄хум ма̄гыс акваг матыр пӯмыщ ос са̄всыр ялпыӈ хо̄тал щё̄пита̄лы. Тав тот самын патыс, яныгмас, таимагыс па̄влэ сака э̄руптытэ. Тав ма̄навн тамле пӯмыщ потыр тēтыс.
Ань юи-о̄выл та̄лытт Сӯкыръят са̄всыр ялпыӈ хо̄талыт янытлавет. Рēтыӈ ю̄свой э̄тпос са̄тхуйплов хо̄талэ̄т тот па̄влыӈ мир мӯйлысыт, «масленицаг» ла̄внэ рущ ялпыӈ хо̄талн Саранпа̄вылныл о̄с са̄в хо̄тпа ёхталас. Ма̄хум нупыл Владислав Хатанзеев ос Павел Комарицкий потыртасы̄г. Ты ялпыӈ хо̄тал са̄т хо̄тал янытлаве. «Тэ̄лы» тотнэ хо̄тпаг Галина Николаевна такви о̄лыс, тав мирн ла̄выс – ня̄врамыт тыхо̄тал ёмащакв вос ёнгасэ̄гыт, то̄нт тах тэ̄лы мины. Та̄н ёнгасаӈкв ат те патэ̄гыт, тӯя пора тах щар ат ёхты.
Тувыл ня̄врамыт ёнгасаӈкв та патсыт. Та̄н ма̄гсыланыл тӯйтныл яныг сып ва̄рвес. То̄ваныл сып тыпал ēрт о̄лсыт, мо̄тананыл ос мо̄т ēрт. Халанылт касуӈкв та патсыт, хотьютаныл щар ё̄рнувег ос ка̄ркамнувег о̄лсыт, та̄н сып урамн молях но̄х-ха̄хсыт. Хум хо̄тпат халанылт о̄с кассыт, та̄н та̄рвитыӈ тēр поталы акв ка̄тыл но̄х-а̄лмыгласаныл, хотьютаныл са̄внув щёс но̄х-а̄лмая̄лыстэ, тав но̄х та патыс.
Саранпа̄вылныл «Радуга» нампа э̄ргын ос йӣквнэ коллектив ёхталас, та̄н са̄в э̄рыг э̄ргысыт. Хотьют ка̄сащас, та̄н йӣкващласыт. Ты юи-па̄лт «Тэ̄лы» хуритэ но̄х та пēламтавес.
Ня̄врамыт хо̄тал палыт лувыӈ суныл па̄выл мувлахи тотыглавēсыт. Ул ка̄сыӈ ня̄врам сунын та̄лматыглас. Лувыт ос хорамта̄лвēсыт, сысаныл тармыл русыӈ то̄рыт пинтлавēсыт. 
Та юи-па̄лт мӯйлын ма̄хум пуссын клуб-колн во̄ввēсыт, тот та̄н блиныг ла̄внэ во̄вта ня̄нь а̄рталаӈкв ла̄ввēсыт. Юв щалтум ка̄сыӈ хо̄тпа ня̄нь а̄рталастэ ос ла̄выс, хоты нэ̄ ва̄рум ня̄не тавēн сака мӯстыс. 
Ты ялпыӈ хо̄тал ва̄рум ка̄сыӈ хо̄тпа пӯмащипа ла̄тӈыл ла̄ввес. Саранпа̄выл миркол па̄лыл ты ялпыӈ хо̄тал кастыл олн майлувес, ты олнытыл мӯйлын ма̄хум ос ня̄врамыт ма̄гыс мӯйлупсат ёвтвēсыт.
Потыр ма̄ньщи ла̄тӈыл Валентина Васильева хансыстэ.
