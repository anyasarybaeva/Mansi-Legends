
О̄йттур э̄тпост «То̄рум Маа» музейт рӯпитан хо̄тпат «Та̄ксар ма̄хум» нампа ханищтап ня̄врамыт ма̄гыс ва̄рыгласыт. Ты э̄тпос та̄наныл ханищтым Вячеслав Юрьевич Кондин рӯпитас. Манарын тот ня̄врамыт ханищтавет, тав ты урыл мощ потыртас.
Ты ва̄рмаль Вячеслав Юрьевич 2013 та̄л па̄сныл э̄лаль тотытэ. То̄нт мощща ня̄врам ханищтахтыс. Ос щар са̄в ня̄врам 2015 та̄лныл тув ёхталаӈкве патсыт. Ты ханищтап ма̄ньщи ла̄тӈыл «Та̄ксар ма̄хум» намаясаныл. Во̄рт са̄всыр та̄рвит нак ēмтуӈкве вēрми, а̄гит-пыгыт ма̄ньта̄гыл ты тэ̄лат ёмщакв вос ва̄саныл.
Пēс порат во̄раян ма̄ньщи ос ханты хо̄тпат ма̄-вит тармыл хумус о̄лсыт, тот ня̄врамытын та тэ̄лат суссылтавет. О̄выл хо̄тал та̄н лё̄ӈхын миннэ о̄лтул хӯрыгсованыл атсыт. Щар ма̄к э̄рнэ тэ̄нут-пормас ёт пинуӈкве э̄ри. Щēранка матыр хусап кӣвырн пинаве, тав хот ул вос ёсвес. Тувыл ща̄й, са̄ккар, солвал, матыр консēрва па̄нкат, сыртап, вермишель, ня̄нь пēнтсыл ос сукари ёт вос пинэ̄гыт. Ты тэ̄нутыт о̄с хусап кӣвырн пинуӈкве ро̄ви. Кит хо̄талын во̄рн минэгы̄н ке, са̄внув тэ̄нут ёт-вуēн. Матыр та̄рвит ва̄рмаль во̄рт ēмты, хунь ва̄глын, со̄пас вос о̄лыс.
Тувыл во̄рт са̄всыр а̄гм пусмалтан тэ̄рпи лӯптат яныгмēгыт, та урыл о̄с потыртавет. То̄ва тэ̄рпи лӯптат ня̄врамыт та̄нки ва̄ганыл. Маныр лӯптал ща̄й па̄йтаве, та лӯптат ос ханищтэ̄гыт. Во̄рн атхатнэ̄н порат ёт хӯл пувнэ ма̄гыс сэ̄тап ос ня̄с ёт пинэ̄н.
Во̄рт щēранка ат ке о̄ньщēгыт, тот на̄й пēламтаӈкве о̄с ханищтавет. Ва̄та ло̄мт выгыт, хӯльмыл паргалтыяныл. Тувыл пуврыг ва̄раве ос кит па̄ртыг халт тыгле-тувле поварттāлаве, тав йӣвовыл хольт пуврыг ос хосаг ēмты, на̄й та пēламлы. Ты коныпал аптекат глицерин ос марганец тэ̄рпииг ёт виӈкве ро̄ви. Марганцовка палт глицерин акв сам пāссам-таптэ̄гын, та̄ра на̄й но̄х та хораи. Тувыл ня̄врамыт палаткат тӯщтуӈкве о̄с ханищтавēсыт. Тот ня̄врамыт са̄сныл а̄ныт ва̄руӈкве ханищтавет. Та са̄с а̄ны кӣвырт вит па̄йтуӈкве ро̄ви тах.
Лё̄мвой тэ̄рпи о̄с ва̄рēгыт, ты щирва. Ма̄ тармыл ма̄нь во̄ӈха хилаве, тув та̄тыл курыска ӯнттаве, нуми-па̄лыл матыр кēрыл лап-пантаве. Та кēрт ма̄нь ас пасатаве, та ас курыска торыг вос о̄лыс. Тувыл матыр па̄нка виве, та па̄нка кӣвырн ха̄ль са̄с пинаве. Та ма̄нь ас торыг хоми пинумтаве ос мувлахил ма̄л лап-по̄щгаве. Та юи-па̄лт па̄нка нуми-па̄лыл ма̄нь а̄ращ пāлтаве. Па̄нка исыглы, щирва ёлын ӯнлын курыска кӣвырн та па̄сги тах. Тувыл щирва мощ витыл тэ̄лыгтаве ос сартхатуӈкве ро̄ви. Лё̄мвойн щар ат пуравēн. Са̄ртын пēс ма̄хум тамле щирвал ӯсма ло̄мтыт тытылта̄лсаныл, таил пантхатыгласыт, нэ̄матыр лё̄мвоил ат пилсыт. Тох та о̄лсыт.
Вячеслав Юрьевич А̄с-угорский ма̄хум во̄раян ва̄рмаль урыл са̄в потыр ловиньтас. Ты тэ̄лат щирыл китхуйпловкем та̄л ханищтахтас. То̄ва ва̄рмальн ос рӯтанэ̄н хӯлтвес. Ань ты нак янытэ̄т ёмщакв ва̄гтэ.
Ты ханищтап ат хо̄тал минас. Ка̄сыӈ хо̄тал ня̄врамыт хӯрум щё̄скем ханищтавēсыт. Тув ялантан ня̄врамыт ань ты тэ̄ла о̄с ёмщакв ва̄ганыл. Ты та̄л хус а̄гит-пыгыт ханищтахтасыт. Са̄выӈпа̄лэ ня̄врамыт Ханты-Мансийск ӯсныл о̄лсыт. Ягпыгыг Москва ӯсныл ӯщлахтуӈкве тыг ёхтысы̄г. Тэ̄натэ̄н ты ва̄рмаль о̄с сака пӯмащ о̄лыс. Ка̄сыӈ ня̄врамын ты тэ̄ла мӯстыс.
