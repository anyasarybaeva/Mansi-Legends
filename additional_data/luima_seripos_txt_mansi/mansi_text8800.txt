
Акв ма̄т, акв па̄вылт кит нэ̄г о̄лэ̄г. Акватэ – Мощнэ, мо̄танэ – Порнэ. Мощнэ рот, тав сака мӯтраӈ, сака ощмарыӈ. Порнэ ощмар мощща о̄ньщи. Порнэ Мощнэ палт мо̄йтуӈкве ялыглы. Акватэ, Мощнэ, э̄лумхо̄лас ня̄врам о̄ньщи, мо̄танэ, Порнэ, А̄мп о̄ри хансаӈ пыгрищ о̄ньщи.
Порнэ лю̄ль ва̄рмаль ва̄рыс: тав Мощнэ ня̄врам пӯщка кӣвырн пиныстэ, пӯщка лап-ра̄твес ос витн та̄ратавес. Мощнэ лю̄ньщим, тыстым о̄лы. Пыгрищ та̄л тох та хуль­тыс, таккēтэ о̄лы. 
Хоса ман ва̄ти тох о̄л­сы̄г. Аквмат я̄ тапа̄лт ма̄­кол­рищ нэ̄глыс. Тот хо̄тпа та о̄лы. А̄мп о̄ри хансаӈ пыгрищ тувле ва̄тихал ялан­таӈкве патыс, тэ̄нут тоты. А̄мп о̄ри хансаӈ пыгрищ ща̄нь палт ат о̄лы, Мощнэ ёт о̄лы. Мощнэ таве китыглытэ:
– Наӈ ка̄сыӈ хо̄тал ялэ̄гын, хоталь ялэ̄гын?
– Ам витн ялэ̄гум. Тот э̄ква ос о̄йка о̄лэ̄г, пыгрищ о̄ньщēг. Тав ам юртум о̄лы. Тув  ялантэ̄гум.
Матахмат хо̄тал холан­тас, Мощнэ ёмас ня̄нь ва̄рыс, ла̄ви: 
– Юртын палт ня̄нь то­тэн, вос тэ̄г!
А̄мп о̄ри хансаӈ пыг­рищ я̄ тапалн минас, та колрищ палт ёхтыс, Мощнэ пыгрище хо̄нтыс, ёмас ня̄нил тыттыстэ. Тав юртэ Мощнэ пыгēтыл о̄лыс. А̄мп о̄ри хансаӈ пыгрищ Мощнэ пыгрищ кос пувумтас, тав хот–ояс.
Холытан А̄мп о̄ри хан­саӈ пыгрищ Мощнэ ёт я̄ тапалн юртэ палт мина­сы̄г. Ёмас та̄йм тавēн тот­сы̄г. Мощнэ пыгрищ но̄х-ква̄лапас, А̄мп о̄ри хансаӈ пыгрищ ёт та ёнгасэ̄г, та ёнгасэ̄г. Тувыл тав ла̄ви:
– Ам юв-минэ̄гум. Ма̄колт а̄щум ос ща̄нюм тот ӯрхатэ̄г.
Порнэ пыгрищ, А̄мп о̄ри хансаӈ пыгрищ, ла̄ви:
– Мощща о̄с ёнгимēн!
Ты пора Мощнэ таве сыс палт пувумтастэ, вос­сыг ат та̄ртыстэ, юв-то­тыстэ. Пыгрищ та лю̄ньщи, витн вораты. Мощнэ пыг­рищиг ёт аквъёт о̄луӈкве патсыт, ёмас кол ӯнттысыт. Тав пыге алыщлым ялы, ёмас алыщлы, маныр э̄ри, тай тоты. Таса̄вит пормас тотыс.
Хоса ман ва̄ти тох о̄лсыт. Акв хо̄тал тав я̄ тапа̄лн тыналахтуӈкв минуӈкве щё̄питахтас. А̄мп о̄ри хансаӈ пыгрищ о̄с ёт-минуӈкве вораты. Ёт-тотыстэ. Я̄ тапа̄лн ёх­тысы̄г. Ӯсыӈ О̄тыр О̄йка китыглы:
– Манырсыр ӯс я̄ та­па̄лт ва̄рим о̄лы?
Пыгрищ ла̄ви:
– Мощнэ ос А̄мп о̄ри хансаӈ пыгрищ тот о̄лэ̄г, тэ̄н ӯс ва̄рсы̄г. 
Нэ̄ а̄мп кон-ня̄влыстэ, ла̄глыл са̄ӈхвасастэ. Ты­налан о̄йка ла̄выс:
– Ты ам а̄мпум, кон ул ня̄влэ̄лн!
Ӯсыӈ О̄тыр О̄йка йиль­пииг потырты:
– Я̄ тапа̄лт манхурип ӯс олы?! Такем ёмас ӯсыг ēмтыс, пуссын о̄ньщēгыт! Маныр кос о̄ньщēгыт, пуссын тот тыналасыт, щар йильпи ва̄рим пор­масыт!
– Та ӯс – А̄мп о̄ри хан­саӈ пыгрищ ӯс.
Пыгрищиг ювле ёх­ты­сы̄г, Мощнэн ты потыр урыл ла̄всы̄г, Мощнэ А̄мп о̄ри хансаӈ пыгрищ нупыл ла̄ви:
– Я̄ тапа̄лн ялэн, тот со̄рни лӯпта ха̄ль о̄лы, таве юв-тотэ̄лн!
А̄мп о̄ри хансаӈ пыг­рищ тув минас, ха̄ль палт ёхтыс, ха̄ль а̄лмаястэ. Юв  ёхтыс, такви кол по̄хат ха̄ль тӯщтыгпастэ. Ущпыл щёлыӈыг ēмтыс! Пормас манхурипа о̄лы, пуссын ёвтэ̄гыт.
Пыгрищиг о̄с я тапа̄лн минасы̄г. А̄мп о̄ри хансаӈ пыгрищ хумус щёлыӈыг ēмтыс, потыртас. Ӯсыӈ О̄тыр О̄йка ла̄ви:
– Ам тапа̄лн минэ̄гум, амки сунсэ̄гум, хумус та̄н тот о̄лэ̄гыт.
Нэ̄ таве ат та̄ртытэ. А̄мп о̄ри хансаӈ пыгрищ мо̄т ма̄н ялантас. Сака са̄в лув ёвтыс, щёлыӈыг ēмтыс, арыгкем щёлыӈыг. Тав ӯсэ янгыг ēмтыс.
Ӯсыӈ О̄тыр О̄йка та̄палн йильпииг воратаӈкве па­тыс. Тав тув минас, ӯсн ёхтыс. Ӯсыӈ О̄тыр О̄йка ла̄ви:
– Ам тыпа̄лн нэ̄н такос ат та̄ратавēсум, тоха та минасум!
Ӯсыӈ О̄тыр О̄йка Мощнэ палт о̄лмыгтас, тэ̄н нэ̄гыг ос о̄йкаӈыг ēмтсы̄г. Ӯст о̄лнэ пыгрищ, Мощнэ пыг­рищ, о̄лы. Та̄н Порнэ кит лув палт нэ̄гсыт, та маныг­тавес. А̄мп о̄ри хан­саӈ пыгрищ та̄н ётаныл о̄луӈ­кве патыс. Тав такви а̄мп сове хот-а̄ӈхвыстэ, такем ёмас о̄йкаг ēмтыс! Тав нас а̄мпыг яласас.
Та̄н ань та о̄лэ̄гыт, ань та щунēгыт.
Ты мо̄йт 1951 талт Ха̄льӯс район Хорыӈпа̄вылт о̄лум нэ̄ Ульяна Михайловна Хозумова мо̄йтыстэ, тав 33 та̄лэ то̄влыс. Е.А. Кузакова мо̄йт нэ̄пакн хансыстэ
