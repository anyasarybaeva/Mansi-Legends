
Лӯима̄т о̄лнэ мирыт э̄рганыл урыл то̄ванакт мāхум мовиньтэ̄гыт ос ла̄вēгыт, та̄н та̄нки маныр ка̄салэ̄гыт, та о̄вылтыт та э̄ргēгыт. Тувыл са̄выӈпāлэ э̄рыгсовыт ка̄смоста̄лыг о̄лэ̄гыт. Я-а, тав кас, та̄н ма̄н ща̄нь ла̄тӈанув хотыл ва̄ганыл, маныр номт о̄ньщēв, о̄с ат торгамтыяныл. Таима̄гыс э̄рганув ва̄та̄л та хультэ̄гыт. 
Ма̄н, Ханты-Мансийск ӯст о̄лнэ ма̄ньщи нэ̄т, акв э̄ргын колнак ва̄рсӯв. Ты группав «Лӯи са̄м» намтыслӯв. Тот э̄рганув э̄лаль тотнэ ма̄гыс, пēс тэ̄ланув мӯсхалыг ханищ­таӈкве ос ма̄нки торгам­тым о̄с вос о̄нь­щиянӯв, тамле тэ̄лат ва̄­руӈкве ань номылматсӯв. 
О̄влэ̄т, 2019 та̄лт ма̄нь таквс э̄тпост, ӯсувт о̄лнэ ма̄ньщит акван-хо̄нт­хатыглаӈкве во̄выг­ла­санӯв. То̄нт о̄выл щёс ловманкем хо̄тпа акван-атхатыгласыт ос ма̄н ма̄ньщи э̄ргыт, йӣквыт ханищтаӈкве потыртах­та­сӯв. 
Матахмат щёс ак­ван-хо̄нтхатыгламув сыс нэ̄пакн хансым э̄ргыт ханищ­тасанӯв, ос тувыл мӯй ма̄хум э̄лы-па̄лт э̄р­гыг­ласанӯв. 
Са̄всыр э̄ргыт Людмила Панченко, А̄с-угорский ма̄хум институтт рӯпитан нэ̄, ос Евдокия Хозумова, «Радио Югория» колт рӯпитан нэ̄, ханищтаӈкве тотыгласы̄г. 
Людмила Николаевна пēс мо̄йтыт, пēс потрыт акван-атнэ̄тэ сыс архивт са̄всыр э̄рыгсовыт хо̄н­тыс, Евдо­кия Ивановна ма̄ньщи радиопередачат щё̄питан порат па̄влыӈ ма̄хум халт са̄в яласас ос то̄нт хансум утанэ о̄ньщи. 
Тувыл Юван Шесталов хансум стиханэ э̄ргыг ва̄рвēсыт, та̄наныл нэ̄пакт хо̄нтсанӯв. 
Ты коныпал Анфиса Михайловна Хромова хуньт ӯсувт «Э̄рупса» нампа э̄ргыӈ-йӣквнэ группа ва̄рыглас, тавē­ныл хуль­тум э̄ргыт о̄с номи­янӯв, мӯсхалыг ханищ­тыя­нӯв ос э̄лаль тотыя­нӯв тах.  
Ма̄ньщитныл ма̄н ань ат хо̄тпат ва̄тихал ва̄щин­тахтэ̄в, кит нэ̄г а̄лыманэ̄н порат ма̄н палтув о̄с ёхталэ̄г. 
Тувыл ковид-а̄гм пат­тат са̄в щёс акван-хо̄нтха­тыглахтуӈкве ат вēр­мēв, ётыл ос QR-код ло̄п­сыт китыглаӈкве пат­вēсыт. 
Хотьют ат о̄ньщи, таи­ма̄гыс акван ат та̄рта­вēв. Яныг таквс э̄тпост кит щёс хо̄нтхатыгламув порат акв э̄рыг ма̄нки вāруӈкве номылматсӯв. 
Ты э̄тпост ва̄т нупыл хо̄т хо̄талыт Татьяна Степановна Гоголева намхо̄талэ о̄лыс, ма̄н таве янытлан ма̄гыс э̄рыг ва̄рсӯв ос ма̄нь кинаг по̄слыслӯв.
Э̄рыг суе Денис Вынги­лев студия-колэ̄т хансыс­лӯв, ос кина по̄слуӈкве Александр Тургачёв ма̄навн нё̄тыс. Ты вāти кина-охса «То̄рум Маа» музей кант по̄слувес. 
Ма̄н Татьяна Степано­вна Гоголева самын па­тум хо̄талэ ос тав ва̄рум тэ̄ланэ тот э̄сгиян­ӯв. Тав са̄в пēс ма̄ньщи накыт но̄х-во̄р­мал­таӈкве патыс, лӯима̄т ма̄хум ӯр­галан ма̄гыс са̄всыр са̄к­коныт нэ̄пакн щё̄питас. 
Пуссын матыр-а̄ти тэ̄лат ка̄ркамыг ва̄ри­янэ, ма̄ньлат ма̄хум ном­тыӈыг о̄луӈкве ла̄виянэ. Тамле та «А̄нъя па̄выл Ищтепан а̄ги, Я̄сунт па̄выл Са̄нтыра а̄ги». 
Ань ты ма̄нь кина о̄выл щёс ма̄н «То̄рум Маа» музейт суссылтаслӯв. Тот Татьяна Степановна Гоголева рӯтанэ о̄выл­тыт потыртан ма̄гыс «Многоликий род Вор­щик» нампа суссылтап щё̄питавес. 
Тыи Ма̄нья, Я̄сунт ос Рāктыӈъя па̄вылт Сайнаховыт, Омановыт, Хатаневыт рӯт колта̄глыт наманыл пуссын акван-атвēсыт ос та̄н уранылт потыртасыт. 
Та ма̄хум хурияныл ос хуньт ла̄вум ла̄тӈаныл я̄нас хансым о̄лэ̄гыт. На̄н ань музейн щалтсуӈкве вēрмегы̄н ос тот ты урыл потыртавēн, выставкал суссылтавēн тах.
Тамара МЕРОВА
