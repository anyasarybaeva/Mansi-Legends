
 
Ань э̄тпостемыг ты ēмтыс,губернаторув то̄ва ва̄ӈын хо̄тпанэ хот-пēнтсанэ. И.С. Петров пēнтсыл А.С. Филатов кӯщаиг ӯнттувес. Ты хум ля̄ххал тотнэ ма̄хмытын титыглавес.
Потыртамув порат «Югория» телекомпаният корреспондентыг рӯпитан нэ̄ Ольга Ефремова ля̄ххал тотнэ соссаӈ ма̄хум урыл титыглахтас: «Ла̄вен, ща̄нь ла̄тӈыл телевизор хосыт суссылтан программат ос ма̄ньщи, ханты ла̄тӈыл хаснэ газе­таг ма̄н округувт э̄рēгыт манос а̄ти? Та̄наныл о̄щнэ щирыл округ бюджетныл олныт наска̄ссыг холтавет?»
Андрей Сергеевич ювле ла̄выс: «Ханты ос ма̄ньщи ла̄тӈыл та̄ратан газетат ос журналыт ма̄гсыл ма̄н олн по̄хан щар ат па̄хвтэ̄в. Та̄н ты ма̄ тармыл ма̄к кӯщаиг о̄лэ̄гыт. Та̄нанылн акваг нё̄туӈкв э̄ри. Ты мирыг халт щар акв хо̄тпа те хульты, газетаг о̄с аквтох э̄лаль та̄ратаӈкв патэ̄в. Ма̄навн ты кастыл матыр-а̄ти пуссын ва̄руӈкв э̄ри. Ос пēс та̄гыл о̄лнэ о̄лупсаныл э̄лаль тотуӈкв нё̄тыянӯв. Ты коныпал ма̄н та̄н ла̄тӈанылтыл ва̄рнэ ля̄ххаланыл са̄вмалтаӈкве патыянӯв. Округувт газетат хумус ловиньтан ма̄хмыт палт тотавет, тыи уральтаӈкв э̄ри».
Тувыл «Ханты ясаӈ» газетат рӯпитан нэ̄ Ирина Самсонова титыглахтас: «Манырсыр рӯпата на̄н соссаӈ нэ̄пакыт та̄ратан ма̄гыс ва̄руӈкв номсэгы̄н?»
Кӯщаюв ла̄тӈанэ ты: «Ам мощ мо̄лалнув ты рӯпитан ма̄н паттувēсум. О̄влэ̄т ань на̄н а̄нумн нё̄тмил ва̄рēн. Кӯщаянын ёт ам хо̄нтхатыгланэм юи-па̄лт ущ ла̄вēгум, хумус на̄нан нё̄туӈкв э̄ри».
Ам округув янытыл ля̄ххал тотнэ газетат, журналыт ос телевидениет рӯпитан ма̄хум ёт хо̄нтхатыглаӈве ос ва̄йхатуӈкв таӈхēгум. На̄н о̄щнэ номтанын а̄нумн потыртэ̄н, маныр ёмаснувег ос хумус ва̄руӈкв. Тувыл ам на̄нан нё̄тыянум. На̄н туп рӯпатан мӯсхал щирыл ва̄релы̄н». 
