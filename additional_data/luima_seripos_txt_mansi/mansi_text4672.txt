
Туи о̄йттур э̄тпос о̄вылтахтын порат мēн Алина Норовал «Ма̄нь Ӯсквен» ялсумēн, тот ма̄щтырлан смена ва̄рыглавес. О̄влэ̄т ма̄н стойбищат кӯщаиг о̄лнэ нэ̄ Любовь Павловна Стаканова ёт ва̄йхатсӯв, тав тот ня̄врамыт ӯщлахтын ма̄ ва̄рим па̄сыл кӯщаиг рӯпиты.
Ма̄н ё̄рколытыт о̄лсув, тамле колт о̄луӈкве сака пӯмыщ, ма̄н суссылтавесӯв, хумус ё̄рнкол тӯщтаве. Э̄типа̄лаг, ӯщлахтын э̄лы-па̄лт хасапанув нэ̄гēв, лё̄мвоитын ул вос пуравēв.
Хо̄тыл ма̄н ханищтавесӯв, щар пӯмщиг о̄лыс, а̄нумн ма̄ньха̄пыл товуӈкве ханищтахтуӈкве. Тот рӯпитан а̄гит-пыгытын ма̄н тӯрн тотыглавесӯв, тув аквъёт минэ̄в, та̄н потыртэ̄гыт, хумус ма̄ньха̄пн та̄луӈкве, хумус товуӈкве э̄ри. Ка̄сыӈ порат ха̄панув витыл а̄марта̄лсанӯв, ма̄ньха̄п насати сака молях ēри ё̄ӈхыгпаӈкве вēрми. Тох ханищтахтым ма̄н халувт потыртасув, хумус пēс порат ма̄н ащо̄йканув-анēкванув, о̄панув-щащēкванув тамле ма̄ньха̄пыл яласасыт ос хӯлуп сунсуӈкве та вēрмысыт.
Стойбищан ёхтумувт ма̄н щēпт о̄щнэ телефонанув тот рӯпитан кӯщаянувн мисанув, тох ма̄н уча са̄т сыс ты утанув та̄л о̄лсӯв, ос аты марщумла̄лвесӯв. Тот телефонанув урыл номсуӈкве аты а̄лымасӯв, ма̄н акваг матыр ва̄рсӯв. А̄лпыл кон ню̄нсалахтысӯв, ха̄йтыгтасӯв, ловтхатсӯв. Ос тэ̄нэ̄в юи-па̄лт Ольга Мартыновна Норова ма̄нав ма̄ньщи ла̄тӈыл потыртаӈкве ханищтас. Евгения Валерьевна Вьюткинан ю̄нтуп тӯщтын утыт ю̄нтуӈкве ханищтавесӯв.
Э̄типа̄лаг акван-атхатым э̄ргыт э̄ргысув, пӯмыщ потрыт хӯнтлысӯв. Ма̄н ётув рӯпитам а̄гит-пыгыт Влада, Настя, Валера, Гена, Никита, Денис са̄всыр пӯмыщ э̄типа̄лат ва̄рыгласыт, гитарал ёнгысыт. Кон ма̄н «12 палочек», «Лапта», «Зарница» ёнгытыл ёнгысӯв.
Ам ань та рума̄гиянумн ос Любовь Павловнан пуста̄гыл о̄лнэ ла̄тыӈ тēтэ̄гум, сака таӈхēгум та̄н ётаныл о̄с хо̄нтыглахтуӈкве. Та̄н сымыӈ, ёмас хо̄тпат, матъёмас тамле «Ма̄нь Ӯскве» о̄лы, тот о̄лнэ ма̄хум пуссын акван-юрщхатым, акван-нё̄тхатым о̄лэ̄гыт, нэ̄мхотьют ат марщумлаве.
Олеся Ткачук потре
ма̄ньщи ла̄тӈыг
Галина КОНДИНА толмащластэ.
