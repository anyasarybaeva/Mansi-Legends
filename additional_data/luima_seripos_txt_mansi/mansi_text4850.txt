
Ты э̄тпос 9 ос 10 хо̄талыгт Ханты-Мансийск ӯст «Югра Экспо» колт мӯйлын ма̄хум во̄внэ ос туристыт пӯмщалан ма̄гыс яныг суссылтап ва̄рыглавес. Ма̄ янытыл яласан, пӯмщалахтын ос ӯщлахтын мир ма̄гыс тув округт о̄лнэ ос э̄лы хо̄н ма̄ ма̄хум атхатыгласыт, ва̄рнэ тэ̄ланыл урыл потыртасыт. Округт о̄лнэ ка̄ркам хо̄тпат коныпал, ма̄хум Санкт-Петербург ӯсныл, Ставропольский крайныл, Курганский, Новосибирский ос Тюменский областитныл о̄лсыт. То̄ва нэ̄т ос хумит Болгарияныл ёхталасыт.
Ты та̄л суссылтап рущ щирыл тох ла̄ввес: Ё̄рнколыӈ ӯсхулы (Чумовая улица) — тот 19 ё̄рнкол тӯщталавес. Ё̄рнколыт искусственный совытныл пантым о̄лсыт, а̄влат пēнтсыл ос тēрса̄йтыт лю̄льсыт. Мӯй ма̄хум ё̄рнколыт халт ё̄мыгтасыт, сунсыглахтасыт, сосса хо̄тпанув ёт потрамасыт, та̄н маснутаныл-пормасаныл пӯмщаласыт. Ма̄щтыр ма̄хум ёт ка̄тыл матыр щаквщисыт, пувиньтахтасыт. Сургутский районт о̄лнэ са̄лыӈ ма̄хум са̄лыяныл ос ё̄рнколаныл ёт ёхталасыт, кон кит ё̄рнкол тӯщталасыт. Ма̄хум тув щалтсасыт, толтыглахтасыт, исум ща̄й айсыт.  
Округ кӯщай нэ̄ ва̄ӈын хум Юрий Южаков тох ла̄выс: «ЮграТур — ты сака э̄рнэ тэ̄ла, тав хосытэ̄т округт о̄лнэ ма̄хум сосса мирыт о̄вылтыт мӯй хо̄тпатын потыртэ̄гыт, ты пēс йис ма̄ янытлыяныл, хӯлтыглахтэ̄гыт, хоталь ялуӈкве, маныр сунсуӈкве, пӯмщалаӈкве ро̄ви. Тыт ка̄ркам, номтыӈ ма̄хум акван-хо̄нтыглахтэ̄гыт, потрамēгыт, халанылт ханищтахтэ̄гыт, ка̄сыӈ такви рӯпататэ о̄вылтыт потырты. Тыг ёхтум мӯй ма̄хум, ты кит хо̄тал сыс ёмащакв рӯпитэ̄н, ва̄йхатэ̄н, халанынт потрамēн. Югра ма̄н ӯщлахтуӈкве ва̄тихал ёхталэ̄н!»
Болгарияныл ёхталам ля̄ххал тотнэ нэ̄ Катя Георгиева Жекова ща̄гтым потыртас: «Округт о̄лнэ я̄тил мир, мӯй ма̄хум! Матъёмас ма̄навн тыг во̄всаны̄н, округ кӯщаянын ма̄н пӯмащипа ла̄тыӈ ла̄вēв. На̄н ӯсын ань мӯтраӈ, сымыӈ ма̄хум атхатасыт, пуссын аквъёт потрамēв, рӯпитэ̄в. Ма̄н хунь юв ёхтэ̄в, Болгарият о̄лнэ ма̄хманувн на̄н о̄лнэ ма̄н урыл потыртэ̄в, ла̄вēв, Россият тамле нё̄тнэ лӯи ма̄ о̄лы. Ань ос тыт ма̄н болгар мир урыл потыртэ̄в, на̄н ма̄хманын вос ва̄ганыл, хо̄т та̄н о̄лэ̄гыт, хумус о̄лэ̄гыт, ла̄тыӈ щирыл хоты рӯтныл о̄лэ̄гыт. 
Са̄в ёмас ла̄тыӈ на̄нанн ла̄вēгум, ма̄ янытыл яласан, пӯмщалахтын ос ӯщлахтын са̄в ма̄хум тыг вос ёхталэ̄гыт, на̄н ма̄н вос сунсыяныл, сосса мир ёт вос ва̄йхатэ̄гыт. На̄н о̄с ма̄н алы рēгыӈ ма̄вн ӯщлахтуӈкве ёхталэ̄н».
Са̄всыр ма̄т урыл кинат ва̄рнэ тэ̄ла палт пуӈктотнэ хум Геннадий Шаталов о̄с акв-кит ла̄тыӈ ла̄выс: «Россия ка̄сыӈ ма̄тэ̄т туризм тэ̄ла щё̄питан ма̄хум ма̄к таи вос ва̄ганыл, та̄н ань ма̄ янытыл яласан хо̄тпатын та̄нти ма̄наныл о̄вылтыт мӯсхал щирыл потыртаӈкве вос ха̄сэ̄гыт, вос ла̄вēгыт, та̄н о̄лнэ ма̄наныл сака э̄руптыяныл, янытлыяныл. То̄нт по̄х хо̄тпа та ма̄н тах ялуӈкве тахмаи. Ань ты суссылтапувт ма̄н туп округ урыл хунь потыртэ̄в, тыт Россияв янытыл о̄лнэ пӯмыщ ма̄т о̄вылтыт хӯнтамлаӈкве ро̄ви».
Я-ты, тувыл «Югра-Тур» выставка рӯпататэ та о̄вылтахтас. Округ янытыл са̄в ма̄ныл сос-са ма̄хманув ёхталасыт — ма̄ньщи, ханты, ё̄рн ма̄хманув. Ха̄льӯс, Сургутский, Белоярский, Нижневартовский, Советский районытныл о̄лсыт. Та̄нти ка̄тыл ва̄рум пормасаныл суссылтасыт, сыре-сыр ханищтапыт ва̄рыгласыт. Ма̄н, янге-ма̄не, са̄с тармыл хорамыт щуртсӯв, са̄сныл хусап-совыт ва̄рсӯв. Ня̄врамыт сосса мир ос рущ мир пēс ёнгилытыл суссылтавēсыт, хӯлтыглавēсыт, хумус ёнгасаӈкве э̄ри. Мо̄т мирыт о̄с о̄лсыт, рущ ос хатань ма̄хум, та̄н о̄с ка̄тыл ва̄рум са̄всыр пормасыт суссылтасыт.
Ӯс ма̄хум ос мӯй хо̄тпат та Ё̄рнколыӈ ӯсхулы хосыт маттем та ё̄мыгтасыт, пӯмщалахтасыт, сосса хо̄тпанув ёт по̄слахтасыт. Округ кӯщай нэ̄ Наталья Комарова тув о̄с ёхталас, та пӯмыщ ӯсхулы хосыт мощ ё̄мыгтас, мир ёт потрамас. Номтэ татем ёмас о̄лыс, ка̄сыӈ э̄лумхо̄лас ёт пащалахтас, ка̄тыл ва̄рум пормасыт пӯмщалас, ощхуль ва̄рыс. Ты суссылтап щё̄питам хо̄тпатын сымын ро̄внэ ла̄тыӈ ла̄выс, э̄лаль ань о̄с аквтох ёмащакв вос рӯпитэ̄гыт, ма̄ныл о̄вылтыт мирн вос потыртэ̄гыт. 
Ты суссылтапын ёхталам ма̄хум халт ма̄ньщи хо̄тпанув о̄с о̄лсыт. Александр Сайнахов Сургут ӯсныл ёхталас, тав тот «Пēс Сургут» музейт рӯпиты, ка̄тыл матыр ма̄щтырлы. Тыг тав яныг кӯщаит ёт ёхталас, са̄с тармыл хорамыт щуртын тэ̄ла суссылтас. Мо̄т хум Анатолий Брусницин Ханты-Мансийск ӯст о̄лы, «То̄рум Маа» музейт рӯпиты. Тав о̄с акваг матыр ма̄щтырлы, ня̄врамыт ма̄гыс сыресыр ёнгилыт ва̄ри. Ня̄рихумит па̄вылт яныгмам ма̄ньщи нэ̄ Светлана Астапович такви ю̄нтум супанэ суссылтас, тыхал па̄квпалыӈ суп ю̄нтыс. 
Сосса мир халт са̄выӈпа̄лэ ханты нэ̄квет ос хум хо̄тпат о̄лсыт. Та̄н ка̄тыл ва̄рум пормасаныл ос маснутаныл сака нё̄т-нэт, ля̄ххал тотнэ ма̄хумн маттем та китыглавēсыт, по̄слувēсыт. 
Китыт хо̄тал, э̄типа̄лаг, ты суссылтап рӯпататэ та оигпас. Щар ма̄к ка̄ркам хо̄тпат, турист ма̄хум ма̄гыс пӯмыщ потыр щё̄питам нэ̄т ос хумит янытлан нэ̄пакытыл майвēсыт. Тувыл ля̄ххал тотнэ ма̄хум акван-атыглавēсыт, ты суссылтап палт пуӈктотнэ хо̄тпат та̄н нупланыл потыртасыт, ань ты тэ̄ла хумус о̄лыс, ма̄хум хумус рӯпитасыт, та маныр. 
Округ кӯщай ва̄ӈын хум Алексей Забозлаев тох ла̄выс: «Ты суссылтап ва̄руӈкве нё̄тум мӯй хо̄тпатн пӯмащипа ла̄тыӈ ла̄вēгум. Мо̄т ма̄ныл о̄лнэ э̄лум-хо̄ласын на̄ӈки, ма̄н рӯпатав э̄рнэ щирыл ва̄рилӯв ман а̄ти. Та̄н ма̄нав хӯлтыглыяныл, тэ̄ланув хумус ва̄руӈкве э̄ри. Мир ань янгыщ номсэ̄гыт, Югра — ты ма̄-во̄й но̄х-винэ ма̄. А̄ти сар, ма̄н тыт са̄в мо̄т э̄рнэ тэ̄лат о̄ньщēв, рӯпитэ̄в, ня̄враманув янмалтыянӯв, о̄лнэ ма̄в янытлылӯв. Ань ос ма̄н ты туризм тэ̄ла хосыт олн сэ̄луӈкве патэ̄в, ос ты торыг хумус рӯпитаӈкве, торыӈ иӈ ат ва̄глӯв. Мӯй ма̄хум ла̄вēгыт, на̄н ма̄н урыл са̄в ма̄т потыртаӈкве э̄ри, э̄лы хо̄н мирыт на̄н урынт вос хӯнтамлэ̄гыт. Со̄ль, ма̄н ма̄-во̄й но̄хвиӈкве ха̄сэ̄в, ос ма̄в о̄вылтыт потыртаӈкве торыӈ ат ха̄сэ̄в, хотьют ма̄н палтув ёхты. Матъёмас тамле мӯтраӈ, номтыӈ ма̄хум тыг ёхталэ̄гыт, ма̄навн нё̄тэ̄гыт. Ма̄н палтув ёхталэ̄н, пуссын аквъёт рӯпитаӈкве патэ̄в».
«ЮграТур» суссылтап ка̄сыӈ та̄л аквты э̄тпост ва̄рыглаве. Тот рӯпитам ма̄хум ёт ам мощ потыртасум, мо̄-тыт газетат тах ты урыл о̄с хансэ̄гум.
 
