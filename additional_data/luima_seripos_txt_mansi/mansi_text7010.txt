
Пēс порат ма̄хманув са̄всыр пормасыт ка̄тыл та̄нти ва̄рсыт. Кол тӣвырт о̄щнэ а̄ныса̄ныт са̄сныл ю̄нтсыт. Ка̄сыӈ колта̄гыл таквина̄тэ̄н э̄рнэ яныт а̄ныт ва̄рыс. Ань тай матыр-а̄ти пуссын ла̄пкат ёвтуӈкве ро̄ви, таима̄гыс ты пēс йис щаквщин ва̄рмаль хот ты ёрувлахты.
Тох ул вос ēмтыс, ань Ванзеват па̄вылт о̄лнэ сосса нэ̄квет оманыл, анēкваныл-щащēкваныл ю̄нтыглам со̄втыт, па̄йпыт осын висаныл ос тув сун­сым та̄нти ю̄нтуӈкве ха­нищтахтуӈкве патсыт. Ты коныпал а̄гияныл ляпан ӯнттысаныл, о̄с вос нё̄тэ̄гыт, вос ханищтахтэ̄гыт.
Ань пил ва̄тнэ пора ёхтыс, ва̄им, со̄втыл ос па̄й­пыл пил ва̄туӈкве кӯстырнув, э̄лумхо̄лас ка̄­тагēт нэ̄матыр пувуӈкве ат э̄ри, э̄лы-па̄лэ̄н со̄втэ тагматытэ, та ва̄ты. 
Белоярский район Ван­­зеват па̄вылт нэ̄квет «хинт» (со̄вт) ос «воньщуп» (па̄йп) ю̄нтуӈкве акван-атхатыгласыт. Ōвлэ̄т са̄с нуюӈкве во̄рн ялсыт. Э̄рнэ са̄вит ёмас са̄с нуйсыт, юн хот-халюптасаныл, хот-щё̄питасаныл. 

Ос пēс со̄втыт-па̄йпыт нупыл сунсым та̄нти ю̄н­туӈкве та тӯлтхатсыт. Ма­тах хо̄тал рӯпитасыт ос хусапаныл та а̄стысыт. Хансал щуртуӈкве ань ат хо̄йхатэ̄гыт, туи са̄с хари ат о̄ньщи. Тӯяг, тӯйт хот-толнэ̄тэ юи-па̄лт атнэ са̄с то̄нт хари о̄ньщи, та са̄с хансал щуртуӈкве ро̄ви. 
Ты ханищтапт па̄в­лыӈ нэ̄квет, ма̄щтыр нэ̄к­вет рӯпитасыт: Нел­ли Григорьевна Пичерская, Юлия Петровна Гын­ды­шева, Вера Никитична Тимиргалеева, Татьяна Андреевна Молданова. Та̄н ётаныл а̄гирищквет о̄с ю̄нсхатсыт, ка̄сыӈ нэ̄ такви апыгрищанэ ханищтас. 

Ōвлэ̄т со̄вт ю̄нтсыт, тувыл татем пӯмщиг ēмтыс, э̄лаль вуйхатсыт ос па̄йп ю̄нтсыт. Хотьютаныл юн таквсы нуим са̄сыт хо̄нтыс, таил ю̄нтум со̄втаныл ос па̄йпаныл та̄н са̄всыр хо­рамыл щуртсаныл, татем нё̄тнэг сусхатэ̄гыт. Пуссын хот-ща̄гтсыт, татем ёмщакв рӯпитасыт, ю̄нсхатсыт, та̄нти ня̄враманыл, апга­ныл ма̄гсыл мӯйлупса ва̄р­сыт, ань ос тыналан ма̄г­сыл ва̄руӈкве вēрмēгыт. 
Ань номсэ̄гыт, таквсы йильпи са̄с нуюӈкве, та са̄с пормасаныл тах хансал щуртуӈкве ро̄ви, о̄с тах ща̄гтым акван-атхатэ̄гыт, маттем тах та рӯпитэ̄гыт. 
Ос таи сака ёмас, а̄ги­рищит са̄сныл хусапыт ю̄нтуӈкве та̄нти воратэ̄­гыт, са̄с ёт рӯпитаӈкве та̄­нанылн пӯмщиг о̄лы. 
Валентина Ирган тēтум потре ма̄ньщи ла̄тӈыг Г. Кондина толмащластэ
