
Округ губернатор Наталья Комарова мирн ля̄ххал хаснэ ос потыртан  кӯщаит ёт хо̄нтхатыглас. Ты «Югра» телекомпаният ва̄ӈын кӯщаиг рӯпитан хум Михаил Епихин, «Новости Югры» газетат кӯщай хум Владимир Меркушев, ханты ос ма̄ньщи газетагт кӯщаиг о̄лнэ нэ̄ Галина Кондина ос «Югория» телерадиокомпаният ва̄ӈын кӯщаиг рӯпитан хум Денис Набойщиков. Ма̄н пуссын «Югра» телекомпания колн ёхталасӯв ос кӯщаюв са̄всыр ва̄рмалит урыл титыгласлӯв.
Михаил Епихин титыглахтас: «Са̄в мир атхатыглам ма̄т наӈ ла̄всын, лӯима̄н ёхтын манос тыт о̄лнэ хо̄тпатын рӯпата олныл са̄внувел ойтуӈкве э̄рēгыт. Со̄ль ман наӈ тащир номсэ̄гын?»
Кӯщай нэ̄ ювле ла̄выс: «Со̄ль, тыт о̄лнэ мир ащирмаӈ ма̄т рӯпитэ̄гыт. Югра ма̄в са̄выӈпа̄лэ 70% са̄вит Крайний Северыг ла̄ваве, ты ма̄гсыл ма̄хум рӯпата олныл са̄вылнув ойтавет. Ос рӯпитаӈкв ёхталан ма̄хум та̄н са̄ккон щирыл  о̄с нё̄тавет. 
Владимир Меркушев ма̄хум порсаныл э̄л тотнэ урыл титыглахтас. Наталья Комарова Москват о̄лум яныг сапра̄нит ма̄-вит сыстамыг о̄щнэ урыл потыртас. Ма̄н округув янытыл хумус йильпи программа рӯпиты, маныр ты кастыл кӯщаит ва̄рēгыт?
Округ кӯщай нэ̄ ювле ла̄выс: «Ма̄н ма̄гсылув ты яныг тэ̄ла, ма̄н номсахтэ̄в, хумус ма̄-витув акваг ӯргалаӈкве э̄ри. Мирув таӈхи, па̄вылкананув, ӯскананув сыстамыг вос о̄лсыт, ос та̄нти э̄лнув минэ̄гыт, порсаныл ат ро̄внэ ма̄н та па̄хвтыяныл, хотьютын хот-виӈкве патавет? Тох яныг порсанят та атхатэ̄гыт. 
Ань са̄всыр порсыт я̄нас атуӈкве э̄ри, тувыл та̄н ма̄ниг мольгалтавет ос матыр э̄рнут ва̄раве. Наска̄ссыг хуиглаӈкве ат патэ̄гыт. Нэ̄пак ос картон, э̄льм хургыт ос сульят акван-пинавет, тох атнэ ва̄рмаль яныг па̄рыс тоты. Районанув янытыл хо̄т ос манса̄вит олн ойтуӈкве патэ̄гыт, ма̄н иӈ номсахтэ̄в. Ювле хультум та̄лыт сыс таса̄вит яныг порсанят атхатсыт, та̄наныл о̄с хотталь тотуӈкве э̄ри. Хотьют ты рӯпата ва̄руӈкве паты, та̄нанылн олн мыгув. 
Денис Набойщиков кӯщай нэ̄ титыглас: «Юи-о̄выл э̄тпосыт мир товлыӈха̄пыл тотыглан «Ютэйр» авиакомпания а̄латы рӯпитан ма̄ныл хот-по̄йты, ла̄вēгыт, олн ат о̄ньщēгыт, округ бюджетныл а̄рнаг олн во̄вēгыт, со̄ль ман а̄ти?
Наталья Владимировна ла̄выс: «Ма̄н та̄н а̄рнтаныл ат ойтсанув. Акция — тыныӈ нэ̄паканув тыналасанув, тох та̄нанылн нё̄тсув. Ам о̄с номтум ат паты, билетыт арген тыныӈыт. Ос мо̄т компаният ма̄н ма̄вт тох рӯпитаӈкве ат вēрмēгыт. Тыса̄вит вертолёт ат о̄ньщēгыт. Таима̄гыс иӈ э̄лаль ма̄нав тотыглаӈкве патыяныл. Ань тит-хӯрум э̄тпос сыс мо̄т расписание ва̄рēгыт, тох э̄лумхо̄лас кӯстырнувег э̄рнэ па̄вылн манос ӯсн вос ёхты.
Ам ос ма̄хманув рӯпата та̄л о̄лнэ̄ныл урыл титыглахтасум. Тамле ма̄хум центр занятости ма̄н хасхатуӈкве ат вēрмēгыт. Хотьют ма̄нь па̄вылт о̄лы, тавēн э̄тпос сыс тит щёс хасхатуӈкве мирколн ялантаӈкве э̄ри. Таквсы ос тӯяг лё̄ӈх а̄тим, ма̄хум хумус миркол мус ёхтэ̄гыт. То̄ват яласан олн щар ат о̄ньщēгыт, таима̄гыс округув янытыл «скрытая безработица» ла̄внэ ва̄рмаль о̄лы. 
Кӯщай нэ̄ ла̄выс: «Ты урыл ма̄н ва̄им, номсахтэ̄в, ос матыр ва̄руӈкве вуйхатэ̄в. Э̄рыӈ ищхӣпыӈ ут хосыт, «IT-стойбище» проект щирыл ва̄рилув, тох хасхатуӈкве тах патэ̄гыт. Яныг па̄вылн манос ӯсн ка̄сыӈ порат ялантаӈкве тах ат э̄ри. 
Ма̄нь па̄влыӈ ма̄т са̄внув рӯпитан ма̄ ва̄руӈкве э̄ри. Ня̄враме ёт юн ӯнлын ща̄нь мо̄т ня̄врамыт хо̄тыл сыс ӯргалаӈкв виӈкве вēрми, ты кастыл э̄рнэ нэ̄пакыт атыянэ те, ос рӯпатаӈыг тах ēмты. 
Э̄лаль кӯщай нэ̄ ам ща̄нь ла̄тӈыт урыл титыгласлум. Округувт таса̄вит каснэ ва̄рмалит ва̄рыглавет, ня̄врамыт ща̄нь ла̄тӈыл потрыт хансэ̄гыт, стихотвореният ловиньтэ̄гыт, ос тох о̄лы, ма̄ньщи ос ханты ла̄тӈыг ва̄нэ хо̄тпа мощщаг ēмты. 
Тав ла̄выс: «Ам ос сунсэ̄гум, ань акваг таса̄вит конкурс ва̄рыглаве ос ла̄тыӈ ва̄нэ хо̄тпа са̄выг ат ēмты. Тыт номсахтуӈкве э̄ри. Ам акв порат Анна Неркаги, ё̄рн ла̄тӈыл хаснэ нэ̄, титыгласлум, маныр э̄ри ва̄руӈкве. 
Тав тох ла̄выс, ща̄нь ла̄тӈыл са̄в потрыт, мо̄йтыт, стихыт э̄рēгыт нэ̄пакн хансуӈкве, ётыл ловиньтым ты хосыт ла̄тӈанув вос ханищтавēсыт. Ам ос тох ла̄вēгум, ка̄сыӈ хо̄тпан ты урыл ном-сахтуӈкве э̄ри, та̄нти потыртаӈкве ат те ка̄сащēгыт, нэ̄мхотты по̄х хо̄тпан ат ханищтавет». 
