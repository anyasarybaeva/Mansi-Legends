
Россият 2008 та̄л па̄сныл о̄йттур э̄тпос 8 щислат щēмьят янытлан хо̄тал ва̄рыглаве, рущ щирыл «День семьи, любви и верности» намаим о̄лы. 
Ты хо̄талэ̄т са̄в та̄л аквъёт о̄лнэ нэ̄т-хумит ос са̄в ня̄врамыӈ щēмьят э̄сгавет ос ма̄глын тагатан по̄сыл, янытлан нэ̄пакыл мивет.  Ос са̄всыр касылыт, суссылтапыт, ханищтапыт ос са̄в мо̄т э̄рнэ тэ̄лат ва̄рыглавет. 
Ты та̄лныл «Семейная команда» нампа акв йильпи касыл Россия янытыл ос ма̄н округувт о̄выл щёс щё̄пита̄лвес. Ха̄льӯст о̄лнэ ма̄хум касуӈкве о̄с во̄выглавē­сыт, та̄н «Виктория» нампа каснэ колт акван-атхатыгласыт. 
Ха̄льӯс район кӯщай ва̄ӈын нэ̄ Ирина Чечёт­кина та̄наныл янытла­санэ. Тав ла̄выс:
– Пēс йис пора та̄гыл Россият ня̄врамыӈ щēмь­ят янытлавет. Округувт са̄в ня̄врамыӈ щēмьят о̄с акваг са̄вмēгыт. Ма̄н та̄наныл акваг янытлыя­нӯв, э̄сгыянӯв. Ань ма̄н о̄выл щёс тамле касылн акван-атхатсӯв, ам ном­сэ̄гум, тамле ялпыӈ хо̄тал ма̄н ка̄сыӈ та̄л тах ва̄рыг­лэ̄в ос тув акваг са̄внув щēмьят ёхталаӈкве па­тэ̄гыт. 
Мирн ва̄нэ ма̄ньщи хум Руслан Проводников щēмьяӈ та̄гыл Ха̄льӯст о̄лы, ань округ Дума депутат-хо̄тпаг рӯпиты. Наталья нэ̄тэ ёт кит ня̄в­рам о̄ньщēг. Та̄н ты ялпыӈ хо̄талын о̄с ёхталасыт. 
Руслан Проводников Ха̄льӯст о̄лнэ мирн ла̄выс: 
– Я̄тил ма̄хум, ам на̄нан ялпыӈ хо̄талыл янытлыянум. Ам са̄в та̄л сыс мир янытыл касым яласасум, хунь боксыл по̄хын минасум, то̄нт номтум ёхтыс, щēмья – тыи щар яныг со̄т, яныг щунь. На̄нки оманын, а̄тянын янытлым, ня̄врамыт э̄руптым э̄лаль о̄лэ̄н. Щēмьят хунь щунь о̄лы, то̄нт ня̄врамын ёмас, сымыӈ хо̄тпат яныгмēгыт, тав мо̄т ма̄хумн нё̄туӈкве паты, са̄в э̄рнэ тэ̄ла мирн тах тоты. 
Ты юи-па̄лт Руслан Проводников ма̄хум ма̄гсыл «Человеку надо мало» нампа стих ло­винь­тас. Ты стих Роберт Рож­дественский щēмьят янытлан урыл хансыс. Ос тувыл ма̄ньщи хум ма̄хум ёт зарядка ва̄рыс. 
Ты юи-па̄лт каснэ ва̄р­маль та о̄вылтахтас. 
О̄влэ̄т ня̄врамыӈ щēмьят та̄нки халанылт кассыт ос 800 метра ха̄йт­сыт. Финиш мус хотьют щар молях ёхтыгпи, та щēмья нōх та паты. Ма̄нь ня̄врамыт о̄с ха̄йтсыт, та̄нки халанылт кассыт. Тувыл ма̄ньлат а̄гит, пы­гыт касуӈкве во̄ввēсыт. Ётыл щēмьят «Семейная команда» нампа касылт пуссын аквъёт кассыт. 
Ялпыӈ хо̄талн са̄в ма̄­хум ёхталасыт, та̄н пуссын тот янытлавēсыт ос диплом-нэ̄пакыл май­вēсыт.
Тамле касыл ма̄ньлат хо̄тпат ос ня̄врамыт орга­низацияныл «Движе­ние первых» ва̄руӈкве но­мыл­тас. Ха̄льӯс район мирколт рӯпитан нэ̄ Ека­терина Себурова ты тэ̄ла урыл таи ла̄выс: 
– «Движение первых» нампа организация ма̄н районувт ань ка̄сыӈ па̄­вылт о̄лы. Тув 300 арыг­кем ма̄ньлат хо̄тпат, ня̄в­рамыт хасхатасыт. А̄ги­рищит, пыгрищит аквъёт юртыӈыщ вос о̄л­сыт, са̄всыр касылытын, конфе­ренциятн яланта­сыт ос пуссын аквъёт мо̄т э̄рнэ рӯпата ва̄рсыт, ты орга­низация таима̄гсыл тыт ва̄рвес.  
Людмила ТЕТКИНА
