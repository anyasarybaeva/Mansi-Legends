

	(мо̄йт)


		Со̄выркве ос Во̄нтыракве халэ̄нт сака юртыӈыщ о̄лсы̄г. Со̄выркве Во̄нтыре палт ха̄йтталы, Во̄нтыр Со̄врукве палт ха̄йтталы. 

		Аквщёс Во̄нтыракве Со̄вре палт ёхтыгпас ос таве пувлуӈкве во̄витэ. Со̄врукве уйигтаӈкве ат ха̄сы, таима̄гыс тавēн ла̄вуӈкве э̄ссамты ос ла̄выс: 

		– Ам тыхо̄тал пувлысум, хӯрум щёс я̄ ӯлтта уйигласлум, щар мил ма̄н мӯрмыгласум.

		– Тащир те минымēн сэ̄иӈ сыпныл тахсуӈкве.

		– Тув ам омамн ат та̄ртавем. Тот ха̄йтнутыт о̄лэ̄гыт.

		– Ялымēн, ёл-патум йӣв тармыл повара̄лымēн, исылтахтымēн, тав мо̄йтанэ хӯнтлымēн. Тот татем сытам. Охсар манос Тӯлмах мēн палтмēн те лаквхатэ̄г, мēн йӣвныл витн ёл-порыгмимēн, тувыл та. 

		– Наӈын тай ёмас, наӈ витн мӯрмēгын, ам ос хумус? Ам уйигтаӈкве ат ха̄сэ̄гум.

		– Хумус ат ха̄сэ̄гын, ущ ты э̄ссыгхатасын, я̄ ӯлтта хӯрум щёс уйислын!

		– Ам нас тох ла̄всум, – Со̄выркве ла̄выс.

		– Я-та, минымēн ёл-патум йӣв мус, – Во̄нтыраквен кащилтаве. – Тот маныр ва̄руӈкве тах номсахтымēн.

		Ёл-патум йӣв ляпан ёхтысы̄г. Со̄выркве сунсы, йӣв я̄ ӯлтта патум ос овын нёвсалтаве. Вит йӣв тольхе ӯлтта овты, тав пēс тованэ̄н тэ̄лыглы, кантыӈыщ ща̄вги:

		– Тыт лё̄х ӯлтта хуи: нэ̄мхотмус минуӈкве, нэ̄мхотмус ё̄муӈкве.

		Со̄выркве Во̄нтырēнтыл туп та йӣвн ё̄масасы̄г, тавēныл ма̄нь саксам хурип витсамыт ёл-пассамасыт. Со̄выркве хот-рохтыс, щар акван-щуӈкыртахтас ос ка̄танэ-ла̄гланэ тув-ка̄ртсыт.

		– Я-а, маныр? Минэн, ул пилэн. Ты ам ягпыганум ос яга̄гиянум ты йӣвт ӯщлахтасыт, хо̄тал ляльт исылтахтасыт, тэ̄лы кастыл рēг атсыт.

		Ка̄саласаныл, мēн о̄с исыл-тахтуӈкве таӈхимēн, витын та минасыт.

		Во̄нтыракве йӣв тармыл хуяс, тав сове ос пēс йӣв щар акв оспаг ēмтсы̄г.

		– Наӈ, Со̄выркве, тув хуен, тот ля̄мйив тованэ йӣв нумпа̄лн ёл-та̄ртахтасыт. Наӈ тот о̄с ат на̄ӈкегын.

		Туп тэ̄н ёл-ро̄влахтасы̄г, я̄ мēсыгныл хӯл алыщлан хум нэ̄глыс. Тованты такви ма̄нь-ха̄пēтыл ос ты мус э̄ргащлы:

		Ам амти ха̄птēмтыл 

		амти я̄тем хосыт

		Хоталь таӈхēгум, 

		тув та товантэ̄гум.

		Хӯл алыщлэ̄гум, 

		нё̄выль ка̄тын-паттэ̄гум

		Ос пил ва̄тэ̄гум – 

		ня̄враманум тыттыянум.

		Во̄нтыракве ла̄ви:

		– Наӈ ул пилэн. Во̄нтырыт пуссын тыт ӯщлахтэ̄гыт, та̄н тыт алыщлан хо̄тпатн ат ка̄сала̄ла-вет, та̄ра та товēгыт.

		– Ам тай ат пилэ̄гум, – э̄ссыгхатым Со̄выркве потырты.

		Хӯл алыщлан хум йӣв толих торыг тови. Тав ха̄пе пēс, тув то̄сум товытын нильталаве. Хӯл алыщлан хум ёл-патум йӣв салитытэ:

		– Куняр, тыг та патмын. Тыт та хуēгын, нэ̄мхотьютын онтас ат ва̄рēгын, туп торастахтэ̄гын.

		Ёл-патум йӣв кантмаявес, нёвумтас, хӯл алыщлан хум ха̄пе карсатаптыстэ, а̄ла ты таве ēри ё̄хтастэ, ты мус ла̄щлакв ла̄выс:

		– Ам вит тармыл хуēгум, вит ос ма̄ тармыл овты. Ма̄ тармыл нэ̄матыр сэ̄йсам, порссам арыг а̄ти. Матыр-а̄ти пуссын э̄рнэ ма̄т о̄лы ос па̄рыс тоты. Ам ань Ва̄тила̄глупат амти палтум ат те нёвитасанум, хо̄т та̄н хо̄тал ляльт исылтахтынувыт? Хумус та̄н ма̄хмытыл ос са̄всыр ӯйитыл та̄нти ла̄гланылтыл оймалтахтынувыт? 

		Хӯл алыщлан хум номсахтуӈ-кве патыс ос восгим ла̄выс:

		– Со̄ль яныг ма̄хманув ла̄вēгыт, хо̄т пыл лё̄ӈханув ат минасыт, ма̄ хосыт манос вит хосыт, – акваг э̄лумхо̄лас ханищтэ̄гыт.

		Хӯл алыщлан хум та̄ра минас, Во̄нтыракве ла̄глагēн но̄х-лю̄-люмтас ос ща̄гтым э̄ргалтахтас:

		Хӯл алыщлан хум 

		самаге ощщаг,

		Ам самагум пуврыг, 

		сома саксамыг.

		Ос ам таве ка̄салылум, 

		тав а̄нум – а̄ти.

		Ам таве ка̄салылум, 

		тав а̄нум – а̄ти.

		Со̄выркве тув-ротмыс, хуйнэ йӣв нупыл сунсы ос титыглахты:

		– Маныр, матум ут, акваг то̄ргēгын ос хосыгхатэ̄гын?

		– А, ам ос хуньт ма̄ньлат ос нё̄тнэ о̄лсум, карыс я̄ ва̄тат лю̄льсум, пуссын ка̄салавēсум. Хо̄талакве ам тованумт ӯщлахтас, ӯйрищаквет а̄нумн луйгысыт, я̄ мо̄йтыт мо̄йтыс. Аквщёс Виткащ – кантыӈ 

		Вит Кӯщай ам ва̄там хот-пурыстэ, ос ам витын та патсум. Хоса ам я̄ хосыт уйсум. Хотыл во̄т та̄кыщ хо̄яс, капыртаӈкве патыс, вит хупмыг ква̄лтапаптыстэ, щар аквтуп я̄ӈк во̄р са̄лыт ха̄йтэ̄гыт. Та хумпытын ва̄тан нуясаптувēсум, та̄ранум сэ̄йл лохщувēсыт. Та па̄сыл ам та нёвитахтэ̄гум-нёвитахтэ̄гум – нёвитахтын ма̄ныл ат по̄йтсэ̄-гум. Воратэ̄гум-воратэ̄гум – хот ат сэ̄тэ̄гум. Уēгум-уēгум – э̄л ат уймыгтэ̄гум. 

		Ёл-патум йӣв мо̄йтым ӯйиг ёл-оилтасаге, та̄н мо̄йтыт хӯнтлым аты ва̄саныл, хумус нирыт са̄й-ныл тэ̄та̄л о̄лнэ Охсар нэ̄глыс, тав пунанэ акван-ханамыт. Нёлэ̄тыл атыньтахты, ос ӯйиг ка̄салаӈкве ат вēрми.

		Во̄нтыракве таве ка̄саластэ, ла̄щлаквег Со̄врын ла̄ви:

		– Тот та йӣв ляпан а̄ӈквал ропвес, тув порыгмен.

		Такви йӣвныл ёл-порыгмас ос витн та мӯрмыс. Со̄выркве а̄ӈквал тармыл порыгмас, Во̄нтыракве ка̄таге витныл но̄х-нэ̄глапаптысаге ос а̄ӈквал туим мо̄тпал ва̄тан та тотытэ. Охсар кантмим лылыēп хасумтас, ос хорталтахтас:

		– Ав-ав-ав, маныр са̄ль, нэ̄нан та̄ра ат ка̄саласагум!

		Охсар минас, Во̄нтыракве ос такви ва̄татэ нупыл а̄ӈквал ё̄ӈхыгпастэ. Со̄выркве ва̄тан порыгмас ос юв та тахас. Юв молях лылтым ёхтыгпас ос оматэ̄н потыртас:

		– Ома, наӈ ва̄глын, ам Охсарн а̄ла ты юв та̄йвēсум. Ам Во̄нтырак-вен лылым нэ̄гылттавес.

		– Сака ёмас руман. Пӯмащипа тавēн.

		– Маныр пӯмащипа? Маныр ма̄гсыл тавēн пӯмащипа? Ам таве о̄с то̄нт Сымриныл вуянтаслум, – Со̄выркве э̄ссыгхаты. – Ам таве маныр ма̄гсыл вуянтаслум?

		Ос ща̄нь пыгēн ла̄выс:

		– Пыгкве, хунь ёмас ва̄рмаль ва̄рēгын – ул са̄литэн, ос лю̄ль ва̄рмалил ул э̄ссыгхатэн.  

		 

		Анна Конькова хансум мо̄йтэ ма̄ньщи ла̄тӈыг 

		Т. Мерован толмащлавес

		 

 
