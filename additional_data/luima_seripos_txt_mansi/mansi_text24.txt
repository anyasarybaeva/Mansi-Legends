
Округувт ӯйхул ӯргалан Департамент колт пресс-конференция о̄лыс. Алы ма̄ныл тыг ёхтын товлыӈ ӯит ка̄тын-паттын урыл ма̄н ётув потыртаӈкве ӯйхул ӯргалан тит кӯщаиг ёхталасы̄г.
Акватэ наме Юрий Васильевич Василенко, тав округув янытыл ӯйхул ос во̄р ӯргалан кӯщаиг о̄лы. Мо̄танэ наме Алексей Николаевич Залибеков, тав ос во̄р ӯйхул ӯргалан кӯщаиг рӯпиты.
Тэ̄н алы ма̄ныл ёхтын то̄влыӈ ӯит па̄тлуптан хо̄талыт урыл потыртасы̄г. Округув онтолов район щирыл ла̄кква-урты мо̄лы. Мо̄лты та̄л па̄сныл тыт лов хо̄талын ва̄с па̄тлуптан ва̄рмаль ва̄рвес.
Алы нила районанув (ты Советский, Кондинский, Ханты-Мансийский ос Нефтеюганский) я̄ӈк на̄тнэ э̄тпост 4 щислат во̄-раян ва̄рмаляныл
о̄вылтахты. Мо̄т ат лӯи (Октябрьский, Белоярский, Ха̄льӯс, Сургутский ос Нижневартовский) районыт 11 щислат ва̄с па̄тлуптаӈкв та̄ртаве.
Акв э̄т сыс хӯрум хум ва̄с, акв лунт па̄тамтаӈкв ро̄ви. Мо̄лты та̄л хольт ва̄с ӯрнэ лицензия тын щирыл миӈкве патаве, рущ щирыл «госпошлинаг» ла̄ваве, тав тынэ 420 солко̄ви.
Ка̄тын-паттын ка̄сыӈ ва̄с манос лунт та̄ра л и ц е н з и я - н э̄ п а к ы н по̄стуӈкв э̄ри. Ӯйхул ӯргалан ма̄хмытын хунь уральтавēн, нэ̄паканы̄н та̄тылат те, штрафыл пинавēн. Ва̄с ма̄гсыл 900 солко̄ви, лунт ос 1500 солко̄ви. Ха̄пыл яласанэ̄н порат писаляны̄н патроныл ул пинэ̄н. Ос писалит сыпаляныл тӣвырн пиным тотыглаӈкв э̄рēгыт. Мо̄т щирыл о̄с штрафыл хансавēн.
Ма̄колыӈ о̄йка ка̄тынпаттын лицензия ат те о̄ньщегы̄н, карабин нампа писаляны̄н ёт тотыглаӈкв ат ро̄ви. Лицензия та̄л таве ёт тотыглым хо̄нтавēн те, та̄ра хот-виве. Ювле вēрмаве ат миӈкв.
Ма̄ньщит хумыт, во̄раян со̄т вос о̄ныщēгын, ӯйхул ӯргалан ма̄хмытын ул вос пувавēн.
