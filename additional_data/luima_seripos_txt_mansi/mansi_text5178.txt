
Ханты-Мансийск ӯст Горный нампа я̄т са̄в ма̄хум ёсал ха̄йтуӈкве акван-атхатыгласыт. Ты ва̄рмаль рущ ла̄тӈыл «Югорский лыжный марафон» намаим о̄лы. Касыл ка̄сыӈ та̄л яныгпо̄ль э̄тпос о̄вылтахтын порат ӯщлахтын хо̄талт щё̄пита̄лаве, ты та̄л хо̄т щислат ва̄рыглавес.
Мӯй ма̄хум Россия янытыл ос Францияныл, Швейцарияныл, Казахстаныл, Норвегияныл, Латвияныл, Польшаныл, Чехияныл, Швецияныл ос Белоруссияныл мо̄т хо̄н ма̄нытныл тыг ёхталасыт. Ты яныг касыл округ мирколт рӯпитан кӯщаит ос «Открытие» нампа олн о̄щнэ  кол щё̄пита̄лсы̄г. 
Ты та̄л кит со̄тыра арыгкем э̄лумхо̄лас ёсал касуӈкве хасхатыгласыт, ма̄хум 5, 25 ос 50 вēрыста аквторыг ха̄йтсыт. Акв со̄тыра атса̄т хо̄тпат 50 вēрыста ха̄йтуӈкве  ка̄сащасыт. 

Ты каснэ хо̄талн сосса ма̄хум ка̄сыӈ та̄л во̄выглавет. Ты та̄л 17 ма̄ньщи, ханты ос ё̄рн хо̄тпат тув ёхталасыт. Мо̄лты та̄л туп акв вēрыста хайтсыт, ты та̄л — кит вēрыста 20 мēтра. 
Та̄н халт Сергей Айваседа но̄х-патыс. Тав юи-па̄лэ̄т Иван Мирон ёхтыс, пыг китыт мēстал майвес. Ма̄ньлат пыгыг Нижневартовский район Варъёган па̄вылныл о̄лэ̄г. Хӯрмит места Иван Гаврильчик вис. Ма̄ньщи пыг Ханты-Мансийск ӯст о̄лы, Технолого-педагогический колледжит нилыт та̄л ханищтахты.
Сергей Айваседа ла̄выс, тав са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве, акв ма̄ныл э̄лаль порыгмаӈкве ос туи ма̄ньха̄пыл товуӈкве 11 та̄лныл ханищтахты. Мо̄лты та̄л Ханты-Мансийск ӯсн касуӈкве о̄с ёхталас, то̄нт тав китыт места вис. Ань нила э̄тпос ёсал ка̄сыӈ хо̄тал ха̄йтыгтас ос мӯсхалыг щё̄питахтас. Ты э̄лы-па̄лт Варъёган па̄вылт районый ялпыӈ хо̄тал ва̄рыглавес. Тув са̄лыӈ ма̄хум, во̄-раян ос хӯл алыщлан хо̄тпат касуӈкве ос мӯйлуӈкве атхатыгласыт. То̄нт Сергей ёсал ха̄йтыс ос о̄выл места вис. Тав а̄тятэ Леонид Леонидович Айваседа тренер-хо̄тпаг рӯпиты, пыге ос мо̄т ня̄врамыт касуӈкве ханищтыянэ. Ты та̄л 12 ня̄врам ос ма̄ньлат а̄гит-пыгыт тав ётэ ӯсувн ёхталасыт.    

Нэ̄квет ос а̄гит халт Ханты-Мансийск ӯст «Лылыӈ союм» нампа колт рӯпитан нэ̄ Раиса Гаврильчик но̄х-патыс. Раиса Мартыновна ла̄выс, ты та̄л ёсал тав щар ат ха̄йтыгтас. Тыима̄гсыл касуӈкве мощ та̄рвитыӈ о̄лыс. Финиш мус тав нас ё̄рта̄л ёхтыс, тувыл нэ̄ халт щар пēлпыщ нуйхатас,  а̄гит ос нэ̄т пуссын ювле хультуптасанэ. Раиса школат ханищтахтамēт акваг ёсал ха̄йтыгтас, тыима̄гсыл тох касуӈкве ёмащакв ха̄сы. Китыт ос хӯрмит мēста кит а̄гииг висы̄г. Тэ̄н сас Нижневартовский район Варъёган па̄вылныл ёхталасы̄г. А̄гииг аквхурип нам ос о̄парищнам о̄ньщēг, тэ̄н сас Ксения Айваседаг ла̄вавēг. Тэ̄н о̄с Леонид Айваседан ёсал ха̄йтуӈкве ханищтавēг. 
50 вēрыста ёсал касум хо̄тпат халт о̄выл места олимпийский чемпионыг о̄лнэ хум Евгений Дементьев вис. Тав Советский район Таёжный па̄вылныл о̄лы. Нэ̄т халт Мария Грэфнингс, Швеция мо̄т хо̄н ма̄ныл ёхталам нэ̄, но̄х-патыс.
