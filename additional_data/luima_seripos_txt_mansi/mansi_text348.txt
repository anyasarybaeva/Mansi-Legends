
Ханты - Мансийск  ӯст «Торум Маа» музейт рӯпитан ма̄хум мо̄т са̄всыр ма̄т рӯпитан ма̄ньщи ос ханты ма̄хум та̄нти палтаныл ва̄тихал во̄виньта̄лыяныл. Аквъёт ӯнлахо̄лэ̄гыт, ща̄й аēгыт, акв хотты ва̄рмаль урыл потрамēгыт. 
Во̄ртур э̄тпос ва̄т нупыл хо̄тыт хо̄талэ̄т ма̄н, ма̄ньщи ос ханты газетаг редакцият рӯпитан ма̄хум, тув о̄с ялсув. Ты щёс ос ма̄хум та урыл потыртасыт, ань ё̄рнколт хум хо̄тпа па̄л ос нэ̄ хо̄тпа па̄л о̄лы. О̄лнэ колт май о̄с аквтох. Пēс порат ма̄хманув сака ӯргалахтасыт. Нэ̄ хо̄тпа хум хо̄тпа па̄лн нас тох ат щалтсас, туп па̄л сыстамтанэ̄тэ манос колкан ловтнэ̄тэ порат тув ё̄масаӈкве вēрмыс .
Аграфена Семёновна Сопочина Сургутский хантыянэ урыл потыртас, ма̄хум са̄лыӈ коланылт хумус о̄лэ̄гыт. Та̄н ты хо̄тал мус пēс ма̄хманыл хольт о̄лнэ̄ныл, ка̄сыӈ хо̄тпа такви па̄лэ ва̄гтэ. Аграфена Семёновна ка̄сыӈ ма̄ нэ̄пак тармыл хаснэ йӣвыл щуртыстэ - хум хо̄тпа па̄л, нэ̄ хо̄тпа па̄л, ня̄врам а̄патэ ханнэ ма̄. Коны ма̄т о̄с аквтох-кол ман ё̄рнкол ляпат на̄йиваня лю̄ли, а̄мпкол, ня̄нь ва̄рнэ кӯр манос пӯткол ӯнлэ̄гыт. Ка̄сыӈ кол манос кӯр мори ат ӯнттыгпаве, ка̄сыӈ такви я̄нас ма̄ о̄ньщи. Кон о̄с э̄кван мори ё̄мыгтаӈкве ат ро̄ви, тав ма̄гсылэ я̄нас ма̄ о̄лы. Ка̄сыӈ хо̄тпа ма̄нь та̄гыл ва̄гтэ, хумус тавēн э̄ри о̄луӈкве, хо̄т ё̄мыгтаӈкве, хо̄т хуюӈкве э̄ри. 
Ты ханты э̄ква щё̄с арыгтем потыртас. Тав ла̄внэ̄тэ щирыл, ка̄сыӈ э̄лумхо̄лас такви щирēт ялпыӈ. Э̄лумхо̄лас щар ма̄к ялпыӈ ма̄тэ - пуӈке ос ва̄ӈнаге, тэ̄н То̄рум ляпат о̄лэ̄г. Таима̄гыс кēнтыт ман пуӈкто̄рыт мори па̄хвтуӈкве ат ро̄ви. Ты коныпал тав во̄рт яныгман йӣвыт ос товлыӈ ӯит урыл о̄с сака хоса потыртас. 
Аграфена Семёновна тамле мӯтраӈ ханты хо̄тпа, са̄в мӯтра ва̄г, са̄в потыр о̄ньщи. Таве хӯнтлуӈкве ма̄навн сака пӯмыщ о̄лыс. 
 
 
 
 
 
