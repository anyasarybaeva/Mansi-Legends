
Āс-угорский институтт рӯпи­тан нэ̄ Татьяна Бахтия­рова мо̄лты та̄лт ня̄врамыт ма̄гсыл нэ̄пак та̄ратас – «Э̄т пос» (Ночной свет). 
Та нэ̄пакт акв мо̄йт «Э̄т пос» ма̄ньщи ла̄тӈыл хансым о̄лы ос таве рущ ла̄тӈыл толмащлавес. Нэ̄пак сака ёмас хуритыл по̄слым о̄лы. Та институтт нэ̄пакыт ма̄гыс хурит по̄слым Н. Жеманская рӯ­питы, тав ты нэ̄пак ма̄гсыл по̄слыс. 
Татьяна Прокопьевна лӯсум ма̄ньщи, тав та ма̄т о̄лнэ ма̄хум мо̄йт нэ̄пакн хансыс ос такви рущ ла̄т­ӈыг толмащластэ. Ма̄ньщи мо̄йтэ ёмщакв хансуӈ­кве С. Дини­с­ла­мован нё̄твес ос рущ потре О. Динисла­мован ёмщакв щё̄пи­та­вес. 
Мо̄йт янытэ̄т на̄н тыт хо̄нтуӈкве вēр­милы̄н: https://ouipiir.ru/sites/default/files/kniga_bahtiyarova.pdf.        
Э̄т пос    
 Пēс порат ла̄вēгыт, хуньттай хосат-хосат тамле пора о̄лыс, хунь э̄тыт акваг турма­ныг о̄л­сыт. Ань нумын э̄тпос ты о̄лы, то̄нт тав ат постыс. Та ма̄гыс, та накта ӣти ё̄мыг­тан хурип сяр ат о̄лыс. Тур­манлы, я-ты, сам э̄лаль воссыг ат ка̄салы.
То̄нт тай, ла̄вēгыт, куль хурип матарыт о̄лнэ пора­ныл о̄лыс. Мансо̄­мит о̄лы, пуссын, хунь э̄т ёхты, та со̄нтмēгыт. Ӣти э̄лмхо̄ла­сыт ат ё̄мыг­тасыт. Ань мус па̄вылт о̄лнэ ма̄ньси ма̄х­мыт ла̄вēгыт: «Э̄т котильт ат тайи ё̄мыгтаӈкв, ӣти – хуйнэ пора. Ӣти мо̄т то̄рум о̄лы, турмант матыр Самсай ё̄мнэ пора.
Та порат ма̄хум хотью­таныл хот ке тыпи, тур­манлан мус юв ат ке а̄­лы­ми, тот та тэ̄ве осэва̄­та̄л тэ̄нэ-айнутытн. Э̄лм­хо̄лас кон ке ква̄лапи,сяр кол ляпатэ̄т ос пор­слаӈкв тамле утна то̄нт вēр­мувес.

Тэ̄лы тай сяр та̄рвитаӈ пора о̄лыс. Хо̄талыт май сяр ва̄тит, акв ва̄тихалыл ма̄хум ёл-турманла̄лыг­лавет. Акваг ань акв ма̄т ляпат ат вēрмхаты во̄ра­яӈкв са̄в хо̄тпатн – во̄руй холы. Э̄рыс мось э̄лаль ялан­таӈкв. То̄верт тур­манлы, то̄ва во̄раян хумит юв ат ёхтэ̄гыт. Хотьют хо­сан ке мины, турманлаве ке, тай ты, тот та ёхтаве. Воссыг хоталь сялтэ̄гыт, ня̄враманыл хотум тыт­туӈкв э̄рыс.
Та о̄лнэ порат акв лю̄ляӈ урам ва̄тат па̄выл о̄лыс, па̄вылт а̄ги ся̄­няге-а̄сяге ёт о̄лыс. Ос та о̄лэ̄гыт, сюнēгыт. Хо̄тыл молях ка̄ркамлахтэ̄гыт, э̄т ёхты, а̄вияныл лап-то̄рма­тэ̄гыт, тувыл воссыг постыглан мус кон ат ква̄лэ̄гыт. Па̄влыӈ ма̄хум ос аквтасирыл о̄лсыт. То̄нт тав ул пуссын ма̄ янытыл о̄лнэ хо̄тпат тох о̄лсыт.
Та а̄ги а̄се сака ка̄ркам о̄йка о̄лыс, акваг во̄раяс, нас ат ӯнлыс. Ма̄сьтыр о̄йка, ёмсякв сēмьятэ о̄лыс. Пасанэ та̄тлаг ат патсы. Нэ̄тэ ла̄панты хольт нас ялы, супанэ сома нас сурт­гēгыт, сака нё̄тнэ э̄ква о̄лыс.

Аквматэ̄рт, аквсёс, такем посыӈ э̄т о̄лыс, то̄нт совтыт патыгласыт, э̄т но̄х-хо̄тлама̄лас. Кон āӈква­тэ̄гын, совтыт сома нас сульгēгыт. Аман урыл тамле э̄т о̄лыс, ань ат та ва̄йхаты. Ос та а̄гирись ӣснас ва̄тат хоса ӯнлыс, ся̄няге-а̄сяге ёл ойвесы̄г, тавēн по̄мась о̄лыс, ӣти ос посыӈ аманур.
Аквматэ̄рт номсы, кон сар ялапа̄лэ̄гум, посыӈ – ул нэ̄матыр а̄тим, ат пувавем. Ла̄сьлакв а̄витэ пӯнсыс, тувыл та тахас. Кон лю̄­ляхо̄лы, сома сяр посыӈ, таяныт ва̄гыл та совтыт патыглэ̄гыт, нас волята̄лэ̄гыт. Ма̄ тӯйтэ нас суртги, тамле хорамыӈ э̄т иӈт ат ва̄син­та̄лас а̄ги. Аквматэ̄рт а̄ги сунсы, сака посыӈ совт та постаяс. Тувыл ёлаль та а̄стапас. Ёлаль минамēт сяр а̄ги о̄лнэ пӯсасн та рагатас, тувыл та харыглас. …
Мо̄йт э̄лаль на̄н Āс-угорский институт ло̄псэ̄т ловиньтаӈкве вēрмилы̄н. Таве хо̄нтнэ ма̄гыс нумыннув по̄сэ хансыслӯв. 
Галина КОНДИНА
