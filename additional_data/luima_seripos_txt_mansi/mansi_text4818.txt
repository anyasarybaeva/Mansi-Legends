
Ювле хультум э̄тпост Ханты-Мансийск ӯст «Югра многонациональная»  нампа китыт форум ва̄рыглавес. Тув са̄в ма̄ныл са̄всыр мирыт акван-атхатыгласыт. Та̄н халанылт Россия кӯщаит, са̄всыр тэ̄лат ханищтан ос та̄наныл ёмщакв щё̄питан эксперт-хо̄тпат о̄лсыт. 
Мӯй ма̄хум хӯрум хо̄тал сыс пуссын мӯсхалыг рӯпитасыт, са̄всыр касылыт кассыт, ханищтахтасыт ос та̄нки халанылт ва̄йхатасыт ос акван-юрщхатасыт. 
О̄выл хо̄талт ма̄хум ёт губернатор нэ̄ Наталья Комарова хо̄нтхатыглас, тав ла̄выс: «Ма̄н округувт 124 са̄всыр мирыт халанылт юртыӈыщ о̄лэ̄гыт, та̄н ань пуссын о̄ста акван-хо̄нтхатасыт. Мо̄лты та̄л ма̄н Сирия хо̄н ма̄ныл мӯй ма̄хум тыг во̄виньта̄лсанӯв, тамле мӯйлын нак ма̄н «124+» намтыслӯв. Ань ты та̄л на̄н Китай ма̄ныл ёхтум хум ёт ва̄йхатэгы̄н». 
Ты мӯй хум наме Юань Цюинь, тав РУДН университет а̄стлас ос Москват ханищтахтын китай а̄гитын ос пыгытын нё̄ты. Э̄типа̄лаг тав пēс рущ э̄ргыт такем ёмщакв э̄ргысанэ, ма̄хумн тыи сака мӯстыс.
А̄лпыл форум о̄выл-тахтам порат Владимир Зорин потыртас, тав Россия па̄лыл са̄в мирыт акван-юрщхатнэ, акван-нё̄тхатым о̄лнэ̄ныл ма̄гсыл са̄в рӯпиты. Ань тамле тэ̄лат ёмщакв ос ма̄кыг э̄лаль тотнэ ма̄гыс ма̄н округ мирколт рӯпитан кӯщаитн тав пӯмащипа ла̄тыӈ ла̄выс ос то̄нт губернатор нэ̄н «20 лет Ассамблее народов России» ма̄гылн тагатан по̄с мӯйлуптас. 
Наталья Владимировна ла̄вме щирыл, тыт округт о̄лнэ мирыт пуссын та̄нки халанылт акван-нё̄тхатэ̄гыт, та̄н та̄рвит ва̄рмаляныл аквъёт потыртахтым по̄хан лаквтыяныл. Таима̄гыс округт о̄лнэ мирыт та̄нки халанылт ат халмалтахтэ̄гыт, хосат та̄гыл румалахтым акв ляпат о̄лэ̄гыт.
Кӯщаиг рӯпитан хумыт Александр Скурихин, Сергей Тимошков ос Сергей Пишуков э̄типа̄лаг о̄с акв тамле по̄сыл майвēсыт. Ты кӯщаянувн о̄лупсав уральтаве, лю̄ль ва̄рмалит осн-паттавет ос э̄рнэ торыг щё̄питавет. Мо̄т касум хо̄тпат о̄с янытлавēсыт, та̄н ос по̄сыл манос янытлан нэ̄пакыл мӯйлуптавēсыт. 
Московский государственный  университетт ра̄тива ос телевидение ма̄гыс ля̄ххал тотнэ  а̄гит-пыгыт ханищтан нэ̄ Ольга Тихонова о̄выл щёс Югра ма̄вн ёхталас. Тавēн тыт сака пӯмыщ о̄лыс. Нэ̄ ла̄выс, тав аквтупмат СССР порат о̄лнэ ма̄т мӯйлыс. Таса̄вит мирыт пуссын акван-атхата̄лсыт, та̄нки маснутыл масхатым о̄лсыт, ща̄нь ла̄тӈыл э̄ргыт э̄ргысыт, йӣквсыт. 
Тувыл тав «Наша Югра» ма̄нь кина-охсат по̄слум касылыт но̄х-патум хо̄тпат янытласанэ. Тот са̄всыр ӯсытыт о̄лнэ мир та̄нки халанылт кассыт. О̄выл места Мегион ӯс хо̄тпат «Их рисунки так похожи» по̄слум кинаныл ма̄гыс майвēсыт, китыт ос хӯрмит места Нягань ос Нижневартовск ӯсыгт по̄слым кинаг висы̄г.
Ӯс ос па̄выл миркол кӯщаит ма̄гыс касыл щё̄питым о̄лыс. Тот ка̄сыӈ ма̄т са̄в мирыт аквъёт юртыӈыщ  вос о̄лсыт, нэ̄мат лю̄ль ул вос ēмталас, ты тэ̄лат ма̄гыс кӯщаит маныр ва̄рēгыт ос хумус э̄лаль рӯпитаӈкве патэ̄гыт, ань ты урыл матыр номт вос пинсыт. 
Ты та̄л касылт онтолов кӯщаит касуӈкве ка̄сащасыт. Тот Советский район Пионерский па̄выл кӯщаиг о̄лнэ нэ̄ Венера Зубчик но̄х-патыс. 
Тувыл са̄в ма̄ныл ёхтум ма̄хум я̄нас колнакыт акван-атхатыгла̄лсыт ос тот са̄всыр ва̄рмалит урыл потыртасыт. 
Сосса ма̄хум ос та̄н ётаныл рӯпитан хо̄тпат о̄влэ̄т этнотуризм тэ̄лат урыл потыртасыт. Гузель Ниязова, туризм тэ̄лат э̄лаль тотнэ кӯщай нэ̄, ла̄выс, Юграт этнотуризм щирыл 2010 та̄лныл рӯпитаӈкве патсыт. Ма̄хум во̄рт о̄лнэ сосса щēмьят палт тотыглавет, тот хантыт ос ё̄рныт хумус пēс щирыл о̄лэ̄гыт, таи сунсэ̄гыт ос матыр-а̄ти о̄вылтыт пӯмщалахтэ̄гыт. 
Ты щēмьят та̄нки рӯпитан тэ̄ла щирыл нэ̄паканыл щё̄питыяныл ос проект хансэ̄гыт ке, то̄нт олн-нё̄тмилыл мивет. Ты коныпал мӯй ма̄хум ёт хумус рӯ-питаӈкве ханищтавет ос хоты туроператор-колыт ёт акван-нё̄тхатым рӯпитэ̄гыт - потыртавет. 
Нефтеюганский районт ма̄ньлат ханты хум Клим Кантеров щēмьяӈ та̄гыл этнотуризм щирыл матахмат та̄л рӯпиты, тав ты урыл китыглавес. 
Сапра̄нин атхатыглам ма̄хум са̄в потыр о̄щсыт, та̄рвит ва̄рмалит урыл о̄с потыртасыт, ты о̄вылтыт ётыл тах хансэ̄в.
Ля̄ххал тотнэ хо̄тпат ма̄гыс, проектыт э̄рнэ щирыл хаснэ ма̄гыс о̄с ханищтапыт ва̄рыглавēсыт. Ты ханищтапыг Москваныл ёхталам нэ̄г Ирина Галанова  ос Евгения Михалёва ва̄рыгласы̄г. Тэ̄н сас Ассамблея народов России Советыт рӯпитэ̄г. 
Ирина Галанова ла̄выс, мирыт та̄нки халанылт халмалтахтын нак урыл сака та̄рвит хансуӈкве ос потыртаӈкве. Ань ты урыл хумус ля̄ххалыт хансуӈкве э̄рēгыт, хо̄т та о̄вылтыт потыртаӈкве ро̄ви, журналистыт пуссын та̄рапаттысыт. 
Евгения Михалёва са̄всыр проектыт хансум хо̄тпат ёт ва̄йхатас, тав о̄с та̄наныл мощ ханищтасанэ. Ма̄хум проектаныл тав пуссын суссанэ, тавēн то̄ват сака мӯстысыт, мо̄таныт ёмасыг 
ла̄всанэ ос аквтох са̄в мо̄т ма̄т та̄наныл вос ва̄вет. 
Хӯрум хо̄тал сыс форумт налыман са̄вит са̄всыр мероприятият ва̄рыглавēсыт. Ма̄н ты о̄вылтыт я̄нас потрыт хансэ̄в тах, ос мӯй ма̄хум пуссын ёмас номтыл юв ла̄кква-миныгласыт. 
Та̄н мо̄т мирыт ёт ёмщакв румалахтасыт, ань мо̄тыт та̄лт акв тыг ёхталаӈкве ос акван-хо̄нтхатыглахтуӈкве ла̄вхатсыт.
