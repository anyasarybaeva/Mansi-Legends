
Альбина Николаевна Мехнина, такви о̄парищ наме Шесталова, «То̄рум Маа» музейт рӯпиты. Тав а̄тятэ Николай Тимофеевич Шесталов ос каӈке Сергей Тимофеевич Шесталов яныг хо̄нтын ялсы̄г.
Войнан ялум хо̄тпат номылматыглан хо̄талт Альбина Николаевна ка̄сыӈ та̄л кит хури ёт-тотыглы. Ань тэ̄н урēн­тыл тав тох потыртас.

А̄ще Николай Тимо­феевич Ха̄льӯс район Хомрат па̄вылт 1910 та̄лт самын патыс. Па̄влыӈ ма̄хумн Солвал о̄йкаг ла̄выглавес. Хум яныг хо̄нтын 1942 та̄лт вуй­вес. Тав Сталинградский фронтыт хо̄нтлыс. На̄­иӈтуйтыл миныманыл порат фашистыт тов­лыӈха̄пыл нумыл ёхтыг­пасыт, па̄тлуптаӈкве ос бомбат ёл-па̄хвтуӈкве патсыт. Ты хосыт на̄иӈ­туйт но̄х-пēламлас.
 


Николай Тимофеевич на̄иӈтуйт кӣвырт сак­ватахтым хультыс, но̄х-ква̄луӈкве ат вēрмыс, ла̄глаге ат нёвсысыг. Тувыл лӯима̄ныл о̄лум аквъёт лӯсытам юрт хумитэ таве хо̄нтыстэ ос кон-харттыстэ. Та пи­лыщмаӈ порат са̄в хо̄т­па порславес. Матъё­мас то̄нт юртэ̄н нё̄твес, лылытэ нэ̄глыс.
Та юи-па̄лт ма̄ньщи хум Ха̄льӯс район пӯль­ница мус тотвес, тот кит э̄тпос пусмалтавес ос юв кēтвес. Юн тав ма̄ньщи ня̄йт хо̄тпатн янытэ̄т пусмалтавес.

Китыт хурит а̄ще ма̄нь а̄пщитэ Сергей Тимофеевич Шесталов по̄слым о̄лы. Тав Ленин­град ӯс ляпат Ладога тӯр ӯргалым хо̄нтлыс. То̄нт ты тӯр хосыт лё̄ӈх о̄лыс. Та лё̄ӈх хосыт тэ̄нут Ленинград ӯсн тотыглавес. Ма̄н са̄лта­танув та тӯр ӯргала­са­ныл, фашистыт тув ат та̄ртсаныл.
Хум тот хо̄нтлуме сыс кит щёс ня̄лн сак­ва­та̄лвес. Хӯрум ня̄ланэ сысэ̄т сыме ляпат тох та о̄лсыт, лēккарытн хот ат вуйвēсыт. Та̄н операция ва̄руӈкве пилсыт, атиӈк, сыме лю̄лиг ēмтуӈкв вēрмынув. 

Сакватахтаме юи-па̄лт тав пӯльницат мощ пусмалтавес ос юв кēтвес. Тав сака хоса та̄л ат о̄лыс, ты а̄гма­нэ паттат молях а̄тимыг ēмтыс. Альбина Ни­колаевна тох ла̄выс:
«Ам номсэ̄гум, тэ̄н акваг ам ляпамт о̄лэ̄г, ам нупылум нумыл сун­сэ̄г. Тыг хурит тотнэ хо̄т­пат та̄нки рӯтаныл ёт ты ёмас ва̄рмаль акваг э̄лаль вос тотыяныл».


Ань ка̄сыӈ та̄л Побе­да хо̄талт ма̄хум хо̄нт­лын ма̄н ялум рӯт хо̄т­паныл хурияныл ка̄­тыт пувим акв юи-па̄лт ё̄мē­гыт. Ты ва̄рмаль рущ щирыл «Бессмертный полк» ла̄ваве. Альбина Николаевна ка̄сыӈ по­рат ты ма̄хум ёт ё̄ми. А̄ще ос каӈке хурииг тотыяге. Та̄н ань о̄лнэ посыӈ хо̄талыт ма̄гыс ма̄в вуянтасаныл ос са̄в ё̄р пинсыт.

Ма̄н ань хо̄нтлам ма̄­хум ос та порат юн та̄р­витыӈ рӯпата ва̄рум хо̄тпат акваг номуӈкве патыянӯв. Ты пилыщмаӈ ва̄рмаль ка̄сыӈ щēмьян ёхталас. Хота мус о̄лэ̄в, ты номтув акваг э̄лаль тотуӈкве патылӯв.
 
