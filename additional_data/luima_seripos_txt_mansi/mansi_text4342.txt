
Ма̄ньполь э̄тпос 13-17 хо̄талытт Ханты-Мансийск ӯст «Биатлон» нампа товтыл каснэ мирхал ва̄рмаль о̄лыс. Мо̄т хо̄н ма̄ныл са̄в мāхум тыг ёхталасыт. Ты кастыл Россия биатлонистыт кӯщай ва̄ӈын хум Вадим Мелехов, мо̄т хо̄н ма̄ныл ёхталам ты касыл кӯщай хум Феликс Биттерлинг ос мо̄таныт ля̄ххал тотнэ колн ёхталасыт. Та̄н каснэ ва̄рмаль урыл потыртасыт.
 
Ты касыл ма̄ янытыл са̄всыр ма̄т ва̄рыглавес. Юи-о̄вылт Ханты-Мансийск ӯст атхатсыт. Тав английский ла̄тӈыл «IBU кубок» ла̄ваве, тыт щар о̄выл щёс ва̄рыглавес. Ты ва̄рмальн онтоловхуйплов мо̄т хо̄н ма̄ныл са̄всыр ма̄хум тыг ёхталасыт. 
Вадим Мелехов ла̄выс: «Югра ма̄вн каснэ ма̄хум яныг ща̄гтыл ёхталэ̄гыт. Лӯима̄т о̄лнэ мир хо̄тпа нупыл сака сымыӈыт. Ты та̄л то̄ва спортсменыт о̄выл щёс тамле яныг касылт товтыл ха̄йтсыт. Та̄н ты ма̄ сака э̄руптаӈкве патсаныл. Мо̄лты та̄л ты каснэ ма̄ ёмщакв хотщё̄питавес. Матъёмас ты ва̄рмаль сунсуӈкве са̄в мир ёхталас. То̄ва хо̄тпат э̄лыл о̄лсыт. Ля̄ххал тотнэ хо̄тпат са̄в ёмас потыр хассыт. Ты ва̄рмаль са̄в ма̄т кина по̄слын то̄тап хосыт суссылтавес. 
Ювле хультум та̄л порат стадионув мощ йильпииг ва̄рвес. Ань ка̄сыӈ хо̄тпа тув ялуӈкве вēрми. Мо̄лты тот сурдолимпийский касыл, ты лю̄льсаӈ хӯлнэ ос сӯпнēлмтāл хо̄тпат ма̄гыс ва̄рыглавес. Та юи-па̄лт ос а̄гмыӈ-мосыӈ хо̄тпат халт касыл щё̄пита̄лвес. Ты мāхум суснэ ма̄гыс стадионын кӯстырыг вос ёхтысыт, састум лё̄ӈхыт ва̄рвēсыт ос та̄н ма̄гсыланыл уласыт та̄стувēсыт. 
Мирхал касыл комиссият рӯпитан ма̄хум ёхталасыт, уральтасаныл, ла̄всыт, ма̄н каснэ стадионув мирхал каснэ ва̄рмаль ма̄гыс щар ёмщакв а̄ртми. Тыгыл э̄лаль тыт ва̄тихал са̄всыр касылыт ва̄рыглаӈкве патавет.
Феликс Биттерлинг ла̄выс: «Ань нэ̄т-хумыт хӯрум касыл щирыл товтыл ха̄йтсыт. Ты та̄нки халанылт товтыл акв юи-па̄лт ня̄вылхатым ха̄йтсыт, аквал-аквал ос аквторыг ква̄лапим пуссын кассыт. Тыт ха̄йтнэ лё̄ӈхыт каснэ ма̄гыс сака ёмщакв щё̄пита̄лвēсыт. Нэ̄матыр та̄рвит а̄тим о̄лыс. 
Ань каснэ ма̄хманув йильпи щирыл товтыл ха̄йтсыт. Ты ут рущ щирыл «супер-сплинт» ла̄ваве. Спортсменыт «квалификация» ос «финал» кит тэ̄ла щирыл ха̄йтсыт. «Квалификация» щирыл каснэ хо̄тпат кит вēрыста ниласа̄т метра, халанылт атхуйплов секунда акв юи-па̄лт ӯрмыгтахтым тахамтасыт. Кит ма̄т писалил по̄сын па̄тлуптасыт. Акв по̄йтыгпāлнэ ма̄т ат по̄сын хо̄юӈкве э̄рыс. 
Та̄н со̄пасыг иӈ хӯрум патроныл майлувēсыт. Ты патронанэ̄ныл хо̄тпа хотты по̄сын ат ке хо̄и, мирхал союз биатлон ва̄рмаль щирыл тав та̄ра по̄хын виве. Ос Ханты-Мансийск ӯст касыл кӯщаит мощ мо̄т щирыл ва̄рыгласыт. Э̄лумхо̄лас па̄тлуптыматэ пуссын по̄сытын ат ке хо̄и, тав ка̄сыӈ лап ат пантум по̄с ма̄гыс нёлса̄т нупыл ат метра са̄внувег ха̄йтуӈкве ла̄ввес. Тыщир сакати пуссын о̄выл места ма̄гыс ха̄йтсыт.
Юи-овыл касыл о̄с аквта хо̄тал ва̄рвес. Тот ос ва̄т щар та̄ксар каснэ хо̄тпат халанылт кассыт. Пуссын аквторыг товтыл ха̄йталтасыт. Нэ̄т-хумыт нёлоловса̄т метра ат щёс мувылтасыт. Товтыл ха̄йтнэ̄ныл сыс нила ма̄т ёл-лю̄люмта̄лым по̄сын пāтамта̄лсыт. О̄выл места та хо̄тпа вис, хотьют са̄ртыннув ювле ёхтыс». 
Юи-о̄выл ат та̄л сыс ва̄ти ёсаӈ лё̄ӈх ха̄йтым ос па̄тлуптым, тамле каснэ ва̄рмаль мир ма̄гыс сака пӯмщиг ēмтыс. Ань ты касыл акваг э̄лаль вāрыглаӈкве патаве. Каснэ хо̄тпат тыи о̄с сака янытлыяныл, мирн сунсуӈкве сака мӯсты. Хуньт тах ма̄н ты касылыл янытлахтуӈкве патэ̄в. Тах ла̄вēв, ты ва̄рмаль щар о̄влэ̄т Ханты-Мансийск ӯст ēмталас. Ань но̄х-патум ма̄ньлат хо̄тпат хотты порат намыӈ-суиӈ э̄лумхо̄ласыг ēмтэ̄гыт. Тан о̄с ла̄вēгыт тах, щар о̄влэ̄т ты ма̄т но̄х-патсыт.
