
Ты э̄тпос лов щислат ма̄н округув намхо̄талэ о̄лыс, тав онтырса̄т нупыл нёлолов та̄лэ то̄влыс. Таима̄гыс Ханты-Мансийск ӯст «Югра-Классик» нампа колт ялпыӈ хо̄тал ва̄рыглавес. 
Са̄всыр кӯщаит ос хо̄т-а̄ти рӯпитан ма̄хум тув во̄виньта̄лвē­сыт. Та̄н халанылт са̄в яныгпа̄ла э̄кват ос о̄йкат о̄лсыт. Округув тох суиӈыг о̄лнэ̄тэ ма̄гыс та̄нан­ылн пӯмащипа ла̄тыӈ ла̄вуӈ­кве э̄ри. Тыи та̄н са̄в ос ёмащакв рӯпита­нэ̄­ныл хосыт округув но̄х-патым о̄лы, акваг яныт­лаве.  
Ма̄хум тот мӯйлынэ̄­ныл э̄лы-па̄лт о̄влэ̄т нила кӯщаит акв нэ̄па­кт ка̄тпос пинсыт ос та̄нки халанылт э̄лаль рӯпитаӈкве ла̄вхатсыт. Губернатор нэ̄ Наталья Комарова, округ Дума кӯщай Борис Хохряков, пус­сын рӯпитан колыт ма̄гыс пуӈктотнэ хум Александр Кобаков ос профсоюз тэ̄лат ма̄гыс пуӈтотнэ хум Фёдор Сиваш нэ̄пакт хасхатасыт. 
Та̄н 2020-2022 та̄лыт кастыл ва̄рнэ тэ̄лат йильпи ла̄тӈыл щё̄пита­саныл, мо̄лты акв тамле хасхатам нэ̄паканыл 2019 та̄л оигпан пора мус рӯпиты. Ань тав мощ йильпииг хасвес, тот хансым о̄лы, ма̄хум кӯщаяныл ёт ка̄сащим акван-потыр­тахтым вос рӯпи­тэ̄гыт. 
Тувыл та коланылт матыр э̄рнэ пор­мас вос о̄щсыт, ёмщакв олн сэ̄луӈ­кве вос вēр­мысыт, олна­ныл пора щирыл ка̄сыӈ э̄тпост вос ойтвēсыт. Кӯщаит та нэ̄пакт ка̄тпос пин­сыт, ань акван-потыр­тахтым пуссын та тэ̄лат ёмщакв ва̄рнэ̄ныл ма̄гыс рӯпитэ̄гыт. 
Округув намхо̄талэ кастыл са̄в ма̄ныл яныт­лан ла̄тӈыт кēтвēсыт ос та̄наныл ловиньтавēсыт. Сымн ро̄внэ ла̄тыӈ Совет Федерация кӯщай нэ̄ Валентина Матвиенко, Тюменский областьт ин­спектор-кӯщай Дмитрий Кузьменко ос губернатор хум Александр Моор, Ямал кӯщай хум Дмитрий Артюхов, Татарстан рес­пуб­лика кӯщай хум Рус­там Минниханов хассыт. 

Свердловский обла­стьт вице-губерна­то­рыг о̄лнэ хум Сергей Бидо­нько такви тыг ёхталас ос ла̄выс: «Ма̄н на̄н окру­гынт о̄лнэ мир нупыл ща̄гтым сунсэ̄в, на̄н ӯса­нынт колыт нё̄тнэг ӯнт­тавет. Ты хо̄т-а̄ти рӯ­пи­тан ма̄хум ос кӯщаит аквъёт юртыӈыщ тэ̄ла­ныл ва̄рияныл ке, то̄нт тамле ёмас, щуниӈ о̄луп­сал э̄лаль ты о̄лэ̄гыт». 
Тувыл округт о̄лнэ ма̄хум са̄в та̄л ёмщакв рӯпитанэ̄ныл ма̄гыс яныт­лавēсыт. То̄ват Россия па̄лыл яныг намыл май­вēсыт ос ма̄гылт о̄щнэ по̄сыл мӯйлуптавēсыт, мо̄таныт янытлан нэ̄па­кыл майвēсыт. Ань са̄в лēккарыт, ня̄врам ха­нищ­тан хо̄тпат, нас хо̄т рӯпитан хо̄тпат наманыл ла̄ввēсыт ос Наталья Ко­марован пуссын яныт­лавēсыт.
Лēккарыт халт округ пӯльницат пувласпи а̄гмыт пусмалтан хум Сергей Васильев, та̄р­витыӈыщ о̄лнэ нэ̄квет ёт рӯпитан акушер-нэ̄ Елена Васильковская, анестезиолог-реанима­толог Евгений Киселёв ос Нижневартовск ӯсныл о̄лнэ лēккар Мария Ти­това янытлавēсыт ос  по̄сыл мӯйлуптавēсыт. 
Ня̄врам са̄ртыннув самын патнэ̄тэ порат лēк­карытын янмалтаӈкве ос пусмалтаӈкве нё̄таве, тамле пӯльницат перина­тальный центрыг ла̄ва­вет. Ань Мария Тито­ва о̄с акв тамле центрыт рӯпиты, тав ос Сургут ӯсныл ёхталам лēккар Татьяна Васильева ос мо̄т са̄всыр лēккарыт янытлан нэ̄пакыл май­вēсыт.
Ня̄врам ханищтан ма̄хум халт а̄гмыӈ-мосыӈ ня̄врамыт ёт рӯпитан хо̄тпат янытлавēсыт, ту­выл колыт ӯнттын ма̄т са̄всыр рӯпата ва̄рнэ хо̄тпат о̄с э̄сгувēсыт. 
Ты порат сосса ма̄хум халт нэ̄мхотьют аты мӯй­луптавес, ма̄н номсыкēвт, та̄н та̄нки рӯпитан кола­нылт тах ул мӯйлуп­тавет. Округув намхо̄талэ о̄лум кастыл ма̄н на̄нан пуссын янытлыянӯв. Пус ка̄т, пус ла̄гыл, То̄рум ёт, О̄тыр ёт о̄лэ̄н!
 
