
Яныгпо̄ль э̄тпос о̄выл хо̄талныл нёлоловхуйплов та̄ланыл то̄влум пыгыт армиян виӈкве патвēсыт.

	Сергей Коваленко, округ военный комиссариатыт кӯщаи хум, Виктор Крот, «Патриот» нампа ня̄врам колт рӯпитан хум, ос Ирина Браун, лусытан пыгыт ща̄няныл-а̄щаныл ёт рӯпитан нэ̄, ля̄ххал тотнэ хо̄тпат ёт хо̄нтхатыгласыт. Ма̄н округувт ты рӯпата хумус щё̄питавес, та̄н ты урыл потыртасыт.

	Округув янытыл са̄всыр ма̄тт ва̄т нупыл кит военкомат-кол о̄лы. Ня̄врамыт тот акван-атавет ос лēккарытн ёмщакв уральтавет. Хоты пыгыт нэ̄матыр а̄гм ат о̄ньщēгыт ке, та̄н лусытан ма̄н э̄лаль та кēтавет. Округ кӯщай нэ̄ Наталья Комарова ты ва̄рмаль кастыл кина суснэ то̄тап хосыт сапра̄ни ва̄рыглас. Тав кӯщаит пуссын ла̄всанэ, военкомат-колыт мӯсхалыг вос щё̄питасаныл.

	Ты та̄л округувныл пуссын аквъёт акв со̄тыра ниласа̄т арыгтем пыгыт армиян тах вивет. Та̄н Россия янытыл са̄всыр ма̄тт лусытаӈкве патэ̄гыт. Ос са̄выӈпа̄лэ ня̄врамыт западный военный округн кēтавет.

	Ща̄нит-а̄щит ос пыгыт лусытан ва̄рмаль урыл матыр китыглаӈкве таӈхегы̄т ке, та̄н 8(3467)39-70-30 телефон хосыт свонитаӈкве вēрмēгыт. Та̄н тот ёмщакв хӯлтыглавет тах.

	Ты та̄л о̄вылтахтам па̄сныл яныгса̄т арыгкем хо̄тпа китыглахтын ма̄гыс тув свонитасыт.
