
Лӯпта э̄тпос 9 хо̄талэ̄т округ мирколт ма̄в янытыл о̄лнэ ка̄ркам ма̄хум, ёмащакв рӯпитан нэ̄квет ос хум хо̄тпат Наталья Комарова, кӯщаювн, янытлавēсыт, Российский Федерация ос Ханты-Мансийский округ па̄лыл яныг намытыл майвēсыт.

	Наталья Комарова тох ла̄выс: «Россияв — ты а̄ти туп нас о̄лнэ ма̄. Ма̄ янытыл о̄лнэ са̄в хо̄тпа ма̄гыс тав сымын ро̄внэ я̄тил ма̄, я̄тил кол. Тыт о̄луӈкве ма̄н ка̄сащēв, ма̄тēв э̄руптылӯв, янытлылӯв. Россиявт са̄всыр мирыт пуссын аквъёт юртыӈыщ о̄лэ̄гыт, рӯпитэ̄гыт, халанылт нё̄тхатэ̄гыт. Ты ма̄т пēс йис та̄гыл ма̄н ма̄хманув о̄лсыт, та̄н хольтаныл ань ма̄в ӯргалаӈкве э̄ри. Югра ма̄тēв тай Россияв ма̄гыс сака яныг па̄рыс тоты. Тав щар ма̄к котильт о̄лы, таима̄гыс мо̄т областитн манос районытын тав акваг матыр нё̄тмил ва̄рапаӈкве вēрми. Округт о̄лнэ я̄тил тыныӈ ма̄хум, Юграв ма̄гыс на̄н са̄в ёмас тэ̄ла ва̄регы̄н, са̄в рӯпитэгы̄н. Матъёмас на̄н пуссын тамле ка̄ркамыт, апрыӈыт, на̄н ляпант о̄луӈкве сака ёмас, на̄наныл матыр э̄рнэ тэ̄ла ханищтаӈкве ро̄ви. На̄нанн Россия ялпыӈ хо̄талыл янытлыянум, пуссын пуста̄гыл о̄лэ̄н!»

	Тынакт 19 хо̄тпа государство ос округ па̄лыл янытлан нэ̄пакытыл майвēсыт. Та̄н халанылт са̄в ня̄врамыӈ нэ̄ — Татьяна Ковина, тав «Материнская слава» ма̄глын тагатан по̄сыл майвес. Татьяна Чарикова ос Людмила Рябинина «Заслуженный деятель культуры Югры» намыл майвесы̄г. Александр Бабушкин — «Ханты-Мансийский клинический кожно-венерологический диспансер» пӯльницат яныг лēккар ва̄ӈын хум ос Сергей Мазурин — Октябрьский па̄выл пӯльницат яныг лēккарыг рӯпитан хум «Заслуженный работник здравоохранения Югры» намыл майвесы̄г.

	«Лесная сказка» ня̄врам ӯргалан колт кӯщаиг рӯпитан нэ̄ Ольга Гребенникова «Заслуженный работник образования Югры» намыл майвес.

	Ты ма̄хум са̄в та̄л сака ёмащакв рӯпитанэ̄ныл ма̄гыс ос Ханты-Мансийский округ губернатор Почётный грамота нэ̄пакыл майвēсыт: «Самотлорнефтегаз» ма̄т инженерыг рӯпитан хум Сакар Атакишев, округ янытыл о̄лнэ Территориальный управление Федеральный агентстват государственный пормасыт палт пуӈтотнэ хум Владимир Белов, «Государственный архив» колт э̄рнэ нэ̄пакыт ёт рӯпитан нэ̄ Лидия Завьялова, спорт тэ̄ла ма̄т инструктор-методистыг о̄лнэ нэ̄ Ирина Красникова ос ӯлщпуӈк пусмалтан лēккар Сергей Могильников.

	Малый Атлым па̄вылт ОАО «Югорская территориальная энергетическая компания — Кода» ма̄т мастерыг рӯпитан хум Борис Мельничук «Заслуженный энергетик Югры» намыл майвес.

	Ты хо̄тпат округ кӯщаин Благодарность нэ̄пакыл майвēсыт: Александр Дулин — «Детская школа искусств» колт ня̄врамыт ханищтым рӯпиты, Мурат Катаев — «РН-Юганскнефтегаз» ма̄-во̄й но̄х-винэ ма̄т кӯщай ва̄ӈын хумыг о̄лы, Ирина Петухова — Нягань ӯст «Планета» нампа культурный центрыт ма̄хум балет тэ̄лан ханищтыянэ, Галина Танчук — Приобье па̄выл школат физкультура учителиг рӯпиты ос Александр Черемисин — Ханты-Мансийск ӯст «Городские электрические сети» колт электромонтажный ос наладочный рӯпата участокт кӯщаиг о̄лы.

	Татьяна Беспалова, «Кондинские озёра» природный паркыт кӯщай ва̄ӈын нэ̄, «Заслуженный эколог Российской Федерации» намыл майвес.

	Ты ма̄хум халт акв ма̄ньщи хум янытлавес — Анатолий Николаевич Хомяков, Россия Президентын Почётный грамота нэ̄пакыл кēтвес. Тав Кондинский район Половинка па̄вылт о̄лы, тот хо̄нтаӈ ма̄ньщит музей ӯнттыс. Ты хо̄тпа мощēртын онтырса̄т та̄лэ ты ляпами, ос тав иӈ яныгпа̄лаг ат сусхаты, ань тыхо̄тал мус са̄в рӯпиты, хо̄т-а̄ти яласы. Тавēн ос ань ты ла̄вылтам хо̄тпатн са̄в ёмас ла̄тыӈ кēтэ̄в, пуссын пуста̄гыл вос о̄лэ̄гыт!
