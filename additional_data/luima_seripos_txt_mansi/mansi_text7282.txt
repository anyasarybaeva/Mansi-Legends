
Ювле хультум та̄лт яныг таквс э̄тпост Фаина Павловна Иштимирова 60 та̄лэ то̄влыс. Тав Ханты-Мансийск ӯст о̄лы, хантыт ос ма̄ньщит пēс наканыл, э̄рганыл, йӣкваныл э̄лаль тотым рӯпиты.
Тамле тэ̄лат ма̄гыс Фаина Иштимирова округ культура па̄лыл яныг нам о̄ньщи. Тав «Хо̄тал» нампа А̄с-угорский ма̄хум театрыт а̄гит-пыгыт йӣк­вуӈкве ханищтыянэ ос творчество колт рӯпитым ӯст о̄лнэ ханты нэ̄т ёт «Ёмвош ёх» нампа э̄ргын кол ва̄рыс. Та̄н ялпыӈ хо̄талыт порат хоталь-а̄ти э̄ргуӈкве во̄выглавет. 
Тав а̄ще Павел Тара­сович Костин, са̄в сосса ма̄хумн ва̄нэ ос э̄руптан колта̄гылт яныгмас. Та̄н ма̄ньщи щēмьяныл Октябрьский район Ялпус па̄вылт о̄лыс, ос ты ма̄ хантытн ос ма̄нь­щитн ялпыӈ ма̄г акваг ловиньтаве. Пēс порат ты ма̄хум пӯрлахтын ос по̄икщан ма̄гыс тув ак­ван-атхатыгла̄лсыт. Па̄­вылт яныгкол Костиныт та̄н о̄щсаныл.
Фаина Павловна а̄ще са̄в та̄л «Победа» нампа колхозт хӯл алыщлам хо̄тпаг рӯпитас. Тав ка̄тыл хурит по̄слуӈкве ха̄сыс ос самын патум ма̄тэ нё̄тнэ̄г по̄слыстэ. 
Ща̄не наме Ольга Ильинична Миляхова о̄лыс, тав ханты нэ̄. Та̄н рӯтаныл Чуэли па̄вылт о̄лсыт. Тав иӈ ма̄ниг о̄лмēт, а̄ще Илья Иванович Миляхов хо̄нтлан ма̄н тотвес ос миннэ̄т э̄лы-па̄лт, тав а̄гитэ̄н атыӈ кампēтка тотуӈкве ла̄выс. Юв ат ёхтыс, хо̄т хо̄нт­лан ма̄т порславес. Ольга Ильинична са̄в та̄л мāнь лēккарыг рӯпитас. Па̄вылт о̄лнэ ма̄хумн э̄руп­тавес, тав са̄в хо̄тпатн нё̄тыс. То̄ват тэ̄рпи ё̄рыл пусмалтасанэ, мо̄таныт нас сымн ро̄внэ ла̄тӈыл пусмалтасанэ. 
Такви ка̄тагēтыл матыр ва̄рим ма̄щтыр хо̄тпаг о̄лыс, такви хора­мыӈ маснут ю̄нтыс ос щēмьятэ такви ю̄нтум супытыл мастыгластэ. 

Костин э̄кваг-о̄йкаг хо̄т ня̄врам янмалтасы̄г, нила а̄ги ос кит пыг. Фаина котиль ня̄врамыг о̄лыс. Та̄н щēмьяныл о̄влэ̄т Ванзеват па̄вылт о̄лыс, ётыл Полноват па̄вылн ва̄нтлысыт. Фаина школат ханищтахтаме порат ак­ваг матыр-а̄ти пӯмщалас, ма̄хум ма̄гыс ка̄с ва̄рыс, э̄ргыс ос йӣквыс. 1977 та̄лт школа а̄стламе юи-па̄лт тав Салехард ӯст культпросвет училищан ханищтахтуӈкве минас. Училище а̄стламēт, хум ва̄рыс ос аквъёт Полноват па̄вылн ёхтысы̄г, тот Фаина клубн рӯпитаӈкве патхатас. Нэ̄г-хумыг кит а̄гииг янмалтасы̄г, тувыл 1991 та̄лт колтāглыл Белоярский ӯсн ва̄нтлы­сыт. 
Та ӯст тав ня̄врамыт ма̄гыс «Увас хурамат» («Северные узоры») э̄р­гын-йӣквнэ кол щё̄питас, та̄н ётаныл о̄с са̄в ма̄н выступайтуӈкве ялсыт. Ань та а̄гит-пыгыт пуссын яныгмасыт ос то̄ват тот ханищтам тэ̄ланыл та̄нки э̄лаль тотыяныл. 
Фаина Павловна А.И. Герцен нампа уни­вер­ситетт лӯима̄ ма̄хум пēс накыт ва̄нэ ос ханищтан хо̄тпаг юил яласым ха­нищ­тахтас ос 1997 та̄лт таве а̄стластэ. Ос 1999 та̄л­ныл 2004 та̄л мус «Югра лылыēп» отделеният Белоярский ӯст о̄лнэ колт пуӈктотыс. 
Тувыл Ханты-Мансийск ӯст «Хо̄тал» нампа театр ва̄рнэ ма̄гыс Фаина Павловна тув рӯпитаӈкве во̄ввес. Ань ты ӯст тав кит а̄гияге Алла ос Юлия щēмьятэ̄нтыл о̄с о̄лэ̄г. А̄гияге ма̄ньта̄гыл сосса ма̄хум о̄лупсан ос пēс накытн ва̄нэ щирыл ха­нищта­саге. 
2010 та̄лт Алла Ишти­мирова-Посохова а̄гитэ «Ялпус ма̄хум» нампа э̄р­гын-йӣквнэ кол щё̄питас. Тот ня̄врамыт ёт ханищтам пēс накыт суссылтасыт. 
Ма̄н ань Фаина Павлов­на пуста̄гыл э̄лаль о̄лнэ ла̄тыӈ кēтэ̄в, пус ка̄т, пус ла̄гыл! То̄рум ёт, О̄тыр ёт вос о̄лы! 
Тамара МЕРОВА
