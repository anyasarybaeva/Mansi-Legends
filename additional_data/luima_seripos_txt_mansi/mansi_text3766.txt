
Лӯпта э̄тпос китхуйпловит щислат — Россия янытлан хо̄талыг о̄лы. Ты ялпыӈ хо̄тал коныпал тыт Ханты-Мансийск ӯс 435 та̄лэ янытлавес. Ос ӯст о̄лнэ ма̄хум ма̄гыс сыресыр ка̄сыт ва̄рыглавēсыт. Аквхуйпловит щислат ма̄хум ӯскант мӯйлысыт ос мо̄тыт хо̄талэ̄т Иртыш я̄ на̄лми ва̄тат ё̄мыгтым ӯщлахтасыт.

	Тот губернатор Наталья Комарова ос ӯс кӯщай хум Максим Ряшин мӯйлын ма̄хум ёт пащалахтасы̄г, ёхтум мир янытласанэ̄н ос нилахуйплов та̄ланыл то̄влум а̄гирищит, пыгрищит паспортыл майвēсыт. Тувыл сыре-сыр касылыт ва̄руӈкве патвēсыт. Хо̄тал палыт ня̄врамыт са̄всыр щирыл кассыт, яныг хо̄тпат ма̄гыс на̄йпос ищхӣпыӈ утыт о̄вылтыт потыртавес. Акв ма̄т нё̄тнэ э̄рыгсовыт хӯнтлуӈкве са̄в э̄лумхо̄лас атхатасыт, тот Канада ма̄ныл о̄лнэ соссаӈ хум такви хорамыӈ маснутыл масхатым ёнгыс.

	Ма̄хум Иртыш я̄ хосыт минам са̄всыр метеорыт, на̄иӈхапыт суссыт. Ты ва̄рмаль «Северречфлот» та̄н щё̄пита̄лсыт. Тувыл хотыл хо̄т товлыӈха̄п нэ̄глапа̄лсыт. Та̄н тыгле-тувле яласасыт, рущ щирыл ла̄ваве «пилотажный трюкыт» ва̄рсыт. Тыи, насати, нэ̄ хо̄тпат тох ха̄сэ̄гыт, та̄н Сургут ӯст о̄лнэ «Барсы» нампа колт рӯпитэ̄гыт.

	Э̄типа̄лаг ма̄хум ма̄гыс «Штурм-2017» намаим хо̄нтлын ва̄рмалит щё̄пита̄лвēсыт. Тыи 1941 та̄лт лӯпта э̄тпос ва̄т нупыл китыт хо̄талт а̄лпыл немцыт хумус ма̄н границавн ёхтыгпасыт ос хо̄нтлуӈкве патсыт, тыи пуссын суссылтавēс. Тувле нас сунсым пилыщмаӈыг о̄лыс, тот танк ос пулемётыт па̄тлуптасыт. Военный маснутыл масхатым хо̄тпат писалил па̄тлуптасыт, гранатат па̄хвтысыт, мувлахи та посым. Тувыл но̄ӈхаль суссӯв, хумус ма̄н товлыӈха̄пув немецкий товлыӈха̄п ня̄влалас ос но̄х-патыс.

	Россия ос ӯсув янытлан хо̄тал кастыл «Югра лылыēп» соссаӈ ма̄хум общественный организацият рӯпитан нэ̄ Ирина Самсонова хантыт ос ма̄ньщит акван-атыгла̄лсанэ. Тот са̄в мир халт ма̄н ма̄нки нё̄тнэ̄ маснутанувтыл масхатым ё̄мыгтасӯв.
