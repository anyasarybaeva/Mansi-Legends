
Та̄л оигпан э̄лы-па̄лт округ миркол яныг кӯщаит ва̄рум рӯпатаныл урыл мирн акваг та потыртэ̄гыт. Ювле хультум э̄тпост округ кӯщай нэ̄ Наталья Комарова ма̄н ма̄вт о̄лнэ ма̄хумн ла̄тыӈ о̄с тēтыс. Тав потыртас, йильпи 2018 та̄лт маныр яныг рӯпата тыт ва̄руӈкв патаве.

	Округувт 2018 та̄л рущ ла̄тӈыл «год гражданского согласия» тох ла̄вуӈкв патаве. Ань тыт 124 са̄всыр ма̄хум о̄лэ̄гыт. Ка̄сыӈе такви ща̄нь ла̄тӈēтыл потырты, такви маснут о̄ньщи. Пēс наканыл, пēс ва̄рмаляныл пуссын са̄всырыт. Халувт юртыӈыщ вос о̄лэ̄в, таима̄гыс округувт 2018 та̄л тох ла̄вуӈкв патаве.

	Яныг кӯщай ла̄выс, ты ма̄т о̄лнэ ма̄хум хумус нё̄тавет, ӯргалавет, ты рӯпата э̄лаль аквты щирыл ва̄руӈкв патаве. Ма̄ньлат ма̄хум са̄всыр кӯщаиг рӯпитаӈкв вос вēрмысыт, та̄н ань ханищтавет. Номтыӈ ос ка̄ркам а̄гит-пыгыт наманыл акв нэ̄пакн хансавет, та̄н наманыл вос ва̄вет. Ты тэ̄ла рущ ла̄тӈыл тох ла̄ваве — единая база молодежной лиги управленцев Югры. Та̄н кӯщаиг э̄лаль рӯпитаӈкв вос вēрмысыт.

	2020 та̄л мус ма̄н округувт йильпи рӯпата ва̄раве, то̄ва яныг ӯсыт (ты Сургут, Нижневартовск, Нягань ос мо̄т ӯсыт) районный мирколыт ёт акван-о̄лтавет. Акв мирколыл тах ва̄равет — Сургут ос Сургутский район, Нягань ос Октябрьский район, Нижневартовск ӯс ос Нижневартовский район, мо̄т ӯсыт ос районыт.

	Ань ма̄н округувт 9 район ос 13 яныг ӯс о̄лы, пуссын аквъёт — ва̄т нупыл тит муниципальный образование. Хо̄т мирколыт хот-вивет, мощēртын та̄ра-паты. Тит та̄л сыс ты рӯпата тах ва̄раве.

	Соссаӈ ма̄хум, ма̄ньщит ос хантыт, урыл Наталья Комарова о̄с потыртас. Ла̄выс, ань тыг са̄в мӯй хо̄тпа ёхталы. Та̄н мощщаг хультум мирыт пēс наканыл, пēс ва̄рмаляныл ва̄ӈкв сака таӈхēгыт. Тыт о̄лнэ мо̄т са̄всыр мирыт о̄с вос янытлавет.

	Йильпи та̄л ма̄ньполь э̄тпост Россия ма̄в янытыл нэ̄пак та̄ратан ва̄рмаль ва̄раве, Президент тах пēрияве. Ань ты пēрияп ёмащакв вос мины, тыт о̄лнэ мирыт акван вос нё̄тхатэ̄гыт. Номсахтын ос халанылт юртыӈыщ о̄лнэ ма̄хум ёмас хо̄тпа ма̄к яныг кӯщаиг вос пēриēгыт. Туп аквъёт са̄в ёмас тэ̄ла ва̄руӈкв ро̄ви, ос э̄лаль аквты щирыл вос о̄лы.

	Яныг кӯщаюв хусахтем кӯм потыртас, ань тав ты потре ищхӣпыӈ ма̄т хансым о̄лы. Хотьют янытэ̄т ловиньтаӈкв те ка̄сащи, потыр тот вос хо̄нтытэ ос ловиньтытэ.
