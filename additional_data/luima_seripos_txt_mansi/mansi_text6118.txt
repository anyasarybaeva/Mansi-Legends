
Ня̄врамыт ханищтан ос ма̄ньлат хо̄тпат ва̄рмаляныл щирыл рӯпитан департамент кӯщай хум Алексей Дренин ля̄ххал тотнэ ма̄хум ёт хо̄нтхатыглас ос ЕГЭ урыл тот потыр­тас.
Кӯщай хум ла̄выс, ты та̄л коронавирус а̄гм ма̄гсыл 9 ос 11 классыт а̄стлан ня̄врамыт аттес­тат нэ̄пакыт тох майвē­сыт. Ань округувт 11 классыт ханищтахтам а̄гит ос пыгыт халт 800 арыгкем ня̄врамыт школа сака ёмащакв а̄стла­саныл. Та̄н пус­сын округ бюд­жет­ныл 20 со̄тыра сол­ко̄вил ойтвēсыт. Мо̄лты та̄л туп 500 ня̄врам тамле нэ̄пакыл майвесыт. 
Ань ЕГЭ та а̄гит ос пыгыт хансуӈкве патэ̄­гыт, хотъют э̄лаль уни­верситетыт ханищ­тах­туӈкве номсэ̄гыт. Округув янытыл кит со̄тыра а̄гит ос пыгыт ты экзаменыт хансуӈ­кве ат ка̄сащасыт. Та̄н училищат ос колледжит э̄лаль ханищтахтуӈкве патэ̄гыт манос рӯпи­таӈкве та̄ра минэ̄гыт. 
Мо̄лты 2019 та̄лт школа а̄стлам ня̄вра­мыт ты экзаменыт я̄ӈк на̄тнэ э̄тпос оигпан э̄лы-па̄лт хассыт. Ань о̄выл экзаменыт о̄йттур э̄т­пос хӯрмит хо̄талэ̄т тах щё̄питавет. То̄нт та̄н география, литература ос информатика тах хансэ̄гыт. Рущ ла̄тыӈ экзамен кит хо̄тал сыс  6-7 хо̄тал ва̄рыглавет. 
ЕГЭ порат школат щар ка̄сыӈ хо̄­тал ёмащакв ловтуӈкве пата­вет, ка̄­сыӈ ня̄врам перчат­кал, маскал мивет. Классын та̄ртын э̄лы-па̄лт лēк­карын сунсыглавет, ня̄врамыт температура ке о̄нь­щēгыт, та̄ра юв кēтавет. Та̄н экзаменыт хан­суӈ­кве во̄ртур э̄т­пост тах ущ во̄вавет.  
Людмила ТЕТКИНА 
