
Нови Сад нампа ӯс Сербия ма̄т Войводина автономный окру­гēт, Дунай я̄ ва̄тат ӯнлы. Ты яныг ӯст са̄всыр ма̄хум акв ляпат о̄лэ̄гыт: сербыт, хорватыт, венгрыт, словакыт, словеныт,  русыныт, румыныт, украинцат, немцыт ос са̄в мо̄т мирыт. 
Та ӯст университет о̄с рӯпиты, тот ля̄ххал тотнэ наука кафедратэ ка̄сыӈ та̄л мирхал конферен­ция ва̄рыглы. Тав Унса­хыг, рущ щирыл Мост, тох ты ла̄ваве. Ты та̄лт о̄лум конфе­ренциян ма̄хум хӯрум­хуйпловит щёс ак­ван-атхатыгла̄лсыт. Та̄н США ма̄ныл, Испанияныл, По­лонияныл, Венгрия­ныл тув ёхталасыт. 

Са̄всыр мо̄т э̄лы хо̄н ма̄­нытныл ёхталам учёный хотпатн мо̄т мирыт урыл, ля̄ххал тотнэ хо̄тпат та̄р­витыӈ рӯпатаныл ос о̄луп­саныл урыл потрыт хӯнт­луӈкве ос потыртаӈкве пӯмащ о̄лыс. 
Ам ты конференциян онтоловит та̄л ялантэ̄гум, ты та̄л Финляндия ма̄­ныл, Хельсинки ӯс уни­вер­ситетныл тув ялсум. Учёный хо̄тпатн ам «Лӯи­ма̄ сэ̄рипос» ма̄ньщи га­зетат ля̄ххалыт хаснэ ос та̄наныл э̄лаль тотнэ хо̄т­пат рӯпатаныл урыл по­тыртасум. Та̄рвитыӈ по­рат та̄н ля̄ххалыт хумус ёмщакв хансэ̄гыт, ам тот ла̄тыӈ ла̄всум. Мо̄т хо̄н ма̄ныл ёхталам мир сака пӯмщалахтасыт. 
Бен Шорс, США ма̄ныл ёхталам учёный о̄йка, «сэ̄мыл ла̄глуп» (рущ щи­рыл «черноногие», англ. щирыл «blackfoot») нампа американский сос­са ма̄­хум ля̄ххал тотнэ хо̄тпа­ныл урыл потыртас. 
Ты хум «сэмыл лаглуп» мирн нё̄тым рупиты. Та̄н ща̄нь ла̄тӈытыл нэ̄матыр нэ̄пак ат хансаве, газета о̄с ат о̄ньщēгыт. Ты ма̄нь мирныл о̄лнэ то̄ва ка̄ркам хо̄тпаныл та̄нти мираныл урыл тина по̄слуӈкв патсыт, са̄выӈпа̄лэ яныгхо̄тпат по̄с­лыяныл. Бен Шорс тав ты ма̄ньщи мир урыл, «Лӯи­ма̄ сэ̄рипос» газета урыл хоса титыглахтас, ля̄х­хал хаснэ ма̄ньщи хо̄т­пат рӯпатал тав са­ка пӯмщалахтас.

Учёный хо̄тпат коны­пал ма̄ньлат а̄гит-пыгыт тув о̄с во̄виньта̄лвēсыт, та̄н ля̄ххал тотнэ хо̄тпаг юн ханищтахтэ̄гыт. Ты ня̄в­рамыт Словенияныл, Хор­ватияныл, Боснияныл ос Сербияныл тув ёхталасыт. 
Та̄н ма̄гсыланыл намыӈ-суиӈ хо̄тпат ханищтап ва̄­рыгласыт. Та юи-па̄лт ты а̄гит-пыгыт кина суссыл­тан фестивальн во̄ввēсыт, та̄н ва̄т нупыл акв кина суссыт. Ты ва̄ти кина-ох­сатт са̄всыр та̄рвитыӈ ва̄р­малит ос лю̄ль ва̄рнэ утыт суссылтавēсыт: кол та̄л хультум хо̄тпат хумус о̄лэ̄гыт, нэ̄квет нупыл лю̄ль ва̄рнэ ва̄рмаль урыл, са̄всыр лю̄ль а̄гм о̄щ­нэ хо̄тпат урыл, ма̄нь па̄в­лытт о̄лнэ матум э̄лум­хо̄ласн нё̄тнэ хо̄тпат рӯ­патаныл урыл ты кинатт суссылтавес.
Конференция юи-па̄лт учёный хо̄тпат ос ханищтахтын а̄гит-пы­гыт аквъёт мо̄т колн ми­насыт, тэ̄пъялым тот хоса потыртасыт. 
Чилла Хорват
Тамле ты пӯмыщ пищмал ма̄н тēтвесӯв. Венгр а̄ги Чилла Хорват яныг пӯмащипа ла̄тӈыл ла̄вилӯв, тав ма̄н ма̄ньщи мирув урыл, ма̄ньщи ла̄тӈув ос «Лӯима̄ сэ̄рипос» газета урыл э̄лы хо̄н ма̄т та потырты. Тав ва̄рнэ рӯпататэ кастыл ма̄н ань ма̄к э̄лы ма̄т ва̄ӈкв патавēв. 
Бен Шорс хумн хо̄тпан паща ла̄тыӈ о̄с тēтэ̄в. Та «сэ̄мыл ла̄глуп» мир ма̄ньщи ма̄хманув урыл о̄с вос ва̄гыт. Матъёмас тамле ёмас сымыӈ хо̄тпат о̄лэ̄гыт, та̄н ё̄раныл хосыт мощщаг хультум мирыт наманыл ма̄ янытыл та суйтэ̄гыт.
Ма̄ньщи газетат рӯпитан хо̄тпат 
Чилла Хорват кēтум хурит
