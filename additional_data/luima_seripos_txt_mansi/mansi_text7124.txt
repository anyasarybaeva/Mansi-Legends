
Ка̄сыӈ та̄л ма̄нь таквс ос яныг таквс э̄тпосыгт округ на̄лок-олн ловиньтан колнакēт рӯпитан ма̄хум лӯима̄т о̄лнэ мир ёт потрамēгыт, матыр а̄рнта о̄ньщēгыт те, вос ойтхатэ̄гыт.
Ма̄хум ань о̄лнэ колыт, квартират, ма̄-ло̄мт манос ма̄шинат о̄щнэ̄ныл ма̄гыс пищматыл кēтуӈкве ты патвēсыт. 
Округ янытыл УФНС России тэ̄ла палт пуӈк­тотнэ нэ̄ Ольга Литова ля̄ххалыт урыл потыртас, тувыл та урыл ла̄выс, ань йильпи щирыл хумус ойтхатуӈкве ро̄ви. 
Ма̄ ма̄гыс на̄лок-олн хӯрум ос тыгыл са̄внув ня̄врам о̄щнэ ма̄хум ань мо̄т щирыл ойтхатуӈкве ла̄ввēсыт. Квартираныл ма̄гыс 5 квадратный метра тынэ са̄вит мощ­щанув олн ойтэ̄гыт тах. Колыӈ ма̄хум 7 квад­ратный метра тынэ са̄вит мощщанув олн кēтуӈкве патэ̄гыт. Ма̄-ло̄мт о̄щнэ ня̄врамыӈ хо̄тпат ос 600 квадратный метра тынэ са̄вит мощщанув олн ойтуӈкве патэ̄гыт.
На̄лок-олн ат ойтнэ хо̄тпат пуссын та̄ра кис­маявет, хо̄нтавет, тувыл ойтхатуӈкве ё̄рва̄гыл ла̄вавет. Хо̄тпа ла̄тыӈ ат те хӯнтлы, сутытаӈкве вēрмаве. Рӯпата олнанэ манос банкыт о̄щнэ олн-ло̄мтанэ пуссын налого­вый служба колн кēтавет. Судебный пристав тэ̄ла ва̄рнэ ма̄хум э̄лумхо̄лас пормасанэ ос олнанэ хот-виӈкве вēрмавет, тувыл Россиявныл хотталь э̄лы хо̄н ма̄н минуӈкве ат та̄ртаве.
Нэ̄ тох потыртас: 
– 2019 та̄лт 9 э̄тпос сыс 1 со̄тыра 266 хо̄тпа Россияныл мо̄т ма̄н ялуӈкве ат вēрмы­сыт – пуссын аквъёт та̄­нанылн 93 млн солко̄ви ой­туӈ­кве э̄рыс. Та̄н хала­нылт 946 хо̄тпа ма̄ши­наныл ма̄гыс 55 млн арыг­тем солко̄ви ойтуӈкве ат вēрмысыт.
То̄ва хо̄т­патн на̄лок-олн ойтуӈкве ат э̄ри – пенсият о̄лнэ ма̄хум манос мощēртын пен­сиян миннэ пораныл ты ёхты, I ос II группа о̄щнэ а̄гмыӈ-мосыӈ хо̄т­пат, а̄гмыӈ-мосыӈ ня̄вра­мыт, Советский Союз ос Россия Героит, «Слава трёх степеней» ма̄гылн та­га­тан по̄с о̄щнэ хо̄тпат, яныг хо̄нтыт хо̄нтлум ма̄хум, хо̄нтыӈ ма̄т лу­сытам ос Чернобыль ма̄т рӯ­питам хо̄тпат.
Олныт на̄лок атнэ колн хумус кēтуӈкве, ты урыл Ольга Литова акв-кит ла̄тыӈ ла̄выс. Ма̄хум ань са̄выӈпа̄лэ ищхӣпыӈ ут о̄ньщēгыт, тот «Лич­ный кабинет на­ло­го­пла­тельщи­ка» ос «Еди­ный налоговый пла­теж» о̄лэ̄г, та утыг хо­сыт олн кēтуӈкве ро̄ви.
Матыр китыглахтын ла̄тыӈ о̄ньщегы̄н те, о̄с аквта ищхӣпыӈ утыт «Госуслуги» ос «Заплати налоги» ло̄псыгт ля̄хха­лыт ловиньтаӈкве вēр­мегы̄н. Тымат хащта̄л утыт коныпал, пēс хольт кас­сатт ойтхатуӈ­кве о̄с ро̄ви.
Ирина Самсонова потре ма̄ньщи ла̄тӈыг Светлана РОМБАНДЕЕВА толмащластэ  
