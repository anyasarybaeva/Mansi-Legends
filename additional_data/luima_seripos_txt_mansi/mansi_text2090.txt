

	Округ кӯщаюв Наталья Комарова Ха̄льӯсн ялме порат район дума депутатыт ёт хо̄нтхатыглас. Ты та̄л районный дума рӯпитанэ̄тэ па̄сныл 20 та̄лэ то̄влыс. 


		Округ кӯщай нэ̄ депутат-ма̄хумн тох ла̄выс, Ха̄льӯс район бюджетэ 3 млрд.  солко̄ви са̄витыг о̄лы. Са̄выӈпа̄лэ ты олныт округ бюджетныл та̄ставет. 570 млн. солко̄ви са̄вит та̄н налог-олныл туп атэ̄гыт. Ос э̄лаль хотмус округ бюджетныл олн ӯруӈкв ат э̄ри, та̄нти сэ̄лым олнытыл вос о̄лэ̄гыт.

		Тувыл депутатыт ла̄всыт, Ха̄льӯст товлыӈха̄пыт ёл-иснэ ма̄ округ нупыл вос хансаве, таве акваг ёмащакв щё̄питаӈкве э̄ри. Ос олн а̄тим. Та районт ма̄нь па̄влыт мус туп вертолётыл ман товлыӈха̄пыл минуӈкв ро̄ви, воссыг нэ̄мхотмус. 

		Хӯл алыщлан рӯпата урыл о̄с мощ потыртасыт, ань хӯл пувнэ ма̄гыс квота-нэ̄пакыт сака лю̄льсаӈ мивет. Тот о̄лнэ ма̄хум са̄внув хӯл пувуӈкв вос та̄ртавет.

		 

		Округ кӯщай пресс-службаныл тēтым ля̄ххал 

		ма̄ньщи ла̄тӈыл В. Хозумова хансыстэ


	 
