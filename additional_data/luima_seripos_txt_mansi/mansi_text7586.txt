
Ханты-Мансийск ӯст «Мустанг» нампа лувкол по̄хат лув сыс тармыл каснэ ва̄рмаль ва̄рыглавес, рущ щирыл ты тэ̄ла «Конкур» ла̄ваве. Каснэ ма̄хум «Кубок губернатора Югры» мӯйлупса ма̄гыс кассыт. 
Россия янытыл нёлолов ма̄ныл ма̄хум ёхталасыт. Ты Москва, Свердловский, Тюменский, Челябинский, Ивановский, Московский областитныл, Ямалныл ос ма̄н округувныл каснэ хо̄тпат о̄лсыт. 
Ма̄хум та̄нки луваныл Москва ӯсныл Ханты-Мансийск ӯс мус ат хо̄тал ма̄шинал тотсаныл. Та̄н ма̄гсыланыл тыт ёмас лувколыт щё̄питым о̄лсыт.
Ты э̄лы-па̄лт ля̄ххал тотнэ колн округ каснэ ва̄рмалит щирыл рӯпитан кӯщай ва̄ӈын нэ̄ Софья Конух ёхталас, тав ты касыл урыл потыртас. Кӯщай нэ̄ ла̄вме хосыт, округувт ты ва̄рмаль щар ма̄к 2019 та̄лт э̄лаль тотуӈкве патвес. 
То̄нт ма̄н миркол кӯщаянув Россият о̄лнэ лувыл каснэ кӯщай хо̄тпат ёт соглашение-нэ̄пак хассыт. Та нэ̄пакт ня̄врамыт, яныгма̄хум лувыл каснэ ма̄гыс са̄в э̄рнэ тэ̄лал хасвēсыт. Та па̄сныл ты ва̄рмаль акваг э̄лаль тотаве.
Ма̄н ма̄вт Ханты-Мансийск ӯст «Мустанг», Югорск ӯст «СДЮШОР», Мегион ӯст ос «Юность» лувыт о̄щнэ колыт о̄лэ̄гыт. Ты коныпал аквхуйплов ӯсытыт ос павлытыт ма̄­хум та̄нки о̄щнэ лув­кола­нылт ты касылн мир о̄с ханищ­тыяныл. Ань ты рӯ­питан лув­колытн атса̄т ат­пан са̄вит э̄лумхо̄лас лув сыс тармыл яласан ма̄гыс ханищ­тахтуӈкве акваг ёхта­лэ̄гыт, са̄выӈпа̄лэ ты нэ̄квет о̄лэ̄гыт.  
Мо̄лты та̄л Уральский Федеральный округ яны­тыл лувыл каснэ ва̄рмаль ва̄рыглавес. То̄нт Югра ма̄ныл яныгса̄ткем хо̄тпат лувыл сӯлттысыт, ма̄н каснэ хо̄тпанув яныгса̄т арыгтем ма̄гылн тагатан по̄сыт висыт. Лувыл щар ёмас каснэ ат хо̄тпанув мо̄т хо̄н ма̄н касуӈкве ял­сыт. Та̄н тот о̄с пуссын ёмщакв кассыт, ма̄гылн тага­тан хо̄т по̄с юв тотсыт. 
Ань ты порат лувыл каснэ хо̄тпат нила хо̄тал сыс халанылт налыман­кем ма̄гылн тагатан по̄­сыт вуянтасыт. Ты касыл сунсуӈкве нила со̄тыра са̄вит э̄лумхо̄лас ёхтала­сыт. 
Округувт о̄лнэ хо̄т­пат щар са̄внуве по̄сыт висыт. Ты хосыт «Кубок губернатора Югры» та̄нанылн мӯйлуптавес. Юи-о̄выл хо̄тал округ каснэ колт кӯщаиг о̄лнэ хум Сергей Артамонов тыг ёхталам ма̄хум пус­сын янытласанэ, но̄х-патум хо̄тпат ос мӯйлуп­сал мӯйлуптасанэ.
Тувыл э̄типа̄лаг мӯй ма̄хум ма̄гыс Ханты-Мансийск ӯст о̄лнэ ёнгын колыт йӣквсыт ос э̄ргысыт. Москва ӯсныл «НА-НА» нампа мирн ва̄нэ э̄ргын хумыт ёхталасыт, та̄н о̄с нё̄тнэг э̄ргыт э̄ргысыт. 
Ма̄хум ма̄гыс тот сус­сылтапыт щё̄пи­та̄л­вēсыт, та̄н лувыт ёт по̄с­лах­та­сыт ос нас ӯщлах­тым ё̄мыг­та­сыт. Ань ты пӯмащ каснэ ва̄рма­льн, э̄рыӈ, мо̄тыт щёс иӈ савнув хо̄тпа ялантаӈкве тах паты.
Николай МЕРОВ
