
Россиявт хо̄т ӯщлахтуӈкве ро̄ви, та ва̄рмалит суссылтаӈкве ма̄хум Карелия республикан са̄в па̄лыл ёхталасыт. Ма̄н округувныл о̄с са̄в хо̄тпат тув ялсыт, та̄н халанылт Валентина Тарлина Белоярский район Касум па̄вылныл о̄лыс.
Валентина Григорьевна ювле ёхтумēт ты урыл ма̄навн потыртас: «Ам Петрозаводск ӯсн ялсум, тот ма̄н Югра ма̄в «Лидер событийного туризма» касылт о̄выл места вис. Ос ма̄н па̄влувт ка̄сыӈ тэ̄лы «День оленевода» ялпыӈ хо̄тал ва̄рыглэ̄в. Ты проект урыл потыртасум. Мӯй ма̄хум ӯщлахтуӈкве ма̄нти палтув во̄вēв, та хо̄тал са̄лыӈ ма̄хум та̄нти халанылт касэ̄гыт. Са̄лыӈ суныл касэ̄гыт, сун пēнтсыл ёсал масхатым нуйхатэ̄гыт ос акв пӯмыщ касыл — сун пēнтсыл са̄лыт юи-па̄лн то̄выль нэ̄гēгыт, та то̄влин ӯнтым са̄лыл минэ̄гыт, тох ты са̄лыӈ ма̄хум ха̄сэ̄гыт.
Ты коныпал по̄слахтуӈкве ка̄сащан мӯй хо̄тпат са̄лы совныл ю̄нтым маснутанув — мольщаӈыт, сахит, супыт масыглаӈкве вēрмēгыт, ла̄гыл маснутыл, э̄нтапыл майлыянӯв ос тох та по̄слахтэ̄гыт.
Ма̄хум са̄лы нё̄выль тэ̄нутыл тыттыянӯв, ты проектув тох намтыслӯв — «ОленинаФэст». То̄нт ма̄н ёргим ня̄рнё̄влил, па̄йтым нё̄влил, тēлпыӈ ня̄нил  тыттыянӯв, исмитыл айтыянӯв. Ос йильпииг тамле тэ̄нут ва̄руӈкве номылматсӯв, ань ма̄ньлат ма̄хум ос ня̄врамыт са̄всыр бургерыт тэ̄гыт. Ты тит ня̄нь ло̄мтыг халн са̄ритым котлета ос овощит пинавет, ма̄н са̄лы нё̄выльныл котлета ва̄рēв, тамле бургерыт мӯй хо̄тпанув а̄рталэ̄гыт. Ла̄вēгыт, ты тэ̄нутанув сака атыӈыг о̄лнэ̄ныл.
Ам амти щēмьям ёт са̄лыт янмалтэ̄гум. Амти са̄всыр ханты маснут ю̄нтэ̄гум, о̄йкам ос пыгум ёрыгхатэ̄г. Ва̄рнэ утанув мӯй хо̄тпанувн молях ёвтавет. Таима̄гыс ма̄н мӯй ма̄хум ма̄нти палтув акваг во̄виянӯв. Тох са̄лыӈ ма̄хманув ма̄ янытыл ва̄ӈкве патавет, та̄н о̄лупсаныл ёмаснувег ēмты. Ты проектув хосыт ма̄н «Народное творчество и традиции» касылт хӯрмит местал майвесӯв».
Округув ос «Бренд региона» нампа номинацият ма̄ньхāпыл каснэ ва̄рмаль хӯрмит местал майвес. Ты ка̄сыӈ туи Нефтеюганский районын ма̄хум мирхал касылн атхатыглэ̄гыт, ханты ма̄ньха̄пыл касэ̄гыт. Тув ань мо̄т хо̄н ма̄ныл о̄с са̄в ма̄хум ёхталаӈкве патсыт.
 
