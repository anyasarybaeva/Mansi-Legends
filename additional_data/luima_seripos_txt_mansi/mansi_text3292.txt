
Ха̄льӯс район Саранпа̄вылт са̄лыт  янмалтан совхоз 1931 та̄лт ва̄т са̄грапнал э̄тпос 15 хо̄талныл рӯпитаӈкве о̄вылтахтас. Мо̄тыт э̄тпост  онтырса̄т нупыл ат та̄лэ тах то̄влы. Ты та̄лыт сыс са̄всыр щирыл совхоз рӯпитас, акв порат  са̄в ма̄хум са̄лы ӯрим яласасыт. Ётыл совхоз а̄латы лап-пантвес, са̄лы тот сака мощща хультсас ос ма̄хум олныл лю̄льсаӈ ойтвēсыт. 

Ань совхоз мо̄т намыл пинвес, ГУП «Саранпаульский» тох ла̄ваве. 2009 та̄лт ты предприятие кӯщаиг Анатолий Валей рӯпитаӈкве паттувес. Манса̄вит са̄лы совхоз  о̄ньщи ос хумус ань рӯпиты, ты урыл ам Анатолий Прокопьевич китыгласлум. Тав ла̄выс: «Са̄т та̄л ювле хультум порат совхозт са̄т со̄тыра са̄вит са̄лы о̄лыс. Акв та̄л туп 15 тонна нё̄выль ва̄рвес. Ань 12 со̄тыра са̄лы о̄ньщēв. Та̄л сыс кит со̄тыра арыгкем са̄лы нё̄влиг алыянӯв. Предприятият 42 э̄лумхо̄лас рӯпиты, нила бригада о̄лы. Советский власть о̄лум порат совхозт 20 со̄тыра са̄лы янмалтавес ос 12 бригада рӯпитас. Ка̄сыӈ бригадат акв со̄тыра хӯрумса̄т са̄лы о̄лыс. Ань акв бригадат ма̄хманум хӯрум со̄тыра са̄лы ӯрим яласэ̄гыт. 2015 та̄л сыс ма̄н 70 тонна нё̄выль ва̄рсӯв.
Ань ма̄н са̄лынув э̄лаль янмал-таӈкве, са̄вмалтаӈкве патэ̄в. Ямал ма̄т о̄лнэ ма̄хум хольт ты нё̄влил са̄всыр колбаса ва̄руӈ-кве ат патэ̄в. Тамле атыӈ, ёмас са̄лы нё̄выль туп ня̄рнё̄влиг тэ̄ӈкве э̄ри. Ам номсэ̄гум, мо̄т щирыл тамле тэ̄нут тэ̄ӈкве щар ат ро̄ви. Ма̄н, Саранпа̄вылт о̄лнэ ма̄хум, мо̄т нё̄выль щар ат тэ̄гӯв. Ос мо̄т ма̄ныл ёхтум мирыт ты нё̄выль сака ат тэ̄гыт. Тыи ма̄гсыл ань хо̄т-а̄ти са̄лы нё̄выль урыл акваг потыртаӈкве ос са̄всыр ма̄т тыналаӈкве патэ̄в, мо̄т мирыт ты тэ̄нут тэ̄ӈкве о̄с вос ханьщувлэ̄гыт. Акваг са̄лы нё̄выль туп вос ёвтэ̄гыт, мис, пӯрщ нё̄выль нупыл ул вос сунсэ̄гыт. 
Ань Касум па̄вылныл ос Ямал ма̄ныл тотнэ са̄лы нё̄выль ёвтуӈкве о̄с ро̄ви. Тувыл ма̄н нё̄влюв атыӈнувег, во̄иӈнувег ос ёмаснувег о̄лы. Саранпа̄вылныл тотым нё̄выль акв щёс ке тэ̄щиньтэ̄гыт, мо̄т щёс туп ма̄н па̄влувныл ты тэ̄нут ёвтуӈкве патэ̄гыт, тув мус нё̄влюв атыӈ. Ма̄н са̄лыянув ат саватыянӯв, па̄выл мус ат ня̄влыянӯв, нё̄рт са̄лы ловиньтан пӯсас о̄ньщēв, нё̄влиг тот ва̄риянӯв. Саранпа̄вылн нё̄выль туп тыналаӈкве тотэ̄в. Са̄всыр комбикормыл ос хӯлыл та̄наныл ат тыттыянӯв. Та̄н туп сыстам вит аēгыт ос тэ̄п тэ̄гыт. 
Нё̄выль пуссын тыналаӈкве ань ат вēрмēв. Ка̄сыӈ та̄л Ха̄льӯсн тыналахтуӈкве ма̄шинал ялантэ̄в. Тот о̄лнэ мир нё̄выль ёмащакв ёвтэ̄гыт. Ты та̄лт Ханты-Мансийск ӯсн ялсӯв, тот са̄лы нё̄выль тыналасӯв. 
Ка̄сыӈ са̄лы пуӈк ма̄гсыл субсидия-олныл ойтавēв. Та̄л сыс акв са̄лы ма̄гсыл са̄тса̄т солко̄вил та̄стыглавēв. Ты олныт 2008 та̄л порат туп но̄х-нё̄тыглавēсыт. Та пораныл таса̄вит та̄л ювле хультыс, ань ня̄нь, са̄ккар ос мо̄т тэ̄нут тынаныл са̄в щёс но̄х-лаплувēсыт. Ты ва̄рмаль урыл ма̄н ётув рӯпитан кӯщаитн акваг потырта̄лэ̄в.  
Таи ёмас, ма̄н ма̄нки олн сэ̄луӈкве патсӯв. 2009 та̄лт са̄лы ӯрнэ ма̄хум туп 6-7 со̄тыра солко̄ви сэ̄лсыт. Ань акв э̄тпост сыс 20 со̄тыра солко̄ви выгыт. Ма̄ньлат ма̄хум ма̄нки палтув акваг во̄виянӯв, та̄н нё̄рт рӯпитаӈкве сака ат ка̄сащēгыт. Ань кит пыгыг Салехард ӯст зоотехникыг ха-нищтахтэ̄г. Ханищ-тахтын ма̄ныл хунь а̄стэ̄г, Саранпа̄вылн ювле ёхтэ̄г, совхозт рӯпитаӈкве номсэ̄г. Акв пыг ань ма̄н палтув практикан ёхтыс. Са̄лыӈ ма̄хманув ня̄врама-ныл ӯщлахтын порат нё̄рн хунь минэ̄гыт, ща̄няныл-а̄щанылн нё̄тэ̄гыт, та̄наныл о̄с олныл ойтыянӯв. Ханищтахтуӈкве а̄стлан юи-па̄лт са̄лы ӯрим о̄с вос яласэ̄гыт. Па̄влувт ялпыӈ хо̄тал о̄лум порат ты пыгыт мӯй ма̄хум ос ма̄нь ня̄врамыт пӯмащ ма̄гсыл са̄лыӈ суныл тотыгласаныл. Тыщирыл о̄с мощ олн сэ̄лэ̄гыт. 
Ты ма̄хум янытлан хо̄тал округувт яны-тыл ва̄рыглаве. Тамле тэ̄ла ань таи ма̄гсыл щё̄пита̄лаве, ма̄ньлат хо̄тпат са̄лыӈ колт рӯпитаӈкве вос ка̄сащасыт. Ты та̄л Саранпа̄вылт ты ялпыӈ хо̄таланыл рēтыӈ ю̄свой э̄тпос 21 хо̄талт о̄лыс. То̄нт 25 хо̄тпат касуӈкве ёхталасыт. Са̄в ма̄ньлат пыг касуӈкве тув акван-атхатыгласыт. 
Са̄лыянув а̄гмыл ул вос ēмтэ̄гыт, са̄в-сыр тэ̄рпил тӯщтыянӯв. Лēккар хум са̄лыянув уральтыянэ, ос ва̄тихал кēлпаныл выг. Ты туи Ямал ма̄т «сибирский язва» а̄гм хо̄нтвес, тот са̄в са̄лы патыс. Округувт о̄лнэ са̄лыт а̄гмыл ул вос ēмтсыт, о̄с прививкал ва̄равет. Ма̄н ка̄сыӈ та̄л са̄лыянув э̄рнэ тēрпил тӯщтыянӯв, тыи ма̄гсыл туи порат воссыг уколыл ат ва̄рыгласанӯв. Белоярский районт о̄лнэ ма̄хум са̄лыяныл ёт Ямалн ялантэ̄гыт. Ма̄н тай мо̄т ма̄н ат воратэ̄в, тыт нё̄ранув ляпат са̄лыянӯв о̄ньщиянӯв. 
Ащирмаӈыг хунь ēмты, та порат са̄лыянув нё̄выль ма̄гсыл алыянӯв. Тамле ва̄рмаль яныг таквс э̄тпос манос ва̄т са̄грапнал э̄тпос о̄вылтахтан порат ва̄рыглэ̄в».
Анатолий Прокопьевич китыгласлум, ты та̄л мана-са̄вит тонна нё̄выль та̄н тыналаӈкв номсэ̄гыт? Тав ювле ла̄выс: «Са̄лыянув мис хольт мисколт ат о̄ньщиянӯв, та̄н хара ма̄т ха̄й-тыгтэ̄гыт. Акв ма̄н нэ̄г-салым ат о̄ньщиянӯв. Таима̄гыс манаса̄вит нё̄выль ты та̄л ва̄рēв, ань ат ла̄вēгум. 70 тонна ке ва̄рēв, то̄нт ёмас паты. Нас тох са̄лы са̄вмалтаӈкве о̄с ат вēрмēв. Ка̄сыӈ ӯйхул тыттуӈкве э̄ри. Сака са̄в са̄лы ке паты, тэ̄пыӈ ма̄ ат то̄вылхаты. 
Ань манса̄вит са̄лы о̄ньщуӈкве вēрмēв, ты урыл акваг номсахтэ̄в. Ка̄сыӈ бригада хӯрум со̄тыра арыгкем са̄вит са̄лы ӯри, тыил са̄внув са̄лы ке ēмты, са̄в э̄лумхо̄лас рӯпатан виӈкве э̄ри. Ма̄хманув са̄внув олныл ойтуӈкве кос пат-санув, тувыл по̄х хо̄тпат тыт рӯпитаӈкве щар ат ка̄сащēгыт. Ань совхозт рӯпитан хо̄тпат ща̄няныл-а̄щаныл ёт ма̄ньта̄гыл са̄лы ӯрим яласасыт, нё̄рт яласаӈкве ханьщувласыт. Ты рӯпата сака та̄рвитыӈ, тыи ма̄гсыл та̄нки ня̄враманыл э̄лаль ханищтахтуӈкве кēтыяныл манос па̄вылт  мо̄т рӯпатан патхатэ̄гыт. Са̄лы ӯрим та̄н та̄л сыс ащирмаӈ хо̄талыт, во̄тыӈ хо̄талыт, рēгыӈ хо̄талыт са̄лыяныл по̄хыт о̄лэ̄гыт. Таи ма̄гсыл ма̄хум ма̄н палтув рӯпитаӈкве ат ювыт». 
Ам Анатолий Валей ха̄йтнутыт урыл о̄с китыгласлум, ты утыт са̄вмысыт ман а̄ти? Кӯщай хум ты ва̄рмаль урыл тох ла̄выс: «Щар со̄ль, тамле та̄рвитыӈ ва̄рмаль о̄с о̄лы. Та̄нанылн па̄тлуптыянӯв».
Ань совхозт са̄лы ӯрнэ щēмьят олныл нё̄тавет. Са̄лыт ловиньтан ма̄гсыл палянылн чипыт ва̄рвēсыт. Ты рӯпата ва̄рнэ ма̄гсыл округ бюджетыл олн та̄стыглавес. Ань са̄лыт ёмащакв ловиньтаӈкве вēрмавет. «Саранпаульский» нампа предприятие кӯщай хум ла̄выс, тамле рӯпата нас олн холтнэ ма̄гсыл, улпыл, ва̄рыглавес. Та̄н та̄нки са̄лыяныл осэ-ва̄та̄л утыт та̄л ёмащакв ловиньтаӈкве вēрмияныл.   
Предприятие нё̄выль тыналым олн сэ̄лы, ты коныпал ос са̄всыр сувенирыт, маснутыт, пӯркат ты-налы. Ты э̄лы-па̄лт тот сувенирный цех о̄лыс. О̄влэ̄т са̄в нэ̄квет тот рӯпитасыт,  ань туп хӯрум ма̄ньщи нэ̄ тот ю̄нсхатэ̄гыт. Нэ̄ хо̄тпа манаса̄вит пормас ю̄нтуӈкве вēрми, таса̄вит ю̄нты, планыл та̄н ат хансавет. Са̄лы кот та̄н та̄нки тынтлыяныл, пӯркат ос мо̄т пормасыт ка̄тыл ю̄нтыяныл. Ты нэ̄т са̄лыӈ колт яласан ма̄хум маснутыл пуссын ю̄нтыяныл. Анатолий Прокопьевич ла̄выс, ань ты сувенирыт, пӯркат ос мо̄т пормасыт ма̄хум о̄с лю̄льсаӈ ёвтэ̄гыт, тыи ма̄гсыл са̄внув ма̄щтыр нэ̄ та̄н совхозн рӯпитаӈкве  ат выгыт.
 
Людмила Теткина

 
