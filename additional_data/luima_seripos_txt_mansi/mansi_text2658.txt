
«Нумто» нампа природный парк Белоярский районт о̄лы. Тот са̄лыӈ ма̄хум щēмьяӈ та̄гыл о̄лэ̄гыт. Ка̄сыӈ ханты ос ё̄рн щēмья та̄нти са̄лыяныл о̄ньщияныл. Ты мус хӯл алыщлэ̄гыт, во̄раēгыт. Та̄н тот ялпыӈ ма̄ ос пӯрлахтын ма̄ о̄ньщēгыт, «Нумто» тӯраныл ялпыӈтыяныл, ма̄тēныл по̄х хо̄тпатныл вуянтыяныл. 

	1997 та̄лт та ма̄ природный паркыг ва̄рвес ос ӯргалаӈкве патвес. 2001 та̄лт та ма̄ то̄ва ломтанэ заповедный зонаг ва̄рвēсыт, ты 50 со̄тыра гектар. «Сургутнефтегаз» та ма̄т рӯпиты. Хуньт хоса порат тот ма̄ а̄рталым ос ма̄-во̄й хо̄нтыма. Ань ос тот рӯпитан компания таӈхи я̄ӈкылмат тисхатуӈкве, ма̄-во̄й но̄ӈхаль няртнэ буровой тув тӯщтуӈкве. Тот о̄лнэ соссаӈ ма̄хум щар ат ка̄сащēгыт, та̄наныл тув ат та̄ртыяныл. Таима̄гыс ты та̄л рēтыӈ ю̄свой э̄тпос 25 щислат Белоярский ӯст са̄в ма̄хум атхатыгласыт ос халанылт потыртасыт, хумус э̄лаль о̄луӈкве ос хумус «Сургутнефтегаз» рӯпитаӈкве паты. 

	Ань тамле ла̄тыӈ хассыт, «Нумто» ма̄т ма̄-вит ӯргалан ма̄хум нэ̄паканыл пуссын Москва ӯсн тēтыяныл, тот ма̄-вит ӯргалан государственный экс-пертиза тах ва̄раве. Тувыл ущ та̄рапаты - ма̄-во̄й тот но̄х-виӈкве ро̄ви ман а̄ти. 

	Михаил Крейндлин, «Гринпис России» кӯщаиг о̄лнэ хум, ла̄выс: «Соссаӈ ма̄хум ат та̄ртыяныл тыт «Сургутнефтегаз» рӯ-питаӈкве. Та̄н тыт о̄лнэ ос алыщлан, пил ва̄тнэ ма̄ныл. Та̄нанылн ма̄н нё̄туӈкве патэ̄в». 

	 

	Ля̄ххал ма̄ньщи ла̄тӈыл 

	Галина Кондина толмащластэ
