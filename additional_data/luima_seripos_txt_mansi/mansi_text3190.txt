

	Ханты-Мансийск ӯст та хультум са̄тыт «То̄рум Маа» нампа музейт соссаӈ ма̄хманув во̄раян кол ӯнттысыт ос сыресыр алыщлапыт щё̄питан ханищтап о̄лыс. Тамле тэ̄лат ва̄руӈкве 2006 та̄лт о̄вылтавēсыт. То̄нт тув са̄в ма̄ныл во̄раян хум хо̄тпат ёхталасыт. Та̄н музейт «Охотничья тропа» ё̄мыгтан лё̄х хосыт са̄всыр алыщлан утыт ӯнттысыт. 


		Ань ты та̄л музейт ханищтап проектыт ма̄гыс пуӈктотнэ хум Вячеслав Кондин тав ты семинар ва̄рыгластэ. Музейн мӯйлуӈкве ёхталан хо̄тпат пуссын во̄раян утытыл сака пӯмщалахтэ̄гыт, са̄в-сыр алщит урыл ки-тыглахтэ̄гыт. Вячеслав Юрьевич таима̄гыс та̄наныл янытэ̄т ханищ-тасанэ. Тав са̄в ма̄ныл о̄лнэ во̄раян хо̄тпат ёт хо̄нтхатыглас, та̄н ёта-ныл потырта̄лме юи-па̄лт пēс йис тэ̄лат та̄рапаттыс. Тувыл музейт йильпи алыщлапыт ӯнттын ма̄гыс проект щё̄питас. 

		Тавēн Ханты-Мансийск ӯст «Лэпк» нампа общинат рӯпитан хум хо̄тпат нё̄тсыт: тыи Юрий Григорьевич Кондин ос Михаил, Григорий пыгаге, Ва-лерий Михайлович Шульгин. Белоярский район Касум па̄выл-ныл ханты хум Павел Михайлович Тользин  во̄виньта̄лвес ос Ха̄льӯс район Хо̄рыӈпа̄выл-ныл ма̄ньщи о̄йка Рудольф Васильевич Меров ёхталас. Тувыл музейт рӯпитан хо̄нтаӈ ма̄ньщи пыг Анатолий Брусницын та̄н ётаныл рӯпитас, тав о̄с са̄в тэ̄лат ва̄г. Тав тув ёхталам а̄гирищит-пыгрищитын алыщлапыт урыл потыртас. 

		Мӯйлуӈкве ёхталам а̄гит-пыгыт МУК ханищтан колныл тотыглавēсыт. Тот та̄н ётаныл Айс Аджаев рӯпиты,  во̄раян ва̄рмалитын ханищтыянэ. Айс Вя-чеславович Калмыкия ма̄ныл тыг ёхтыс. Ос тав хӯрмит та̄лт Вячеслав ёт ва̄йхатас ос тувыл ханищтан ня̄враманэ музейн тотыглаӈкве патсанэ. Айс такви ма̄тэ̄т о̄лме порат о̄с акваг во̄раяӈкве таӈхыс, ань ты номтэ тыт ма̄н ма̄хманув ёт э̄лаль тотытэ. 

		Соссаӈ хо̄тпанув ат хо̄тал сыс во̄раян кол а̄стласаныл. Кол а̄висӯнт по̄хат а̄ращ ва̄рсыт, тэ̄нут о̄щнэ ма̄нь сӯмъях ӯнттысыт. А̄мп ма̄гыс ос я̄нас кол щё̄питасыт. Тамле во̄р кол ка̄сыӈ хум такви во̄раян ма̄тэ̄т ӯнтталас. То̄ванакт тав матах хо̄талн во̄раяӈкве яланты. Кол кит хо̄тпа о̄лнэ янытыг ӯнттаве.Тот тэ̄нут со̄пасыг акваг хультуптэ̄гыт, а̄ращ по̄хат на̄йӣв щё̄питэ̄гыт. Кол исыглан ма̄гыс ма̄нь кӯр па̄лтыглэ̄гыт, тэ̄нут ос кон а̄ращт па̄йтуӈкве вēрмēгыт. 

		Музейн ёхталан ма̄хумн суссылтан ма̄гыс та̄н па̄тас ва̄рсыт. Пēс порат па̄тасыл янгыщ нэ̄ хо̄тпат ня̄враманыл ёт ва̄с алыщласыт. Тувыл Вячеслав Кондин нёхс ня̄ль ва̄рыс. Тамле ня̄ль тавēн Кимкъясӯйт о̄лум Виктор Анямов суссылтас. Валерий Шульгин янгуй ка̄тын-паттын ма̄гыс ёвт ва̄рыс. Тамле алыщлап янгуит вит айнэ лё̄х хосыт ӯнтталавес.

		Ань алыщлапыт ва̄рум хум хо̄тпат пус-сын йильпи утаныл хумус рӯпитэ̄гыт, мӯй ма̄хумн потыртасыт ос суссылтасыт. Ма̄навн сака пӯмыщ о̄лыс. Тувыл Эрика Петровна Сургутскова, музей кӯщай нэ̄, са̄в хо̄тал рӯпитам ма̄хумн пӯмащипа ла̄тыӈ нэ̄пакыт мӯйлуптас ос ма̄хум пуссын тэ̄нэ пасан ва̄тан во̄всанэ. Рӯпитам хо̄талыт молях оигпасыт, ос хумыт посыӈ хо̄талыт сыс ёмас рӯпата ва̄руӈкве а̄лымасыт.

		Тамара Мерова

		хансыс ос хури ва̄рыс

 
