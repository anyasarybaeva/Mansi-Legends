
Кит сāт ювле хультум порат Ханты-Мансийск ӯст «Сердце отдаю детям» нампа касыл ва̄рыглавес. То̄нт Россия янытыл ня̄врам ханищтан 60 хо̄тпат тыг ёхталасыт.

	О̄влэ̄т та̄нки о̄лнэ ма̄т та̄н пуссын халанылт кассыт ос тот но̄х-патум хо̄тпат Ханты-Мансийск ӯсн во̄выглавēсыт. Нила хо̄тал сыс та̄н урокыт суссылтасыт. Ты юи-па̄лт жюри-хо̄тпат та̄н халанылт но̄х-патум хо̄т э̄лумхо̄лас пēриясыт.

	О̄выл места Елена Николаевна Левшина, Оренбург ӯсныл ёхталам нэ̄, вис. Мо̄т ат хо̄тпат са̄в-сыр номинацият янытлавēсыт. Касыл оигпан э̄лы-па̄лт та̄н РФ министр образования кӯщай ва̄ӈын нэ̄ Татьяна Синюгина ёт хо̄нтхатыгласыт.

	Кӯщай нэ̄ та̄нанылн ла̄выс: «На̄н пуссын на̄нки о̄лнэ ма̄нытт но̄х-патсын ос на̄нки рӯпатан пуссын ёмащакв ос ка̄ркамыг ва̄рилы̄н. Ня̄врамыт ханищтым на̄н яныг ос э̄рнэ рӯпата тотэгы̄н, тыима̄гсыл на̄нан ам яныг пӯмащипа ла̄тыӈ ла̄вēгум».

	Ма̄н округувныл ня̄врам ханищтан хо̄тпат ты касылт о̄с кассыт. Югорск ӯсныл ёхталам нэ̄ Светлана Молокова акв номинацият но̄х-патыс, тот о̄с янытлавес. Тав та ӯст исскуства школат ня̄врамыт хурит по̄слуӈкве ханищтыянэ.

	Тамле касыл ка̄сыӈ та̄л ва̄рыглаве. Мо̄тыт та̄л ты касыл Оренбург ӯст щё̄питаве, Россия янытыл ня̄врам ханищтан хо̄тпат касуӈкве тув минэ̄гыт.
