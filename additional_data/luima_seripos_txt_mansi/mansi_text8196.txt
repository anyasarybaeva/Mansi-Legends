
Па̄влыт латыл яласан лēккарыт тэ̄лы лё̄ӈх хосыт Хо̄нтаӈ, Белоярский, Октябрьский, Ха̄льӯс ос Ханты-Мансийский районытын тотыглавēсыт. Тот та̄н 32 па̄влытыт о̄лнэ ма̄хум уральтасаныл. Ты «Центр профессиональной патологии» округ пӯльницат рӯпитан лēккарыт тэ̄лы яныг ма̄шинатыл ма̄хум пусмалтым яласэ̄гыт, туи ос «Николай Прирогов» на̄иӈха̄пыл э̄лын о̄лнэ па̄влытын минэ̄гыт. 
Ка̄сыӈ па̄вылт лēк­ка­рыт ма̄хум ёмщакв сун­сыглыяныл, УЗИ, флюоро­графия, маммо­графия ос мо̄т са̄всыр ищхӣпыӈ утытл э̄лумхо̄лас ураль­тыяныл, матыр а̄гм те хо̄н­тэ̄гыт, та̄ра яныг ӯсн пус­малтахтуӈкве тē­ты­я­ныл, ты кастыл нэ̄па­кыл хан­сыяныл. Пуссын аквъёт 3200 хо̄тпа лēк­карыт палт ёхталас. 
Николай Ташланов, пӯльницат лēккар кӯщаиг рӯпитан хум, ла̄выс:
– Ма̄хум неврологын, хирургын, сым лēккарын, сам лēккарын, пуӈкыт пусмалтан лēккарын сус­вēсыт ос пусмалтавēсыт. Ка̄сыӈ па̄вылт та̄н хӯрум-нила хо̄тал сыс рӯпита­сыт. Лё̄ӈх ёмасыг о̄лме сыс са̄в мир уральтаӈкве а̄лымасыт. Ма̄н лēккара­нув ӯрхатнэ хо̄тпат пус­сын пирмайтыяныл, нэ̄м­хотьют уральтатта̄л ювле ат тēтыяныл. Тэ̄лы ва̄рум рӯпатав ань ма̄ньполь э̄тпост ты оигпас. 
Ма̄шинатыл яласан рӯпатаныл та а̄стыс, ань «Николай Пирогов» на̄иӈха̄п ёмщакв хот-щё̄­питаве ос туи па̄влы­тын яласаӈкве паты. 
Сосса ма̄хум тēлп-а̄гм урыл ва̄ӈкве патсыт
Сургутский район Русскинские па̄вылт са̄­лыӈ ма̄хум касуӈкве ёх­таласыт, то̄нт лēккарыт тув о̄с ялсыт ос ВИЧ-а̄гм урыл потыртасыт, ка̄са­щан хо̄тпа анализанэ вуй­вēсыт ос тот та̄ра-ла̄в­вес, тав а̄гм ат о̄ньщи. Та хо̄тал 94 хо̄тпа анализа­ныл сус­весыт ос пуссын пуста̄гыл о̄лэ̄гыт.  
Ты Сургут ӯст рӯпитан Центр-СПИД кол лēкка­рыт та̄н тув ма̄шинал ялсыт, ялпыӈ хо̄тал о̄лнэ ма̄т са̄в мир атхатыглэ̄гыт, тот аквторыг са̄в хо̄тпа уральтаӈкве вēрмēгыт. 
Ханты ос ё̄рн ма̄хум та районт са̄выӈпа̄лэ во̄рт са̄лыяныл о̄ньщим о̄лэ̄гыт, яныг ӯсн мо̄рсыӈ порат ёхталэ̄гыт, таи­ма̄г­сыл лēккарыт тув ты мо­лямласыт, та̄наныл хо̄н­тыглаӈкве тахсыт. Ёхта­лам мирн та̄н ловиньтан нэ̄пак-ло̄мтыт мисыт, та̄н юв тотыяныл ос ловиньтыяныл. 
ВИЧ-а̄гм коныпал, та̄н гепатит ос туберкулёз а̄г­мыг урыл о̄с потыртасыт. 
Сым а̄гм уральтан ищхӣпыӈ ут тотвес
Белоярский район пӯльницан сым а̄гм уральтан ищхӣпыӈ ут тотвес, тав «Здраво­охранение» проект хосыт ёвтвес. Ты сака э̄рнэ ут, тавēтыл а̄гмыт та̄ра хо̄нтавет ос э̄лумхо̄лас моляхнув пусмалтаӈкве о̄вылтаве. Хо̄тпа сыме манос тēлупта̄рсанэ ты аппарат хосыт сунсавет, ЭКГ ва̄раве. Лēккарыт ла̄вēгыт, та̄н ты ищхӣпыӈ утыл рӯпитаӈкве молях ханьщувласыт, нэ̄матыр та̄рвит ат о̄ньщи, тавēтыл рӯпитаӈкве сака кӯсты­рыг о̄лы. 
Мир пусмалтан департаментыл тēтым ля̄ххалыт Галина КОНДИНА ма̄ньщи ла̄тӈыг толмащласанэ 
