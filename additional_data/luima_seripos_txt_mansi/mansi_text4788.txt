
Общественный палатат кӯщай нэ̄  Ирина Максимова ос общественный, внешний связь департаментыт кӯщай ва̄ӈын хум Константин Репин сапра̄ни ва̄рыгласы̄г. Тэ̄н ищхӣпыӈ ут хосыт «Великие имена России» нампа тэ̄ланыл урыл потыртасы̄г. 
Ань тамле проект щирыл Россия янытыл са̄в организацият рӯпитэ̄гыт. Та̄н товлыӈха̄пыт иснэ ма̄т рӯпитан колыт мирн ва̄нэ хо̄тпат намыл пинуӈкве номсэ̄гыт. Ань Нижневартовск ос Сургут ӯсыгт о̄лнэ кит тамле колыг ма̄гыс намыӈ-суиӈ э̄лумхо̄лас нам пēриēгыт.
Ты са̄пранит ӯс ос район миркол кӯщаит пуссын китыглавēсыт, хоты хо̄тпа наме та̄н тув пēрияӈкве таӈхияныл. Са̄выӈпа̄лэ ма̄хум ма̄-во̄й но̄х-винэ ма̄т рӯпитам хум Фарман Салманов, округ о̄выл губернатор Александр Филипенко, потрыт хансум ос хаснэ хо̄тпат Еремей Айпин, Андрей Тарханов ос мо̄т хо̄тпат наманыл ла̄выглавēсыт. Сергей Рыжиков Югра ма̄ныл космосн тылагла̄лум хум наме о̄с ла̄ввес, тувыл ма̄-вит ӯргалам ос ханищтам хум Александр Дунин-Горкавич. 
На̄н хотты хо̄тпа наме тув хансуӈкв вēрмилы̄н, «великиеимена.рф» ло̄псыт ма̄нь таквс э̄тпос 22 щисланыл 28 щисла мус намыт сунсэ̄н ос тот пēриēн. 
