
Ты э̄тпос о̄вылтахтам порат Нефтеюганский район «Сказка» нампа ӯщлахтын ма̄т соссаӈ ма̄хум ма̄ньха̄пыл касуӈкве акван-атхатыгласыт. Каснэ ва̄рмаль ка̄сыӈ та̄л о̄йттур э̄тпост ва̄рыглаве.
О̄выл хо̄талэ̄т нэ̄ хо̄тпат та̄нки халанылт кассыт ос та̄н юи-па̄ланылт хумыт пуссын товсыт. Хум хо̄тпат халт о̄выл места Виталий Русскин вис. Тав Сургутский район Русскинской па̄вылныл тув ёхталас. Ма̄ньла̄т ханты пыг ты та̄л ва̄т нупыл кит та̄лэ то̄влыс. Тав ща̄няге-а̄щаге ёт во̄рт о̄лы. Ханищтахтын поратэ ёхтумет пыгрищ Русскинской па̄вылн кēтвес. Тот тав интернатыт о̄лыс. Ӯщлахтын порат ща̄няге-а̄щаге палт ёхталас. Школа а̄стламе юи-палт лусытаӈкве ялыс. Ань ма̄-во̄й но̄х-винэ компаният рӯпиты. Виталий а̄тятэ ёт во̄раим ос хӯл алыщлым акваг яласы. Ты каснэ ва̄рмаль урыл  тав таи ла̄выс: «Ма̄нь порат а̄тямн ма̄ньха̄пыл ва̄рвēсум, ам тав ётэ хӯлпыт сунсуӈкве ялантасум. Мощ яныгмасум, а̄тямн мо̄т ма̄ньха̄пыл ва̄рвēсум. Ма̄н о̄лнэ ма̄вт ханты ма̄хум ха̄пка йӣвныл манос ӯлпаныл ха̄п ва̄рēгыт. Тамле яласан ут а̄тям ва̄руӈкве ёмащаквег ха̄сы. То̄ват мощ яныгнуват, то̄ват мощ ма̄ньнувег ос ощщаг ва̄равет. Тамле ха̄п ам ёт касуӈкве тотыслум, ты утыл пēлпыщ нуйхатуӈкве ро̄ви. Ма̄ньха̄пыл яласаӈкве ха̄суӈкве э̄ри. По̄х хо̄тпа ты ха̄пын ке ӯнты, та̄ра ēри ёӈхи.
Мо̄лты та̄л о̄лыглам касылт ам о̄с но̄х-патсум. То̄нт ам тыг нас пӯмащ ма̄гсыл ёхталасум, аты номсысум, мо̄т хо̄тпат халт но̄х-патэ̄гум. Ты та̄л тыг миннэ э̄лы-па̄лт ам мӯсхалыг щё̄питахтасум, ка̄сыӈ хо̄тал ма̄ньха̄пыл товыгтасум, тыи ма̄гсыл ань ща̄гтым о̄лэ̄гум».
Виталий ос ла̄выс, тавēн касуӈкве сака мӯстыс, ань ма̄ньлат пыг э̄лаль каснэ тэ̄ла щирыл рӯпитаӈкве номсы.
