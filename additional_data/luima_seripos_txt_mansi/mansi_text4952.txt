
Рущ ма̄хум щирыл Йильпи та̄л январь э̄тпос о̄выл щислат о̄вылтахты. Ма̄ньщит ты э̄тпос та̄л котиль э̄тпосыг ла̄вияныл, тыима̄гсыл пēс йис порат сосса ма̄хум тамле ялпыӈ хо̄тал ат ва̄рыгласыт. Ма̄ньщит, хантыт хосат та̄гыл рущ мир халт о̄лэ̄гыт, ты ялпыӈ хо̄тал янытлаӈкве ань о̄с патсыт.
Тав Ягрим па̄вылт сосса ма̄хум ремёсла центрыт рӯпитан хо̄тпат ма̄ньщи, ханты ня̄врамыт Йильпи та̄л о̄вылтахтын кастыл ялпыӈ хо̄тал ва̄рыгласыт. Ня̄врамыт стихыт ловиньтасыт, э̄ргыт э̄ргысыт ос са̄всыр пӯмыщ ёнгыл ёнгасасыт.  
Та па̄вылт о̄лнэ ма̄ньщи, ханты ма̄хум ремёсла центр-колн ва̄тихал ань акван-атыглавет. Ювле хультум та̄лт ва̄т са̄грапнал э̄тпост ма̄нь ня̄врамыт, школат ханищтахтын а̄гит-пыгыт ос яныгхо̄тпат округув янытлан хо̄тал янытлаӈкве тув во̄выглавēсыт. Тот рӯпитан нэ̄т са̄всыр пēс пормасыт суссылтасаныл ос тув ёхталам мирн ма̄ньщи, ханты о̄лупсаныл урыл потыртасыт. 
Ювле хультум та̄л округув 900 та̄лэ то̄влыс. Ты  э̄лы-па̄лт  учёныит са̄всыр пēс нэ̄пакыт ёмащакв ловиньтасыт ос лӯима̄в урыл  тот ла̄тыӈ хо̄нтсыт. Та па̄сныл Югра ма̄в таса̄вит та̄лыл ловиньтаӈкве та патвес. 
Ремёсла центрын ёхталам мир ты пӯмыщ ва̄рмаль урыл о̄с по-тыртавēсыт, хоты пēс нэ̄пакыт ма̄н лӯима̄в урыл манхурип ла̄тыӈ хансым о̄лы.  Аквта суссылтапт хӯл алыщлан ос во̄раян ма̄хум пор-масаныл суссылтавēсыт. 
Ягримт о̄лнэ мир ты выставка сунсуӈкве пуссын во̄выглавет. 
Тамле э̄рнэ ва̄рмаль ремёсла центрыт рӯпитан хо̄тпат акваг ва̄рыглэ̄гыт, та па̄вылт о̄лнэ са̄всыр сосса ма̄хум та̄нки пēс йис ва̄рмаляныл урыл са̄внув вос ва̄гыт ос мо̄т мирыт ма̄н культурав о̄с вос янытлыяныл.  
Г. Вынгилева потре 
ма̄ньщи ла̄тӈыл 
Л. Теткина хансыстэ. 
