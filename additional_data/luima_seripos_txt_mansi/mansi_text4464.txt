
Ка̄сыӈ ма̄нь па̄влыт хо̄нтлуӈкве ялум хо̄тпат ма̄хумн ва̄вет, ос та̄н уранылт матыр потыртэ̄гыт. Тэ̄лы Шугур па̄вылн ялмум порат Яков Михеевич Болотов урыл ва̄ӈкве патсум. Тав намēтыл школат о̄лнэ музей намтым о̄лы. О̄йка 2015 та̄лт а̄тимыг ēмтыс, ос тав э̄кватэ 88 та̄лэ то̄влыс. Ханищтахтын ня̄врамаквет то̄ванакт тав палтэ нё̄туӈкве ёхтыгпа̄лэ̄гыт.
Мо̄лты тэ̄н урēнтыл Павел Карпов апгēн музей ма̄гыс потыр хансум, ань таве ам на̄нан толмащлылум. Пыгрищ хансыс: «Ам о̄пам Яков Михеевич Болотов ма̄нь таквс э̄тпос 13 хо̄талыт 1924 та̄лт Ялуторовский район Ивановка па̄вылт самын патыс. Ос 1937 та̄лт та̄н щēмьяныл Кондинский район Нахрачи па̄вылн ва̄нтлыс. О̄пам тот ос ётыл Карым па̄вылт школат ханищтахтас. Са̄т класс 1940 та̄лт а̄стлас ос та юи-па̄лт хӯл алыщлым, мисыт уральтым яласас, тувыл ла̄пкат рӯпитас.
1943 та̄лт я̄ӈк на̄тнэ э̄тпост хо̄нтлуӈкве  тотвес. Тав талква хумыг о̄лыс, о̄влэ̄т виӈкве ат тахвес кос. Тувыл такви акваг во̄вхатуӈкве патыс, ла̄выс, тав ла̄тыӈ хӯнтлан хо̄тпа ос нэ̄матарыл ат пилы, э̄рнэ порат матыр нё̄туӈкве вēрми.
О̄пам о̄влэ̄т ханищтахтуӈкве тотыглавес ос яныг таквс 1943 та̄лныл 1945 та̄л я̄ӈк на̄тнэ э̄тпос мус хо̄нтлыс. Пилта̄лыг хо̄нтлуме ма̄гыс «За Отвагу» ма̄гылт о̄щнэ по̄с, орден Славы III степени по̄с о̄ньщи. Тувыл акв пēс документ-нэ̄пакēт са̄всыр ва̄рум яныг наканэ хансым о̄лэ̄гыт. Ты нэ̄пак 1317 стрелковый Краснознаменный ордена Кутузова штабныл майвес. Ос ётыл Богдана Хмельницкого ККОНД 2026 стрелковый батальоныт лусытам тэ̄ланэ э̄лаль тув хасвēсыт. Тав китыт Украинский фронт ёт хо̄нтлуӈкве кēтыглавес, Румыния ос Венгрия мо̄т хо̄н ма̄т хо̄нтлыс. Венгрият Балатон тӯр ва̄тат пилта̄лыг хо̄нтлуме ма̄гыс маршал Толбухинын э̄сгын нэ̄пакыл майвес.
1948 та̄лт о̄пам юв ёхтыс. То̄нт тэ̄н щащēквам ёт акван-хо̄нтхатсы̄г. О̄пам юв ёхтумēт Карымский рыбкооп ла̄пкат рӯпитас, тувыл та рыбкоопт кӯщай ва̄ӈын хо̄тпаг о̄с о̄лыс. Ётыл лесничестват ос коопзверопромхозыт рӯпитас. Та̄ланэ акван-ловиньтан щирыл тав 36 та̄л 7 э̄тпос рӯпитас.
Щащēквам ёт тэ̄н 66 та̄л аквъёт о̄лсы̄г. Тэ̄н онтолов ня̄врам янмалтасы̄г, са̄в апыг о̄ньщēг. Ма̄н пуссын я̄тил о̄пав ос щащēквав э̄руптыягӯв, тэ̄н ёмас сымыӈ хо̄тпаквег. Тэ̄натэ̄нтыл ма̄н сака янытлахтым о̄лэ̄в».
Ты потыр Павел о̄патэ о̄лме порат хансыстэ. Ань Яков Михеевич рӯтанэ̄н ос Шугур па̄вылт о̄лнэ ма̄хманэ̄н ва̄тихал ка̄стыглаве. 2014 та̄лт Венгрияныл ёхталам нэ̄ Анна Вандор тав палэ мӯйлуӈкве щалтсас. Тав венгрыт ос ма̄ньщит о̄лупсаныл урыл потрыт хансы ос ётыл нэ̄пак щё̄питы тах. То̄нт тэ̄н хоса потыртасы̄г, о̄йка хо̄нтлум наке номылматыглас. Ты хурит а̄нумн школа музейт суссылтавēсыт ос та̄наныл тувыл по̄слысанум.
Ань ка̄сыӈ хо̄нтлам хо̄тпа э̄лаль акваг вос номаве ос хуритэ «Бессмертный полк» ё̄мнэ порат са̄в ма̄хумн вос суссылтаве.
