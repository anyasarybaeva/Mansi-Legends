
Та э̄тпос оигпан э̄лы-па̄лт округ кӯщай нэ̄ Наталья Комарова сапра̄ни ва̄рыглас ос са̄всыр кӯщаит ёт ищхӣпыӈ ут хосыт потыртас. То̄нт та̄н «Устойчивое развитие коренных мало­числен­ных народов Севера» нампа программа урыл потраныл о̄лыс. 
Кӯщай нэ̄ ла̄выс, ма̄ньщи, ханты ос ё̄рн ма̄хум акваг ӯргалым о̄ньщавет. Ты нэ̄пак щирыл та̄н ня̄враманыл ханищтахтын ма̄гсыл ойтнэ олнаныл ювле ой­тавет, пēс йис ма̄т о̄лнэ щēмьят колыт, со̄мъя­хыт, па̄ртколыт ос са̄в­сыр э̄рнэ пормасыт ёвтнэ ма̄гсыл олныл та̄с­тыг­лавет. Са̄лы ёвтнэ ма̄г­сыл олныл мивет ос мо̄т са̄в щирыл нё̄тавет. 
Ты юи-па̄лт «Югра лылыēп» нампа общест­венный организацият рӯпитан нэ̄ Людмила Алфёрова 2020 та̄л сыс сосса ма̄хум хумус нё̄т­вēсыт, та урыл по­тыр­тас. 
Ты та̄л са̄т э̄тпос сыс 68 ма̄ньлат хо̄тпат ханищтахтан ма̄гсыл ойтнэ олнаныл ювле ойтвēсыт. 720 э̄лум­хо̄лас маснут, тэ̄нут, ханищтахтан нэ̄пакыт, хаснэйӣвыт ос мо̄т пор­масыт ёвтнэ ма̄гсыл ол­ныл нё̄твēсыт. 
910 нуса хо̄тпат олн-нё̄тмилыл майвēсыт. Пēс йис ма̄т о̄лнэ 16 щēмьят колыт, со̄мъя­хыт ос мо̄т э̄рнэ колыт ӯнт­тын ма̄гсыл субси­дия-олныл та̄стувēсыт. Нила ма̄ньлат а̄ги ос пыг ханищтахтын ма̄­ныл а̄стламаныл юи-па̄лт ол­н-нё̄тмил ойтвēсыт. Ты пора сыс 190 хо̄тпа намхо̄талыл янытлавē­сыт. Ты э̄лы-па̄лт мӯй­луптан мӯйлупса 700 солко̄ви тынэ туп о̄лыс. Ань ты олныт но̄х-нё̄т­вēсыт, акв мӯйлупса нила со̄тыра 300 сол­ко̄ви тынэ ва̄рвес. Ты олныл ёмас мӯй­лупса ёвтуӈ­кве ро̄ви.

Ты та̄л коронавирусыл ӯргалахтым са̄в ялпыӈ хо̄талыт, касылыт, сус­сылтапыт ат ва̄рыгла­вēсыт. Туи Нефтеюган­ский районт ма̄нь­ха̄­пыл ка­суӈ­кве сосса ма̄хум ат атха­тыг­ла­сыт. «Сокро­вища Севера» суссыл­тап о̄с ат ва̄рыглавес, «Празд­ник середины лета» ханты мир ял­пыӈ хо̄тала­ныл о̄с ат яныт­лавес. Тув та̄стыг­лам олныт мо̄т ма̄н холт­вē­сыт. 
Людмила Алексан­дровна ла̄выс, ты про­грамма хосыт та̄н акваг рӯпитэ̄гыт. «Югра лы­лыēп» общественный орга­низация ос Урай ӯст о̄лнэ Ма̄ньха̄пыл каснэ кол о̄с акв касыл ты нэ̄пакн хансуӈкве ла̄вēгыт. Кӯщаит ты касыл тув ке хансэ̄гыт, мо̄тыт та̄л сосса ма̄хум о̄с акв касылыл ва̄рыг­лаӈкве патавет, рущ ла̄тӈыл ты ва̄рмаль «Охотничий биатлоныг» ла̄ваве. 
Людмила ТЕТКИНА
