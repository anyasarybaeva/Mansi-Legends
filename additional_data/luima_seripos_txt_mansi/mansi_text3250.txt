

	О̄йттур э̄тпост ам рӯтанум палт Свердловский область Ивдельский район Ушма па̄вылн, тувыл Кēрасколыӈъя па̄вылн ялсум. Тот ам ма̄хум ёт потыртасум. А̄нумн хосат та̄гыл пӯмащ, хомус соссаӈ ма̄хмытын государствав нё̄ты, тувыл ӯргалыянэ тыт о̄лнэ, хоты арыгтас туп со̄тыркем э̄лмхо̄лас. Акв ва̄рмаль а̄нумн та̄кыщ пӯмащиг о̄лыс. 


		Мощēртын ма̄ньщи кӯщаюв пēнтаве. Е.М. Алексеев ма̄н ма̄вт Ивдельский районт «По выживанию и социально-экономическому развитию народа манси» обществат кӯщаиг о̄лы. Тав ос руководителиг «Фактория» национальный компаният, тувыл автономный некоммерческий организация родовая община коренного малочисленного народа манси «Нёмстур» кӯщаиг рӯпиты. Евге-ний Михайлович Ивдельский районт лӯсум ма̄ньщит представителиг о̄лы. Пуссын ва̄рмалит тыт о̄лнэ соссаӈ ма̄хумыт 2016 та̄л лӯпта э̄тпос мус тав састласанэ. 

		Евгений Алексеев а̄гмыл ēмтыс, пуӈква̄лм кēлупта̄рсанэ хотум ēмтсыт, тав ань по̄ль-ницат лēккарытн пусумлаве, таима̄гыс ань пуссын ка̄сащан ма̄хум тав пēнтсылэ ма̄ньщи кӯщаиг таӈхē-гыт патуӈкве. Щар о̄выл хо̄тпа Сергей Александрович Зайцев, тав са̄всыр компаният кӯ-щаиг о̄лы, аква Ивдель ӯст о̄лнэ ООО «Чистоп». О̄с мо̄т ма̄хум о̄лэ̄гыт, та̄н ос сака мат та̄кыщ ат ка̄сащēгыт. 

		Пуссын номсахтэ̄гыт: «Маныр ёмас ва̄ри лильпи кӯщай? Тувыл хомус ёмас кӯщай пēрияӈкв, тав вос вēрмыс Ивдельский соссаӈ ма̄хум о̄лнэ йисэ ёмасыг, кӯстырыг ва̄руӈкв».Ты ва̄рмаль та̄рвитаӈ, тыгыл э̄лаль ма̄ньщит о̄лупсаныл хумлег тах паты, нэ̄мхотьют ат ва̄г. 

		Ты ма̄хум ва̄ганыл, государства па̄лыл ма̄ньщит сака ма̄т ат нё̄тавет. Ивдельский районт соссаӈ ма̄хум нё̄тнэ программа ёмщакв о̄с ат рӯпиты.  Ма̄хум потыртэ̄гыт, хомус тэ̄лы та̄наныл та̄рвитаӈ о̄лыгла̄лы: лё̄ӈхыт лапво̄таставет, хотьют матыр ма̄сынарищ о̄ньщи, туп та̄н-ки хотмус вēрмēгыт, Ивдельл-Ушман-Кēрасколыӈъя па̄вылн лё̄ӈх ва̄рыглэ̄гыт. Тыгыл акв-ты ва̄рмаль ос ты но̄х-ква̄лтапаве. Ва̄ти хо̄тал э̄тпост каникулыт патэ̄гыт, ня̄врамыт ос та щарим Вижай па̄выл мос государства ма̄сынал тотавет, э̄лаль ос та̄нки ща̄няныл-а̄щанылн во̄тым лё̄х хосыт 60 вēрыста хотум та тотавет. Ня̄врамыт лильпи та̄л юн рӯтаныл, ма̄хманыл ёт ялпыӈ хо̄тал ва̄рыглаӈкв вос вēрмысыт. Ты ва̄рмаль урыл хунь ла̄ваве, номсахтуӈкве та о̄выл-тахтэ̄гын, хотьют кущаиг пēрияӈкве? Хунь пēриян ва̄рмаль юи-па̄лт ёмасыг паты?

		Ты хо̄тал мус иӈ та пēриян урыл потрамаве. Са̄в ма̄хум ла̄вēгыт, Е.М. Алексеев такви пусми, э̄лаль рӯпитаӈкве паты. Тав ос матыр а̄гме хӯрум э̄тпосыг ēмтыс, рӯпитаӈкв иӈ ат вēрми. Пēриян ва̄рмаль улпыл тах хотум та мины. 

		Татьяна Бахтиярова

 
