
Софья Хатанзеева сосса щēмьят яныгмас, тав ща̄няге-а̄щаге ня̄враманэ̄н ёт мāньщи лāтӈыл потыртэ̄г. Софья школат сака ёмщакв ханищтахтас, математика, биология ос мāньщи лāтыӈ – ты предметыт ханищтаӈкв сака ка̄сащас.
–  Софья, наӈ хо̄т самын патсын, яныгмасын? Омагын-āтягын хōт рӯпитэ̄г, маныр вāрēг?
– Ам Хāльӯс район Лōпмус пāвылт самын патсум. Āщум Василий Петрович Хатанзеев, тав «Центроспас-Югория» нāй харыгтан колт кӯ­щаиг Лōпмуст рӯпиты, омам Светлана Герасимов­на Хатанзеева, «Исток» нампа мирн нё̄тнэ колт рӯпиты, матум мāх­манув ос āгмыӈ-мосыӈ хōт­па­тын нё̄ты, колкан ловты, маснутаныл посыянэ, тӯйт хилы, витыл тотыянэ, тэ̄нутыл пāйтыянэ, ос са̄в­сыр мирыт о̄лнэ-хӯлнэ колт тот кӯр пāлтыглы ос колкан ловты.
Щēмьям сака яныг, мāн юртыӈыщ ōлэ̄в, аквъёт аквписыг атхатыглэ̄в, ялпыӈ хōталыт янытлэ̄в. Тэ̄лы порат кāсыӈ тāл мāн Нё̄ро̄йка мус мāшинал ялантэ̄в, ӯщлахтэ̄в, сып­ныл ёсал тахсэ̄в, «Бура­ныл» яласэ̄в ос сāв нё̄тнэ хурит вāрēв, тот мāтэ сака нё̄тнэ. Туи ос тэ̄лы порат хӯл алыщлэ̄в, вōрт хӯл исмит пāйтэ̄в ос ёмщакве тэ̄пъялэ̄в. 
– Школат ханищтах­тамын порат маныр вāрсын? 
– Кульпас пāвыл шко­лат ханищтахтасум, ӯщ­лахтын порат «ШОК» нампа йӣквнэ группан ялсум. Мāн тот сāвсыр мāньщи ос йильпи йӣк­выт ханищ­тасанӯв. Ялпыӈ хōталытт Кульпаст, Саран­пāвылт ос Лōпмус пāвылт мир э̄лы-пāлт йӣквсӯв. Ты тāл Саранпа̄вылт са̄лы ӯрнэ ма̄хум 74 Олимпиа­да­ныл ōлыс, мāн йӣквуӈ­кве тув вōвыглавесӯв.
Нила тāл сыс ам Я̄сун­тын «Ма̄нь Ӯсквен» ялан­тасум, кāсыӈ тāл тув сāв ня̄врамыт ёхталэ̄гыт, ё̄рн­колт ōлсӯв, тот сака нё̄тнэ мā-вит, лё̄мвоит щар то­рас ат вāрсыт. Рӯпитан хōтпат а̄гит ма̄ньщи су­пыт, то̄рыт ю̄нтуӈкве ха­нищ­тасыт. Ам тот пуӈк то̄р ю̄нтсум. Ты тāл ам ат вēрмēгум тув минункве, Хāльӯс пӯльницан прак­тикан минэ̄гум. «Ма̄нь Ӯскве» хунь 30 тāлэ тōвлы, ам тув ялуӈкве вēр­мē­гум, амки мāньщи суп ю̄нтуӈкве таӈхēгум ос туи порат Нё̄рын ялуӈкве сака таӈхēгум.
Любовь Павловна Ста­канова – ёмас нэ̄, тав ётэ сака пӯмыщ потыртаӈкве. Тав āгит-пыгыт мāгыс э̄рнэ вāрмаль тоты, мāн вāг­лӯв, хумыс пēс йис порат мāхмыт ōлсыт. Мāн тот мāньщи лāтӈыл по­тыртэ̄в. Мӯй мāхманув ёхта­лэ̄гыт ос ювле пуссын ёмас номтыл минэ̄гыт.
– Ань наӈ маныр вāрēгын? Хōт ханищ­тах­тэ̄гын? 
– Ам мōлты тāл школа āстласум, ань Ханты-Мансийский государст­вен­ный медицинский акаде­мият мāнь лēк­карыг ханищ­тахтэ̄гум.
Мāнь порат лēккарыг рӯпитаӈкве сака тахсум. Омам мāнь порат ёнгын хусап ёвтыс, тот тэ̄рпи, градусник, фонендоскоп, укол тӯщтыглан ут ос сāв­сыр пусмалтан ут ōнь­щас. Ам āканит, сāвсыр ёнгын ӯйхулыт пусмал­тасум. Ты хусап юн ань тыг мус ōньщилум.
Хунь академия а̄стлэ̄­гум, Ханты-Мансийск ӯст кит-хӯрум тāл рӯпитэ̄гум, ос ювле Лōпмус пāвылн минэ̄гум, Хатанзеева Софья Семёновна, ща­щē­квам хольт, тот ōлнэ мāх­манум пусмалтым рӯпи­таӈкве патэ̄гум.
Оксана АЛБИНА
