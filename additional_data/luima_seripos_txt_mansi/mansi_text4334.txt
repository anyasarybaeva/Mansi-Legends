
Ка̄сыӈ тӯя кина по̄слан ма̄хум Ханты-Мансийск ӯст акван-атхатыглэ̄гыт ос тыт о̄лнэ мир та̄нки по̄слум рӯпатаныл суссылтэ̄гыт. Ты та̄л «Дух огня» нампа мирхал кина суссылтан фестиваль ма̄ньполь э̄тпост 1-7 хо̄талыт рӯпитас. 
Ты ялпыӈ хо̄талыт о̄лум порат округувт о̄лнэ ӯсытыт кинат сусылтавēсыт, са̄всыр касылыт, ханищтапыт ос мо̄т ва̄рмалит ва̄рыглавēсыт. Ты са̄т хо̄тал сыс 40 со̄тыра арыгкем э̄лумхо̄лас 123 кина суссыт. 
Аквты порат о̄выл щёс ос э̄рнэ тэ̄ла щё̄пита̄лвес. Москва, Санкт-Петербург ос Уральский округувныл учёный хо̄тпат тыг ёхталасыт. Та̄н нила хо̄тал сыс сосса ма̄хум пēс йис ва̄рмаляныл, ла̄тӈаныл ос о̄лупсаныл урыл потыртасыт. О̄выл хо̄талэ̄т Москва ӯсныл ёхталам учёный нэ̄ Наталья Новикова «О чём молчат аборигены?» нампа лекция ловиньтас. Ос ты юи-па̄лт мо̄т учёный хо̄тпат сосса ма̄хум урыл потыртасыт. 
Ты фестивалин Россия янытыл ос мо̄т хо̄н ма̄ныл ма̄хум та̄нки рӯпатаныл кēтыглэ̄гыт. Жюри-хо̄тпат ты кина сунсэ̄гыт ос но̄х-патум ма̄хум пēриēгыт. 
Ты та̄л о̄выл места ос «Золотая тайга» нампа мӯйлупса «Сара играет оборотня» нампа кина майвес. Ты рӯпата Швейцария ос Германия ма̄т по̄слувес. Китыт местал ос «Серебряная тайга»  Южный Кореяныл ёхталам Ким Дэхван майвес. Тав «Первый этап» нампа кина по̄слыс. Хӯрмит местал  Тед Фендт «Классический период»  рӯпататэ ма̄гсыл майвес. Ты хум США мо̄т хо̄н ма̄ныл тыг ёхталас. 
Ма̄н о̄лнэ ма̄т ань ма̄ньлат хо̄тпат о̄с кина по̄слэ̄гыт. Ханты-Мансийск ӯст о̄лнэ Александр Хант «Как Витька Чеснок вёз Лёху Штыря в дом инвалидов» нампа рӯпататэ ты касылн кēтыгластэ. Тот тав  «Приз зрительских симпатий» нампа номинацият но̄х-патыс. Ты коныпал тот са̄в мо̄т номинациятыт кина по̄слын хо̄тпат янытлавēсыт. 
Фестиваль оигпан э̄лы-па̄лт округ яныг кӯщай нэ̄ Наталья Комарова но̄х-патум ма̄хум янытласанэ. Тав ла̄выс, ань кина суссылтан фестиваль рӯпитан порат ма̄н о̄лнэ ма̄вн са̄в мӯй ма̄хум ёхталэ̄гыт, таима̄гсыл ань округув ма̄ янытыл ва̄ве. Тамле ялпыӈ хо̄тал ва̄рыглым, округувт о̄лнэ ма̄хум кина сунсуӈкве патсыт ос то̄ват ань та̄нки кина по̄слэ̄гыт. Ты касылн кēтыглым кинат ма̄н округувт яныгпо̄ль э̄тпос мус суссылтаӈкве патавет. 
