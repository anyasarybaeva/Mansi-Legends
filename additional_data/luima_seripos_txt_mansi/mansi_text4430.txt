
Ка̄сыӈ тӯя ма̄ньполь э̄тпос оигпан э̄лы-па̄лт Ханты-Мансийск ӯст центр ремёсел нампа колт ня̄врамыт ма̄гыс конференция ва̄рыглаве. Округ янытыл о̄лнэ а̄гирищит-пыгрищит тув во̄выглавет. Рущ ла̄тӈыл ты ва̄рмаль «Ремёсла и промыслы: прошлое и настоящее» намаим о̄лы.
Ты та̄л ня̄врамыт кит хо̄тал та̄нки хансум потраныл тот ловиньтасыт, тувыл ма̄щтырлаӈкве ханищтахтасыт. Та̄н ра̄ктыл по̄щгысыт, матыр пормасыт ю̄нтсыт ос ка̄тыл ма̄ньщи хорамыт по̄слысыт.
А̄гит-пыгыт Сургут, Нижневартовск, Урай, Нефтеюганск, Мегион, Радужный ос мо̄т ӯсытныл, па̄влытныл ты конференциян ёхталасыт. Ты э̄лы-па̄лт ка̄сыӈ районт ос ӯст ня̄врамыт акв тыщирыл акван-атхатыгласыт. Тувыл щар ма̄к ёмас ос пӯмащ доклад-нэ̄пак хансум а̄гирищит-пыгрищит Ханты-Мансийск ӯсн во̄ввēсыт.
О̄выл хо̄талт Ханты-Мансийск ӯст «Лучик» нампа колн ялантан а̄гмыӈ-мосыӈ а̄гирищит-пыгрищит «Василиса Премудрая» нампа рущ мо̄йт суссылтасыт. Тувыл ремёсла центрыт кӯщаиг рӯпитан нэ̄ Ольга Бубновене ня̄врамытын ос та̄наныл ханищтан хо̄тпатын са̄в сымыӈ ла̄тыӈ ла̄выс.
Ты юи-па̄лт та̄н рӯпитаӈкве о̄вылтахтасыт. Щар о̄влэ̄т ма̄хум э̄лы-па̄лт Ханты-Мансийск ӯст о̄лнэ а̄ги Динара Нигматулина «Прядение на веретене» нампа потре ловиньтастэ. Ольга Бубновене ла̄выс, ты ка̄ркам, номтыӈ а̄ги пēс йис ва̄рмалитыл сака пӯмщалахты ос ка̄сыӈ та̄л та̄н палтаныл ёхталы.
Ха̄льӯс район Хулюмсӯнт па̄вылт о̄лнэ ня̄врамыт ты конференцият о̄с ка̄сыӈ та̄л рӯпитэ̄гыт. Та̄нанылн Надежда Константиновна Маслова акваг нё̄ты. Та̄н ань Ханты-Мансийск ӯсн ат ёхталасыт ос хансум рӯпатаныл пищмал кēтыгласаныл. Ма̄ньщи па̄вылт о̄лнэ ня̄врамыт са̄всыр ёмас ос пӯмащ потыр щё̄пита̄лэ̄гыт. Ты та̄л Маргарита Адина ма̄ньщи маснут урыл хансыс, Степан Двинянинов ра̄ктыл хумус по̄щгуӈкве э̄ри, та урыл доклад-нэ̄пак ва̄рыглас. Ксения Кутляева ма̄ньщит са̄кныл ва̄рим пормасыт урыл потре о̄лыс.
Семён Изюмов Урай ӯсныл тыг ёхталас. Пыгрищ ла̄выс, тав китыт та̄л конференциян во̄выглаве. Мо̄лты та̄л тав хӯл со̄вныл ю̄нтум пормасыт урыл потыртас. Ань ос хо̄нтаӈ ма̄ньщит хумус хӯл пувēгыт ос хӯлп хумус туēгыт, та тэ̄ла урыл хансыс. Ты рӯпата ва̄руӈкв тавēн оматэ Анна Леонидовна Изюмова нё̄тыс.
Конференция оигпан э̄лы-па̄лт а̄гит-пыгыт пуссын янытлавēсыт ос диплом-нэ̄пакыл майвēсыт. Ремёсла центрыт кӯщаиг о̄лнэ нэ̄ Ольга Бубновене ня̄врамыт ла̄всанэ, та̄н пēс йис ва̄рмалитыл вос пӯмщалахтэ̄гыт ос э̄лаль вос ханищтэ̄гыт.
