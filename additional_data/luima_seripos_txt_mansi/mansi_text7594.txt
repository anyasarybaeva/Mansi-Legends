
Свердловский область Ивдель ӯст акв сака ка̄ркам ма̄щтыр хум о̄лы, наме Алексей Борисович Варов. Тав И.Е. Уваров нампа Ивдель ӯс музейт пормасыт пēс йис щирыл ка̄тыл ва̄рнэ колнакт пуӈктотым о̄лы. 
Хум тэ̄ланэ урыл тох потыртас:
– Ма̄ньщи пормасыт о̄влэ̄т ам нас пӯмщаласа­нум, амтирот та номсах­тэ̄гум, ма̄хум тамле нё̄тнэ, пӯмыщ хусап­сованыл аман хумус ва̄рияныл, хо­ра­мыл щуртыяныл, йӣв та̄рныл матыр-а̄ти сагуӈкве татем ха̄сэ̄гыт. Тувыл ты урыл ловинь­таӈкве патсум – ма̄ньщи учёный нэ̄ Е.И. Ромбанде­ева потранэ, Ново­сибирск ӯст о̄лум учёный о̄йка И.Н. Гемуев нэ̄паканэ. 
Ётыл ос Югорск ӯст о̄лнэ Лӯсум хум Павел Кириллович Дунаев ёт ва̄йхатасум, китыг­лах­та­сум, ма̄ньщи пормасыт э̄рнэ щирыл хумус ва̄равет, са̄сныл ю̄нтум пормасыт палт хоты хан­сат щуртуӈкве ро̄ви, та маныр, пӯмщалах­тасум. Тав ам ётум вēщка­тыг потрамас, ма̄хманыл пēс порат хумус щакв­щисыт, хӯлтыглахтас. 
Тувыл мēн Наталия э̄квамēнтыл Лӯсум ма̄нь­щит палт Лэ̄пла ос Ушма па̄влыгн ялсумēн, тот ма̄н, янге-ма̄не, са̄сныл хусап­совыт ю̄нтсӯв, йӣв та̄р­ныл са̄всыр пормасыт сагсӯв. Ня̄врамыт нупыл потыртасум, ань хотью­таныл э̄лаль ма̄щтыр­лаӈ­кве ка̄сащи те, вос щакв­щи, ва̄рум порма­саныл тах акв хотты касылын кēтыянӯв. Кит а̄гирищиг, Таня Анямова ос Даша Дунаева, татем ка̄ркамыщ рӯпитасы̄г, то̄нт ла̄всы̄г, ты сака пӯмыщ тэ̄ла.
А̄гирищиг ётыл са̄с са̄л­мыл хусапсовыт ва̄руӈ­кве патсы̄г, ты тэ̄ла ёмащакв ханищтастэ̄н. Ам тэ̄н нуп­лэ̄н ла̄всум, ма̄ньщи пор­масыт вос ва̄рēг, со̄вт манос а̄ныса̄н. Пēс порат ма̄хманыл хумус ма̄щ­тырласыт, та тэ̄лан вос ханищтахтэ̄г. 
Ты касыл кастыл Даша со̄вт ю̄нтыс, хан­сал щур­тыстэ, Таня ос а̄ны­са̄н щё̄питас. Ня̄вра­мыг экс­пер­тный совет хо̄т­патн яныт­лавесы̄г – Таня о̄выл места вис, Даша «За верность тра­ди­циям» нампа спецприз мӯй­луп­сал майвес. 

– Алексей Борисович, наӈ хотыл о̄лэ̄гын, хо̄т яныгмасын?
– Ам Ивдель ӯст рущ колта̄глыт самын патсум. Ма̄ньта̄гыл о̄пагум-ащо̄й­кагум ёт во̄рт яласасум. Юв ёхтэ̄гум, омам ам нуплум ла̄ви: «Я-ты, вогул пыг та ёхтыс, пил, па̄кв тотыс». Та порат тыт ма̄ньщи ма̄хум вогулыг ла̄ввēсыт, омам ам нуп­лум таима̄гыс тох мова­ла̄­лыс, ма̄ньщит хольт во̄рт яласэ̄гум, хӯл алыщлэ̄гум. Ань улпыл таима̄гыс сосса ма̄хум ёт юрщха­тасум, та̄н пēс ва̄рма­ляныл ханищтыянум, э̄лаль тотыянум.
Ам ётум Наталия э̄квам ос Лиза а̄гимēн ма̄щтырлэ̄г. Ма̄н пēс щирыл со̄втыт, па̄йпыт ос хусапсовыт ю̄нтэ̄в, хан­сал щуртыянӯв. Ка̄сыӈ ханса ёмащакв ханищ­тылӯв, хоталь ва̄руӈкве ро̄ви ман а̄ти. То̄ва хансат мирн ва̄нэ ма̄ньщи хум П.Е. Шешкин альбом нэ̄пакēтыл по̄слысанӯв. Ам о̄влэ̄т хурахласум, ма̄ньщи хансат ханты хансат ёт акван ул вос тэ̄лыг­тыянӯв, ма̄к ма̄ньщи хансат вос о̄лэ̄гыт.
Хунь музейн патхата­сум, Лӯсум ма̄хум колнак щё̄питаӈкве во̄ввēсум. То̄нт ам ла̄всум, ты ма̄ мӯсхал щирыл ва̄руӈкве э̄ри – матыр-а̄ти пуссын ёмащакв ханищтыянӯв, тыт туп ма̄ньщи ма̄хум о̄ньщам пормасаныл, та̄н ва̄рум маснутаныл-о̄щ­нутаныл суссылтаӈкве па­тэ̄в. Маныр хумус о̄лыс, сосса ма̄хум маныр о̄щ­сыт, та урыл потыртаӈкве патэ̄в, урккуӈкве ат э̄ри.
Алексей Борисович – сымыӈ, потрыӈ э̄лумхо̄­лас. Ла̄тӈув мощ ва̄гтэ, маснутанув-пормасанув татем ёмащакв ля̄галы­янэ, Лӯсум ма̄хманув на­маныл пуссын ва̄ганэ, сома ма̄ньщи хо̄тпа потырты. Ты я̄тил э̄лум­хо̄лас пус ка̄т, пус ла̄гыл вос о̄лы. Ма̄ньщи ма̄х­манув вос нё̄тыянэ, акв ё̄р ва̄рим, пēс наканув тах иӈ э̄лаль о̄лэ̄гыт.            
Светлана РОМБАНДЕЕВА
