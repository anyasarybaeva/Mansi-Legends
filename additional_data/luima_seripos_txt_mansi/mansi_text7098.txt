
Сӯкыр э̄тпос о̄выл хо̄талныл Россия янытыл «Пушкинская карта» намаим олныӈ нэ̄пак хосыт ня̄врамыт культура колытын ялантаӈкве вēрмēгыт. Туи тамле тэ̄ла ма̄гыс о̄влэ̄т Россия Президентув ла̄тыӈ лāвыс ос РФ миркол кӯщай Михаил Мишустин о̄йттур э̄тпос 31 хо̄талэ̄т хансыс. Ты ва̄рмалит э̄лаль ёмщакв тотнэ ма̄гыс 3,9 млрд солко̄ви та̄стувес. 
«Пушкинская карта» намаим олныӈ нэ̄пак 14 та̄л янытыл ос 22 та̄л яныт мус ка̄сыӈ а̄ги-пыг щё̄питаве. Тувыл ка̄сыӈ хо̄тпа та картатэ̄н хӯрум со̄тыра солко̄вил та̄ставе. Ты олнытыл тав культура колытын ялнэ̄тэ порат ойтхатуӈкве вēрми. 
Ань карта ка̄тын-пат­тын ма̄гыс «Госуслуги» ищхӣпыӈ утыт ня̄врам наме хансуӈкве э̄ри ос тувыл тот «Культура» ло̄псыт «Пушкинская карта» хӯлтыглан ла̄тыӈ хо̄нтэ̄н. Та юи-па̄лт щēпт о̄щнэ телефонэ̄т «Гос­услуги. Культура» намаим приложение ва̄рēн. Ос тувыл та приложеният  «Пушкинская карта» о̄щнэ ма̄гыс заявка хансэ̄н. 
Тув та̄стым олныт ня̄врам намēн «Google Pay», «Samsung Pay» ма­нос «Apple Pay» – щēпт о̄щнэ телефонт манхурип приложе­ние о̄ньщēгыт, тув кēтавет. Тамле «карта виртуальныиг» ла̄ваве ос ня̄врам хоталь-а̄ти ялнэ̄т порат билет ма̄гыс та приложениятэ хосыт тах ойтхаты.
Ты коныпал «пластико­вый карта» ва̄руӈкве о̄с ро̄ви. Таима̄гыс «Почта Банк» колн ялуӈкве э̄ри, тот карта тармыл по̄слым хури ня̄врам такви пēрияӈкве вēрми. Тувыл тав тамле картал ойтхатуӈкве та паты. 
Россия янытыл ты проект щирыл ань 800 са̄всыр музеит, сыре-сыр культура колыт, театрыт рӯпитэ̄гыт. Та̄н щё̄питан спектаклянылн, э̄ргын-йӣквнэ ва̄рмальн, суссылтапытн тамле картал билетыт ёвтавет. 
Ань нэ̄пак ловиньтан колт рӯпитан хо̄тпат о̄с са̄в­сыр программат щё̄питэ̄гыт, ня̄врамыт матыр-а̄ти пӯмщалаӈкве о̄с тув вос ёхталэ̄гыт. Туп кина суснэ нак та проек­тын ат хасвес, тув на̄нки ол­ны­тыл тах ойтхатэгы̄н.

Юграт ты йильпи проект щирыл хумус ань рӯпитэ̄гыт, ты урыл округ культура департаментыт кӯщай хум Артур Латы­пов потыртас: 
– Ты накт Юграт са̄т со̄тыра ма̄ньлат хо̄тпат та̄нки ма̄гсыланыл «Пушкинская карта» ва̄рсыт. Ты карта Россияв янытыл рӯпиты. Ня̄вра­мыт кос хо̄т о̄лнэ̄ныл сыс билет ёвтнэ порат та̄нки картал ойтхатуӈ­кве вēрмēгыт. 
Александр Пушкин хансум потранэ ма̄гыс са̄в мирыт халт сака янытлавес. Ань ня̄врамыт номтыӈ хо̄тпаг вос яныг­мēгыт, са̄в мӯтрат ва̄нэ ос матыр ханищтан ма̄гыс, та̄н театрын вос ялан­тэ̄гыт, са̄всыр выставкат вос сунсэ̄гыт, таима̄гыс та̄н ты олныл ты нё̄твēсыт.
Ма̄н культура щирыл рӯпитан коланув о̄с ты карта ёт рӯпатаныл о̄выл­тасыт. Тох Сургутский театрыт тамле картал ань 150 билетыт ёвтвē­сыт. Ханты-Мансийскат «Югра-Классик» кол концертаныл ма̄гыс 100 арыгкем билет тынала­мыт. Мо̄т колыт иӈ матыр щё̄питэ̄гыт ке, ма̄навн тах ла̄вēгыт ос ма̄н та̄наныл ты проектын выганӯв. 
«Пушкинская карта» урыл ма̄н ань школатыт, университетыт акваг по­тыртэ̄в. Йильпи 2022 та̄л кастыл ня̄врамыт акв тамле картан 5 со̄тыра солко̄вил та̄ставет тах. Ты та̄л сӯкыр э̄тпосныл ущ рӯпитаӈкве патсыт, таима̄гыс 3 со̄тырал та̄с­тувēсыт. 
14 та̄л яныт ня̄врамыт ос 23 та̄л то̄влын мус а̄гит-пыгыт тамле картал кос хо̄т ойтхатуӈкве вēрмēгыт. Туп ханищтан ко­лытыт щё̄питан сус­сылтапыт ос кино­театрыт тув ат хӯлтвēсыт.
Тамара МЕРОВА
