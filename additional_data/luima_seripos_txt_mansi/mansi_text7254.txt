
Хо̄нтаӈ ма̄ньщи нэ̄ Светлана Ивановна Лебедева ра̄кытныл а̄ныт ва̄ри. Тав ётэ Ханты-Мансийск ӯст хо̄нтхатыгласум, ва̄рнэ тэ̄латэ урыл китыгласлум. 
На̄н ань э̄лаль Светлана Ивановна потре ловинь­тэлы̄н.
– Ра̄кытныл а̄ныт ос пӯтыт ам хосат та̄гыл ва̄­рēгум, намум Ассоциа­ция народного искусства и дизайна ва̄рмаль палт тӯлвес, тот ма̄щтыр хо̄т­паг ла̄вавем. 
Ам ӯсыг-па̄влыг халт о̄лэ̄гум. Урай ӯст худо­жественный школат ня̄врамыт ханищтым рӯ­питэ̄гум, тот колумт ма̄щ­тырлан колнак ва̄рсум. А̄гирищит-пыгрищит ам палтум ёхталэ̄гыт, ра̄кыт­ныл а̄ныт ва̄рēв, мо̄т са̄всыр пормасыт ма̄щ­тырлэ̄в, ня̄врамыт ханищ­тыянум, хӯлтыглы­янум. 
Ос ма̄к о̄лнэ колум тай Кондинский район Половинка па̄вылт о̄лы, ам тот самын патсум. А̄тям Иван Прокопьевич Учинья ма̄ньщи па̄выл­ныл о̄лыс, о̄парищ наме Кауртаев. Та̄н рӯтаныл тот пēс та̄гыл о̄лсыт. 
Тав а̄пщитэ Анатолий Прокопьевич Кауртаев Нижневартовск ӯст «Югра лылыēп» ассоци­ацият пуӈктотым са̄в та̄л рӯпитас, Почётный гражданин Нижневартов­ского района намыл май­вес. Анатолий Прокопь­евич ань Тюмень ӯст о̄лы, тув ва̄нтлыс. 
Омагум-а̄тягум Тюменьт акван-хо̄нтхатсы̄г. Омам тот ня̄врам колт яныг­мас. Яныг хо̄нт порат тув хотты ма̄ныл тот­вес, такви ат ва̄гтэ, иӈ сака ма̄нь о̄лыс. Тувыл тэ̄н Учинья па̄вылн о̄лмыг­тасыг. Ма̄ньщи хо̄тпа хӯл алыщлан та̄л хунь о̄лы, а̄тям хӯл алыщлас, во̄раяс.
– Светлана Ивановна, наӈ ма̄ньщи ла̄тӈыл потыртэ̄гын?
– А̄ти, ма̄н кондинский диалектув хосат со̄ймыс, амти ла̄тӈум ат ва̄глум. А̄тям рӯтанэ ос па̄выл ма̄хманув нэ̄мхотьют ат потыртас, ат хӯлыгласум. Ма̄нти ла̄тӈув ат хӯлнэм ма̄гыс сымум сака ща̄рги.
Матъёмас на̄н, Ха̄льӯс районныл о̄лнэ ма̄ньщи ма̄хуматēнув, ща̄нь ла̄тӈын ва̄глын, потыртэгы̄н. 
Ма̄н тай хосат та̄гыл мо̄т мирыт халн тэ̄лыгла­сув, туп рущ ла̄тӈыл потыртэ̄в. Тобольск ӯст ханищтахтамум порат, хатань ма̄хум а̄нум акваг китыгласаныл: «Наӈ рущ а̄ти, хатань о̄с а̄ти, ос хоты мирныл о̄лэ̄гын?» Ам ювле ла̄всасум: «Ам ма̄ньщи нэ̄». 

– А̄ныт, пӯтыт ва̄рнэ тэ̄лан хо̄т ханищтахтасын?
– Школа а̄стламум юи-па̄лт, Тобольск ӯст педагогический инсти­тутт декоративно-при­кладной тэ̄лан ханищ­тах­тасум. Хунь школан пат­хатасум, ла̄вēгыт, ра̄кыт­ныл матыр-а̄ти ва̄рнэ учитель э̄ри кос, ос тот рӯ­питаӈкве нэ̄м­хотьют ат ка̄сащи, тув вос вуйхат­нувум. Ам та̄ра ка̄саща­сум, ра̄ктыл ос сэ̄йил ма̄нь та̄гыл ёнгасасӯв, сыре-сыр пор­мас ра̄кыт­ныл ва̄рсӯв, по̄щгысӯв. 
Ты та̄рвитыӈ рӯпата, ра̄кт ос вит тотуӈкве э̄ри. А̄ти кос нэ̄ хо̄тпа ма̄гыс рӯпата, ос ам ты тэ̄ла сака э̄руптылум. Са̄в ма̄т ханищтахтасум, са̄всыр проектыт ос суссылтапыт ва̄рыгласум. Хунь хотты ханищтапын во̄вавем, тув акваг ялантэ̄гум, ка̄сыӈъēмт матыр йильпи тэ̄ла сунсэ̄гум, ханищ­тах­тэ̄гум, щаквщин ма̄хум ёт ва̄йхатэ̄гум. Тувыл э̄лаль акван-нё̄тхатым тэ̄ланув ва̄риянӯв. 
Юн ам о̄йкамн ос а̄гимн нё̄тавем, хо̄тал палыт пуссын аквъёт матыр та ва̄рēв – ра̄кт тотэ̄в, таӈращлэ̄в, ёр­гащлэ̄в, вит а̄лумтэ̄в. 
Акв проектум щирыл ра̄кытныл ва̄рыглым пēс а̄ныт ам йильпииг щё̄­питы­янум. Археологытн кин­савет, хо̄нтавет, ма̄н ос хурит нупыл сунсым, ты а̄ныт йильпииг щё̄­пи­тыянув. 
Амти о̄с ва̄рē­гум, ань тамле пӯтыт юн о̄ньщē­гум, тот картопка па̄йтэ̄в, вит исылтэ̄в. Ань тыг Ханты-Мансийск ӯсн са̄в а̄ны-са̄н тотсум, суссыл­тап ва̄рсум, мӯй мирн пӯмщалавет.
Светлана РОМБАНДЕЕВА
