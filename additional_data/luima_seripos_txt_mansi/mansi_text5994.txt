
Вера Кузьмовна Тальма, А̄нъя па̄выл ма̄ньщи нэ̄, щēмьятэ ёт са̄в та̄л Ха̄льӯс район Ягрим па̄вылт о̄лы. Сосса ма̄хум ань са̄всыр хо̄нтхатыглапыт ва̄тихал ва̄рыглэ̄гыт, нэ̄ тув яланты, ма̄хманэ ёт щаквщи, э̄рнэ пормас ман маснут ю̄нты. 
Ам Вера Кузьмовна ёт потрамасум, китыг­лахтасум, хо̄т яныгмас, рӯтанэ хо̄т о̄лэ̄гыт. На̄н ань э̄лаль тав потре ловиньтэлы̄н.
– А̄нъя па̄вылт та̄л котиль э̄тпос 1944 та̄лт самын патсум, тот яныг­масум. Омам Прасковья Ивановна, такви о̄парищ наме Ендырева о̄лыс. А̄тям Кузьма Лукич Рочев Ягрим хум, пуш­нина пирмайтым рӯпи­тас. Щēмьявт ма̄н хӯрум яга̄ги самын патсӯв. Анēквав Во̄лья нэ̄, Пела­гея Антоновна Самбин­далова. Ня̄хщамво̄льт Ефим а̄пщитэ о̄лыс. 
Омам о̄выл о̄йкатэ щирыл Рукова о̄лыс, тэ̄н нила ня̄врам о̄ньщиг­ласыг. То̄нт лю̄ль а̄гм о̄лыс, корь ос дизенте­рия, ня̄враманэ̄н пус­сын война э̄лы-па̄лт холасыт. Тувыл яныг хо̄нт о̄вылтахтас, ягла­ӈум войнан вуйвес, тот  порславес.
Мēн о̄йкамēнтыл хӯрум ня̄врам янмалтас­мēн, акв пыг, кит а̄ги. Щар яныг Галямēн, тав колта̄глэ ёт тыт Ягримт о̄лы. Тувыл пыгмēн о̄лыс, тав ань а̄тим. Анямēн а̄гитэ̄нтыл Нижневар­товск ӯст о̄лэ̄г. 
– Вера Кузьмовна, наӈ хо̄т рӯпитасын?
– Школа а̄стламум юи-па̄лт 1959 та̄лт юрт а̄гим ёт Ханты-Мансийскын минасмēн, тот педучилищат нила та̄л ханищтахтасмēн. Котиль э̄щум о̄с учи­телиг ханищтахтас, тав а̄нумныл хо̄т та̄лэ ма̄ньнуве. Полноват па̄выл школат рӯпитас, наме Валентина. 
Ма̄нь э̄щум Сале­хардыт медицинский училищат ханищтахтас. Омав нупыл ма̄ньта̄гыл ла̄всас, ам лēккарыг ха­нищтахтэ̄гум, наӈын пус­малтаӈкве патылум. Со̄ль, тащир та патыс, лēккарыг рӯпитас. Омав а̄гмыл хартыс, 1981 та̄лт а̄тимыг ēмтыс.
Ам А̄нъят кит та̄л рӯпитасум, тувыл Сор­тыӈъян кēтвēсум, садикт заведующииг рӯпита­сум. Тот хум ва̄рсум, ня̄врама­нум тот самын пат­сыт. О̄йкам ё̄рн хум. Хунь Сор­тыӈъян ёхты­сум, та̄н пуссын саран ла̄тӈыл потыр­тасыт. Тав тот самын патыс. Па̄вылт ё̄рн хо̄тпа са̄в о̄лыс, ос ща̄нь ла̄тӈыл нэ̄мхо­тьютаныл ат по­тыртас, саран, рущ ос ма̄ньщи ла̄тӈыл потыр­тасыт. О̄йкам тот метео­стан­цият рӯпитас.
Тувыл Сортыӈъят школа лап-пантвес. Ты торыг тыт, Ягримт, о̄йкам руматэ кол хо̄н­тыс, мēн кол ёвтысла­мēн, тыг та ва̄нтлысув. О̄влэ̄т интернатт ня̄вра­мыт э̄ти уральтым рӯ­питасум, тувыл садикн воспитателиг патхата­сум. Интернатт А̄нъя ос Восыӈтӯр ня̄враманув о̄лсыт. Тувыл хунь ма̄хум тыт колыл майвēсыт, пуссын тыг ва̄нтлысыт, интернат хот-вуйвес. 
– А̄нъят э̄лнаӈ улпыл са̄в мир о̄лыс?
– Па̄выл сака яныг о̄лыс. Ягрим ос А̄нъя колхозыг акв мирколн тӯлым о̄лсыг. Тыт манса̄вит па̄выл о̄лыс, лов арыгкем па̄выл, та̄н пуссын Анеевский сельский совет нупыл о̄лсыт. То̄нт ма̄хум пуш­нина са̄в алыщласыт, яныгхо̄тпат ос э̄кват во̄раясыт. 
Хунь война о̄вылтах­тас, туп нэ̄т хультсыт рӯпитаӈкве. Пуссын рӯпата ва̄рсыт, колхо­зыт мис, лув са̄в о̄щсыт. Омам акваг звеньевоиг рӯпитас. Та̄н щēмьянылт са̄в хо̄тпа о̄лсыт, лов хо̄тпа. Хӯрум а̄пщиянэ войнат порславēсыт. Ат ва̄слув, хо̄т патсыт, ань а̄гим а̄гитэ ёт ищхӣпыӈ ут хосыт пуссын хо̄нт­санамēн, та̄ра-пат­тыс­лув, хо̄т о̄лсыт. 
Па̄влыӈ ма̄хум щар пуссын ма̄ньщи ла̄тӈыл потыртасыт. Сортыӈъят о̄с са̄в ма̄ньщи о̄лыс, ма̄н хунь акван-хо̄нтха­тыгласув, акваг ма̄нти ла̄тӈувтыл потыртасув. Аням а̄гитэ институтт ханищтахты, уроканэ коныпал английский ос корейский ла̄тыӈ ханищты. Ам ла̄вēгум, ма̄ньщи ла̄тыӈ вос ханищтанув. Татем лю̄ль, ла̄тӈув хотталь со̄ймуӈкве та патыс, ня̄врамыт та̄нти ла̄тӈа­ныл щар ат ва̄ганыл.
– Наӈ ма̄ньщи маснут ю̄нтэ̄гын?
– Па̄квпалыӈ супыт ю̄нтэ̄гум. Э̄лнаӈ хунь каникулын ёхтэ̄в, омав акваг ма̄ньщи супыл ю̄нтыгласлув. Ань яныг а̄гим а̄гитэ супыл ю̄н­ты­слум. Галям Кульпаст атыт классыт ханищ­тахтас, тот интернатн акваг ялантас, а̄гири­щит ёт ка̄тыл матыр ма̄щтырлас. Щаквщуӈ­кве тот ты ханьщувлас. Кульпас а̄гит сака щакв­щисыт.
Ань потрумēн та оигпас. Вера Кузьмов­нан са̄в ёмас, сымыӈ ла̄тыӈ ла̄вēгум. Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
Светлана РОМБАНДЕЕВА
