
Ма̄нь таквс э̄тпост округувт акв пӯмащ ёнгын ва̄рмаль ва̄рыглавес. Нэ̄т витыт уйигтым мечикыл ёнгысыт. Рущ щирыл ты ёнгил «Водное поло» ла̄ваве. Россия янытыл Нижний Новгород, Кириши, Москва ӯсытныл нэ̄ хо̄тпат тыг ёхталасыт. 
Ма̄н округувныл а̄гиквет о̄с ёнгысыт. Ханты-Мансийск ӯст Югорский университет колнакēт ты ёнгын ва̄рмаль ма̄гыс бассейн щё̄питым о̄лы. Нэ̄ хо̄тпат хӯрум хо̄тал тот кассыт. 
Ты ёнгын тэ̄ла округт о̄лнэ ня̄врамытн сака мӯсты. А̄гит-пыгыт тамле касылын ханищтахтуӈкве сака ка̄сащēгыт. Ты ёнгын ва̄рмаль э̄лаль акваг тыт ва̄рыглаӈкве тах патаве. На̄н хуньт ты ёныг урыл хӯнтамлэгы̄н ке, пӯмащ ма̄гыс тув о̄с ялэ̄н, мощ сунсэ̄н.
 
Николай МЕРОВ
 
