
Ханищтан хо̄тпат ка̄сыӈ та̄л ма̄нь таквс 5 хо̄талэ̄т янытлавет. Округ кӯщай нэ̄ Наталья Комарова ма̄н ōлнэ ма̄в янытыл рӯпитан учитель-хо̄тпат ёт ты кастыл хо̄нтхатыглас. 
Ханты-Мансийск ӯс Технолого-педаго­гиче­с­кий колледжин ос школан ялантан ня̄врамыт тув о̄с во̄выглавēсыт. Наталья Комарова ма̄хумн ла̄выс: 
– Ма̄н округувт 17 со̄тыра 242 учитель-хо̄т­пат 237 со̄тыра 886 а̄ги­рищит ос пыгрищит ёт рӯпитэ̄гыт. Ня̄враманув та̄н ёмащакв ханищты­яныл, сымыӈ хо̄тпаг яныг­маӈкве нё̄тыяныл. 
То̄ват щēмьяӈ та̄гыл та хо̄нтхатыглапн ёхталасыт. Сургут ӯст о̄лнэ Фесун-Тимофеевыт щēмья пус­сын школат рӯпитэ̄гыт. Та̄н рӯпитан та̄ланыл пус­сын акван ке ловинь­таӈкве – 470 та̄л ēмты. Ты щēмьят яныгмам ня̄в­рамыт школа а̄стланэ̄ныл юи-па̄лт учителиг пуссын ханищтахтэ̄гыт. 
Фесун-Тимофеевыт ла̄всыт, школат та̄нанылн рӯпитаӈкве сака мӯсты, ка̄сыӈ а̄ги, пыг э̄руптаӈ­кве, торгамтаӈкве, хӯнт­лаӈкве э̄ри, то̄нт та̄н учитель-хо̄тпат яныт­лаӈ­кве тах патэ̄гыт. 
Ня̄врамыт ёт хумус рӯпитаӈкве ань э̄ри, Нижневартовск ос мо̄т ӯсытт рӯпитан хо̄тпат тот о̄с китыглавēсыт. Наталья Комарова ла̄выс: 
–Ня̄врамыт ханищтан хōтпаныл вос янытлэ̄гыт, са̄внув ма̄ньлат хо̄тпат школат рӯпитаӈкве вос ка̄са­щēгыт, ань са̄всыр са̄кконыт ос про­граммат о̄лэ̄гыт. Ос ка̄сыӈ та̄лныл сэ̄лум олнаныл но̄х-нё̄тавет. Ань «Образо­ва­ние» нампа яныг про­грамма-нэ̄пак щирыл лильпи школат, коллед­жит ӯнттавет. Ханищтан колыт са̄всыр ищхӣпыӈ утыл ёвтавет. Тамле ут хосыт ня̄в­рамытын ха­нищ­тахтуӈкве ань сака пӯмыщ.
Кӯщай нэ̄ ла̄вме щи­рыл, са̄внув ня̄врамыт учите­лиг рӯпитаӈкве ань вос ка̄сащасыт, округ янытыл тамле 44 классыт ва̄рвēсыт, таи ёмас, ань са̄в а̄гит, пыгыт тув хас­хатасыт.
Хо̄нтхатыглап «Большая учительская неделя» нампа тэ̄ла щирыл ва̄­рыглавес, то̄нт са̄т хо̄тал сыс округув янытыл са̄в­сыр ханищтапыт, суссыл­тапыт щё̄пита̄лвēсыт. Ты рӯпата «Год педагога и наставника» хосыт ва̄раве. 
Людмила ТЕТКИНА
