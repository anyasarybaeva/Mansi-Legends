
Савалап ня̄врамыт 18 та̄л то̄влынэ̄ныл юи-па̄лт са̄ккон щирыл о̄лнэ колыл мивет. Ха̄льӯст о̄лнэ Ксения Гындышева савалапыг яныгмас, 18 та̄лэ то̄влуме порат номсыс, о̄лнэ колыл о̄с миве. То̄нт Ха̄льӯс мирколт ла̄ввес, таве янмалтам рӯтанэ о̄лнэ колыл майвēсыт, тыи ма̄гсыл тав колыл воссыг ат миве.Ты юи-па̄лт а̄ги Ханты-Мансийск ӯсн ханищтахтуӈкве минас. Ты ӯст мир ӯргалан Департаментын ялыс, такви та̄рвитыӈ ва̄рмалянэ урыл потыртас. Тот ла̄ввес, Ха̄льӯс районный миркол ёт вос сутытахты, туп тох  колыл миӈкве вēрмаве. Сут щирыл колыл майвес.

	2012 та̄л яӈк на̄тнэ э̄тпост Ха̄льӯст йильпи колн тав ва̄нтлас. Ксения кит пыг янмалты. О̄влэ̄т ма̄ньлат нэ̄ такем ща̄гтыс, номсыс, такви колт ёмащакв о̄лмыгты. Та̄н туп хӯрум э̄тпос ёмащакв о̄лсыт, тувыл таквсы пора ёхтыс, кон ра̄квуӈкве патыс, ащирмаӈыг ēмтыс. То̄нт ты тав торгамтастэ, о̄лнэ колэ мӯсхалыг ат ва̄рима. Ра̄квыӈ хо̄талыт юи-па̄лт кол са̄манэ хо̄т-сайсыт ос ха̄ссытавēсыт. Тамле колт о̄лыманыл ня̄врамаге акваг а̄гмыл хартсы̄г. Ксения о̄влэ̄т мирколн ялантас, ты урыл акваг потыртас, тувыл тав  кол ӯнттын ма̄хум палт кēтвес. Кол ӯнттын ма̄хум тав колэ̄н ёхталасыт, хо̄т-саюм кол норанэ о̄льпыл са̄ртсаныл ос сысы та минасыт. 

	Акв-кит э̄тпос ювле хультыс, кол норанэ ос та ха̄ссытавēсыт. Ксения ты урыл ла̄выс: «О̄лнэ колумт о̄влэ̄т слесарный мастерская о̄лыс, тувыл та кол лап-пантвес. Са̄в та̄л кола̄л ат о̄ньщас, тувыл акв о̄йка ты пēс кол ёвтыстэ ос нила квартира тот ва̄рыс. Районный администрациян тыналастэ. Ты колт ма̄н нила щēмья квартирал майвесӯв. 

	О̄влэ̄т жилищный инспекцият рӯпитан ма̄хум палт та̄рвитыӈ ва̄рмалянув урыл потыртаӈкв ялсум, та̄н ам палтум ёхталасыт, колум ёмащакв суссаныл. Ос а̄нум пищма кēтсыт, тот хансым о̄лыс, колув вентиляциял ат ва̄рвес, таи ма̄гсыл тох хо̄т-ха̄ссытаве. Ам ты пищма ёт ос та кол ӯнттум ма̄хум палт минасум. Та̄н ам палтум ёхтысыт, ваннат яныг ас ва̄рсыт ос тув яныг тӯрпа нарыгтасыт, ла̄вēгыт, тамле вентиляция колумт рӯпитаӈкве паты. Ты юи-па̄лт са̄всыр кӯщаит палт амки ва̄рмалюм урыл са̄в пищма хансыгласум». 

	Ма̄н, редакцият рӯпитан ма̄хум, тавēн нё̄туӈкве тахсӯв. Акв порат губернатор Наталья Комарова ёт пресс-конференция о̄лум порат Ксения о̄лнэ колэ урыл потыртасӯв. То̄нт яныг кӯщай нэ̄ тавēн нё̄туӈкве ла̄выс. 

	Ты ва̄рмаль юи-па̄лт са̄в э̄тпос ювле хультыс, ам  Ксения ёт ва̄щинтахтасум, о̄лупсатэ урыл китыгласлум. Тав ла̄выс: «Ам о̄влэ̄т номсысум, губернаторув тох ке ла̄выс, ань тах молях нё̄тавем. Ты юи-па̄лт Любовь Коротун, районный миркол кӯщай нэ̄, такви палтэ а̄нум во̄выстэ. Ла̄выс, манрыг ам тох лю̄льсаӈ ва̄рēгум, хо̄т-а̄ти пищма хансэ̄гум. О̄лнэ колыл майвēсум, нас амки э̄лаль ёмащакв о̄луӈкве ат вēрмēгум. Ам о̄с тавēн амки нэ̄паканум пуссын суссылтасанум, то̄нт тав ва̄ныӈ хо̄тпанэ̄н ла̄выс, о̄лнэ колум мӯсхалыг вос щё̄питаве. 

	Ха̄льӯс миркол рӯпитан хо̄тпат ла̄внэ̄ныл щирыл, колувт колкан ёлы-па̄лт матхурип тӯрпат пинуӈкве э̄ри, то̄нт саюӈкве ос лю̄ль а̄тыл пасуӈкве ат паты. Ос тамле рӯпата ва̄руӈкве, колканэ хот-ло̄сталаӈкве э̄ри. То̄нт ма̄н нила щēмья пуссын ла̄ввесӯв, ма̄нки пормасанув, маснутанув та̄гыл мо̄т ма̄н ва̄нтлуӈкве вос щё̄питахтэ̄в. Ам ня̄врамагум амккем янмалтыягум, пасананум, уласанум ос мо̄т порамасанум тыгле-тувле хотьютын харттата̄луӈкве патавет. Кӯщаит палт ты урыл китыглахтасум, ювле ла̄ввēсум, ёмас колт о̄луӈкве ке ка̄сащēгум, пормасанув ёт амки вос а̄лмтахтэ̄гум». 

	Та кол о̄лнэ щēмьят  ремонтыл ань ты хо̄тал мус аты ва̄рвēсыт, э̄лаль тох та о̄лэ̄гыт. Ксения ремонт ӯрим, районный миркол ёт сутытахтуӈкве патыс. Та̄л котиль э̄тпост сут о̄лыс, тав мо̄т колыл миӈкве ла̄ввес. 

	Рēтыӈ ю̄свой э̄тпос тав йильпи колн ва̄нтлас. Тав ла̄выс: «Та пēс колт о̄с савалапыг яныгмам акв ма̄ньщи пыг о̄лнэ колыл майвес. Тав ос кӯщаит палт акваг пищма  хансыглас ос районный миркол ёт сутытахтас. Тав сут о̄лум порат ла̄ввес, колэ ёмас, э̄лаль вос тот о̄лы. Ань тав окружной сутн такви нэ̄паканэ кēтсанэ, ӯрхаты, маныр тот ла̄ваве». 

	Людмила 

	Теткина

	 
