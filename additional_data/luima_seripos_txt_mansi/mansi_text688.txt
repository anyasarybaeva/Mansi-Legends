
Ка̄сыӈ та̄л лӯпта э̄тпост Ханты-Мансийск ӯст соссаӈ ма̄хманув янытлаӈкве патавет. Ань ювле хультум та̄лт май округт о̄лнэ общественный связь департаментыт рӯпитан ма̄хум соссаӈ ма̄хманув ма̄гыс Юван Николаевич Шесталов нампа премия ва̄рсыт.

	Ханты ос ма̄ньщи ма̄хум халт хотты хо̄тпа матыр ёмас тэ̄ла ва̄ри те, нэ̄пак хансы манос мире ма̄гыс яныг парыс тоты, та хо̄тпа тамле премиял миве. Ка̄сыӈ та̄л акв организация ос кит хо̄тпа янытлаӈкве патавет (организация 200 со̄тыра солко̄вил миве ос кит хо̄тпагныл ка̄сыӈ 75 со̄тыра солко̄вил миве).

	Ань та департаментыл ма̄ньщи газетавн ла̄тыӈ ёхтыс, ма̄н, ля̄ххал тотнэ ма̄хум, ты урыл вос хансэ̄в, радио ос телевидение хосыт вос потыртэ̄в. Ю.Н. Шесталов нампа премия виӈкв ка̄сащан ма̄хум департаментын ла̄тыӈ вос кēтэ̄гыт, ма̄ньполь э̄тпос о̄выл хо̄талэ мус тув хансуӈкве ро̄ви. Но̄х-патнэ ма̄хум лӯпта э̄тпост тах наманыл ла̄вавет ос янытлавет. 

	Ювле хультум та̄лт Ха̄льӯс район Саранпа̄вылт о̄лнэ «Са̄лы лё̄ӈх» э̄ргын ос йӣквнэ ансамбль ос кит нэ̄г – Нина Васильевна Шабаршина ос Светлана Селивёрстовна Динисламова та̄н но̄х-патсыт. Нина Васильевна ханты нэ̄, Ванзеват па̄выл библиотекат рӯпиты. Светлана Селивёрстовна ос ма̄ньщи нэ̄, Ханты-Мансийск ӯст Югорский университетт ма̄ньлат ма̄хум ханищтан нэ̄г о̄лы. Ты ма̄хманув пуссын Ханты–Мансийск ӯсн во̄ввесыт, округ губернаторувн янытлавēсыт, олныл ос хорамыӈ лӯптатыл майвēсыт.

	Я̄тил тыныӈ ма̄ньщи ма̄хум, хотьют ка̄сащи те тот участие принимайтаӈкве, департаментын звонитэ̄н, телефон интернет хосыт хо̄нтэлы̄н: www.admhmao.ru.

	Ты ля̄ххал ма̄ньщи ла̄тӈыг С. Хозумован толмащлавес. 

	 
