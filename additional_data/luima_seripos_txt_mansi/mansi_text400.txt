
Югра ма̄т рӯпитан предприниматель-хо̄тпат о̄с нё̄тмил ва̄рсыт. Ты э̄рнэ тэ̄ла урыл Ольга Сидорова, «Фонд предпринимателей Югры» нампа ма̄т кӯщай нэ̄, ос Альфия Павкина, Торгово-промышленный палатат кӯщай нэ̄, ля̄ххал то̄тнэ ма̄хум э̄лы-па̄лт потыртасы̄г.
Округувт ань 85 со̄тыра э̄лумхо̄лас та̄нки ма̄гсыланыл рӯпитэ̄гыт. Ка̄сыӈ та̄лныл предпринимателит са̄внувег ēмтэ̄гыт. Ольга Андреевна ла̄вме щирыл, та̄н та̄нки ма̄гсыланыл ка̄ркамыг рӯпитэ̄гыт, олн сэ̄лэ̄гыт. Та̄н пуссын аквъёт Дальний Востокт о̄лнэ мир ма̄гсыл о̄с са̄в пормас, олн атсыт. Тувыл э̄лаль тав Николай Колоб, Лангепас ӯст о̄лнэ хум, урыл потыртас. Тав ос мо̄т предпринимателит акв тонна арыгкем са̄всыр пормас, тэ̄нут атсыт ос тув кēтсыт. Та̄нанылн тыима̄гсыл яныг пӯмащипа ла̄тыӈ ла̄выс. 
Альфия Ансаровна Павкина ла̄выс: «Дальний Востокыт яныг вит порат  са̄в колыт а̄мара̄лвēсыт, ма̄хум тэ̄пкананыл вит ёлы-па̄лт кит э̄тпос ӯнлысыт. Ань са̄в ма̄хум коланыл, пормасаныл та̄л вуньщалыг  хультсыт. Тыт лӯима̄т, ёмас, сымыӈ ма̄хум о̄лэ̄гыт, ма̄н пуссын аквъёт иӈ нё̄тмил ва̄руӈкве патэ̄в».
Ань округ янытыл 35 центр рӯпиты, тот пормасыт, тэ̄нутыт пирмайтавет. Ка̄сыӈ э̄лумхо̄лас тув матыр кēтуӈкве вēрми.
 
 
