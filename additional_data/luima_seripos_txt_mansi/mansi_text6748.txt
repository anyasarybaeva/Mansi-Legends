
Ха̄льӯс район Ягрим па̄вылт Тамара Семёновна Мезенцева, такви о̄парищ наме Сайнахова, о̄лы. Ты ма̄ньщи э̄ква А̄нъя па̄вылт самын патыс, тот яныгмас. 
Рēтыӈ ю̄свой э̄тпост ам тав ётэ хо̄нтхатыг­ласум, э̄ква такви урēтыл а̄нумн мощ потыртас. Тамара Семёновна школа а̄стламе юи-па̄лт ювле А̄нъя па̄влэ̄н минас. Тот оматэ̄н нё̄тыс, колсори рӯпата ва̄рыс ос а̄тятэ ёт во̄раим, хӯл алыщлым яласас. Тот акв та̄л о̄лыс. 
Тувыл Салехард ӯс культпросвет училищан э̄лаль ханищтахтуӈкве минас. Ханищтахтын ма̄ныл а̄стыс, ос Ягрим па̄вылн ёхтыс. Тот клуб колт рӯпитаӈкве ēмталас, о̄лнэ кол ат о̄щнэ̄тэ ма̄гыс, тув ат вуйвес. Ос ма̄ньлат а̄ги такви па̄влэ̄н ювле та минас. 
Па̄вылт тав клуб-колн рӯпитаӈ­кве патхатас. Тот па̄влыӈ ма̄хум ма̄гыс ялпыӈ хо̄­талыт щё̄пита̄­лыс ос мо̄т са̄в рӯпата ва̄рыс. Та клубт пенсиян патхатме мус акваг та рӯпитас. Па̄вылт тав ёмщакв ва̄ве, ма̄хумн э̄руптаве ос янытлаве. 

Омаге-а̄тяге урыл
Тав а̄тятэ Семён Кириллович Кислобаев, Кимкъясӯй па̄вылт самын патыс. То̄нт ма̄нь ня̄врам щащēкватэ о̄парищ на­мēтыл Кислобаевыг нэ̄­пакн хасвес. Ань Кимкъя­сӯй па̄выл по̄хыт Овыръя о̄ви. Тыима̄гыс Тамара щащēкватэ ма̄ньщи хо̄т­патн Овыръя нэ̄г ла̄ввес. 
О̄патэ Кирилл Василь­е­вич Сайнахов ос Сӯкыръя па̄выл хумыг о̄лыс. Тав пēс порат са̄в са̄лы о̄нь­щис. Ётыл колхоз ва̄рим порат, пуссын са̄лыянэ колхозн мисанэ. 
Тамара Семёновна Сӯкыръя па̄вылт са̄в рӯт хо̄тпа о̄ньщи, та̄н то̄ва­накт акван-хо̄нтхатыг­ла̄лэ̄гыт. Тав ань яныгпа̄лаг ēмтыс, мо̄рсыӈ порат э̄лы ма̄н яласы. Са̄ртын тай ва̄ти­хал ва̄щинтахтыгласыт.
Оматэ наме Анастасия Степановна, Я̄лъюс па̄выл нэ̄ о̄лыс. Семён Кирилло­вич таве хайталаӈкве хӯ­рум щёс тув ялыс. Ётыл тэ̄н акван-минасыг, А̄нъя па̄вылн ва̄нтлысыг, тот Кирилл Васильевич ӯнт­тум колэ̄т о̄лсыг. Тамара о̄патэ колт ты яныгмас. Ты пēс кол ань тыг мус иӈ ӯнлы. Э̄ква то̄ванакт ӯщ­лахтуӈкве тув яланты. 

Са̄всыр пормасыт ма̄щтырлы
Тамара Семёновна ка̄тыл са̄всыр пормасыт сака ма̄щтырыг ва̄риянэ, супыт, са̄хит ос мо̄т маснутыт ю̄нты. Сакныл нё̄тнэ турло̄псыт, паль­сакыт ос са̄всыр сакква̄л­гыт харты. Тав ю̄нсхатнэ ва̄рмальн ма̄ньта̄гыл оматэ̄н ханищтавес.
Тав ла̄выс: 
– Ам школат ханищ­тах­тамум порат рӯпитаӈкве о̄вылтахтасум. Яныг хо̄т­пат ёт хӯл алыщласум, пум са̄грысум ос мо̄т та̄р­вит рӯпата ва̄рсум. Ты пат­тат ань ла̄гыл, ка̄т нака­нум а̄гмыӈыг ēмталэ̄гыт. О̄лупсав та̄рвитыӈыг о̄лыс, са̄в рӯпитасӯв. 

Ань ла̄пкат тэ̄нут-пормас тынэ акваг но̄х-яныгми, пенсия-олнум о̄с ма̄ниг о̄лы. Тыима̄гыс ма̄ньщи супыт, са̄хит э̄л тыналан ма̄гыс ю̄нтэ̄гум. Ты хосыт сакати мощ олн сэ̄лэ̄гум. 
Ма̄н округувт са̄всыр ялпыӈ хо̄талыт ос порма­сыт ма̄щтырлан семина­рыт ва̄тихал ва̄рыглавет. Тамара Семёновна акваг тув во̄виньта̄лаве. Тав сосса мир пēс йис о̄лупса урыл мирн тот потырты, мо̄йтыт мо̄йты, ма̄ньщи ла̄тӈыл э̄ргыт э̄рги, йӣк­выт йӣкви ос ня̄врамыт ю̄нсхатуӈкве ханищты­янэ. Тамле ты вēщкат, ма̄щ­тыр яныгпа̄ла нэ̄ хо̄тпа Ягрим па̄вылт о̄лы.
Николай МЕРОВ
