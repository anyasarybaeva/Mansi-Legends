
Ханты учёный нэ̄ Валентина Николаевна Соловар та̄л котиль э̄тпос 29 хо̄талэт намхо̄талэ о̄лыс, тавēн 65 та̄л то̄влыс. 
Ма̄н таве янытлылӯв, сымыӈ ла̄тыӈ тавēн ла̄вēв. Я̄тил нэ̄, пуста̄гыл о̄лэ̄н, а̄ги а̄гиянын, а̄ги пыганын пуста̄гыл вос о̄лэ̄гыт, ёмас номт тēтым, ёмас ла̄тыӈ ла̄вим колта̄глын о̄лупсатэ э̄лаль вос мины, ка̄сыӈын со̄рни хо̄талакве вос посты. 
Валентина Николае­вна Соловар намыӈ-суиӈ хо̄тпаг о̄лы, фило­ло­гия наука доктор нам о̄ньщи ос образованият заслуженный работникыг о̄лы. 
Тав рӯпитан ма̄тэ – А̄с-угорский институт, рӯ­пататэ̄т такви А̄с ма̄хум ла̄тӈе урыл номтыӈ нэ̄па­кыт хансы ос тав ётэ рӯпитан хо̄тпат наукан ханищтыянэ: хомус э̄рнэ щирыл ла̄тыӈ ханищ­таӈ­кве, манхурип нэ̄пакыт вуйхатам ва̄рмаль ма̄гыс ва̄ӈкве э̄ри, ла̄тыӈ ва̄нэ хо̄тпат хомус титыглаӈ­кве, хомус та̄н потраныл нэ̄пакн ёл-хансавет ос ты потрыт ёт э̄лаль хомус рӯпитаӈкве э̄ри.
Валентина Николаевна рӯпататэ хосыт ханты ос ма̄ньщи мир халт ты хо̄т­пат учёный нам ань о̄нь­щēгыт: Галина Леонидо­в­на Нахрачева, Анастасия Антоновна Шиянова, Римма Михайловна Пот­пот, Ирина Максимовна Молданова, Оксана Юри­совна Динисламова.
Акв-тит ла̄тыӈ ос В. Н. Соловар яныгмам урыл ла̄вēв: тав Касум па̄вылт самын патыс, оматэ наме Анна Никитична Ерныхо­ва о̄лыс, ня̄врамыт ха­нищтан нэ̄г рӯпитас. 
Валентина Николае­в­на ишкола а̄стламе юи-па̄лт Ханты-Мансийскат педучилищат ханищ­тах­тас, тувыл А.И. Герцен нампа пединститут Ленин­град ӯст а̄стлас, 1985 та̄л па̄сныл Новоси­бир­скат рӯпитас ос э̄лаль ханищтахтас. Тав наука руководителе М.И. Че­ремисина о̄лыс, кан­ди­дат диссертациятэ рущ щирыл «Структурно-семантические типы простого предложения (на материале казым­ского диалекта хантый­ского языка)» намаим о̄лыс. 
Ётыл, 2011 та̄лт Вален­тина Николаевна доктор диссертациятэ хансыстэ, наме «Парадигма про­стого предложения в хантыйском языке».
Иӈ са̄в ла̄тыӈ ты нэ̄кве урыл ла̄вуӈкве хо̄й­хаты, тав са̄в словарит, ханищ­тахтын нэ̄пакыт, моно­графият та̄ратас. 
Ос та урыл иӈ ла̄вēв, Валентина Николаевна – стихыт хаснэ нэ̄, потранэ ханты ла̄тӈыл ня̄врамыт ма̄гыс хансы­янэ. Тав намхо̄талэ кастыл то̄ва ма̄нь потранэ ма̄н ма̄ньщи ла̄тӈын толмащ­ласанӯв, ловиньтэ̄н, пӯм­щалахтэ̄н, потрыт ма̄н лӯима̄ ма̄-витув ос о̄луп­сав урыл хансыянэ.

***
Ты тув морых яныгмас,
Я̄ӈкылмат са̄в лё̄хъясыт,
А̄лпыл са̄лыӈ сун минас,
Минам ма̄тэ̄т морых лё̄ӈх.
***
Яныг таквс э̄тпост
Ма̄лтыпыг ēмтапас,
Колаланыл ёлаль 
Сакваляк тахамтас.
***
Тыныӈ ма̄ та̄л, 
Са̄лы та̄л,
Ща̄нь ла̄тыӈ та̄л
О̄лупсан о̄лнув?
***
Ам таӈхēгум о̄луӈкве, 
Са̄лыт нупыл сунсуӈкве,
А̄с ӯлтта минуӈкве,
Я̄ ва̄тат ха̄йтуӈкве.
Тӯрыт хӯлп ӯнттуӈкве,
Ня̄рыт морых ва̄туӈкве,
А̄нумн ёмас о̄луӈкве,
Ханты хансат яктуӈкве,
Няӈра во̄т ляльт ё̄муӈкве,
По̄лям ня̄рхул ёргуӈкве.
Ам таӈхēгум э̄ргуӈкве, 
Мир номт э̄лаль тотуӈкве.
Светлана ДИНИСЛАМОВА
