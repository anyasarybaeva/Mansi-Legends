
Ювле хультум э̄тпос 15 хо̄талэ̄т Ханты-Мансийск ӯст «Творческое объединение «Культура» колт хо̄нтхатыглап ва̄рыглавес, тох намая̄лвес: «Формирование заявки (заполнение анкеты-паспорта) объекта нематериального культурного наследия Ханты-Мансийского автономного округа – Югры».

	Тув ля̄ххал тотнэ ма̄-хум ос «То̄рум Маа» музейт рӯпитан нэ̄т-хумит во̄виньта̄лвēсыт. Та̄н ань пуссын соссаӈ мир культура ӯргалан манос но̄х-во̄рмалтан ма̄т рӯпитэ̄гыт.  

	Потраныл  та  о̄вылтыт о̄лыс: хоты пормасыт урыл хансуӈкве ро̄ви, потыр хумус щё̄питаӈ-кве э̄ри, э̄рнэ нэ̄пакыт мӯсхал щирыл хумус хансуӈкв э̄рēгыт, та маныр. Тувыл анкета-паспорт урыл я̄нас потыр о̄лыс. Ты нэ̄пак ма̄хум торыӈ щирыл хансуӈкв ат вēрмияныл, ка̄сыӈ ēмт мо̄т щирыл хансыяныл. 

	Соссаӈ мирыт колнак тармыл пуӈктотнэ нэ̄ Светлана Нестерова та урыл мощ потыртас, ань ты анкета-нэ̄пак э̄рнэ щирыл хумус хансуӈкве, щё̄питаӈкве э̄ри. Та̄н ётаныл рӯпитаӈкве ань ка̄сыӈ хо̄тпа вēрми. Хо̄тпа матыр пēс йис пормас манос хотты э̄ӈкварп пормас о̄ньщи те, таве вос по̄слытэ, тав урēт вос хансы. Тувыл э̄рнэ нэ̄пакыт мӯсхал щирыл вос щё̄питыянэ, ищхӣпыӈ ут хосыт культура колн вос кēтыянэ. Та̄н адресаныл тамле: onk@to-kultura.ru. Матыр ат те торгамтасын, о̄с аквта ищхӣпыӈ ут хосыт ловиньтаӈкве ро̄ви, ты о̄вылтыт тот пуссын хансым о̄лы. Ты потрыт о̄лнэ ма̄ сайтыг ла̄ваве, ань ты утыг щирыл кисхатэ̄н – www.ugra-nasledie.ru  ос  www. rusfolknasledie.ru 

	Светлана Николаевна ла̄вме щирыл, тыг а̄ти туп пормасыт урыл хан-суӈкве ро̄ви, мо̄йтыт, э̄ргыт, тӯлыглапыт о̄с вос хансавет. Тувыл хо̄тпа матыр ва̄руӈкве ха̄сы те, ты тэ̄ла кинан вос по̄славе ос нэ̄пакн вос хансаве. Ань ху-мус рӯпитаӈкве ман щаквщуӈкве о̄вылтах-ты, тувыл а̄стынэ̄тэ мус хумус рӯпиты, пуссын кинан  вос  по̄славе. Ты о̄с я̄нас  тэ̄лаг  ловиньтаӈкве патаве. Нэ̄ ла̄выс, та̄н ань Ӯй йӣквнэ ва̄рмаль о̄вылтыт са̄в потыр хассыт, э̄рнэ щирыл щё̄питасаныл. 

	Я̄тил ма̄ньщи ма̄ху-матēнув, на̄н э̄рыӈ о̄с матыр урыл хансуӈкве ка̄сащегы̄н манос э̄рыӈ матыр ва̄руӈкве ха̄сэ-гы̄н, та колн соссаӈ ма̄хманувн пищма хансэ̄н, китыглахтэ̄н. Тот рӯпитан ма̄хумн нё̄тавēн. На̄н тэ̄лан тах ма̄ янытыл о̄лнэ мирн ка̄салаве, ва̄ӈкв патаве.

	 
