
Междуреченский па̄вылт «Регион-К» нампа тэ̄нут ва̄рнэ предприятие 2005 та̄л па̄сныл рӯпиты. Тот рӯпитан ма̄хум пил ва̄тэ̄гыт, ла̄хыс атэ̄гыт ос ӯльпа па̄кв паттэ̄гыт. Тувыл са̄всыр тэ̄нутыг ва̄рияныл ос э̄л тыналыяныл. Па̄вланылт нёлолов пирмайтан кол ӯнттысыт. 
Ювле хультум та̄л оигпам порат Ханты-Мансийск ӯст тына­лахтын ва̄рмаль щё̄пи­та̄лвес. Са̄всыр ма̄ныл ма̄хум тэ̄нутаныл-порма­саныл тыналаӈкве то­тыг­ласаныл. «Регион-К» нампа компа­ният рӯпи­тан кӯщай хум Василий Анатольевич Новосёлов о̄с тыг ёхталас, ва̄рум тэ̄нутаныл ёт-тотыг­лас. Ты компаниянылт 19 э̄лумхо̄лас рӯпиты. Та̄н во̄рт атум тэ̄нута­ныл са̄выӈпа̄лэ Между­реченский па̄вылт ак­ван-аты­яныл. Пилыт, ла̄хсыт ос мо̄т тэ̄нутыт о̄щнэ ма̄гыс кол ӯнтты­сыт, по̄лям то̄тап о̄нь­щēгыт ос тэ̄нут ва̄рнэ колнак о̄лы. 
Таквсы, хунь пил ва̄тнэ пора ёхты, та̄н па̄влыӈ ма̄хум ёт договор-нэ̄пак хансэ̄гыт. Ты хо̄тпат во̄рт атум тэ̄нутаныл олн ма̄­гыс «Регион-К» нампа ком­паниян мыганыл. Ётыл ты тэ̄нут ва̄рнэ колт пил па̄йтэ̄гыт, йогурт, са̄всыр са̄ккарыӈ ня̄нь ос мо̄т тэ̄нут ва̄регыт. 
Та̄н ищхӣпыӈ ут ёвт­сыт. Ты утыл акв щё̄с сыс атса̄т са̄вит пилыӈ па̄нка та̄ставе. Рӯпа­та­ныл кӯстырыг э̄лаль мины. Аквхурип ла̄хсыт акван-атавет ос хот-сыс­тамтавет. То̄ва ла̄хсыт па̄нка кӣвырн пинавет, то̄ват ос то̄слым тына­лавет. 
Та̄нки ва̄рнэ тэ̄нута­ныл 2016 та̄л па̄сныл мо̄т хо̄н ма̄н э̄л тыналаӈкве о̄вылтахтасыт. Тайланд мо̄т хо̄н ма̄ ёт договор-нэ̄пак хассыт, пилныл ос ла̄хысныл ва̄рум тэ̄­нутаныл тув тотуӈкве патсаныл. 
Ань округувт тына­лахтын хо̄талытн ма̄хум ва̄тихал во̄виньта̄­лавет. Та̄нки рӯпатаныл ва̄рнэ хо̄тпат тэ̄нутаныл тув акваг тотыглыяныл, тот тыналыяныл, тэ̄пъялан колыт ма̄гыс та̄стэ̄гыт. Округувт Ханты-Мансий­ск, Сургут, Югорск ӯсытт, Ямал ма̄т Тарко-Сале ӯст ос Тюмень ӯст тына­лавет. Ты предприятиет рӯпитан хо̄тпат пуссын аквъёт хо̄тпан са̄вит са̄всыр тэ̄нут ва̄рēгыт. 
 
