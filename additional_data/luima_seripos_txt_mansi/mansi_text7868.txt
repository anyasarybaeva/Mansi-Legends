
Та э̄тпос 27 хо̄талэ̄т округ Думан пēриим депутат-хо̄тпат сапра̄нияныл о̄лыс. Рӯпитаманыл порат та̄н ва̄тахтем са̄всыр са̄ккон урыл потыртасыт. 
О̄влэ̄т 69 хо̄тпа ос 7 рӯпитан колыт Почётный грамота-нэ̄пакыл яныт­лавēсыт. Та ма̄хум халт нила сосса хо̄тпа нама­ныл о̄лсыт:
– Наталья Николаевна Оманова, Саранпа̄вылт «Оленёнок» нампа ня̄в­рамыӈ колт рӯпитан нэ̄;
– Владимир Виталье­вич Мерва, «Центроспас-Югория» колт рӯпитан Саранпа̄выл хум;
– Алексей Александ­рович Рещиков, Ханты-Мансийск ӯст округ творчества колт рӯпитан хум;
– Евдокия Даниловна Каксина, А̄с-угорский институтт рӯпитан ханты нэ̄, Белоярский ӯст о̄лы.
Та юи-па̄лт акв депу­тат-хум тох ла̄выс, пред­приятият ос то̄ва хо̄тпат ань хо̄нтлын ма̄хманув ма̄гыс са̄всыр э̄рнэ ут ёвтэ̄гыт – тепловизорыт, квадрокоптерыт, лылы ӯргалан бронежилетыт. Хотьют нё̄ты, та̄н мощща­нув на̄лок-олн вос ойтэ̄­гыт. Тыима̄гыс йильпи са̄ккон вос щё̄питаве, тот ты урыл вос хансаве. Ос мо̄т депутатыт ты хум ёт щар ат ка̄сащасыт, воссыг ты урыл потыртаӈкв ат патсыт.
Тувыл э̄лаль Общест­вен­ный палата кол урыл потыртасыт. Тув ка̄сыӈ хӯрум та̄л атхуйплов хо̄тпа пēрияве. Мощēрт тув пēрияп о̄с тах та ва̄раве. Ань ты сапра̄нит тот рӯпитаӈкв ка̄сащан хо̄тпат наманыл ла̄ввē­сыт, ос ка̄сыӈе ма̄гсыл де­пу­та­тыт я̄нас нэ̄пак та̄ра­та­сыт. Та̄н халанылт Хо̄нтаӈ районныл о̄лнэ ма̄ньщи хум Виктор Вискунов тот хансым ōлыс. Тав та колт хӯрум та̄л рӯпитаӈкв тах паты.
А̄гмыӈ-мосыӈ ня̄врам о̄щнэ щēмьят ма̄гыс ань йильпи нё̄тмил ва̄раве – та̄н пусмалтахтын ма̄н тыгле-тувле ялнэ лё̄ӈха­ныл ма̄гыс олныл ойтуӈкв патавет – 10 со̄тыра сол­ко̄вил. Ос мо̄т ӯст ня̄врам ханищ­тахтынэ̄тэ ма̄гыс олн те ойты, тав омаге-а̄тяге 40 со̄тыра сол­ко̄вил мивēг. 
Ос тамле ва̄рмаль урыл потыр о̄лыс, ма̄ньщи ос ханты мирыгн нё̄тнэ ма̄­гыс округ программа­ныл 11 млн солко̄ви хот-вуй­вес. Ты урыл потыр­тама­ныл порат Ассамблея кӯщай Еремей Айпин тох ла̄выс:
– Ты ва̄рмаль таима̄­гыс ēмтыс, то̄ва район ос па̄выл мирколыт мощ лю̄льсаӈ рӯпитэ̄гыт. Та̄н олныл мивет кос, ос олнаныл юв-хультуп­ты­яныл. Тыкос матыр ёмас тэ̄лан ты олныт холтуӈкв ро̄выс. Та̄л оигпи, олныт ювле вивет. Ма̄н ань ка̄­сыӈ мирколн пищма тēт­сӯв. Та̄н ювле вос хансэ̄­гыт, манаса̄вит олныл май­лу­вēсыт, маныр тэ̄лан холт­саныл ос хоталь тот­саныл.
Ты та̄л во̄ртур э̄тпос 9 хо̄талэ̄т то̄ва ӯсыт ялпыӈ хо̄тал аты ва̄рыгласыт. Та хо̄талт ма̄ янытыл мощщаг хультум мирыт янытлавет. Ос ма̄н окру­гувт матрыг ма̄ньщит ос хантыт аты янытлавēсыт. Туи Нефтеюганский рай­онт ма̄хум ма̄ньха̄пыл кассыт, тув о̄с сака мощща э̄лмхо̄лас ёхталас. Ань ты ва̄рмалит пуссын та̄ра-паттыянӯв. 
Юи-о̄вылт округ Дума кӯщай хум Борис Хохря­ков депутатытн ла̄выс, та̄н ка̄сыӈаныл мирн нё̄тнэ ма̄гыс округ мир­колныл матах сōтыра солкōвил та̄ставет. Та олнаныл пуссын Луган­ский, Донецкий, Херсон­ский ос Запорож­ский ма̄т но̄х-во̄рмалтан ма̄гыс тув вос тēтыяныл. Ос хотьют вēрми, тав такви олнанэ тот о̄лнэ мирн нё̄тумтан ма̄гыс вос мыганэ.
Валентина УЗЕЛЬ
