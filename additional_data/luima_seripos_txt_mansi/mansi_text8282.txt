
Игошев художник намыл маим колт суссылтап о̄вылтахтас, тав 9 май - Победа хо̄тал кастыл ва̄рвес. Владимир Александрович Игошев хо̄нтлаӈкве о̄с тотыглавес. Тав хо̄нт урыл са̄в хурит по̄слыглас.
Владимир Игошев ху­рит по̄слуӈкве Уфимский училищат ханищтахтас, таве а̄стламēт 1940 та̄лт армиян вуйвес. Та юи-па̄лт яныг хо̄нт о̄выл­тахтас, ма̄ньлат хум тув та тотвес. Тав Северо-Западный,  Донской ос Сталинградский фронтыт хо̄нтлыс. Отечественной войны I степень орденыл майлувес ос «За отвагу, «За оборону Сталин­града», «За победу над Германией в Великой Отечественной войне» ма̄гыл по̄сыт о̄ньщас. 
Войнан вуиматэ порат тав хаснэйив ос по̄слын нэ̄пак аквписыг ёт о̄нь­щас, ӯщлахтын халт акваг по̄слуӈкве ӯнтылматыг­лас, хо̄нтлум хумыт по̄с­лыс. Ань са̄в хурит сун­сыглым ма̄н ва̄глӯв, ху­мус та̄н яныг пилыщма сунсым ма̄в вуянтасаныл. 
Акв хуритэ рущ щирыл намтыстэ «Прощальный взгляд», тот пыг хо̄нтлын ма̄н виве, тав оматэ ёт акв нупыл сунсэ̄г, оматэ а̄латы лю̄ньщи. Хум такви войнан тотнэ э̄лы-па̄лт оматэ ёт ат ва̄щиньтах­тас, молях атлыгтавēсыт ос та тотвēсыт.
Музей-колт война урыл са̄в хурит но̄х-тагата­вē­сыт, тот мо̄т по̄слум хо̄т­пат хурияныл о̄лэ̄гыт, та̄н о̄с хо̄нтлуӈкве тотыгла­вēсыт, тот по̄слум хурия­ныл суссылтавет, ты Владимир Яркин, Иван Гринюк, Игорь Раз­дрогин, Александр Соколов, Юрий Неприн­цев, Гелий Коржев, Софья Уранова. 
То̄ва хурит «этюдыг» ла̄вавет, ты хо̄тпа по̄с­луӈкве о̄вылтас ос ётыл э̄лаль вуйхаты, та̄н а̄ст­лым ат о̄лэ̄гыт. Хурит э̄лум­хо̄лас то̄ва ло̄мтанэ иӈыт по̄слынэ̄т, акв хурит хо̄нт­лан ма̄хум ӯщлахтым ӯнла­хо̄лэ̄гыт, акв хум пуӈк ат о̄ньщи, художник вильтэ хумус по̄слуӈкве, улпыл иӈ номсахтас.
Юрий Непринцев яныг хури по̄слыс – «Отдых после боя», тот са̄в хо̄тпа акв ляпат по̄слым о̄лэ̄гыт, сака ёмщакв по̄слыстэ. Пуссын ты хурит мецена­тыг ла̄внэ хум ма̄н окру­гувн мӯйлуптасанэ. 
Суссылтапын ня̄вра­мыт школаныл тотыгла­вēсыт, та̄н пӯмщалахтым хӯнтлысыт, хурит сун­сыгласыт, ювле матыр титыгласыт. Та хо̄тал тув армият лусытан хум во̄выглавес, тав «специ­альный военный опера­циян» ялыс, ос ань тыт ня̄врамытын хо̄нтлын урыл ос хо̄нтыт о̄щнэ маснутаныл урыл потыр­тас, писалит ос мо̄т э̄рну­тыт та̄нанылн суссылтас. 
Ань тот хо̄нтлын хо̄тпат наманыл ат ла̄вавет, та̄н та̄нтина̄ныл мо̄т намыл намтыяныл, наманыл тӯйтэ̄гыт, таима̄гсыл ты хум ла̄выс, тав Царевич наме, тох вос ла̄вияныл. Вильтэ ōс ул вос пōславе.Ма̄ньлат хум маснутыт, тēртēнтыт, ма̄гыл лап-патнэ бронежилет, писаль суссылтас. Хумус са̄лта­тыт масхатэ̄гыт, хумус хо̄нтлэ̄гыт, ня̄врамыт хоса пӯмщалахтасыт, титыглахтасыт. 
Хум наме урыл тащир ла̄выс, та̄н СВО ма̄т халанылт то̄ваныл ма̄к наманыл аты ва̄ганыл, пуссын «позывной» нам щирыл потыртэ̄гыт. Тох та̄н та̄нти рӯтаныл, ляпа хо̄тпаныл ӯргалыяныл, ань йист ищхӣпыӈ ут хосыт атиӈк хо̄нтуӈкве вēрма­вет. 
Хурит суссылтан выс­тавка я̄ӈк на̄тнэ э̄тпос 14 хо̄тал мус рӯпитаӈкве паты, ӯсыӈ ма̄хум ос мӯй хо̄тпат тув во̄вавет, хо̄нт урыл ос хо̄нт порат по̄с­лым хурит вос сунсэ̄гыт. 
Галина КОНДИНА
