
Ма̄нь таквс э̄тпос хӯрмит са̄т са̄тпуӈкхо̄талэ – ма̄ янытыл о̄лнэ финно-угор рӯт мирыт ялпыӈ хо̄талыг ловиньтаве. Щар о̄выл щёс ты ялпыӈ хо̄тал Финляндият 1928 та̄лт рēтыӈ ю̄свой э̄тпос 28 хо̄талэ̄т ва̄рыглавес. 
2000 та̄лт финно-угор Мирхал конгресс ма̄нь таквс э̄тпос хӯрмит са̄т са̄тпуӈкхо̄талэ ты ялпыӈ хо̄талыг ловиньтаӈкве ла̄выстэ. Рӯт мирыт о̄лнэ ма̄тт ты са̄т сыс са̄всыр концертыт, хо̄нт-хатыглапыт ва̄рыглавēсыт. Финляндият, Венгрият, Эстоният ялпыӈколанылт ты хо̄тал янытлаве. 
Сургут ӯст ма̄нь таквс э̄тпос 19-20 хо̄талытт «Пēс Сургут» музейт о̄лнэ Лӯима̄ сосса отдел ты ялпыӈ хо̄тал о̄с янытласаныл, ты ва̄рмаль Марина Викторовна Самсонова, отдел кӯщай нэ̄, ос тав ётэ рӯпитан ма̄хум ва̄рыгласыт. О̄выл хо̄талт музейт мӯй ма̄хум ля̄льт хо̄н-вēсыт, ты ялпыӈ хо̄талыт урыл потыртавēсыт, музей хосыт ё̄мыг-тасӯв, са̄всыр пормасытыл суссылтавесӯв, а̄гит э̄ргысыт ос йӣквсыт. 
Тувыл тув ёхтум нэ̄пак хаснэ финно-угор хо̄тпат ос учёный ма̄хум ёт хо̄нтхатыгла̄лсӯв: тыи ма̄ньщи учёный нэ̄в, Санкт-Петербург ӯст Лӯима̄ мир институтыт ма̄ньщи ла̄тыӈ ханищтан нэ̄ Валентина Силивёрстовна Иванова, ма̄ньщи поэтув ос учёный нэ̄в Светлана Силивёрстовна Динисламова, Раиса Германовна Решетникова, А̄с ня̄врамыт ма̄гыс «Хатлые» нампа нэ̄пак та̄ратан нэ̄, Мордовияныл Са-ранск ӯст «Мокша» нампа журналт поэзия отделт кӯщай нэ̄ Раиса Константиновна Орлова.
Китыт хо̄талт «Этнокультурное многообразие финно-угорского мира: роль национальной интеллигенции в сохранении самобытной культуры» нампа научно-практический семинар о̄лыс ос сосса мир са̄всыр пормасыт ва̄рнэ ма̄щтыр ма̄хум рӯпитасыт. В.С. Иванова потыртас, хумус ма̄нь порат ща̄нягēн-а̄щагēн янмалтавес, оматэ – Татьяна Романовна Садомина, а̄тятэ Силивёрст Семёнович ня̄враманыл мирув йис та̄гыл о̄лнэ̄тэ щирыл янмалтасанэ. 
С.С. Динисламова ма̄ньщи мирув э̄рыг-о̄тырыт йис ля̄ӈхыт, тэ̄рныӈ э̄ргыт о̄лнэ о̄ты-ранув наманыл урыл потыртас. Л.Д.Собянина, А̄с э̄ква, Тюменьт о̄лнэ «Финно-угор мир  культура ос творчество центр» колт кӯщай нэ̄, потыртас, хумус та̄н са̄всыр ялпыӈ хо̄талыт, хо̄нтхатыглапыт ва̄рыглэ̄гыт. Д.В.Герасимова такви потрēт Лӯсум ма̄ньщи ма̄хум урыл, хумус ня̄врамыт Полуночный па̄вылт ща̄нь ла̄тӈаныл ханищтэ̄гыт, потыртас. В.Б.Орлов, Югорский университетыт рӯпитан учёный хум, ма̄ньщи йис тэ̄рныӈ э̄ргыт, э̄рыг-о̄тырт йис ля̄ӈхыт рущ ла̄тӈын толмащлан ос рущ ла̄тӈыл стих щирыл хаснэ рӯпататэ урыл потыртас. Р. К. Орлова, мокша поэт нэ̄, са̄в ёмас стихыт ща̄нь ла̄тӈе урыл ловиньтас. 
Ам ос педучилищат ханищтахтам, та̄нки мираныл мирхалт ва̄нэ ма̄гыс са̄в рӯпитам ос акв хурит по̄слым хо̄тпат урыл потыртасум: тыи Н.И. Терёшкин, Е.И. Ромбандеева, А.М. Сенгепов, Е.А. Немысова, Е.Д. Айпин. 
Ты коныпал ма̄щтыр хо̄тпат ма̄щтырласыт: Русскинские па̄вылныл о̄лнэ нэ̄ Ф.В. Комтина ма̄нигтым ва̄рнэ А̄с а̄кань суссылтас, Е.О. Короб та̄н ва̄рыс, А.Н. Богордаева, Л.Н. Мелентьева, И.А. Кошелева, Н.А. Ачимова, Лӯима̄ сосса отделт рӯпитан хо̄тпат, са̄кныл, са̄сныл, совныл са̄всыр утыт ва̄рсыт, А.Д. Сайнахов,  тав о̄с тот рӯпиты, ма̄нь ха̄прищ ёргыс. 
