
Иван Митрофанович Качанов «Тӯрупъя» нампа общинат кӯщаиг о̄лы. Та̄н ма̄к яныг рӯпата па̄ланыл – во̄раян ва̄рмаль. Во̄раян ма̄гыс кит яныг ма̄-ло̄мт о̄ньщēгыт, атпан нупыл онтолов та̄лн висаныл.
Во̄раян ос алыщлан ма̄гыс соглашение-нэ̄пак о̄ньщēгыт, ты хосыт ка̄сыӈ та̄л во̄раян лицензиял мивет. Ва̄рнэ рӯпатаныл китыт па̄лэ — хӯл алыщлан ва̄рмаль. Хӯл алыщлан ма̄гыс онтолов я̄-тӯр ва̄тат о̄ньщēгыт. 
Та коныпал этнографический туризм хосыт рӯпитэ̄гыт. 2013 та̄лт Тӯрупъя тӯр ва̄тат ма̄хум ӯщлахтын ма̄гыс колыт ӯнттысыт. Тот та̄лэ-туве касуӈкве ро̄ви, хӯл алыщлаӈкве, во̄раяӈкве, сосса мир йис о̄лупсаныл ёт ва̄йхатуӈкве. 
Общинат налыманкем хо̄тпа рӯпиты. Ма̄хум ёмас рӯпитэ̄гыт. Я̄рум о̄с о̄ньщēгыт. Община са̄в олн ат сэ̄лы, та̄н та̄нкина̄ныл о̄щнэ̄ныл ма̄гыс туп рӯпитэ̄гыт. Нё̄тмил та̄л э̄лаль са̄вмалтаӈкве тах ат вēрмēгыт. Грант-олн винэ ма̄гыс нэ̄пак кос хансыглэ̄гыт. Тувыл ос рӯпатаныл урыл  акваг са̄всыр э̄рнэ нэ̄пакыт атуӈкве, на̄лок-олн ойтнэ ва̄рмаль ювле хансуӈкве э̄ри. Общинатн государствавныл нё̄тмил э̄ри.
2018 та̄л сыс Россия ма̄вт ат ӯст «Национальный Лесной Форум» ва̄рмаль ва̄рыглавес: ма̄ньполь э̄тпост — Ижевск ӯст, я̄ӈк на̄тнэ э̄тпост — Ханты-Мансийск ӯст, лӯпта э̄тпост — Хабаровск ӯст, о̄йттур э̄тпост — Барнаул ос Петрозаводск ӯсыгт. Сӯкыр э̄тпос 14 хо̄талэ̄т Москва ӯст Государственный Думат Ма̄-вит ӯргалан Комитетыт «Проблемы и перспективы законодательного регулирования лесных отношений в РФ» нампа хӯнтлын ва̄рмаль о̄лыс. 
Тув Россия са̄всыр ма̄ныл во̄р ӯргалан ман во̄рт рӯпитан яныг кӯщаит, во̄раян хо̄тпат ёхталасыт. Та̄н халанылт И. М. Качанов о̄лыс. Тав о̄с ла̄внэ ла̄тӈыл майлавес. Тав потре ловиньтэлы̄н: 
— Ам во̄раян хум, ма̄ньщи хо̄тпа, Иркутск ӯс техникумт ӯйсовыт ёт рӯпитаӈкве ханищтахтасум. 1986 та̄л па̄сыл Ха̄льӯс коопзверпромхозт во̄раян хо̄тпаг о̄лсум.
Са̄т та̄л тот рӯпитасум. Нёхыс, лэ̄ӈын, анта̄тра алыщласум ос алыщлэ̄гум. 1990-т та̄лытт ам колта̄глум ты хосыт о̄лыс. Та та̄лытт Ха̄льӯс районт 300 арыгкем во̄раян хо̄тпат рӯпитасыт, та̄н пуссын ты ё̄рыл о̄лсыт. 2000 та̄лныл Лӯима̄т са̄витаныл мощща сосса мир общинат кӯщаиг о̄лэ̄гум, пыгагум ёт во̄раēгум. 
Ма̄н во̄раēв, хӯл алыщлэ̄в, пил ва̄тэ̄в, ла̄хыс атэ̄в, па̄квсам со̄паслэ̄в. Алыщлан ма̄нанув Югра ма̄т Нё̄рыт нупыл хо̄тал нэ̄глын ēрт о̄лэ̄гыт. Община во̄раян ва̄рмале ат вēрмитэ э̄лаль са̄вмалтаӈкве, ма̄н во̄раян тэ̄лав ворил но̄х-нэ̄глы. 
Ха̄льӯс районт во̄раян 300 хо̄т-патныл, улпыл, 20 хо̄тпа хультыс. Во̄раян манос сосса хо̄тпа такви алыщлан ма̄тэ ӯргалытэ, во̄руй э̄лаль са̄вмалтан урыл номсахты, ва̄гтэ, хунь ро̄ви алыщ-лаӈкве, хунь а̄ти. Сосса ма̄хум ма̄нь та̄гыл во̄р ӯргалаӈкве ханищтавет.
Ка̄сыӈ колта̄гыл такви ка̄тпос о̄ньщис, ты ка̄тпосыл та̄нки ма̄ныл по̄стысаныл. Мирув  йис та̄гыл о̄лнэ, ма̄нав тыттын ма̄-витув, во̄рув ӯргалан са̄ккон нупыл пуссын суссыт. Ты о̄румт хотьют таӈхи, таи ма̄н ма̄вн во̄раяӈкве та ёхты, ос тавēн нэ̄матыр ат ēмты. Ма̄н праконьерыт ёт ма̄нки нэ̄матыр ва̄руӈкве ат вēрмēв. 
Тыхо̄тал ам о̄выл щёс тыт потыртэ̄гум, во̄раян ма̄хум ма̄гыс ва̄рнэ тэ̄лат о̄вылтыт ла̄вуӈкве таӈхēгум. Ань рӯпитан  «Во̄раян ва̄рмаль урыл» са̄кконт во̄раян хо̄тпат тамле тэ̄лан я̄рмēгыт: охотминимум минэ ва̄рмаль, во̄раян ос алыщлан соглашение-нэ̄пак. Сосса мир во̄раян ма̄наныл тыпылтаӈкве вēрмēгыт. 
Ты «Во̄раян ва̄рмаль урыл» са̄ккон хосыт во̄раян ма̄ тыналан  порат ёвтнэ олн хо̄нтэ̄гын ман а̄ти, ат ва̄глын. Ма̄н во̄раян соглашениев оигпам  порат саватпи о̄щсӯв. 
Ты соглашение йильпииг  молях щё̄питаӈкве э̄рыс, а̄рынтаг олн висум, во̄раян ма̄ о̄щнэ̄в ма̄гыс ойтхатуӈкве э̄рыс. 
Ты коныпал са̄всыр нэ̄пакыт э̄ри щё̄питаӈкве, маныр во̄рт ва̄руӈкве патэ̄гын ос ма̄ тармыл ма̄ныр ӯнттэ̄гын. Ты нэ̄пакыт урыл Российский Федерация Во̄р урыл са̄кконт (Лесной кодекс) хансыма. Са̄кконыт ат хансыма, во̄раян хо̄тпатын ро̄ви ман а̄ти о̄лнэ кол, пувлынкол,  а̄м-пар, матыр э̄рнэ па̄рткол ӯнттуӈкве. 
Тувыл ос ма̄к яныг я̄ртпи, алам хӯланув, ка̄тын-паттум во̄р ӯянув, сованув, ва̄тум пиланув хоталь миӈкве, тыналаӈкве. Са̄в ма̄хум тыил туп олн  сэ̄лэ̄гыт, ты ё̄рыл о̄лэ̄гыт.  Ань коопзверпромхоз а̄тим. Государстван ты ма̄гыс э̄ри йильпи матыр ва̄руӈкве. 
Государство са̄ккон щирыл во̄раян ма̄хум ма̄гыс нё̄тмил ке  ва̄рēгыт, то̄нт во̄раян хо̄тпат нё̄тэ̄гыт ма̄-витув э̄лаль хультуптаӈкве, во̄рув  на̄йныл ӯргалаӈкве, хо̄н ма̄в экономикатэ са̄вмалтаӈкве.
