
Рущ хум Олег Валерьевич Корнявко Ха̄льӯс район Ня̄хщамво̄ль па̄вылт ла̄пка о̄ньщи, тот са̄всыр тэ̄нут, пормас тыналы.  Ла̄пкатэ хумус рӯпиты, хоты ма̄ныл тэ̄нутыт ос пормасыт тоты, та урыл тав тох потыртас: 
– А̄тям рӯпататэ хосыт Ня̄х­щамво̄льн ва̄тихал ёхталас, то̄нт тав ОРС нампа организацият рӯпитас ос ма̄нь па̄влытын тэ̄нут тотыс. Тав ётэ то̄ва порат тыг яланта̄лсум. 
Институт а̄стламум юи-па̄лт Ня̄хщамво̄льн ёх­тысум. Диплом-нэ̄пак щирыл ам «товаровед про­довольственных то­варов» о̄лэ̄­гум. Ты па̄­вылт тэ̄нут тыналаӈкве патсум. 
Та порат тыт миркол кӯщаиг Ма­риетта Михайловна Подосенина о̄лыс. Тав а̄нум нё̄тыс, ла̄пкам ма̄гсыл тыт кол ёвтсум. Олн хунь сэ̄лсум, яныг кит накпа лю̄лит кол-капай ӯнттысум. Ма̄хум акв колнакт тэ̄нут, китыт кол­накт пормасыт ёвтэ̄­гыт. Ла̄пкам 20 арыгкем та̄л рӯпиты.
Тыг ёхтумум порат Советский район Мали­новский па̄вылныл Ня̄х­щамво̄ль мус во̄р лё̄ӈх о̄лыс, 200 вēрыста палыт. Ты лё̄ӈх Ма­линовский леспромхозт рӯпитам ма̄хум са̄грысыт. Тувыл мӯс­халыг аты ва̄рвес, ань лап-яныгмавес. Щар о̄влэ̄т ты тэ̄лы лё̄ӈх хосыт тэ̄нут то­тыгласум. 

Ёмас лё̄ӈх та̄л Ня̄хщамво̄ль па̄вылн тэ̄нутыт ос пормасыт тотуӈкве ань сака та̄рвитыӈ. Ам яныг ма̄шина о̄ньщēгум, тэ̄лы лё̄ӈхыл Екатерин­бург ӯсныл па̄выл мус акв щёс та̄ра 15 тонна тэ̄нут тотэ̄гум. Та ӯст ёвтхатуӈкве тынта̄лнув, таима̄гсыл тув ялантэ̄гум. 
Юи-о̄выл кит та̄л тэ̄лы лё̄ӈх Светлый па̄выл та̄ра ва̄рыглаве, тувыл миннэ лё̄ӈхув яныгса̄т вē­рыстан хосагнув ēмтыс. Та ма̄т газ турпат минэ̄гыт, рēтыӈ ю̄свой э̄тпост ос ма̄ньполь э̄тпост ты лё̄ӈх ва̄тихал лап-пантыглаве ос яныг ма̄шинат яласаӈкве ат та̄ртавет. Ма̄навн ты ва̄рмаль урыл нэ̄мхотьют аты ла̄ви, то̄ва порат яныг ма̄шинан та̄лттым тэ̄нут ёт лё̄ӈхыт та ӯрхатэ̄в. 
Ам Ня̄хщамво̄льт са̄в та̄л рӯ­питэ̄гум, ёмащакв ва̄глум, па̄влыӈ мир ма­ныр ёвтуӈкве патэ̄гыт, та пормас ос тэ̄нут яныг ӯст ка̄тын-паттэ̄гум. Са̄ккар, щāй, во̄й, колас ос мо̄т тэ̄нут тэ̄лы лё̄ӈхыл са̄внув тотэ̄гум. Па̄вылт яныг āм­парыт о̄ньщēгум, тув пиныянум. 
Ос ма̄хум акваг ла̄виянум, тэ̄лы ма̄шинал ӯсн ке минэ̄гыт, ты тэ̄нут та̄нки са̄внув вос ёвтэ̄гыт. То̄ва порат тӯяг манос таквсы са̄ккар, во̄й ос мо̄т  тэ̄нут ла̄пкат а̄тим. Тамле тэ̄ла ма̄н палтув о̄с о̄лыглы.
Тӯя па̄сныл ос таквсы мус тэ̄нут ха̄пыл тотэ̄в. Ам кит яныг ха̄п ёвт­сум ос моторыл ӯнттысагум. Тэ̄нутыт Югорск ӯсныл Агириш мус ма̄шинал тотыянӯв, тот яласан ёмас лё̄ӈх о̄лы. 

Та па̄вылныл Во̄ръя мус лё̄ӈх а̄тим,  60 вēрыста ма̄н вездеходыл манос «Урал» яныг ма̄­шинал минэ̄в. Во̄ръя ва̄­тат тэ̄нутанув ха̄пын та̄лттыянӯв. Ты я̄ хосыт кит хо̄тпаг ха̄пыл Тапсуй я̄ мус минэ̄г, э̄лаль Та̄гт я̄н ёхтэ̄г ос тот алгаль Ня̄хщамво̄ль мус. Ты хӯрум я̄ хосыт миннэ лё̄ӈхēн 160 вēрыста палыт. Витэ хунь яныг – молях ёхтэ̄г, таквсы вит сака ма̄нь, миннэ поратэ̄н – са̄т хо̄тал. Тох савалым тэ̄нутанув па̄выл мус тотыянӯв. То̄ва порат па̄влыӈ мир ла̄п­кан ёхтэ̄­гыт, китыглахтэ̄гыт: «Манрыг тэ̄нута­нын ты­ныӈыт?»
Ня̄хщамво̄льт рӯпи­таӈкве хунь о̄вылтахтасум, туи вертолётыл пор­масыт, тэ̄нут тотыгласум. Ань тох кēтуӈкве сака тыныӈ. 
Ха̄пыл Ня̄хщамво̄ль па̄­выл хумыг рӯпитэ̄г, тэ̄н я̄т ёмащакв ва̄ганэ̄н. Ла̄пкат рӯпитан хӯрум хо̄тпа кос  э̄ри. Тувыл юи-о̄выл та̄лыт па̄влыӈ мир халт рӯпитан ма̄хум щар ат хо̄нтэ̄гум. Та̄н тыт рӯпитаӈкве щар ат ка̄сащēгыт. 
Акв порат тыналахтын хо̄тпат та̄л хунь хультсум, ла̄пкам лап-паттуӈкве кусыгласлум. Ты ва̄р­маль урыл миркол кӯщаитн ла̄всум, Татьяна Константиновна Волкова а̄нумн рӯпитан хо̄тпа кос хо̄нтыс, тувыл та̄н рӯ­питаӈкве о̄с сака ат таӈ­хēгыт. Ань ла̄пкат Галина нэ̄ рӯпиты, тав пенсият хосат о̄лы, тувыл мо̄т хо̄тпа воссыг а̄тим. 
Ма̄ньла̄т хо̄тпат ань пуссын яныг ӯсн о̄луӈк­ве ва̄нтлэ̄гыт. Ка̄сыӈ та̄л Ня̄хщамво̄льт о̄лнэ мир мощщагнув ēмты. Ам ты урыл ёмащакв ва̄глум, ма̄хум ань тэ̄нут, пормас са̄в ат ёвтэ̄гыт. Э̄лаль тох ке мины, ла̄пкам, со̄ль, тах лап-пантылум ос ювле Югорск ӯсн минэ̄гум. 
Акв ла̄пка Хулюмсӯнт па̄вылт пӯнсуӈкве ном­сэ̄гум. Тот мир са̄внув о̄лы, ос та па̄вылт «Газпром» рӯпиты. Ня̄хщамво̄льт аквта щирыл э̄лаль ке рӯпитэ̄гум, олн сэ̄луӈкве тах щар ат патэ̄гум. Ты яныг ла̄пкам хунь ӯнттыслум, ня̄нь ва̄руӈкв номсысум. Ня̄нь ва̄рнэ кӯр ос мо̄т э̄рнэ утыт ёвтсум. 
Ты рӯ­патам ма̄гсыл Ха̄льӯс район­ный миркол па̄лныл субсидия-олныл миӈкве ла̄выглавēсум. Тувыл ты олныл аты майвēсум, ёв­тум ня̄нь ва̄рнэ кӯрум иӈ ты мус тэ̄ла та̄л ӯнлы. Ань па̄влыӈ ма̄хманув пуссын та̄нки ня̄нь ва̄рēгыт, ла̄пкат ёвтуӈк­ве ат патэ̄гыт. 
Олег Валерьевич тэ̄нут коныпал са̄всыр пормас, маснут ла̄пкан тоты. Кол ӯнттын ма̄хумытын тав норыт, пāртыт, кēрсолит, иснасыт ос мо̄т э̄рнэ пормасыт яныг ма̄шинал тэ̄лы лё̄ӈхыл тоты.    
Людмила Теткина          
