

	Ты э̄тпос 25 хо̄талэ̄т студентыт янытлан хо̄талыг о̄лы, рущ ла̄тӈыл  «Татьянин день» намаявес. Ты кастыл ам акв ханты а̄ги урыл потыртэ̄гум, тав наме Лилия Тэвлина. А̄ги Сургут ӯст нефтяной техникумыт китыт курсыт ханищтахты.


		Ам таве Сургутский район Русскинская па̄вылт са̄лы ӯрнэ ма̄хум ялпыӈ хо̄таланыл о̄лум порат по̄слыслум. Ос китыгласлум, хотьютын тамле нё̄тнэ сахил ю̄нтвес, тав ювле ла̄выс: «Омам тав ма̄щтырыг ю̄нсхаты. Ам тамле хорамыт ю̄нтуӈкве ат ха̄сэ̄гум. Ам сакныл турло̄псыт, пальсакыт хартэ̄гум, ты рӯпатам ёмаснувēг тэ̄лы».

		Лилия ща̄няге-а̄щаге во̄рт о̄лэ̄г, во̄раēг, хӯл алыщлэ̄г ос са̄лы ӯрēг. Тэ̄н о̄с акв ма̄нь а̄ги янмалтэ̄г. Алла ань интернатт о̄лы ос атыт классыт ханищтахты. Лилия ла̄выс, школа а̄стламе юи-па̄лт тав Сургут ӯсн бухгалтерыг ханищтахтуӈкве минас. Техникум а̄стлы, тав э̄лаль университетт ханищтахтуӈкве ос Сургут  ӯст о̄луӈкве паты. 

		Э̄лаль ам таве китыгласлум, ханищтахтуӈкве хунь а̄сты, манрыг ща̄няге-а̄щаге палт во̄рн минуӈкве ат ка̄сащи. Ханты а̄ги  ювле  ла̄выс,  тав хунь ма̄ниг о̄лыс,  Сургут ӯсн тотыглавес. Та пора номтэ̄т ёмащакв хультыс, то̄нт тав таквирот номсыс, хунь янгыг ēмты, яныг ӯсн о̄луӈкве мины. Хумус номсыс, тох та ēмтыс. Омаге-а̄тяге  нэ̄матыр ат ла̄всы̄г, а̄гитэ̄н яныг ӯст ханищтахтуӈкве та̄ртыстэ̄н. 

		А̄тятэ Александр Андреевич Тэвлин нефтяникыт палт обходчикыг рӯпиты, оматэ Неля Леонидовна ос юн о̄лы, са̄хит, супыт ос мо̄т маснут ю̄нты, сакныл харты. Турло̄псыт, тучаӈыт ос са̄всыр нё̄тнэ ханты пормасыт ялпыӈ хо̄талыт о̄лыгланэ̄ныл порат тыналы. Та̄н нефтяникыт ёт соглашение-нэ̄пак хосыт олныл ос пормасыл нё̄тавет. 

		Лилия стипендия-олныл ат ойтаве. Тавēн омаге-а̄тяге олн кēтэ̄г. Ань такви рӯпата кинсы ос тэ̄натэ̄н нё̄туӈкве таӈхи. 

		 

		Людмила Тасманова   

		 

 
