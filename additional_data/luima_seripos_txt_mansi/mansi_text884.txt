
Ювле хультум э̄тпост Сургутский район Русскинская па̄вылт са̄лы ӯрнэ, во̄раян ос хӯл алыщлан ханты ос ё̄рн ма̄хум ялпыӈ хо̄талыл ва̄рыглавēсыт. Тамле ва̄рмаль район ос па̄влыӈ кӯщаит акваг щё̄пита̄лэ̄гыт. Па̄вылн ань са̄всыр ма̄ныл мӯй ма̄хум ёхталасыт.

	 Соссаӈ ма̄хум ялпыӈ хо̄таланыл са̄лыт ха̄йтнэ касылыл о̄вылтавес. Ты та̄л сака са̄в са̄лыӈ ма̄хум тув ёхталас. Русскинская, Нижний Сортым  па̄влыгт ос ты ляпат во̄рыӈ ма̄т о̄лнэ хантыт ос ё̄рныт коныпал тув Белоярский район  Нумто ма̄ныл Пяк колта̄гыл касуӈкве ёхталас. Ань са̄лыт о̄щнэ атпан хум хо̄тпат та̄нки халанылт кассыт. Ос я̄нас касылыт ва̄т са̄виткем нэ̄ хо̄тпат касуӈкве ка̄сащасыт. 

	Са̄лыӈ ма̄хум кит хо̄тпал аквторыг касуӈкве во̄виньта̄лвēсыт, ты э̄лы-па̄лт та̄н нэ̄пакн хансым о̄лсыт ос вим номераныл щирыл ла̄кква-уртвēсыт. Касылт то̄ва хо̄тпат са̄лыяныл та̄ра ёмащакв нёвумтэ̄гыт, то̄ват ул хот-рохтэ̄гыт, илттыг ювле та ё̄ӈхыгпēгыт. Мӯй ма̄хум пӯсас ос старт ляпат лю̄люӈкве  ат кос та̄ртвēсыт. Та̄н тай хури по̄слуӈкве тув сака воратасыт. 

	Та щирыл матахмат каснэ хум ос нэ̄квет са̄лыяныл ювле ё̄хсыт, та̄н воссыг касуӈкве ат вēрмысыт. Тох ва̄им лю̄ль, то̄ват тапалыт ма̄ныл Русскинская па̄вылн ёхтысыт, ёмащакв каснэ ма̄гыс щё̄питахтасыт, тувыл вунщалыг 

	та хультсыт. Ты та̄л хум хо̄тпат халт Александр Станиславович Лемпин, Нижний Сортым па̄вылныл о̄лнэ о̄йка, но̄х-патыс. Тав юи-па̄лэ̄т Владимир Иванович Сопочин о̄лыс, ос хӯрмит места Геннадий Александрович Покачев вистэ. 

	Нэ̄ хо̄тпат халт Русскинская па̄вылныл Зоя Павловна Русскина но̄х-патыс, китыт места Лидия Алексеевна Покачева вистэ, ос хӯрмит местат Капитолина Ивановна Покачева о̄лыс. 

	О̄выл места вим хо̄тпаг  "Газпром нефть" компания па̄лыл "Бураныл" мӯйлуптавесы̄г.  Мо̄таныт ос мо̄т са̄в-сыр э̄рнэ пормасыл майвēсыт. 

	Китыт касыл "Бег в национальной одежде" намаим о̄лыс. Тот нэ̄квет халт  Виолетта Ивановна Сопочина  но̄х-патыс ос тав маснут поснэ утыл мӯйлуптавес. Китыт местат Анастасия Анатольевна Компина о̄лыс, хӯрмит местат - Кристина Евгеньевна Вылла. Хумит халт Леонид Борисович Комтин но̄х-патыс, тав на̄йив сартнэ утыл мӯйлуптавес. Олег Вячеславович Мултанов китыт места вис, ос юи-о̄вылт Валерий Кузьмич Кечимов  

	о̄лыс. 

	Хум хо̄тпат суныт ӯлтта о̄с поргысыт. Тот Валерий  Кечимов сака са̄в щёс порыгмас, тав юи-па̄лэ̄т Леонид Комтин о̄лыс, ос хӯрмит места Виталий Русскин вистэ.  

	Нэ̄ хо̄тпат халт маснут нё̄тнэ̄г ю̄нтнэ касыл ва̄рыглавес. Тот нэ̄квет та̄нки ю̄нтум тэ̄лы маснутаныл мӯй ма̄хум э̄лы-па̄лт суссылтасаныл ос та̄нки ма̄щтыр рӯпатаныл урыл потыртасыт. Та сыс хум хо̄тпат «Нюл тахли» касылт пēрщисыт. 

	Па̄выл кант ярмарка ва̄рыглавес. Ань соссаӈ ма̄хум та̄нки ю̄нтум пормасаныл, са̄всыр пилыт, са̄лы нё̄выль ос хӯл тыналасыт. Ёрнколыт тӯщтыглавēсыт, ма̄хум тув ща̄й аюӈкве, нё̄влиӈ исмит тэ̄ӈкве ос нас исылтахтуӈкве щалтсасыт. Хо̄тал палыт са̄в ма̄ныл ёхталам мир мӯйлыс, тот кит финныг ос америка-нец-хум  о̄лсыт. Ос та̄н уранылт ётылнуве тах хансэ̄гум.

	 

	Тамара Мерова

	 
