
Пēс йис ва̄рмалит урыл потыртаӈкве «То̄рум Маа» музейт рӯпитан сосса ма̄хманув 2012 та̄л па̄сныл акван-атхатыглэ̄гыт. Тот научный рӯпатат ва̄равет ос пēс йис тэ̄лат э̄лаль тотавет. Ты хо̄тпат та̄нки ща̄нь ла̄тӈаныл ос о̄лнэ-хӯлнэ наканыл ёмщакв ва̄ганыл. Та̄н пēс ялпыӈ хо̄талыт ва̄нэ ма̄гыс аквъёт ханищтапыт щё̄пита̄лэ̄гыт. 
Ты музей-колт ва̄тихал са̄всыр ялпыӈ хо̄талыт ва̄рыг­лавет. Ань ка̄сыӈ та̄л округувт о̄лнэ мир пус­сын «Ӯрин­э̄ква хо̄тал» мӯйлыяныл. Хо̄нтаӈ ма̄­хум лӯпта э̄тпос о̄выл хо̄талэ̄т ос «Ворщик хо̄тал» яныт­лыяныл. Тувыл «То̄рум Маа» музейт рӯпитан хо̄тпат ловманкем та̄л палыт «Тылащ пори» ты А̄с ма̄хум «Э̄тпос яныгман хо̄тал» ялпыӈ хо̄тал ва̄­рыглэ̄гыт. Ты коныпал ос мо̄т са̄всыр сосса мир ялпыӈ хо̄та­лыт тот янытлавет.
Ханты ос ма̄ньщи ма̄х­манув пēс йис та̄гыл са̄всыр ялпыӈ хо̄талыт мӯйлыгласыт, ань то̄­ват хот-ёрувлахтасыт. Музейт научный рӯ­пата ва̄рнэ хо̄тпат ты ва̄рмаль щирыл ань кисхатуӈкве патсыт. Ты ялпыӈ хо̄талытт хунь мӯйлавет ос маныр то̄нт ва̄раве, та̄н ём­щакв та̄ра-паттыяныл.
2020 та̄лт ма̄нь таквс э̄тпос ва̄т нупыл са̄тыт хо̄талэ̄т интернетыт кина суснэ то̄тап хосыт сосса хо̄т­пат халанылт пēс порат о̄лыглам ялпыӈ хо̄талыт урыл потыртасыт. Рущ щирыл ты тэ̄ла «Обря­довые ритуалы в му­зей­ном пространстве. Практика. Особенности. Ограничения». 
Ха̄льӯсныл Любовь Васильевна Каш­латова, такви о̄па­рищ наме Ендырева, ма̄хум ёт потрамас. Тав ханты ос ма̄ньщи мир о̄лнэ-хӯлнэ накыт э̄лаль тотым рӯпиты. Ха̄льӯст сосса мир пēс йис ва̄рмалит акван-атнэ кол о̄лы. Та колт нэ̄ хус арыгтем та̄л научный рӯпата ва̄ри. 
Любовь Васильевна район, округ ос Россия янытыл о̄лыглан науч­ный конфе­рен­циятын акваг-во̄виньта̄лаве. Тот нэ̄ такви ва̄рум рӯпа­танэ урыл мирн потырты.
Тыхо̄тал Любовь Васильевна Октябрь­ский районт о̄лнэ А̄с ма̄хум ялпыӈ хо̄тал урыл мир э̄лы-па̄лт потыртас. Тот сосса хо̄тпат лунт ёх­тын ос э̄лы ма̄н миннэ пора пӯрлыяныл.
Аквматнакт Любовь Васильевна нэ̄пакт тамле потыр ловиньтас. Хотты хо̄тпа хансум, э̄рттам «Лунт ёхтын ос рēгыӈ ма̄н миннэ ва̄рмаль» ты «Ӯринэ̄ква хо̄тал» хурип нас мӯй­лын хо̄тал. Нэ̄ ла̄вме щирыл, ты сумп потыр. 
Пēс порат «Лунт миннэ хо̄тал» А̄с ма̄хум ма̄гыс ты ма̄к ялпыӈ хо̄та­лыг о̄лыс. Октябрьский район Калтысъяны па̄­вылт На̄й-О̄тырыг «Кал­тащ ща̄нь» о̄лы. Ты потыр урыл тав архив-колт нэ̄пакыт сунсыс, са̄в потыр тот хо̄нтыс. 
Насати, пēс порат Кал­тысъяны па̄вылт о̄лнэ А̄с ма̄хум тӯяг лунт ӯрнэ хо̄тал янытласа­ныл. Таквсы порат ос лунт рēгыӈ ма̄н миннэ порат, та̄н о̄с пӯрлахтын хо̄тал ва̄рыгласыт. Ты ялпыӈ хо̄талт А̄с ма̄хум ӯйхул йирыг тӯщтысыт. Любовь Васильевна Кашлатова тох ла̄выс: «Округувт о̄лнэ мир пуссын вос ва̄гыт. Ты а̄ти нас мӯйлын хо̄тал о̄лыс. Ты А̄с ма̄хум ма̄­гыс ма̄к пēс йис та̄гыл о̄лум пӯрлахтын ялпыӈ хо̄тал». 
Томск ӯс поли­тех­нический инсти­тутт а̄гит-пыгыт мо̄т хо̄н ла̄тӈыл ханищтан нэ̄ Ксения Петровна Черемисина тамле доклад-нэ̄пак хансыс. Тав тот ла̄выс: 
– Лунт ёхтын ос мо̄т ма̄н миннэ ялпыӈ хо̄­тал сосса мирн сака янытлаве. Тыима̄гыс «То̄рум Маа» музейт рӯпитан хо̄тпат ань «Этногра­фические по­сиделки» нампа науч­ный конференция ва̄­рыглаӈкве патсыт. 
Та̄н ты ялпыӈ хо̄тал ёмщакв та̄ра-паттуӈкве ка̄сащēгыт. То̄ва яныг­па̄ла хо̄тпат «Югра лылыēп» нампа сосса ма̄хум нё̄тмил ва̄рнэ организация Советыт мӯтра ва̄рмалит э̄лаль тотэ̄гыт. Тот этногра­фыт ос са̄всыр учёный хо̄тпат акван-атхатыг­лэ̄гыт.
Пēс ялпыӈ хо̄талыт урыл потыртан порат, па̄вылт о̄лнэ то̄ва яныг­па̄ла хо̄тпат халанылт потраныл ак­ван ат ёхты­сыт. Ты хӯл­тыглан ла̄т­ӈыт пус­сын нэ̄пакн ёл-хасвē­сыт. Ётыл ёмщакв ханищ­тавет ос э̄рнэ щи­рыл щё̄питавет. 
Ань ты ялпыӈ хо̄талыт ва̄нэ яныгпа̄ла хо̄тпа мощща хультыс. Та̄н о̄лнэ̄ныл сыс пēс йис о̄лнэ-хӯлнэ накыт ма̄нь­лат ма̄хманув хуль­туп­тан ма̄гыс ань ёл ты хансавет. 
Ирина Самсонова хансум потре ма̄ньщи ла̄тӈыл Николай МЕРОВ хансыстэ
