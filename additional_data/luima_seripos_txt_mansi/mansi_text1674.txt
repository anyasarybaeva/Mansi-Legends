
Рущ ла̄тӈыл ла̄внэ  "тотальный диктант" Россия янытыл о̄выл щёс 2004 та̄лт ва̄рыглавес. Тав такви девиз о̄ньщи: «Ма̄к номтыӈыг  ла̄тӈыт хансуӈкве – ёмас тэ̄лаг о̄лы». Тувыл со̄ль, ка̄сыӈ та̄л диктант-потыр хансуӈкве,  са̄внув ма̄хум ёхталаӈкве патсыт. Та̄н пуссын та̄нки номтаныл а̄рталыяныл ос таима̄гыс ханищтахтэ̄гыт. 

	Юи-о̄выл та̄лытыт диктант рēтыӈ ю̄свой э̄тпос 21 щислат,  ща̄нь ла̄тӈыт янытлан хо̄талт, ва̄рыглаве.

	Ты та̄лт ма̄н округувт ма̄ньщи, ханты ос ё̄рн ла̄тӈыл хаснэ акв тамле тэ̄ла ва̄руӈкве номылматвес. Тав А̄с-угорский ма̄хум институтт рӯпитан хо̄тпатн щё̄питавес. Ос округ образования тармыл рӯпитан институтыт школат диктант хансуӈкве о̄с ла̄всаныл. 

	Та щирыл округ янытыл ва̄т нупыл 

	нила ма̄т соссаӈ ла̄тӈыл ма̄хум диктант хассыт. Ха̄льӯс районт - тыи Кульпаст, Саранпа̄вылт ос Ха̄льӯст кит я̄нас ма̄т ма̄хум атыглавēсыт. Белоярский районт - тыи Ванзеватыт, Касумт, Полноватыт ос Белоярскийт. Сургутский районт - ма̄хум Лянтор ӯст, Русскинская ос Угут па̄влыгт диктант хансуӈкве во̄выглавēсыт. Нижневартовский районыт туп па̄влыӈ ма̄т о̄лнэ ма̄хум акван-атыглавēсыт: Варъёган, Корлики, Ларъяк ос Чехломей. Октябрьский районт - Нярихумит Лӯи па̄вылт; ос Кондинский районт - Шугурт, Ханты-Мансийский районт Кышикт диктант ва̄рыглавес. Яныг ӯсыӈ ма̄т Сургутыт, Ханты-Мансийскат, Няганьт ос Урайт о̄лнэ  соссаӈ ма̄хум во̄выглавēсыт. 

	Институтт рӯпитан хо̄тпат Еремей Данилович Айпин хансум потыр-охсатэ «Ма̄ суе хӯнтлэ̄гум» ма̄ньщи, ханты ос ё̄рн ла̄тӈытн толмащласаныл. Ёрн ла̄тӈын  потыр А.В. Филатован толмащлавес. 

	Ханты ма̄хум ты потыр та̄нки о̄лнэ ēранылт потыртан ла̄тӈаныл щирыл толмащласаныл. Ваховский диалектыл М.А. Прасинан хасвес, среднеобской - Л.В. Кашлатован ос сургутский - А.Н. Волкован. Тувыл казымский диалектын 

	потыр В.Н. Соловар толмащластэ ос йильпи графика щирыл хансыстэ. Ос аквты потыр Ф.М. 

	Лельхова пēс о̄щнэ графикал хансыстэ. Ань ханты ма̄хум хоты хурип графикал хансуӈкве патэ̄гыт, та̄нки вос пēриēгыт. 

	Ма̄ньщи ла̄тӈын потыр С.С. Динисламова толмащластэ.  Ань Ханты-Мансийскат ва̄т нупыл акв ма̄ньщи э̄лумхо̄лас диктант хансуӈкве ёхталасыт. Са̄выӈпа̄лэ педагогический колледжит ханищтахтан а̄гит о̄лсыт, тувыл кит институтыгт рӯпитан нэ̄т, ос акв нэ̄ "Лылыӈ со̄юм" студияныл ос ам о̄лсӯв.  

	О̄влэ̄т ма̄хум э̄лы-па̄лт Светлана Герасимова, А̄с-угорский институтт научный сотрудникыг рӯпитан нэ̄, ты ханищтап урыл пуссын э̄рнэ тэ̄лат хӯлтыс. Тувыл хаснэ потрув э̄лаль Людмила Николаевна Хозумован (Панченко) ловиньтавес ос ма̄н тав юи-палэ̄т пуссын хассӯв. 

	Ханты ма̄хум кит я̄нас колнакыгт акван-атыглавēсыт. Касум ма̄хум диалектыл потыр Ирина Максимовна Молданова ло
	виньтастэ. Тот хо̄т-хуйлов ханты ма̄хум о̄лсыт. Ос сургутский диалектыл потыр Наталья Андреевна Ачина ловиньтастэ, тот нила хо̄тпа хансыс. 

	Ань ка̄сыӈ хо̄тпа хумус потре хансыстэ, ётылнув такви та̄ра-паттуӈкве вēрми. Таима̄гыс институтт ищхӣ-пыӈ ло̄псэ̄т кисхатуӈкве э̄ри, тув такви майлам «шрифт-код» вос хӯлтытэ. Комиссият о̄лнэ ма̄хум ань рӯпатат пуссын уральтыяныл. Округ янытыл мирн хансым диктантыт пуссын ты институтн тах кēтавет. 

	 

	Тамара Хатанева

	 
