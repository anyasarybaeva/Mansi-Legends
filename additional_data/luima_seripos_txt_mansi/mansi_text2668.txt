
Рēтыӈ ю̄свой э̄тпос 26 хо̄талэ̄ныл ос ма̄ньполь э̄тпос 3 хо̄талэ мус Ханты-Мансийск ӯст «Дух огня» нампа кинофестиваль о̄лыс. Мӯй ма̄хум тыг Россия янытыл са̄в ма̄ныл ёхталасыт, то̄ват ос э̄лы хо̄н ма̄ныл о̄лсыт.

	Ты ялпыӈ тэ̄ла о̄выл хо̄талэ̄т мир «Югра-классик» колн атхатыгласыт. О̄выл ла̄тыӈ ты кинофестиваль кӯщай о̄йка, кинорежиссёр, народный артист Сергей Соловьёв тав ла̄выс: «Ань ты фестивалюв ма̄н тох намаяслув – «Человек, ты кто?». Я̄тил ма̄хум, сунсэ̄н, ма̄н тыт колнор онтсыл Леонардо да Винчи по̄слум хуриянэ но̄х-тагатасанув. Ты мирн ва̄нэ мӯтраӈ хо̄тпа о̄лмēт акваг номсахтас: Э̄лумхо̄лас хотыл ёхтыс, манрыг о̄лы, маныр ва̄руӈкве вēрми? Ма̄н нас матарыт манос э̄лумхо̄ласыт? Тав акваг кисхатас, нэ̄пак ловиньтас, ка̄тыл хурит по̄слыс, наука тэ̄лат ханищтас. 

	Ма̄н ань о̄с аквтох, кинанув та̄ра номсахтэ̄в. Ос ань ма̄к таи ва̄глув – ма̄н Э̄лумхо̄ласыт. Ма̄н э̄лы хо̄талув урыл номсахтэ̄в, ловумтам ма̄хманув номиянув, мӯсхал щирыл о̄лэ̄в. Со̄ль, ма̄н сака са̄в ёмас тэ̄ла ва̄руӈкве вēрмēв. Ка̄сыӈ фестиваль порат, хунь йильпи кинат сунсэ̄в, хотты ёмас вильт, мӯтраӈ номт ка̄салаӈкве таӈхēв». 

	Тувыл округ губернатор Наталья Комарова ла̄тыӈ ла̄выс, кина ва̄рнэ хо̄тпат, мӯй ма̄хум янытласанэ. Игорь Холманских, УрФО кӯщай хум тох ла̄выс: «Россия президент Владимир Путин на̄нан ты ялпыӈ хо̄талыл янытлыянэ. Ма̄ янытыл са̄в кинофестивалит о̄лыглэ̄гыт, ос «Дух огня» хурип кина ва̄рнэ тэ̄ла воссыг нэ̄мхо̄т а̄тим. Тыт ма̄ньлат хо̄тпат кина ва̄руӈкве ханищтахтэ̄гыт, мӯтраӈ хо̄тпатын нё̄тавет, янытлавет. Са̄в кина а̄гмыӈ-мосыӈ хо̄тпат урыл ва̄равет, суссылтавет. Ты та̄л Россия янытыл «Год Российского кино» намаявес. Кина та̄ра ма̄ янытыл о̄лнэ мир, са̄всыр национальностит, янге-ма̄не пуссын акван-юрщхатэ̄гыт, аквта кина са̄в ма̄т сунсэ̄гыт, аквхольт ща̄гтыглэ̄гыт, сыманыл аквщирыл ща̄ргēгыт манос мовиньтэ̄гыт. Кина ва̄рнэ я̄тил ма̄хум, о̄лупсав ос о̄лнэ ма̄в (планета) ма̄гыс на̄н ма̄к э̄рнэ тэ̄ла ва̄регы̄н». 

	Округув янытыл кинат са̄ттем суссылтавēсыт – 150 арыг кина суссылтан колыт хо̄талпалыт рӯпитасыт, 350 со̄тыра хо̄тпа са̄всыр кинат маттем та суссыт. 

	Юи-о̄выл хо̄тал мир о̄с акван та атхатас. О̄выл места исландский режиссёр хум Рунару Рунарссону тав вистэ, «Золотая тайга» щар ма̄к яныг приз тавēн та майвес, «Воробьи» нам-па кинатэ янытлавес. Кина пēриян ма̄т (жюри) пуӈк тотнэ нэ̄ Изабель Койшет тох ла̄выс: «Ма̄н, жюри тэ̄ла палт рӯпитам ма̄хум, пуссын ты кина та̄ра пēрияслув. Ты кина хосыт на̄ӈки, хумус ма̄н, яныгхо̄тпат, ня̄врамытныл ман ма̄ньлат хо̄тпатныл ханищтахтуӈкве вēрмēв. «Воробьи» кина ма̄нав ханищтытэ: ня̄враманув вос хӯнтлыянув, вос хӯнтамлыянув». 

	Китыт места «Вулкан Ишканул» кинан майвес, Гватемала ма̄ныл режиссер нэ̄ Хайро Бустаманте ёхталас. Хурмит места ос «Мост» кинан майвес, кина ва̄рум хум Науру Гармелия Абхазият о̄лы. Мо̄т кинат о̄с янытлавēсыт, янытлан нэ̄пакытыл майвēсыт. 

	Юи-о̄выл ла̄тыӈ Сергей Соловьёв ла̄выс: «Ань 14 кинофестивалюв ты оигпи. Э̄лумхо̄лас ма̄гыс ты ма̄к ёмас та̄л – хунь ма̄ньлат хо̄тпа ущ о̄луӈкве паты, ёмас номтыл э̄лаль сунсы. Кина ва̄рнэ ма̄хум ты На̄й-О̄тырыӈ ма̄н Искусство тэ̄ла палт ро̄в-лахта̄луӈкве 14 та̄л ты ёхталасыт. Ань ма̄н ётув я̄тил юртанув а̄тимыт – Александр Абдулов, Олег Янковский ос мо̄т хо̄тпанув. Ты ялпыӈ На̄й ма̄н та̄н ётаныл но̄х-пēламтаслув, таве ма̄н ань ӯргалым о̄ньщилув, нэ̄матыр ма̄гыс ат пēнтылув». 

	Ты юи-па̄лт английс-кий режиссер Теренс Дэвис «Песнь заката» кинатэ суссылтавес.

	Светлана Ромбандеева 
