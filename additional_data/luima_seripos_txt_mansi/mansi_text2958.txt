
Округ янытыл о̄лнэ соссаӈ ма̄хум Нефтеюганский районт «Сказка»  нампа ӯщлахтын ма̄н акван-атхатыгласыт. О̄йттур э̄тпос китыт ос хӯрмит хо̄талагēт  та̄н ма̄ньха̄пыл кассыт.
Рущ ла̄тӈыл ты ва̄рмаль «Соревнования на Кубок Губернатора по гребле на обласах» намаим о̄лы. Ты та̄л 16 команда о̄лыс, пуссын аквъёт 150 арыгкем э̄лумхо̄лас тув ёхталасыт. Ос ты коныпал Якутияныл ос Венгрия мо̄т хо̄н ма̄ныл мӯй хо̄тпат о̄лсыт.
Ма̄ньщит, хантыт 2001 та̄л па̄сныл ма̄ньха̄пыл касуӈкве акван-атхатыглэ̄гыт. Тамле ва̄рмаль Анатолий Прокопьевич Кауртаев, хо̄нтаӈ ма̄ньщи хум, Нижневартовский районт о̄лнэ соссаӈ ма̄хум ма̄гсыл ва̄руӈкве о̄вылтастэ. Тувыл округ янытыл о̄лнэ ма̄ньщит ос хантыт ма̄ньха̄пыл касуӈкве во̄выглаӈкве патвēсыт. О̄влэ̄т Пойковский па̄вылт, ты юи-па̄лт Нефтеюганский районт «Сказка» нампа ӯщлахтын ма̄т касыл ва̄рыглавēсыт. Мо̄лты та̄л ма̄хум ма̄ньха̄пыл Ханты-Мансийск ӯс по̄хыт Ковинский я̄н касуӈкве акван-атхатыгласыт. Тувыл та я̄ сака овыӈ, тыи ма̄гсыл ты та̄л касыл ос «Сказка» ӯщлахтын ма̄т ва̄рвес.
Ма̄ньха̄пыл касуӈкве ёхтум ма̄хум ялпыӈ хо̄талыл кӯщаитын янытлавēсыт. Округ губернатор ва̄ӈын хум Алексей Путин ла̄выс: «Тамле ялпыӈ хо̄тал ма̄н соссаӈ ма̄хум ма̄гсыл ка̄сыӈ та̄л ва̄рыглэ̄в. Ань о̄лнэ̄в мус то̄ва ма̄т ма̄хум ма̄ньха̄пыл иӈ яласэ̄гыт, хӯл алыщлэ̄гыт ос во̄раēгыт. Та̄н та̄нки пēс йис ва̄рмаляныл э̄лаль тотэ̄гыт. Та̄н ха̄пыл товуӈкве ёмащакв ха̄сэ̄гыт. Ань тыхо̄тал та̄н пуссын тыт акван-атхатасыт».
«Югра лылыēп» нампа организация кӯщай хум Александр Новьюхов о̄с ла̄выс: «Кит хо̄тал сыс на̄нки халынт пуссын тах ва̄йхатэгы̄н. Таи ёмас, ка̄сыӈ та̄л са̄внув а̄гит-пыгыт ма̄ньха̄пыл касуӈкве ёхталэ̄гыт. Ань ма̄ньлат хо̄тпат ма̄гсыл ма̄н округувт са̄всыр программат, сакко̄ныт хансавет, пирмайтавет. Та̄н ты пēс йис ва̄рмалянув э̄лаль тотуӈкве патэ̄гыт. Тыи ма̄гсыл яныг пӯмащипа ла̄тыӈ та̄нанылн ла̄вēгум».
Тувыл ханты, ма̄ньщи ос мӯй ма̄хум пуссын я̄ ва̄тан во̄ввēсыт. Ханты-Мансийск ӯст о̄лнэ ханты нэ̄ Светлана Кирилловна Гындышева ос Сургутский районт пēс йис ма̄тэ̄т о̄лнэ хум Сергей Васильевич Кечимов Витхонувн пӯрлахтасы̄г. Светлана Кирилловна Тя̄к-а̄квув нупыл по̄йкщас. Ханты хум я̄ ва̄тат лю̄лим ос  вит нупыл сунсым, Витхон нупыл по̄йкщас. Ос са̄т ня̄л витын та̄ртыс. Тувыл пуссын ма̄хум  пасан ва̄тан во̄ввēсыт  ос пуӈк пинуӈкве ла̄ввēсыт.
Ты юи-па̄лт ма̄хум та̄нки ма̄ньха̄паныл витын нарыгтасаныл ос касуӈкве та о̄вылтахтасыт. О̄влэ̄т нэ̄ хо̄тпат ма̄ньха̄пыл товсыт. Ос тувыл хум хо̄тпат та̄нки халанылт кассыт. Нэ̄т халт Сургутский районныл о̄лнэ нэ̄ Лидия Покачева но̄х-патыс. Тав ла̄выс: «Ам щēмьяӈ та̄гыл пēс йис ма̄т о̄лэ̄гум. Туи порат ка̄сыӈ хо̄тал хӯлпанув сунсуӈкве ялантэ̄гум. Тыи ма̄гсыл ма̄ньха̄пыл товуӈкве сака ёмащаквег ха̄сэ̄гум. Тыг миннэ э̄лы-па̄лт хо̄тал палыт ма̄ньха̄пыл яласасум, са̄в рӯпитасум, тыи ма̄гсыл но̄х-патсум».
Хумыт халт Виталий Русскин но̄х-патыс, тав сака та̄кыщ ос молях товыс, финиш мус молях ёхтыгпас. Ма̄ньлат хум ос Сургутский район Русскинской па̄вылт о̄лы. Тав а̄тятэ̄н ма̄ньта̄гыл ма̄ньха̄пыл яласаӈкве ханищтавес. Мо̄лты та̄л о̄лум касылт тав о̄с но̄х-патыс. Ты та̄л касуӈкве миннэ э̄лы-па̄лт ос ка̄сыӈ хо̄тал ма̄ньха̄пыл яласас. Тав ла̄выс, та̄кыщ товим ёмащакв лылтуӈкве э̄ри, тох молях ё̄р та̄л ат хультэ̄гын.
Ха̄льӯсныл нёлолов э̄лумхо̄лас касуӈкве ёхталасыт. Са̄т хо̄тпа Саранпа̄вылныл ос акв э̄лумхо̄лас Ха̄льӯсныл о̄лсыт. Валентина Спиридоновна Вьюткина ты командат кӯщаиг о̄лыс. Тав ётэ Михаил Васильевич Кустышев, Альбина Даниловна Монина, Эдуард Николаевич Лещук, Анастасия Георгиевна Федий, Леонид Леонидович Бабанин, Татьяна Яковлевна Хозяинова ос Андрей Николаевич Герасимов ёхталасыт. Ты ва̄рмаль урыл тав таи потыртас: «Ам ка̄сыӈ та̄л ма̄хманум ёт тыг ёхталэ̄гум. Таи лю̄ль, ма̄нки ма̄ньха̄панув тыг тотуӈкве ат вēрмēв. Ты ма̄т ханты ха̄пыт  мо̄т щирыл ва̄равет, ты утыл ма̄н ёмащакв яласаӈкве ат вēрмēв. Нижневартовский, Сургутский ос Нефтеюганский районытт о̄лнэ соссаӈ ма̄хум ма̄ньха̄паныл ёт-тотыяныл. Тыи ма̄гсыл молях нуйхатэ̄гыт ос акваг  но̄х-патэ̄гыт».
Татьяна Хозяинова ма̄ньха̄пыл касуӈкве Саранпа̄вылныл ёхталас. А̄ги ты та̄л са̄тхуйплов та̄лэ то̄влыс. Тав тот мо̄т ня̄врамыт халт касыс. Тав о̄с ла̄выс: «Ам о̄выл щёс тыг ёхтысум. А̄нум ма̄ньха̄пыл яласаӈкве Валентина Спиридоновна Вьюткина ханищтастэ. Тувыл акв хо̄тал турап, китыт хо̄тал во̄тыӈ о̄лыс, хӯрмит хо̄тал ос раквыс. Тыи ма̄гсыл мӯсхалыг ма̄ньха̄пыл яласаӈкве ат ханищтахтасум. Тыт касуӈкве ке мӯсты, мо̄тыт та̄л о̄с тах ёхталэ̄гум, то̄нт тах ма̄ньха̄пыл товуӈкве ёмащакв ханищтахтэ̄гум».
Ты та̄л касыл округ правительства, «ЮграМегаСпорт» ос «Югра лылыēп» нампа организацият пуссын аквъёт ва̄рыгласыт. Тамле ялпыӈ хо̄тал ва̄рыглан ма̄гсыл ма̄-во̄й но̄х-винэ компаният олн майласыт. Ань ка̄сыӈ ӯст манос па̄вылт о̄лнэ ма̄хум та̄нки команда атуӈкве вēрмēгыт. Ань о̄лум касылт Сургутский район Русскинской па̄вылныл нёлолов хо̄тпа о̄лсыт. Та район янытыл о̄лнэ ма̄хум о̄с та̄нки команда ва̄рсыт. общинат ос общественный организацият та̄нки ма̄хманыл  тув о̄с кēтыгласаныл.
Ты та̄л о̄лум касылт командат халт Когалым ӯстныл о̄лнэ ма̄хум но̄х-патсыт. Китыт местал Нижневартовский ӯст о̄лнэ хантыт майвēсыт. Ос хӯрмит места Нефтеюганский районт о̄лнэ хо̄тпат висыт.
