
Ювле хультум э̄тпос 23 хоталэ̄т Ханты-Мансийск ӯст о̄лнэ Государственный художественный музейт ханты мир ща̄нь ла̄тӈаныл янытлавес. Са̄в мир тув атхатыглас — ма̄ньщит, рущит, украинцыт, мари, азербайджанцыт, татарыт ос мо̄т хо̄тпат. Тамле хо̄нтхатыглап  «Югра многоликая» нэ̄пак хансум ма̄хум та̄н щё̄пита̄лэ̄гыт, ка̄сыӈēмт исвēща пēламтэ̄гыт. Юи-о̄выл щёс ты колт украинский ла̄тыӈ урыл потыр о̄лыс, та мир ань исвēща ханты ма̄хумн мисаныл.

	Ханты мир халт нэ̄пак хаснэ ос учёный хо̄тпа са̄в о̄лы, то̄ваныл тув ёхталасыт, акв-кит ла̄тыӈ ла̄всыт. Ты Мария Кузьминична Вагатова (Волдина), Молданов э̄кваг-о̄йкаг — Тимофей ос Татьяна, Раиса Решетникова, Владимир Енов.

	А̄тимыг ēмтум намыӈ-суиӈ ма̄хум ка̄стувēсыт. Та̄н хансыглам потыр-охсаныл ос стихотворенияныл школат ханищтахтын ня̄врамытын ловиньтавēсыт — Алексей Сенгепов, Владимир Волдин, Микуль Шульгин, Евдокия Вожакова, Таисия Чучелина, Григорий Лазарев ос мо̄т хо̄тпат. Та̄н о̄лманыл палыт мираныл ос ла̄тӈаныл ма̄гыс са̄в ёмас тэ̄ла ва̄рсыт — ща̄нь ла̄тӈыл потрыт ос стихыт хассыт, ня̄врамыт ханищтасыт. Ща̄нь ла̄тӈаныл та̄н сака янытласаныл, о̄лнэ ма̄наныл, ма̄хманыл ӯлыласаныл.

	Округ янытыл са̄всыр ма̄ныл Алексей Михайлович Сенгепов рӯтанэ ёх-таласыт, сценан но̄х-во̄виньта̄лвēсыт. Пуссын ханты супыл масхатым о̄лсыт.

	Ты ханты хум такви мире сака янытластэ, школат ос педучилищат ханищтахтын ня̄врамыт ма̄гыс нэ̄пакыт та̄ратас. Радио хосыт потыртас, ща̄нь ла̄тӈе тувыл суйтыс. Са̄в та̄л газетат рӯпитас, ханты ла̄тӈыл потрыт хансыс. Ты сака мӯтраӈ, сымыӈ хо̄тпа о̄лыс.

	Ханты ла̄тыӈ са̄в диалект о̄ньщи, та э̄ти-па̄ла ла̄тӈаныл ат я̄нас диалект щирыл суйтыс — казымский, сургутский, шурышкарский, среднеобской ос иртышский. Тувыл ка̄сыӈ потыр манос стихотворение рущ ла̄тӈыл толмащлавес.

	Ханты-Мансийск ӯст о̄лнэ Совет по делам национально-культурных объединений и религиозных организаций тэ̄ла палт пуӈктотнэ хум Тагир Аюпов ла̄вме щирыл, ма̄ янытыл о̄лнэ мирыт пуссын хантыт. Ты хатань о̄йка нас мовиньты, тав ань ханты мир поэт Владимир Волдин стихотворениятэ хӯнтамластэ, тав хансум: «Ма̄ янытыл о̄лнэ мирыт ма̄н пуссын хантыиг ла̄виянӯв. Рущит, ненцыт ос узбекыт — пуссын хантыт. Рущ ла̄тӈыл толмащлаӈкве те, ханты — э̄лумхо̄лас…»

	Са̄в хотпа потыртас, пуссын ёмас, сымыӈ ла̄тыӈ ла̄всыт, ханты ма̄хманув маттем та янытлавēсыт. Искусства школат ханищтахтын ня̄врамыт йӣквсыт, э̄ргысыт, са̄ӈквылтапыл са̄ӈквылтасыт. Нягань ӯсныл «Северяночка» колт о̄лнэ савалап а̄гирищит ёхталасыт, та̄нти ю̄нтум супаныл суссылтасаныл, па̄квпалыл ва̄рманыл. Хо̄нтхатыглап оигпаме э̄лы-па̄лт ёмас тэ̄ла ва̄рум янгема̄не янытлан нэ̄пакытыл майвēсыт.
