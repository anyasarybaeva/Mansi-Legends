
Ка̄сыӈ та̄л округув янытлан хо̄тал кастыл ва̄т са̄грапнал э̄тпос 10 хо̄талэ̄т яныг кӯщай нэ̄ Наталья Комарова ка̄ркамыг рӯпитан ма̄хум, са̄в ня̄врамыӈ щēмьят янытлыянэ. 
Ты та̄л ялпыӈ хо̄тал Ханты-Мансийск ӯст «Югра-Классик» нампа колт ва̄рыглавес ос округ янытыл о̄лнэ ма̄хум тув во̄выглавēсыт. То̄ват ӯсн ёхтуӈкве ат вēрмысыт, та̄н ищхӣпыӈ ут хосыт янытлавēсыт. 
Наталья Комарова ла̄выс: 
– Ка̄сыӈ та̄л Конститу­ция хо̄тал э̄лы-па̄лт ма̄н округув намхо̄талэ кас­тыл ка̄р­камыг рӯпитан ма̄хум акван-атыглыянув. Ань лēккарыт, ня̄врамыт ха­нищтан хо̄тпат, ма̄-во̄й но̄х-винэ ма̄хум ос са̄в мо̄т э̄рнэ рӯпата ва̄рнэ хо̄тпат тыг ёхтысыт.
Щар о̄влэ̄т кӯщай нэ̄ сосса ма̄хум Ассамблеят рӯпитан ханты хум Еремей Айпин «Орден Почёта» ма̄глын тагатан по̄сыл мистэ. 
Наталья Комарова тав урēтыл лавыс: 
– Еремей Данилович са̄в та̄л сосса ма̄хум Ассамблеят кӯщаиг о̄лы. Тав ё̄рēтыл тыт о̄лнэ ма̄ньщи, ханты ос ё̄рн ма̄хум ёмащакв о̄лнэ̄ныл ма̄гсыл округ Думат са̄в э̄рнэ са̄кконыт пирмай­тавēсыт. 
Еремей Айпин ювле ла̄выс: 
– Я̄тил мир! Ам ты посум ма̄гсыл на̄нан яныг пӯмащипа ла̄тыӈ ла̄вēгум. Ам на̄н урынтыл амки нэ̄паканумт хассум, сосса мирытын нё̄тнэ ма̄гсыл э̄рнэ са̄кконыт хассум. Тувыл сосса ма̄х­манув иӈ са̄в та̄рвитыӈ ва̄рмаль о̄ньщēгыт, ань иӈ са̄в рӯпата ма̄навн ва̄руӈкве э̄ри. На̄нан яныг пӯмащипа!
Ты юи-па̄лт са̄в ня̄врам янмалтан нэ̄г-хумыг Алёна ос Илья Мониныг янытлавесы̄г. «Родительская слава» ор­деныл Президент пāлыл майвесы̄г. Ма̄ньщи щēмья Ха̄льӯс район Кимкъясӯй па̄вылт о̄лы. Илья на̄йпос ва̄рнэ станцият са̄в та̄л рӯпиты. Нэ̄тэ Алёна па̄вылт ста­ростаг о̄лы ос ты ко­ныпал клубт рӯпиты. Ка̄р­кам нэ̄г-хумыг нёлолов ня̄врам янмалтэ̄г. 
Тувыл округ Дума де­путатыг о̄лнэ нэ̄ Наталья Западнова янытлавес ос са̄в э̄рнэ рӯпата ва̄рнэ ма̄гсыл «За заслуги перед Отечеством II степени» нампа ма̄глын тагатан по̄сыл майвес. Тав ё̄рēтыл округувт са̄в ня̄врам о̄щнэ щēмьят, нусаг о̄лнэ щēмьятн онтас ва̄рнэ са̄кконыт ань рӯпитэ̄гыт. 
Станислав Кононенко, «Преобразование» нампа а̄гмыӈ-мосыӈ ма̄хум ма̄г­сыл рӯпитан организа­цият кӯщай хум, о̄с яныт­лавес. 
Хум 20 арыг­кем та̄л а̄гмыӈ-мосыӈ хо̄тпатн нё̄ты. Ань округувт та̄н ма̄гсыланыл о̄с са̄в э̄рнэ са̄кконыт, программат пирмайтавēсыт. Ты хосыт ма̄хум са̄всыр пособие-олныл ойтавет, рӯпатал кинсавет, э̄рнэ пормасыл та̄ставет. Ты яныг рӯпата ма̄гсыл Станислав Коно­ненко о̄с са̄в ё̄р пиныс. Ялпыӈ хо̄тал о̄лум порат «За благодеяние» нампа по̄сыл майвес.
Яныг таквс э̄тпост округ Думат ва̄рыглым сапра̄нит нэ̄пак пирмай­тавес. Та порат депутат-хо̄тпат «Почётный граж­данин ХМАО-Югры» нампа намыл Геннадий Федорович Бухтин ос Виктор Владимирович  Заболотский майвесы̄г. Тэ̄н сас а̄тимыг ēмтсы̄г. 
Геннадий Бухтин лов та̄л округ кӯщай нэ̄ ва̄ӈын хо̄тпаг о̄лыс. Са̄в э̄рнэ тэ̄ла округув ма̄г­сыл ва̄рыс. Хум ты та̄л о̄вылтахтам порат а̄тимыг ēмтыс. Тав а̄гитэ Мария Бухтина а̄тятэ̄н маим по̄сыл майвес.
Виктор Заболотский ма̄ньлатыг о̄лме порат Афганистан мо̄т хо̄н ма̄н хо̄нтлаӈкве кēтыг­лавес. Юв хунь ёхтыс, хо̄нтлаӈ­кве ялум ма̄хумн нё̄туӈ­кве патыс ос обществен­ный организация ва̄рыс. Тав 2017 та̄лт а̄тимыг ēмтыс. Ялпыӈ хо̄талн тав нэ̄тэ Любовь Заболотская во̄­выглавес, о̄йкатэ̄н маим по̄сыл тот майвес. 
Ма̄ньщи нэ̄ Татьяна Степановна Гоголева тот о̄с янытлавес «За выдающийся вклад в социально-экономичес­кое развитие ХМАО-Югры» нампа премиял майвес. Ты та̄л тав 60 та̄лэ то̄влыс. Тав са̄в ёмас тэ̄ла сосса мир ма̄гсыл тотыс. Ка̄ркам нэ̄ мо̄т сосса ма̄хум ёт «Югра лылыēп» нампа организация ва̄рыс ос са̄в та̄л тот кӯщаиг рӯпитас. Тувыл округ Думан са̄в щёс пēрия̄лвес. 2016-2021 та̄лытыт Москва ӯст Государственный Думат депутатыг о̄лыс. Ань Татьяна Степановна округ Думат депутатыг рӯпиты. 
Та хо̄талэ̄т 56 хо̄тпат ма̄глын тагатан по̄сыл манос янытлан нэ̄пакыл майвēсыт. Та̄н халанылт 30 арыгкем э̄лумхо̄ласыт Россия Президент па̄л­ныл ос 20 арыгкем хо̄т­пат округ кӯщай нэ̄ па̄лыл яныт­лавēсыт. Та̄н хала­нылт лēккарыт, ня̄врам ханищтан хо̄тпат, учёныит, кол ӯнттын, ма̄-во̄й но̄х-винэ, ма̄-вит ӯргалан хо̄тпат о̄лсыт.
Ты юи-па̄лт Наталья Комарова ат са̄всыр ка­сылытыт но̄х-патум ня̄в­рамыт ёт хо̄нтхат­ыг­лас ос та̄наныл яныт­ла­санэ. Та̄н халанылт ма̄ньщи ос ханты а̄гирищит, пыгри­щит о̄лсыт. 
Ма̄н редакцияв «Йис пāвлыт ōлупса» ва̄рыг­лам касылт но̄х-патум 10 ня̄врамыт пуссын тув во̄выглавēсыт. Ханты-Мансийск ӯсн туп са̄т а̄гирищит ос пыгрищит оманыл-а̄тяныл ёт ёхта­ласыт. Та̄н пуссын яныт­лавēсыт ос диплом-нэ̄­па­кыл, ёмас мӯйлупсал майвēсыт. Мо̄т ня̄врамыт мӯйлупсал ма̄н почта щи­рыл кēтсанӯв. 
Наталья Комарова ля̄ххал тотнэ ма̄хум ёт о̄с хо̄нтхатыглас ос та̄н рӯ­патаныл урыл потыртас. Ос ӣтипа̄лаг рущ ла̄тӈыл намаим премиял «За вклад в развитие терри­ториаль­ного маркети­нга и брен­динга» ма̄хум мисанэ. Та̄н халанылт ханты нэ̄ Вера Кондра­тьева о̄лыс, тав сосса ма̄хум пēс йис ва̄рма­ляныл тотнэ ма̄гсыл ты премиял майвес.
Людмила ТЕТКИНА
