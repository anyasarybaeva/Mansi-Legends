
2003 та̄лт округувт о̄выл «Выгыр нэ̄пак» та̄ратавес, рущ ла̄тӈыл «Красная книга Югры» ла̄ваве. Тув мощщаг ēмтум ӯйхулыт, во̄рт яныгман са̄всыр лӯптат, йӣвыт ос ла̄хсыт хансавет. Китыт нэ̄пак 2013 та̄лт ва̄рвес, хӯрмит нэ̄пак 2023 та̄лт тах та̄ратаве. 
Ма̄-вит ӯргалан де­партаментыт рӯпитан кӯщаит, учё­ный-ма̄хмыт, ма̄-вит ӯргалан хо̄тпат йильпи нэ̄пак пуссын аквъёт щё̄питаӈкве ань о̄выл­тахтэ̄гыт. Ты рӯпата хумус ва̄раве, та урыл ам ты депар­та­мен­тыт рӯпитан хум Леонид Алексан­дро­вич Граци­о­нов китыглас­лум. Тав тох потыртас:
– Мощщаг хультум ӯйхулыт, во̄руйт вос са̄вмēгыт ос са̄всыр пумыт, лӯптат ос ла̄х­сыт са̄внувег тыт вос яныгмēгыт, тыима̄гсыл тамле нэ̄пак ма̄н щё̄­питылӯв. 
О̄выл нэ̄пакт 227 са̄всыр ӯйхулыт, лӯптат, ла̄хсыт хансым о̄лсыт. Китыт нэ̄пакн 265 са̄всыр ӯйхулыт, лӯп­тат ос ла̄хсыт хасвē­сыт.
Ӯйхулыт «Выгыр нэ̄пакн» ке хансавет, та̄ра ӯргалаӈкве о̄выл­тавет. Ань округувт во̄р са̄лы сака мощща хультыс, ма̄н та̄наныл ты нэ̄пакн хассанӯв. 

Ос ты юи-па̄лт окру­гувт са̄ккон пирмай­та­вес, э̄лум­хо̄лас са̄лы ке алытэ, тав яныг штраф-олныл пинаве. 
Охотинспекцият рӯ­питан ма̄хум ань акваг во̄рт ты ӯит уральтым яласэ̄гыт. Ань ты накт са̄лыт Ямалныл тэ̄пыӈ ма̄ кинсым тыг ёхтуӈ­кве патсыт, ты ва̄рмаль урыл учёныит ла̄вēгыт. Та̄н ос ла̄вēгыт, Хо̄нтаӈ ос Нижневартовский районыгт во̄р са̄лы сака мощща, тыима̄гсыл охот­инспекцият рӯпитан хо̄тпат ӯит ӯргалым тот ань акваг яласэ̄гыт.
«Выгыр нэ̄пакн» хансым мо̄т ӯйхулыт о̄с аквта щирыл уральтавет.  
Мощщаг хультум ӯйхулыт, ӯит вос са̄в­мē­гыт, округ янытыл запо­ведникыт, заказ­никыт ос мо̄т ургалан ма̄т ань ва̄рēв. Мо̄лты та̄л Сургутский районт «Сургутский заказник» ос ты э̄лы-па̄лт Нефте­юганский район «Юган­ский заказник» нампа ӯргалан ма̄г рӯпитаӈ­кве о̄выл­тахтасы̄г. 
Учёный-хо̄тпат тот ань рӯпитэ̄гыт, ӯйхулыт, са̄всыр лӯптат, ла̄хсыт пуссын ловиньтыяныл. Ма̄хумн во̄раяӈкве ос хӯл алыщлаӈкве тот ат ро̄ви. 
Мо̄тыт та̄л хӯрум ӯр­галан ма̄ тах ва̄рēв, ань э̄рнэ нэ̄па­кыт щё̄питэ̄в. Ханты-Мансийский районт «Реполовский бор» нампа заказник, тувыл Нижневартовский ос Сургутский районыгт кит ма̄г ӯргалаӈкве тах патавēг. 
25 та̄л ювле хультум порат Россия ма̄-вит ӯргалан ма̄гсыл сака мощща са̄ккон о̄лыс, ты пора сыс са̄в йильпи нэ̄пакыт пирмайтавēсыт, тамле ӯргалан ма̄т ань ва̄рēв. 
Мощщаг хультум ӯй­хулыт «Выгыр нэ̄пакн»  нас тох хансуӈкве ма̄н о̄с ат вēрмēв. Ты э̄лы-па̄лт учёныит, са̄всыр университетыт ос ма̄-вит ӯргалан ма̄хум во̄рн акваг ялантэ̄гыт, ты ӯй­хулыт хоса ханищтэ̄гыт ос ловиньтэ̄гыт. 

Ва̄рум рӯпатаныл нэ̄пакн хансэ̄гыт, тувыл ма̄н палтув кēтэ̄гыт. Ты юи-па̄лт ма̄н са̄всыр учёный-хо̄тпат акван-атыянӯв. Мощщаг хуль­тум ӯйхулыт, лӯптат, ла̄хсыт «Выгыр нэ̄пакн» хансуӈкве ман а̄ти, та̄н ты сапра̄нит пуссын аквъёт потыртэ̄гыт. 
«Выгыр нэ̄пак» хаснэ ма̄гсыл ма̄н ка̄сыӈ та̄л олныл та̄стыглавēв. Ты олныл ма̄н экспедиция ка̄сыӈ та̄л щё̄пита̄лэ̄в ос учёныит округув янытыл ма̄-витув ханищтаӈкве ялантэ̄гыт. Мо̄лты та̄л ма̄хум хӯрум районт рӯпитасыт, ты та̄л кит ма̄ ханищтаӈкве ялсыт. Округув сака яныг, тыима̄гсыл та̄н иӈ сака са̄в рӯпата о̄ньщēгыт. 
Ма̄-вит ӯргалан депар­таментыт рӯпитан хум о̄с китыг­ласлум, хоты хӯлыт «Выгыр нэ̄пакн» ань хансым о̄лэ̄гыт. Леонид Александрович ла̄выс: 
– Ты нэ̄пакн супыгхӯл ос Ха̄льӯс район я̄тыт о̄лнэ а̄лнхӯл хансым о̄лэ̄г. Ты хӯлыт пувуӈкве щар ат ро̄ви. Мо̄лты та̄л таквсы порат Ханты-Мансийск ӯст Иртыш я̄н са̄в мань супыгхӯ­лыт витн та̄ртвēсыт. Хӯл янмалтан ма̄гсыл олн ма̄-во̄й но̄х-винэ компания та̄сты. 
Ма̄хум мохсаӈ хӯл алыщлаӈкве ань о̄с ат та̄ртавет, яныг штраф-олныл хансавет, ты хӯл о̄с мощщаг ēмты. Мохсаӈ хӯл «Выгыр нэ̄пакн» хансуӈкве ман а̄ти, учёный-хотпат ань о̄с номсахтэ̄гыт.
Людмила ТЕТКИНА
