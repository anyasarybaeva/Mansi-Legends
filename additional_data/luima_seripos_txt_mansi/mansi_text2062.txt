

	О̄йттур э̄тпос о̄выл хо̄талагēт Ханты-Мансийский районт са̄тхуйпловит Координационный совет рӯпитас. Тот кӯщаиг Петр Николаевич Захаров о̄лы. Ты сапра̄нит округ Дума кӯщай, тот рӯпитан депутатыт, округ мирколт рӯпитан ма̄хум, район янытыл рӯпитан кӯщаит ос мо̄таныт акван-атхатыгласыт. 


		Пуссын аквъёт ва̄т нупыл ат хо̄тпа о̄лыс. Кӯщаит культура, ханищтап, каснэ ва̄рмаль, ӯщлахтын тэ̄ла э̄лаль тотнэ урыл потыртасыт. Округ Дума кӯщай Борис Сергеевич Хохряков ла̄выс, о̄выл хо̄тал кӯщаит Ханты-Мансийский район Луговской па̄вылн ялсыт. Тот пӯльница, культура кол ос предприятият хумус рӯпитэ̄гыт, уральтасаныл. Тувыл хо̄нтлын накт порсум ма̄хум ка̄стыглан ма̄гыс а̄хвтасыӈ па̄рт тармыл хорамыӈ лӯптат пинсыт. 

		Ты район урыл о̄йка тох ла̄выс: «Ханты-Мансийский район ла̄щал-ла̄щал экономикатэ акваг са̄вми. Округ янытыл 250 миллион тонна ма̄-во̄й но̄х-виве. Тыгыл 40 миллион арыг тонна ма̄-во̄й ты районт но̄х-виве. Тот ань са̄в ня̄врам самын паты. Матахмат та̄л юи-па̄лт са̄в хо̄тпа рӯпатта̄л о̄лсыт. Ань та̄н са̄выӈпа̄лэ рӯпатаӈыг ēмтсыт, туп акв процент са̄вит ма̄хум рӯпата иӈ ат о̄ньщēгыт. Па̄влытыт йильпи о̄лнэ колыт, пӯльницат, школат, ма̄нь ня̄врам ӯргалан колыт ӯнттавет, ёмас лё̄ӈхыт ва̄рвēсыт. Ма̄хум ма̄ тармыл рӯпитэ̄гыт, та̄нки ӯйхул о̄ньщēгыт ос мо̄т тэ̄нут янмалтэ̄гыт».

		Со̄ль, Ханты-Мансийский районт ань са̄в пēрма рӯпиты. Мирн ва̄нэ «Богдашка»  нампа пēрмат мисво̄й ос мо̄т сыре-сыр ща̄квитыӈ тэ̄нут ва̄раве. Ма̄хум акваг ты тэ̄нутыт ёвтыяныл. Ярки па̄вылт витхӯрыг (огурец), помидор ос мо̄т са̄всыр лӯптаӈ тэ̄нут янмалтаве. Тот соссаӈ ма̄хум община ва̄рсыт. Хо̄т матыр тыналан ва̄рмаль ēмталы ке, та̄н пуссын та̄нки тэ̄нутаныл акваг тув тотыглыяныл, тот тыналыяныл. Ты хосыт та̄н округ ос район бюджет ма̄гсыл са̄в олн сэ̄лэ̄гыт.

		 

		Николай МЕРОВ


	 
