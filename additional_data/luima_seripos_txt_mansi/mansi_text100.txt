
 
Ха̄льӯс район Саранпа̄вылт миркол кӯщаиг Николай Ни­китович Артеев китыт та̄л рӯпиты. Тав тув пēриим порат та̄ра ма̄нь па̄влытын ялыс. Сунсыс, хумус тот ма̄хум о̄лэ̄гыт, маныр ва̄рмаль та̄н о̄ньщēгыт.
Ты э̄лы-па̄лт Николай Ники­тович мо̄т ма̄т о̄лыс. Универ­ситет а̄стламе юи-па̄лт хӯрум та̄л Саранпа̄выл школат кӯщаиг рӯпитас. Тувыл ос ня̄враманэ̄н тот о̄луӈкве ат а̄ртмыс. Таима̄гыс тав щēмьяӈ та̄гыл мо̄т ма̄н о̄луӈкве ва̄нтлыс. Та па̄сныл пус­сын аквъёт ва̄т нупыл са̄т та̄л па̄вылт а̄т о̄лыс. Ань ня̄враманэ пуссын янгыт, та̄нки щēмьяӈыг ēмтсыт. Хум яныгмам ма̄тэ та̄л ка̄сэ холас, таима̄гыс ювле ёхтыс.
Тав хунь Саранпа̄вылн ёхтыс, тот миркол кӯщай пēриян пора ляпамас, тав о̄с тув пēрияхтуӈкве номылматас. Э̄рнэ нэ̄паканэ атса­нэ. Мощ о̄лыс, пēрияп та ēмтыс. Тав тот о̄лнэ мирн ёмщакв ва̄ве. Таима̄гыс па̄влыӈ ма̄хум са̄внув нэ̄пак тав ма̄гсылэ та̄ратасыт.
Николай Никитович тох ла̄выс: «Ам ма̄нь па̄влыт ма̄гыс сымум сака ща̄рги. Таима̄гыс тыг ёх­тысум, матыр э̄рнэ тэ̄ла ма̄хум ма̄гыс ва̄руӈкве таӈхēгум. Та̄н о̄лупсаныл кӯпнитнувег ке ва̄рилум, а̄нумн ёмас паты. Ху­мус вēрмēгум, таил нё̄тэ̄гум. Ма̄нь па̄влыт но̄х-во̄рмалтаӈкве э̄рēгыт. Сӯкыръя, Сортыӈъя, Ло̄пмус ос мо̄т ма̄нь па̄влытт са̄в та̄рвит ва̄рмаль о̄лы.
Пēс порат ма̄хум акваннё̄тхатым о̄лсыт. Па̄влытт мирн пуссын рӯпата о̄щсыт. Ӯйхул янмалтасыт, хӯл алыщласыт ос во̄раим яласасыт. Ань торыӈ рӯпата а̄тим. Хуньт са̄в мирн о̄лым па̄влыт ань акваг вунь­щалыг патэ̄гыт, ма̄ньлат хо̄тпат э̄л миныглэ̄гыт. Ань тамле номт тотуӈкве э̄ри, ма̄хум акванюрщхатым вос о̄лэ̄гыт. Аквъёт ма̄н са̄в э̄рнэ тэ̄ла ва̄рēв. Э̄рыӈ ла̄щал-ла̄щал па̄вланув но̄хво̄рмалтыянӯв».
