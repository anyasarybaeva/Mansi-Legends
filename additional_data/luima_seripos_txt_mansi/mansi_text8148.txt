
Ювле хультум э̄тпос 28 хо̄талэ̄т Мария Сергеевна Мерова яныг намхо̄талэ о̄лыс, тав 85 та̄лэ то̄влыс. Ты ёмас хо̄тал кастыл Саранпа̄выл музей ос Ханты-Мансийск ӯст о̄лнэ «То̄рум Маа» нампа музей колыг ищхӣпыӈ ут хосыт акван-о̄лтыглавесы̄г. Та щирыл тит ма̄т ӯнлын ма̄хум М.С. Мерова урыл тина суссылтан то̄тап хосыт халанылт потыртасыт.
Ма̄к са̄в мир Саран­па̄вылт музей колн ёх­та­ласыт. Мария Серге­евна ня̄враманэ, апганэ, ма̄нь апыгрищанэ, ляпа рӯтанэ ос таве ва̄нэ хо̄тпат пус­сын тот олсыт. Та̄н титахтем щё̄с таве янытласаныл, са̄в сымыӈ ла̄тӈыл ла̄всаныл.
Ань ты йист ма̄н халувт тав ма̄к яныгпа̄лаг ос яныг ма̄щтырыг о̄лы. Таве янытлан хо̄тал кастыл Саранпа̄вылт ос Ханты-Мансийск ӯст тит сус­сылтапыг ва̄рвесы̄г, тав ю̄нтум ма̄ньщи супанэ, ва̄таӈто̄ранэ пуссын ак­ван-атвēсыт, мирн суссыл­тавет. Ос тув ёхталам нэ̄т ос хумыт са̄выӈпа̄лэ пус­сын тав ю̄нтум супыл масхатым о̄лсыт.
Дмитрий Георгиевич Агеев тот о̄с о̄лыс. Хум Саранпа̄вылт «Са̄лы лё̄ӈх» колт рӯпитаме порат Мария Сергеевнан сака нё̄твес, нэ̄кве тот а̄гири­щит ма̄ньщи йӣквыт йӣк­вуӈкв ханищтасанэ. Ты урыл хум хо̄тпа хоса по­тыртас. Тувыл пēс тина-охсат мирн суссыл­тавē­сыт, тот Мария Сергеевна Калистрат Лончаков ёт ма̄ньщи э̄ргыт э̄ргим по̄слувесы̄г. 
Ка̄сыӈ туи Мария Сергеевна Я̄сунт па̄вылн яланта̄лы, тот о̄лнэ «Ма̄нь Ӯскве» ӯщлахтын ма̄т а̄гит ю̄нсхатуӈкв ос йӣк­вункв ханищтыянэ. Тав ё̄ре хосыт юи-о̄выл та̄­лытт са̄в нэ̄квет, са̄в а̄гит та̄нтина̄нылн ма̄ньщи супыт, ва̄таӈторыт ю̄нтэ̄­гыт. Тав та̄наныл ёмащакв хӯлтыянэ, ханищтыянэ, ю̄нтмилыт пуссын ма̄ниг ос хорамыӈыг вос о̄лэ̄гыт.  
«Э̄ргын сым» нампа группан ялантан Саран­па̄выл нэ̄квет тит э̄рыг э̄ргысыт, Ханты-Мансий­скат ос «Лӯи са̄м» груп­пат э̄ргын нэ̄квет Мария Сергеевна янытлан ма̄гыс та̄нти э̄рыг ва̄рсыт ос таве э̄ргысаныл.Та хо̄талт ка̄сыӈ э̄лм­хо̄лас са̄в ёмас ла̄тыӈ Мария Сергеевнан ла̄выс. 
Ма̄навн, ма̄ньщи мирн, ань сака ёмас – ма̄н халувт тамле ёмас ос сымыӈ яныгпа̄ла хо̄тпа ты о̄лы. Ань тав ла̄тӈанэ хӯнтлым ма̄н пуссын о̄лэ̄в, тавēныл акваг матыр ва̄рмальн ханищтахтэ̄в. Тав нупылэ сунсым манавн о̄с аквтох ёмащакв ю̄нсхатуӈкве э̄ри, пēс ва̄рмалянув, пēс наканув э̄лаль тотнэ ма̄гыс матыр-ати пуссын ва̄ӈкв э̄ри. 
Я̄тил яныгпа̄ла хо̄тпа­тēв! Яныг намхо̄талын кастыл тамле ла̄тыӈ ла̄­вēв – э̄лаль о̄лнэ посыӈ хо̄тал, э̄лаль о̄лнэ нотыӈ хо̄тал, са̄в та̄л пуста̄гыл о̄лэтēн, На̄й-О̄тыранувн вос ӯргалавēн!
Валентина УЗЕЛЬ 
