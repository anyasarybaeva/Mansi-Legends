
Ма̄ньщи хум Дмитрий Васильевич Лельхов сӯкыр э̄тпос китыт хо̄талэ̄т 70 та̄лэ то̄влыс. Тав 1950 та̄лт Ха̄льӯс район Новинский па̄вылт самын патыс. Ты па̄выл А̄с я̄ ва̄тат ӯнлы. А̄тятэ Василий Андреевич ма̄ньщи хум о̄лыс. О̄йка акваг во̄раим ос хӯл алыщлым рӯпитас. Оматэ Елена Алексеевна ханты нэ̄, тав Пашторы па̄вылныл о̄лыс. 
Дмитрий Васильевич са̄в ня̄врамыӈ щēмьят яныгмас. Та̄н колта̄­г­ланылт онтолов ня̄в­рам о̄лсыт. Хо̄нтлын нак о̄вылтахтам порат Но­винский ос Пашторы па̄выл хумыт пуссын хо̄нтлын ма̄н тотвēсыт. Дмитрий Васильевич а̄тятэ эпилепсия-а̄гм о̄ньщис. Тыима̄гыс хо̄нт­лын ма̄н ат вуйвес. Ащо̄й­катэ ос тав хӯрум каӈ­канэ пуссын войнан тотвēсыт. Та̄н юв ат ёх­тысыт, хотты ма̄т та порславēсыт.
Восыӈтӯр па̄выл шко­лат Дмитрий Василье­вич нёлолов класс мус ханищтахтас. Тувыл Ха̄­льӯс школат лов класс а̄стлас ос Тюмень ӯст колыт ӯнттын тэ̄лан ханищтахтуӈкве минас. Акв та̄л тот ханищтахтас ос военный училищан патхатас. 1974 та̄лт ты военный училище лей­тенантыг а̄стластэ, ос Ленинградский об­ластин понтонный взводын командирыг лусытаӈкве кēтвес. Та̄н вит ёлы-па̄лт унсахыт уральтым уигтасыт ос унсахыт я̄ ӯлтта пинсыт. 

Са̄в ма̄тт рӯпитас
Ётыл Дмитрий Ва­сильевич ос Монголия ма̄н разведовательно-водолазный взводын лусытаӈкве кēтвес. Тот о̄с командирыг о̄лыс. Та ма̄т тав кит та̄л лу­сытас. Тувыл Бу­рятия ос Монголия граница ӯргалаӈкве кēтвес. Тот тав нё̄тнэ а̄ги ёт ва̄й­ха­туӈкве патыс. Ётыл тэ̄н акван-минасы̄г. Э̄кватэ наме Фамия Фаттаховна о̄лыс. Ты та̄л тав та̄рвит а̄гмыл савалым а̄тимыг ēмтыс. 
Нэ̄г-хумыг аквъёт о̄лыматэ̄н Молдавия, Германия ма̄т ос Орен­бургский областьт яла­сасы̄г. Тувыл ос Тюмень ӯсн ёхтысы̄г. Хум пуссын аквъёт армият ва̄т нупыл ат та̄л лусытас. Лусытаме порат э̄кватэ акваг тав ётэ о̄лыс. 

Такви ма̄тэ̄н ёхтыс
1996 та̄лт нэ̄г-хумыг колта̄глыл Ханты-Ман­сийск ӯсн ва̄нтлы­сы̄г. Тыт ма̄ньщи хум матахмат та̄л округ «Лӯима̄ коми­тетыт» сосса мирн нё̄т­мил ва̄рим рӯпитас. Та юи-па̄лт ос «Комиссия по помилованию» ок­руг общественный ор­ганизациян кӯщаиг пат­тувес. Тувыл ты тав пен­­сиян минас. Э̄к­ваг-о̄йкаг а̄ги-пыг ян­малтасы̄г. Ня̄врамагēн ань я̄нас щēмьял о̄лэ̄г. 

Намхо̄талэ̄т янытлавес
Дмитрий Васильевич намхо̄талэ̄тыл янытлаӈ­кве са̄в ма̄ньщи, хан­ты ос мо̄т ма̄хум ёхта­ласыт. Ка̄сыӈ хо̄тпа тавēн мӯйлупса тотыс ос сымын ро̄внэ ла̄тыӈ ла̄выс. На̄н ань ты вēщ­кат ос мӯтраӈ ма̄ньщи хум янытлым ла̄тӈыт э̄лаль ловиньтэ̄н:
Дмитрий Васильевич ёт акв па̄вылт яныгмам нэ̄ Раиса Бардина ла̄выс: «Тамле ма̄ньщи по̄йкщ о̄лы. Ла̄­гыл патнэ щаквыӈ ма̄ ул вос хо̄нты. Ла̄гыл патнэ во̄ӈхаӈ ма̄ ул вос хо̄нты. То̄рум ёт, О̄тыр ёт, пус ка̄т, пус ла̄гыл э̄лаль са̄в та̄л о̄лэ̄н».
«Югра лылыēп» кӯ­щай нэ̄ Людмила Ал­фёрова тох потыртас: «Ам Дмитрий Васи­льевич са̄в та̄л ва̄г­лум. Хунь ам Нягань ӯсныл тыг рӯпитаӈкве кēтвēсум. Акв ёмас нэ̄ Августа Ивановна а̄нумн ла̄выс: «Матыр я̄рмил ēмты ке, на̄ӈ Дмитрий Васильевичил нё̄тмил во̄вен». То̄нт тав «Лӯима̄ комитетыт» рӯпитас. Тот ты мēн ва̄йхатуӈкве патсумēн. Тав а̄нумн акваг нё̄тыс.
 Ма̄н ань Югра ма̄вт сосса мирн нё̄тмил ва̄рим рӯпитан хо̄тпат ма̄гыс «Признание» нампа ма̄гылн тагатан по̄с о̄ньщēв. Ты яныт­лан по̄сыл ма̄н Дмит­рий Васильевич са̄тлов та̄лэ то̄влуме кастыл мӯйлуптылӯв. Тав рӯ­питаме сыс сосса мир ма̄гыс са̄в нё̄тмил ва̄­рыс. Тыима̄гыс ма̄н та­ве сака янытлылӯв ос э̄руптылӯв. 

Дмитрий Васильевич са̄в та̄л военный хо̄т­паг лусытас. Тав акваг сохтылыг ӯрмыгтаха­тым лю̄ли. Номтанэ посыӈыт, э̄лумхо̄лас нупыл сака сымыӈ хо̄т­па. Матыр та̄рвит о̄лы, тав акваг нё̄ты. Тав ань пенсиян минас кос, ос та сыс мирн акваг нё̄т­мил ва̄ри». 
«Ханты ясаӈ» газе­тат ля̄ххал хаснэ нэ̄ Улья­на Данило: «Ань са̄выӈ­па̄лэ яныгман сосса ма̄ньлат хо̄тпат Дмитрий Васильевич нупыл сунсэ̄гыт, тав хольтэ э̄лаль о̄луӈкве ос мирн э̄рнэ рӯпата ва̄руӈкве таӈхēгыт. Тав ма̄ньлат ма̄хумн акваг нё̄ты, матыр хӯлтнэ ла̄тыӈ ла̄ви манос нас пащалахты. Тав ма̄н ма̄тев сака э̄руптытэ, тыт о̄лнэ са̄всыр ма̄хум ёт юртыӈыщ о̄лы. Тав са̄в хо̄тпан ва̄ве. Ка̄­сыӈ э̄лумхо̄лас таве янытлытэ. 

Хум «Лӯима̄ коми­тетыт» рӯпитаме порат, сосса мирн акваг нё̄тыс. Ща̄нь ла̄тыӈ э̄лаль тотнэ ма̄гыс са̄в рӯпата ва̄рыс. Дмитрий Васильевич ка̄сыӈ хо̄тпа ёт ща̄гтым потырты. Матыр та̄рвит ва̄рмаль о̄лы ке, тав акваг нё̄ты. Тав урēтыл «Ханты ясаӈ» газетат намхо̄талэ кастыл о̄с потыр хансэ̄в тах».
«Лылыӈ со̄юм» колт рӯпитан нэ̄ Раиса Гав­рильчик: «Ам Дмитрий Васильевич хунь ля̄­льт хо̄нтылум, акваг таве сынумтылум ос аниглылум. Тав сака ёмас хо̄тпа, ам таве э̄руптылум. Ма̄н, «Лылыӈ со̄юм» ханищтахтын колт рӯпитан хо̄тпат, таве намхо̄талыл сы­мыӈыщ янытлылӯв. Хум са̄тлов та̄лэ ты кос то̄влыс, тав ма̄ньлатыг сусхаты. Акваг сохтылыг ё̄мыгты ос э̄лумхо̄лас ка̄салым кӯньгасы. 

Сосса ма̄хманув халт тамле ва̄рмаль о̄лы, э̄лумхо̄лас Юбилее ēм­тум порат ма̄нь са̄лы мӯйлуптаве. Ма̄н палтув ханищтахтын ня̄вра­мыт, наӈ ма̄гсылын ма̄нь са̄лы хури ва̄рсыт. Тувыл ма̄н ва̄глув, наӈ пило­тыг о̄лсын. Тыима̄гыс Ан-2 товлыӈха̄п хури мӯйлуптэ̄в. Дмитрий Васильевич, ма̄н наӈын сака э̄руптылӯв, са̄в та̄л пуста̄гыл э̄лаль о̄лэн, ма̄н рӯпата колувн ва̄тихал щалтсэ̄н!»
Та̄нки рӯпата ва̄рнэ хо̄тпат ёт рӯпитан кӯ­щай хум Николай Ев­лахов: «Дмитрий Ва­сильевич а̄нумн рӯтыг о̄лы. Тав палтэ ва̄тихал щалтсэ̄гум, акваг ва̄­щиньтахтымēн, потра­ми­мēн. Рӯпатамт тав а̄нумн о̄с са̄в нё̄тыс ос хӯлтыс. Акв порат акван-нё̄тхатым са̄в рӯпитасмēн. Ниж­не­вартовский районт ос мо̄т ма̄т о̄лнэ сос­са ма̄хумн нё̄тмил ва̄р­сумēн.

Ам амки са̄в ня̄вра­мыӈ щēмьят яныгмасум. А̄тям мощща та̄л о̄лыс. Тав а̄тимыг хунь ēмтыс, Дмитрий Васильевич а̄нумн са̄в нё̄тыс, акваг хӯлтнэ ла̄тыӈ ла̄выс. Тав палтэ э̄т хӯлуӈкве ёхтала̄лсум. Ань Дмит­рий Васильевич са̄тлов та̄лэ то̄влыс, ам тавēн э̄лаль о̄с са̄в та̄л пуста̄­гыл о̄луӈкве ла̄вилум». 

Ты хо̄талт Дмит­рий Васильевич намхо̄­та­лэ̄тыл яныт­лаӈкве са̄в ма̄хум ёхталасыт. Ка̄сыӈ хо̄тпа тав урēтыл са̄в сы­мыӈ ла̄тыӈ ла̄выс. Ма̄н, «Лӯима̄ сэ̄рипос» газетат рӯпитан нэ̄т ос хумыт таве ос сымыӈыщ янытлылув, тамле ла̄­тыӈ кēтэ̄в: «Я̄тил, тыныӈ Дмитрий Васильевич на̄ӈын намхо̄талыл сы­мыӈыщ янытлылув! Э̄лаль о̄лнэ хо̄талын по­сыӈыг вос посты. Ня̄в­раманын, апганын ос рӯтанын ёт са̄в та̄л пус­та̄гыл э̄лаль о̄лэ̄н, То̄румн вос ӯргалавēн, со̄тыл вос пинавēн! Ма̄н на̄ӈын сака э̄руптылув ос янытлылув!»
Николай МЕРОВ
 
