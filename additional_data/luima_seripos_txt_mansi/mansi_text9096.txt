
Акв ка̄ркам нэ̄ урыл на̄нан хансуӈкве таӈхēгум. Мēн мо̄лты та̄лт ущты ва̄йхатасумēн ос оматэ, насати, хосат та̄гыл ва̄глум. Нэ̄ наме Лариса Степановна Лукьяненкова ос мēн Ханты-Мансийскат о̄лнэ «Шьём для наших» маснут ю̄нтнэ колт акван-хо̄нтхатасмēн. Ань аквъёт потрамаммēн юи-па̄лт таи та̄ра-патыс: 
– Ам омам мирн ва̄нэ ма̄щтыр нэ̄ Зоя Никифоровна Лозямова. Ань свидетельство-нэ̄пакумт Касум па̄выл хасвес ос амки Айхар саӈхум во̄р ма̄т самын патсум. Тот тэ̄лы ащирмаӈ порат, ва̄т са̄грапнал э̄т­пост китыт хо̄талт, о̄выл щёс анēквамн ка̄тн вуй­вēсум. Омагум-а̄тягум ат ня̄врам янмалтасы̄г, ма̄н нила а̄ги Алевтина, ам, Валерия ос щар ма̄нь йигрищув Эльвира, тав э̄лы-па̄лэ̄т Аркадий а̄пщив.
Ма̄н о̄влэ̄т Касум па̄­вылт о̄лсӯв, ётыл ущ 1974 та̄лт Ханты-Мансийск ӯсн ва̄нтлысӯв. Ӯст ам китыт классын минасум, ма̄ньнув йигрищагум ос а̄пщим анēквам ёт хультупта̄лвēсыт. Та̄н Касумт ня̄врам ӯрнэ колн ялантасыт, тувыл ханищтахтын поранылт тыг тотвēсыт.  
Ханты-Мансийскат омам о̄влэ̄т маснут ю̄нтнэ колт рӯпитас, нэ̄ хо̄тпатн тав ю̄нтыглам анта̄тыр, нёхыс, лэ̄пак кēнтыт сака мӯстысыт. Ётыл сосса ма̄хум культура колт, ин­ститутт ос музейт рӯпи­тас. Тот ханты ма̄хум пēс на­канэ но̄х-во̄рмалтас. Ма̄н ма̄ниг о̄лмувт, омавн ос анēквавн матыр ю̄н­туӈкве ханищтавесӯв. Хо̄т-а̄ти ул вос ха̄йтыгта­сӯв, юн матыр то̄р са̄л­мыл ми­вēв, ма̄н кукланув янытэ̄т мас­нутыл ю̄нтыг­ла̄сла­нӯв. Ётыл матыр-а̄ти супыт, кēнтыт ма̄нкина̄вн о̄с ю̄нтсӯв. Хорамыӈ сэ̄тапыл маснут сагуӈкве ха̄ссӯв. Омав, анēквав ща̄нь ла̄тӈыл ма̄н ётув юн потырта̄лсы̄г кос ос школат рущ ла̄тыӈ ём­щакв ва̄ӈкве э̄рыс. Тувыл школав а̄стынэ̄в порат ущты ща̄нь ла̄тӈув но̄х-во̄рмалтаӈкве патвес. Ань то̄ва ла̄тӈанув номиянӯв ос торыӈыщ потыртаӈ­кве ат вēрмēв. 
– Тувыл школа а̄стлы­сын, хо̄т э̄лаль ханищтах­тасын?
– О̄влэ̄т иӈ номсахта­сум. А̄тям то̄нт кол ӯнт­тын ма̄т рӯпитас ос та̄н Дзержинский-Ленина ӯсхулыиг са̄мēнт банк-кол ӯнттысыт. Акв щёс та ляпат ё̄мыгтымам, сун­сэ̄гум, ам ётум ханищ­тахтын а̄гииг а̄висӯнтыт лю̄ля­хо̄лэ̄г. Китыглыягум, маныр тыт ва̄рēг. Тэ̄н, насати, банкыт рӯпитан ма̄гыс направление-нэ̄пак во̄вуӈкве таӈхēг. Ам тот акв ва̄нэ нэ̄ о̄щсум, ма̄н тав палтэ та щалтсӯв. Тох ма̄н Челябинский учётный ос кредитный техникумт ханищтахтын ма̄гыс пуссын нэ̄пакыл майвесӯв. Тувыл, со̄ль, ам таве а̄стласлум ос акв ты банкын ювле рӯпи­таӈкве ёхтысум. Тот 38 та̄л бухгалтерыг рӯпи­тасум. Московский нало­говый академиян ханищ­тахтуӈкве кēтыглавēсум ос банкыт экономистыг о̄л­сум. Мо̄лтынув пен­сиян патхатасум, тот рӯпита­нэм ма̄гыс сыре-сыр нё̄тми­лыт о̄ньщēгум ос хоталь пусмалтахтуӈкве манос ӯщлахтуӈкве путёвкал майлавем. 
О̄йкамēнтыл а̄ги ос пыг янмалтасмēн. А̄гим 37 та̄лэ, тав Санкт-Петер­бургский профсоюз универ­ситет а̄стлас ос «Газпромнефть-Хантос» колт рӯпиты. А̄гитэ ань о̄выл класс а̄ст­лас. Пыгум тыт технолого-педа­гогический техни­кумт бухгалтерыг ханищ­тахтас ос «Водоканал» колт рӯпиты. Нэ̄ тотуӈкве иӈ ат ка̄сащи. Мēн о̄йка­мēнтыл ва̄т нупыл ат та̄л о̄лсумēн ос киттыг та минасамēн. А̄гим ма̄нь та̄гыл а̄гмыӈыг о̄лыс, та хольт пусмалтаслумēн. Пыгум та̄ксар хо̄тпаг яныгмас, ёсал ха̄йтыгтас. 
– Наӈ ань хум хо̄тпат ма̄гыс маснут ю̄нтнэ колн яланта̄лэ̄гын, ты урыл мощ потыртэн.
– Мо̄лты та̄лт я̄ӈк на̄тнэ э̄тпост ты кол урыл Кристина Филипенко ищхӣ­пыӈ утэ̄т ка̄сала­слум. Тыг ёхтысум ос Ека­терина Пар­саева ёт ва̄й­хатасум, ань тыг мус тыт матыр нё̄тмил ва̄рим о̄лэ̄гум. О̄влэ̄т матыр юн ю̄нтуӈкве вуйла­сум, тувыл тыг э̄рнэ машинат ёвтвēсыт, ам тыг ялантаӈкве патсум. Тыт акван-юрщхатнэ хо̄тпат ёт сака са̄в маснутыт ос са̄всыр э̄рнэ пормасыт ю̄нтэ̄в. Ам апганум, рӯта­нум ос юртанум пыганыл Донбасс, Луганск ма̄н хо̄нтлуӈкве минасыт. Ты пилыщмаӈ ва̄рмаль ам ань ва̄глум. 
Яныгпо̄ль э̄тпос юи-о̄выл хо̄таланэ ос я̄ӈк на̄тнэ э̄тпос кит са̄тыг ам Гумкорпус ёт тув ялсум. Ма̄н Ростов ӯст хо̄нтлын ма̄ныл тотым нюлми о̄щнэ хумыт пӯльницат нё̄тсӯв. Пуссын ка̄сала̄лум тэ̄лат, ва̄им, ань ат потыртыянум ос ка̄сыӈ тот пусмалтах­тын хо̄тпатн ёмас сымын ла̄тыӈ ла̄всум. Та̄н ёмщакв пус­малтаӈкве вос вēр­мавет, вос ва̄ганыл, та̄н юн э̄руптавет ос ӯравет. Тот рӯпитан лēккарытн о̄с я̄нас пӯмащипа ла̄тыӈ ла̄вуӈкве э̄ри, та̄н э̄тэ-хо̄талэ тот ма̄хум пил­та̄лыг пусмалтэ̄гыт. 
Ма̄н маснут ю̄нтнэ колт акван-юрщхатнэ нэ̄т Лариса Степановна тув миннэ̄тэ порат аквтох таве сака ӯрыслӯв. Тав ма̄к ёмас э̄лумхо̄лас.
Тамара МЕРОВА
