
Ты порат та̄л котиль э̄тпос о̄выл хо̄талныл рӯпатта̄л о̄лнэ яныгпа̄ла хо̄тпат пенсия-олнаныл 6,3 процентын но̄х-нё̄твēсыт. Ты ма̄хум пенсияныл акв со̄тыра солко̄ви са̄витын са̄внувег ēмтыс. 
Ань Россия ма̄в янытыл са̄выӈпа̄лэ пенсия винэ рӯпаттāл о̄лнэ хо̄т­пат 17,5 со̄тыра солко̄ви са̄вит выгыт. Ты урыл округувт пенсия-олн ойтнэ колт рӯпитан кӯ­щай нэ̄ Татьяна Зайцева потыртас.
Кӯщай нэ̄ ла̄вме щи­рыл, мо̄лты та̄л пенсия-олн ойтнэ кол юбилей­ный та̄лэ о̄лыс. Ос ювле хуль­тум та̄лт ма̄ янытыл хащ­та̄л а̄гм ēмтыс. Ты мāгыс та̄н рӯпатаныл мощ мо̄т щирыл ва̄рия­ныл. То̄нт Россия Прези­ден­тув ня̄врамыӈ щēмьятн ол­ныл нё̄тнэ тэ̄ла щё̄пита̄лыс. 
Югра ма̄т пенсия-олн ойтнэ колт рӯпитан хо̄т­пат яныгпа̄ла э̄лумхо̄ла­сыт ловиньтасаныл. м­тыс тох, округувт пуссын аквъёт 452 со̄тыра арыг­тем э̄лумхо̄лас пенсия-олн вуим о̄лэ̄гыт. 
Ка̄сыӈ та̄лныл иӈ са̄в­нув хо̄тпат пенсиян пат­хатэ̄гыт. Ос мо̄лты та̄л­ныл мощщанув яныгпа̄ла хо̄тпат тыт пенсия-олн виӈкве патсыт. Ань то̄ва хо̄тпат мо̄ртым ма̄н о̄луӈкве миныглэ̄гыт. 
Рӯпатта̄л о̄лнэ пенсия винэ хо̄тпат та̄л котиль э̄тпос о̄выл хо̄талныл са̄в­нув пенсия-олныл ойтуӈ­кве патвēсыт. 

Татьяна Зайцева ла̄выс, ань Югра ма̄т пуссын аквъёт 70 про­цент са̄вит рӯпатта̄л о̄лнэ яныгпа̄ла хо̄тпат пенсия-олн выгыт. 
Ань округувт 315 со̄­тыра тамле э̄лумхо̄лас о̄лы. 
Ма̄н округувт яныг­па̄ла ма̄хманув 23,5 со̄тыра солко̄ви са̄виткем пенсия-олн выгыт. Россия ма̄в янытыл тыт щар са̄в пенсия-олн ойтаве. Округувт нэ̄ хо̄тпат кит ня̄врам о̄ньщēгыт ке, та̄н атпан та̄ланыл то̄влын порат пенсиян минуӈкве вēрмēгыт.
Мо̄лты та̄л хащта̄л а̄гм ēмтум ма̄гыс, ня̄врамыӈ щēмьят олныл ойтвēсыт. Россияв янытыл аквторыг ня̄врамытн нё̄тмил ва̄рнэ тыса̄вит олн нэ̄мхуньт ат ойтыглавес.
Ты ва̄рмаль щирыл мо̄лты та̄л 3 талныл ос 16 та̄л яныт ка̄сыӈ ня̄врамн лов со̄тыра солко̄ви ойт­вес. То̄нт пуссын аквъёт 320 со̄тыра ня̄врам ма̄гыс 2,3 млрд. солко̄ви холтвес. 
Яныгпо̄ль, я̄ӈк на̄тнэ ос лӯпта э̄тпосытыт хӯрум та̄ланыл иӈ ат то̄влум ня̄врамыт ма̄гыс о̄с олн ойтвес. Округувт са̄тлов нупыл хо̄т со̄тыра ня̄вра­мыт ма̄гыс пуссын аквъёт 969,3 млн. солко̄ви холт­вес. 
Россия Президентув хансум указ щирыл хо̄т­хуйплов та̄ланыл иӈ ат то̄влум ня̄врамыт ма̄гыс о̄с нё̄тмил ва̄рвес. Ты хосыт тыт о̄лнэ 380 ня̄врамытн 3,8 млрд. солко̄ви ойтвес. Ты олныт ювле хультум та̄лт ма̄нь таквс э̄тпос о̄выл хо̄талэ мус пуссын ойтвēсыт. 
Мо̄лты та̄л ва̄т са̄грап­нал э̄тпост Россия Пре­зи­дентув о̄с акв нё̄тмил ва̄рнэ ма̄гыс хӯлтнэ нэ̄пак хансыс. Йильпи та̄л кас­тыл са̄т та̄л мус то̄влын ня̄в­ра­мыт пуссын ат со̄­тыра солко̄вил ойтуӈкве ла̄всанэ. Ты олныт ка̄сыӈ щēмьян акв хо̄тал сыс ёхтысыт. 
То̄нт 189,3 со̄тыра тыт о̄лнэ ня̄врам ма̄гыс пус­сын аквъёт 946,5 млн. солко̄вил ойтвес. Ювле хультум та̄лт ты нё̄тмил ма̄гыс 8,8 млрд. солко̄ви холтвес.
Татьяна Зайцева ла̄выс, ань ма̄н ма̄вт щар ма̄нь пенсия-олн хӯрумхуйплов со̄тыра солко̄ви са̄витыг о̄лы. Ты олныт та хо̄тпа­тын ойтавет, хотьют о̄л­нэ̄тэ палытыл нэ̄мхо̄т ат рӯпитас. 
Тувыл ос то̄ва яныг­па̄ла хо̄тпат яныг хо̄нт нак порат ос та юи-па̄лт рӯпитасыт, та̄н трудовой нэ̄пакыл ат ва̄рыглавē­сыт. Тыима̄гыс та̄н ань щар ма̄нь пенсиял ойта­вет. Ты яныгпа̄ла ма̄хум пенсияныл коныпал ка̄сыӈ э̄тпос округ губернатор олныл нё̄тавет. 
Николай МЕРОВ
