
Мо̄лал Ханты-Мансийск ӯс ляпат о̄лнэ хӯл янмалтан заводыт общинат ос мо̄т са̄всыр ма̄т рӯпитан кӯщаит акван-атхатыгласыт. Ты ва̄рмаль округт ма̄-вит ӯргалан департаментыт рӯпитан хо̄тпат та̄н щё̄пита̄лсаныл. Кӯщаиг тот ань Александр Киселёв рӯпиты. Та̄н потраныл хӯл са̄вмалтан ва̄рмаль урыл о̄лыс. Ты тэ̄ла хумлег о̄лы ос хумус хӯл алыщлан я̄т хот-щё̄питаӈкве ро̄ви, та̄н ты урыл тот потыртасыт.

	Матахмат та̄л ювле хультум порат округувт  о̄лнэ я̄нувт хӯланув мощщаг ēмтуӈкве патсыт. Тыима̄гыс тыт ма̄нь хӯл янмалтан завод ӯнттувес. Ань округувт яныгса̄т нёлсӑт нупыл хӯрум предприятият хӯл пувим ос хӯлыӈ тэ̄нут ва̄рим рӯпитэ̄гыт. Ты ва̄рмаль щирыл ка̄сыӈ та̄лныл са̄внув ма̄хум рӯпиты. 

	Ань ос юи-о̄выл кит та̄лыг сыс са̄внув хӯл пувуӈкве патвес. 2014 та̄лт лов тонна хӯл ка̄тын-паттувес. Мо̄лты та̄л китхуйплов арыгтем тонна хӯл та̄стувес. Ты та̄л ущпылнэ̄г са̄в хӯл пуваве тах. Ань ка̄сыӈ та̄л хӯлэ са̄вмуӈкве патыс. Рыбзаводыт рӯпитан хо̄тпат ла̄щал-ла̄щал я̄т ос тӯрыт ма̄нь хӯлыл та̄ртсаныл. Ань ты завод ёт хӯл алыщ-лан налыман нупыл ат предприятие рӯпиты. Тамле ва̄рмаль о̄лыглас, округувт то̄ва тӯрыт нас хот-то̄сыгласыт. Ань та та̄рвит ва̄рмаль ювле хультыс. 

	Кӯщай хум ла̄выс, ты заводыт ка̄рай, мохсаӈ, сорых тыныӈ хӯлыт янмалтавет. Юи-о̄выл та̄лытт тамле ва̄рмаль о̄лы, хӯл алыщлан хо̄тпат мо̄рсыӈ порат толгēгыт, са̄выӈпа̄лэ ма̄хум хӯлуп ӯнттэ̄гыт манос на̄тылтэ̄гыт. Ань толгын ва̄рмаль о̄с но̄х-во̄рмалтаӈкве номсаве.

	Ты та̄л сорых ос мохсаӈ хӯл пувнэ ма̄гыс са̄внув квота майвес. Ань ла̄пканувт э̄рнэ са̄вит хӯл тыналаве. Са̄выӈпа̄лэ ты хӯлыт Иртыш ос А̄с я̄т ма̄хум алыщлэ̄гыт. Ка̄сыӈ та̄лныл са̄внув хо̄тпа хӯл алыщлэ̄гыт. Ма̄хум э̄рнэ нэ̄пакыт атэ̄гыт ос хӯл алыщлан щирыл та рӯпитэ̄гыт. Хӯл алыщлан ка̄сыӈ ма̄т плашкоутыт о̄лэ̄гыт. Хӯлыт хот ул вос нё̄виясыт, тот по̄лям ма̄т о̄ньщавет. 

	Округувт щар са̄в хӯл Кондинский ос Ха̄льӯс районт ма̄хум пувēгыт. Ты районыгт са̄в предприятият рӯпитэ̄гыт. Та̄н по̄лям, солвалтым, восытаптым хӯл акваг та̄стэ̄гыт.

	Хӯл алыщлан тэ̄ла щирыл рӯпитаӈкве ань хо̄тпа кит ва̄рмаль хосыт вēрми. Ань хӯл пувнэ ма̄ конкурс щирыл миве. Э̄рнэ нэ̄пакт акван-атнэ̄н юи-па̄лт, хӯл алыщлан ма̄л та̄ра мивēн. Ты алыщлан ма̄ лов арыгтем та̄лын миве. Тыныӈ хӯлыт туп квота щирыл алыщлаӈкве ро̄вēгыт.

	Китыт ва̄рмаль хосыт ос тыщирыл хӯл алыщлан ма̄ виӈкве ро̄ви. Вит ӯргалан фон-дын заявление-нэ̄пак хансуӈкве э̄ри. Тувыл ма̄л та мивēн. Ты тэ̄ла щирыл ос тамле та̄рвит ēмтыс, хӯл алыщлан акв ма̄н атах-хо̄тах хо̄тпа воратэ̄гыт. Та̄нанылн ты ма̄т мивет кос, ос ётылнув ты хо̄тпат хӯл алыщлан ма̄л вуянтахтуӈкве о̄вылтахтэ̄гыт. Халанылт ма̄хум вори ул вос тотсыт, тыима̄гыс та̄н конкурс щирыл хӯл алыщлан ма̄ виӈкве ла̄вавет. Ка̄сыӈ хо̄тпа ёт договор-нэ̄пак хансаве. Тот пуссын ва̄рмалит ёмщакв хансым о̄лэ̄гыт. Ётыл та̄рвит ва̄рмалит ат ēмталэ̄гыт. 

	 

	Николай МЕРОВ
