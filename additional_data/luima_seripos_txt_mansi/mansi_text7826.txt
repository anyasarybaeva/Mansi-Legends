
Андрей Хозумов Ха̄льӯс район пӯльницат рӯпиты, ма̄хум кēлпаныл ос мо̄т анализаныл уральтыянэ,  ёмащакв сунсыянэ. Ма̄нь лēккарыг тав Ханты-Мансийск ӯст ханищтахтас ос тувыл  Ха̄льӯсн рӯпитаӈкве минас. Ма̄ньлат ма̄ньщи хум такви рӯпататэ урыл таи потыртас:
– Ам Ханты-Мансийск ӯст ма̄нь лēккарыг 2015-2018 та̄лыт сыс ханищ­тах­тасум. Нэ̄пакум щирыл ам «медицинский лабо­раторный техникыг» о̄лэ̄­гум. Ха̄льӯс пӯльни­цат 2020 та̄лт яныгпōль э̄тпосныл рӯпитэ̄гум. Ты э̄лы-па̄лт акв та̄л армият лусытасум.
– Пӯльницан акв хо̄тал сыс са̄в ма̄хум ёхталэ̄гыт? Са̄в рӯпата о̄ньщēгын?
– Тэ̄ла та̄л щар ат ӯнлэ̄в. Таквсы пора туп ёхты, ня̄врамыт школан, садикын минмыгтэ̄гыт, то̄нт акв хо̄тал сыс яныг­са̄т ос тыгыл са̄внув э̄лум­хо̄ласыт анализаныл сун­сэ̄в. 
Тэ̄лы сыс а̄ти са̄в ма̄хум ёхталэ̄гыт. Ос тӯя туп ёхты, ōста са̄в ня̄вра­мыт, яныгхо̄тпат а̄гмыл емтэ̄­гыт, та порат о̄с сака са̄в рӯ­пата ва̄рēв. Туи – ӯщ­лахтын пора, то̄нт пӯль­ницан мощщанув э̄лум­хо̄лас ёхталэ̄гыт.
Ты коныпал ма̄н Ха̄ль­ӯс район янытыл рӯпи­таӈ­кве кēтыглавēв. Ты та̄л ам яныгпо̄ль э̄тпост Саранпа̄вылн ялсум. Тот кит хо̄тпаг лаборантыг рӯпитэ̄г, акватэ ӯщлахтас, мо̄танэ а̄гмыл ēмталас. То̄нт ам акв э̄тпос сыс тот о̄лнэ ма̄хум анализаныл ва̄рсанум. Яныг лēккарув  ла̄выс, Кульпасн, Хулюм­сӯнтын ос мо̄т па̄влытн командировкан тах кē­тавēв. 
Та па̄вылт лēккар мощ­ща, лаборантыг о̄лнэ хо̄т­пат ӯщлахтын пора­ныл ке ёхты, та̄н пēнтсы­ланыл тув рӯпитаӈкве минэ̄в. Та па̄влыт, хо̄т пӯльницат рӯпитэ̄гыт, ма̄хум кēлпа­ныл ос мо̄т ана­ли­заныл вивет. 
Тувыл то̄ва ма̄т э̄рнэ оборудование, э̄рнэ тэ̄рпи о̄с а̄тим, та̄н вим анализаныл тыг кēты­я­ныл, ма̄н тыт сунсыянӯв, ёмащакв уральтыянӯв. 
Ань ма̄н лаборатория-колт ат хо̄тпат ка̄сыӈ хо̄­тал рӯпитэ̄в ос лов хо̄тал сыс пуссын дежурствал ва̄равēв. 
Э̄лумхо̄лас ил­торыг а̄г­мыл ке ēмты ос ӣтипа̄лаг манос ӣти пӯль­ницан то­таве, ма̄н рӯпатан во̄ва­вēв ос са̄всыр э̄рнэ ана­лизыт молях ва̄рēв. Ты анализыт щирыл лēк­ка­рыт та̄ра ла̄вуӈкве вēр­мēгыт, э̄лумхо̄лас хоты а̄гмыл ēмтыс.   
– Андрей, лēккарыг ханищтахтуӈкве, ӯлпыл, ма̄ньта̄гыл ка̄сащасын?
– А̄ти (мувиньты), школа а̄стлан э̄лы-па̄лт туп ты рӯпата урыл номсуӈкве патсум. О̄влэ̄т фельдше­рыг ханищтахтуӈкве тах­сум, тувыл ты лаборантыг нэ̄паканум тотсанум. Ам ханищтахтамум ма̄гсыл омагум-а̄тягум олн ат ойтсы̄г. Ос акв со̄тыра арыгкем солко̄вил сти­пендия-олныл ойтвēсум. 
То̄нт ка̄сыӈ та̄л прак­тикал ва̄рыглавесӯв, ам о̄влэ̄т юв Саранпа̄вылн во̄вхатсум, тувыл Ханты-Мансийск ӯст хультупта­вēсум. 
Та ӯст яныг пӯль­ница о̄лы, тот акваг сака са̄в рӯпата ва̄руӈкве э̄рыс, хӯрум та̄л сыс анализыт ва̄руӈкве ёма­щакв ха­нищ­тавēсум. Тыг ёхту­мум порат ты рӯпа­там хумус ва̄руӈкве, ёма­щакв ва̄слум. Тыт рӯпи­таӈкве а̄нумн мӯсты, ам по̄хумт ёмас, мӯтраӈ хо̄т­пат о̄лэ̄гыт, китыглахтын ла̄тыӈ ке о̄ньщēгум – та̄ра нё̄тавем. 
Рӯпитаӈкве ам 2020 та̄лт яныгпо̄ль э̄тпост о̄выл­тахтасум, то̄нт коро­навирус хащта̄л а̄гм нэ̄г­лыс. А̄гмыӈ ма̄хум палт анализыт виӈкве юв ялан­тасӯв. То̄нт ёмащакв масхатасӯв, вильтанув о̄с лап-пантыгласанӯв, тох рӯпитаӈкве та̄рвитыӈ о̄лыс.  
Андрей Саранпа̄вылт самын патыс, тот яныг­мас, 2014 та̄лт школа а̄стлас. Оматэ Татьяна Владимировна ос а̄тятэ Юрий Васильевич Хозу­мовыг Саранпа̄вылт о̄лэ̄г. Оматэ пӯльницат тэ̄нут па̄йтнэ нэ̄г рӯпи­ты. А̄тятэ ат та̄л пенсият о̄лы. Андрей Юрий а̄пщи о̄ньщи. Тав Нижневар­товск ӯст ань ханищтахты. 
Ты та̄л Андрей о̄лнэ кол ёвтыс. Тав ла̄выс: «Омамн-а̄тямн кол ёвтуӈкве нё̄твēсум. А̄тям субсидия-олныл та̄стувес. О̄влэ̄т Ханты-Мансийск ӯсн ва̄нтлаӈкве номсы­сум, о̄лнэ кол ёвтункве тот тахсув. 
Тувыл Ха̄льӯст рӯпи­таӈкве хультсум, тыт кол висӯв. Ха̄льӯсныл Саранпа̄выл мус миннэ лё̄ӈх ва̄тинув. Тыгыл омам-а̄тям палт ва̄ти­хал­нув ялантаӈкве вēр­мē­гум, тыима̄гсыл тыт хульт­сум. 
Ва̄т са̄грапнал э̄тпост ӯщлахтым порам ёхты, юв Саран­па̄вылн тах минэ̄гум». 
Тамле ка̄ркам, нё̄мса ма̄ньщи хум Ха̄льӯст о̄лы. Тав э̄рнэ рӯпата мир ма̄гсыл ва̄ри ос ёмас тэ̄ла тоты. 
Ам Андрейн са̄в сымыӈ ла̄тыӈ кēтэ̄гум. Пуста̄гыл э̄лаль вос о̄лы, На̄й-О̄тыранэ̄н акваг вос ӯргалаве. 
Людмила ТЕТКИНА
