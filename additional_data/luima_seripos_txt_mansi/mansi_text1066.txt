
Лӯпта э̄тпост Сургут ӯст о̄лнэ «Старый Сургут» нампа музей кант ма̄щтырлан ва̄рмаль о̄лыс. Ты кастыл ка̄тыл са̄всыр пормасыт ва̄рнэ ма̄щтыр ма̄хум ма̄ янытыл акв ӯcн атыглавēсыт.

	 Та пӯмащ хӯрум хо̄тал минас, рущ ла̄тӈыл «Международный фестиваль ремёсел коренных народов мира «Югра – 2014» ла̄ввес. Тав ань нёлоловит щёс ва̄рыглавес. Ма̄щтырлан ма̄хум ма̄ янытыл са̄в ма̄ныл тув ёхталасыт. Акв хум щар э̄лыл Конго нампа Африка рēгыӈ хо̄н ма̄ныл о̄лыс. Тав такви ю̄нтум ос са̄гум маснутанэ суссылтасанэ ос то̄ва пормасанэ тот тыналасанэ. Пуссын аквъёт хӯрумса̄т арыгтем хо̄тпа тот о̄лыс. 

	Фестиваль рӯпататэ о̄вылтан кастыл Сургут ӯс тармыл кӯщаиг о̄лнэ хум Дмитрий Валерьевич Попов сценан но̄х-во̄виньта̄лвес. Тав ла̄вум янытлан ла̄тӈанэ э̄лаль ловиньтэ̄н: «Ты ёмас, рēгыӈ хо̄талыӈ хо̄тал То̄рмув тав, улпыл, на̄н ма̄гсылын ва̄рыстэ. Тамле рēгыӈ хо̄тал ты та̄л ма̄н иӈ ат ва̄щинтасӯв. Ӯс янытыл са̄всыр пӯмащ ва̄раве. «Пēс Сургут» музей кант ань щар са̄в мир тыт акван-атхатас. Ам номтум тамле, ты нампа пӯмащ ма̄н ӯсувт акваг вос ва̄рыглаве». 

	Дмитрий Попов юи-па̄лт округ Департамент культура кӯщаиг о̄лнэ нэ̄ Надежда Михайловна Казначеева потыртас, тав ла̄выс: «Ма̄н округувт са̄всыр ла̄тӈыл потыртан са̄в мир о̄лы. Таи ма̄гсыл тамле фестиваль ма̄н на̄н ма̄гсылын ва̄руӈкве номылматсӯв. Тыт йис та̄гыл о̄лнэ соссаӈ мирыт о̄лупсаныл ос пēс ва̄рмаляныл тыг ёхталан мирн ва̄ӈкв э̄ри. Ханты ос ма̄ньщи ма̄хманув ат ва̄нэ хо̄тпатн та̄н щар ат ханьщавет. Хотьют ва̄г, туп тав та̄ра ла̄ви, хотьют ма̄ньщи манос ханты. Са̄выӈпа̄лэ ты мирыг ат ва̄вег. Ты хо̄тал ам на̄нан э̄лаль пуста̄гыл о̄лнэ хо̄талыл ла̄виянум ос ты ялпыӈ хо̄талыл янытлыянум». 

	Ханты-Мансийск ӯст о̄лнэ центр ремёсел нампа кол кӯщай нэ̄ Ольга Дмитриевна Бубновене хӯрмит хо̄тпаг ма̄хум янытласанэ. О̄влэ̄т тав та̄л сыс ва̄рум рӯпатаныл урыл потыртас: «Минам та̄л на̄н ма̄щтырлам пормасанын са̄в ӯсыӈ ма̄т тыналавēсыт ос мирн суссылтым хо̄т-а̄ти тотыглавēсыт. Ма̄н округ ма̄щтыр хо̄тпанув урыл са̄в хо̄н ма̄тт ос Россия янытыл ва̄вет. Ты хӯрум хо̄талыт сыс на̄н номтыт о̄щнэ тэ̄ланын урыл халувт мощ потыртэ̄н, тувыл пуссын акван-нё̄тхатым э̄лаль рӯпитаӈкв вуйхатэ̄н. Халувт ма̄навн юртыӈыщ о̄луӈкве ос рӯпитаӈкв э̄ри. Матъёмас ма̄н округув янытыл о̄лнэ ханты ос ма̄ньщи ма̄щтыр ма̄хманув ёмщакв ва̄вет ос э̄руптавет».

	Ты ма̄щтырлан ва̄рмаль ты та̄л сыс титынтыг ва̄рыглавес. О̄выл пӯмщаныл рущ ла̄тӈыл: «Этнос – Традиция – Ремесло» тох ла̄ввес. Тав рēтыӈ ю̄свой э̄тпос о̄выл хо̄талт о̄вылтавес, яныг таквс юи-о̄выл хо̄таланэ мус минас. Та сыс тот рӯпитам ма̄щтыр ма̄хум суссылтапаныл округ ос Россия ӯсыт янытыл выставкат щирыл тотыглавēсыт. 

	Ань Сургут ӯст о̄лум ты йильпи суссылтапаныл «Река – Ремесло – Жизнь» тох намтым о̄лыс. Пуссын аквъёт хӯрумса̄т арыгтем хо̄тпа атхатыглас. Тув ёхталам ма̄щтырыт о̄выл хо̄талт та̄нти пормасаныл суссылтан ма̄гсыл щё̄питыгласаныл. Та юи-па̄лт соссаӈ ма̄хум пēс пораныл о̄щнэ пормасаныл выставкан майлысаныл,  мо̄т ма̄ныл ёхталам ма̄хум пуссын ты суссылтап сунсуӈкв во̄виньта̄лвēсыт.

	Ма̄ньщи хо̄тпаныл тот округувт ёмщаквег ва̄нэ тит ма̄ньщи ма̄щтырыг о̄лсы̄г. Нэ̄ хо̄тпа наме – Мария Владимировна Ситникова, тав «Народный мастер России» нам о̄ньщи. Мария Владимировна такви ма̄ньщи маснутыт ю̄нты, хумус номылматы, та щирыл хорамыл пиныянэ. Тав ю̄нтум пормасанэ са̄всыр ма̄н тотвēсыт. 

	Титыт ма̄щтырлан хо̄тпав наме – Александр Данилович Сайнахов. Тав о̄с «Народный мастер России» нам о̄ньщи, са̄лы ос яныгӯй а̄ньтыл, йӣвныл са̄всыр пӯмащит яктын ма̄щтырыг о̄лы. Мария Владимировна ос Са̄нтырав сас Сургут ӯст о̄лэ̄г, «Пēс Сургут» нампа музей колт рӯпитэ̄г. 

	«Пēс Сургут» выставкат о̄лнэ пормасыт пуссын пēс щирыл ва̄рим о̄лэ̄гыт. Та̄н аквтоп пēс па̄выл ё̄рт ма̄ ёлы-па̄лныл но̄х-хилым пормасыт хольт сусхатэ̄гыт, нас аквта хурияныл щирыл суссылтан ма̄гсыл йильпииг ва̄рвēсыт. Тот са̄в пормас рактыл, а̄нох тēрныл, йӣвныл, яныгyй а̄ньтыл ва̄римат. Товат тыналан ма̄гсыл тув пиныглавēсыт. 

	Пēс щирыл ва̄рим пормасыт сунсыгламаныл порат, ма̄щтыр хотпанув та̄нти халанылт та пормасыт урыл потыртасыт. Маныр, хумус ва̄рвес ос хумус ань э̄ри ва̄руӈкв. 

	Мо̄тыт хо̄тал а̄лпыл ма̄щтыр ма̄хум та̄нти ка̄тыл ва̄рум ёт-тотыглан пормасаныл выставкан пинтлысаныл. Ка̄сыӈ хо̄тпа такви ва̄рум утанэ урыл муй ма̄хумн потыртас. Та коныпал ӯст о̄лнэ ос тув ёхталам ма̄хум ка̄сащан щирыл ма̄щтыр ма̄хум ёт матыр ма̄щтырлаӈкв вēрмысыт. 

	Хӯрум хо̄тал сцена тармыл ма̄хум аквписыг йӣквсыт ос э̄ргысыт. Са̄тловтем са̄всыр ма̄ныл ёхталам коллективыт та̄нти э̄рганыл, йӣкваныл суссылтасаныл. 

	Мастер-классыт минам юи-па̄лт ма̄хум «Ремёсла центр» кол кӯщай нэ̄ Ольга Бубновене ос округ Департамент культура кӯщаиг рӯпитан нэ̄ Надежда Казначеева диплом-нэ̄пакыл ос савсыр пӯмащипа ла̄тӈыӈ пищмал майвēсыт. 

	Тамле фестивальн  ёхталам ма̄щтыр ма̄хмытын ань ты ва̄рыглым ялпыӈ хо̄талыт сака мустысыт. Та̄н ла̄всыт: «Ань тыт о̄лум фестиваль щар ёмасыг ты а̄ртмыс».  

	Александр ВЬЮТКИН

	 
