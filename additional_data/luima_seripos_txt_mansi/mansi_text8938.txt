
Нина Дмитриевна Хатанзеева Саранпа̄вылт о̄лы. Тав а̄ще – Дмитрий Георгиевич Агеев. Мо̄лтынув нэ̄ атпан та̄лэ то̄влыс, ты кастыл тав Ханты-Мансийск ӯсн ёхталас. 
Намхо̄талэ кастыл округ творчество колт рӯпитан ма̄хум суссылтап ва̄рсыт, тот Нина Дмитриевна по̄слум хуриянэ суссыл­тавēсыт. Ты э̄тпос хӯрмит хо̄талэ̄т та колн са̄в мир ёхталас. О̄влэ̄т нэ̄ такви урēтыл потыртаӈкв во̄в­вес. 
Тав ла̄выс, Днепро­пет­ров­ский область Павлоград ӯст самын па­тыс, та юи-па̄лт щēмья­ныл Молдавия ма̄н ва̄нт­лыс, тот тав э̄щаге самын патсы̄г. Нина 9 та̄лэ то̄в­лыс, та̄н ма̄н округувн о̄луӈкв ёхтысыт, Октябрь­ский район Шеркалы па̄вылн о̄лмыгтасыт. Тот о̄лманыл порат Дмитрий Георгиевич Саранпа̄вылн рӯпитаӈкв во̄ввес. 
Та па̄сныл са̄в тал ювле хультыс. Саранпавылн ва̄нтлуманыл юи-па̄лт Дмитрий Георгиевич 1993 та̄лт «Са̄лы лё̄ӈх» нампа театр ва̄рыс. Ва̄т арыг­тем та̄л сыс тув са̄в па̄влыӈ ня̄врамыт ялан­тасыт. Яныгмēгыт, мо̄т ма̄н та минэ̄гыт. Та̄н юи-па̄­ла­нылт ос мо̄т ня̄в­ра­мыт ёх­тэ̄­гыт. Вален­тина Дми­три­евна Перова, ко­тиль а̄гитэ, ань тав пēнт­сылэ тот рӯ­питы ос ис­кусство шко­лат кӯ­щаиг о̄лы. 
Нина Дмитриевна та школат о̄с рӯ­питы, тав ня̄в­рамыт ху­рит по̄с­луӈкв ханищты­янэ. Такви щēмьятэ урыл ань тох потыр­тас. О̄йкатэ Герман Семе­нович Хатан­зеев, ма̄щтыр хум. Тав са̄ӈк­вылтапыт ма̄щтыр­лаӈкв сака ха̄сы. 
Тэ̄н хӯрум ня̄врам о̄ньщēг – тит пыг ос пити патта ма̄нь а̄ги. Яныг пыгēн Алексей ань Ханты-Мансийск ӯст ис­кусство центр колт ха­нищтахты, тот тав э̄р­гуӈкве ханищтаве. Мо̄т пыгēн ос а̄гитэ̄н иӈ шко­лан ялантэ̄г. Ань ты сус­сыл­тапт Алексей оматэ ма̄гсыл акв э̄рыг э̄ргыс, ма̄хум тавēн ка̄т­патта маттем та ра̄тсыт.
Нэ̄ титыглавес, пēс рӯ­таныл хотыл о̄лэ̄гыт. Тав ювле ла̄выс, оматэ ос а̄тятэ сас Томский об­ластьт самын патсыг,  рӯ­таныл халт селькуп хо̄т­пат о̄с о̄лэ̄гыт. Дмитрий Гео­ргиевич о̄патэ ос а̄тятэ пӯпколт рӯпитасы̄г, рущ То̄румн агтсы̄г. Оманыл щирыл ляпа рӯ­таныл ōс пуссын э̄ргуӈкв сака ёмащакв ха̄ссыт. Ул таима̄гыс Нина ос Герман ня̄врамагēн ос э̄ще а̄гиянэ-пыганэ пус­сын ёмащакв са̄ӈк­выл­таӈкв ос э̄ргуӈкв ха̄сэ̄гыт. 
Хурит по̄слуӈкв Нина Дмитриевна ма̄нь та̄гыл ханьщувлас. Яныгмаме порат оматэ̄н-а̄тятэ̄н акваг ла̄всас – хури по̄с­лын хо̄тпаг тах ēмты. Со̄ль, тох и ēмтыс. Школа а̄стламе юи-па̄лт тав Нижне­вартовский уни­вер­ситет а̄стлас, та па̄с­ныл искусство школат та рӯпиты.
Тув порат Я̄сунтыт о̄лнэ «Ма̄нь Ӯсквен» яланта̄лы, тот ня̄врамыт по̄слуӈкв ханищтыянэ. Гитарал са̄ӈквылтаӈкв о̄с сака ёмащакв ха̄сы, ня̄врамытн э̄ргыт э̄рги, такви хансум стиханэ мирн ловиньтыянэ. Тамле ты тав ёмас хо̄т­па. 
Ань Ханты-Мансийск ӯсн ёхталаме порат ма̄­хум ёт тав сака сымыӈыщ потыртас, ка̄сыӈ хуритэ урыл я̄нас потыр о̄лыс, э̄ргыт э̄ргыс. «Хо̄тал» нампа театрыт рӯпитан нэ̄ Татьяна Фоминых акв стихе ловиньтастэ. 
Искусство центрыт ханищтахтын ня̄врамыт тув о̄с ёхталасыт. Та̄н «художественный» отде­леният ханищтахтэ̄гыт. Та̄нанылн ка̄сыӈ хури урыл потыр хӯнтлуӈкв сака пӯмыщ о̄лыс. 
Валентина УЗЕЛЬ
