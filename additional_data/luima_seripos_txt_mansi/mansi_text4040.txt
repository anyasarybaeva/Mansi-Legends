
Ка̄сыӈ порат депутатыт яныг сапра̄ни ва̄рыгланэ̄ныл э̄лы-па̄лт я̄нас комиссиятыл акван-атхатыглэ̄гыт. Ма̄н соссаӈ мир Ассамблея депутатанув Еремей Айпин, Руслан Проводников, Александр Филипенко ос Александр Новьюхов о̄с акван-атхатыгласыт, та̄н ётаныл потыртаӈкве то̄ва департаментыт рӯпитан кӯщаит тув во̄виньта̄лвēсыт.

Соссаӈ ма̄хум 

ма̄гсыл

	 

	Николай Евлахов, предпринимателит праваныл вуянтан хум, тув о̄с во̄виньта̄лвес. Еремей Данилович тавēн ла̄выс, общинат ёт та̄н вос рӯпитэ̄гыт, соссаӈ ма̄хум маныр ат ва̄гыт, вос потыртыяныл, ханищтыяныл, акван-нё̄тхатым община кӯщаитын кӯпнитнув рӯпитаӈкве паты.

	«Социально-экономическое развитие коренных малочисленных народов Севера ХМАО-Югры» нампа программа урыл кӯщаит о̄с потыртасыт, хунь округ губернаторув та̄л оигпан порат депутатыт э̄лы-па̄лт потыртаӈкве паты, тот ты урыл таве титыглаӈкве э̄ри, хумус соссаӈ ма̄хум э̄лаль нё̄туӈкве патавет. Янгыщ кол ёвтнэ ма̄гсыл та̄стын олныт щар ат то̄вылхатэ̄гыт. Та̄л сыс сака мощща олн та̄ставе, ты олнытыл туп ва̄тахтем щēмьян кол ёвтуӈкве то̄вылхаты. Ос очередин 3 584 колта̄глыт хансым о̄лэ̄гыт, та̄н пуссын хосат та̄гыл кол ӯрēгыт. Ты 2017 та̄лт туп 70 млн. солко̄ви тув та̄стыглавес, ты са̄витыл олн та̄стым, ма̄хум туп яныгса̄т арыг та̄л сыс ущ колыӈыг ēмтэ̄гыт. Яныг кӯщаюв ты урыл вос ва̄гтэ ос вос номсахты, маныр щирыл ос нё̄туӈкве ро̄ви.

	Юи-о̄вылт Александр Новьюхов Еремей Даниловичин нэ̄пакыт мис ос ла̄выс, ханты ла̄тӈыл хаснэ букват урыл са̄ккон пирмайтаӈкве э̄ри, тавēн са̄в ма̄хум Белоярский ос Ха̄льӯс районыгныл хансэ̄гыт манос свонитэ̄гыт, ань А̄с-угорский институтт та̄ратан нэ̄пакыт йильпи алфавитыл ва̄равет, нэ̄мхотьют ловиньтаӈкве ат вēрми, йильпи букват та̄н ат торгамтыяныл. Акв хотты алфавит ма̄кыг пирмайтаӈкве э̄ри, ты кастыл комиссия вос рӯпиты.

	 

Мо̄тыт хо̄тал яныг сапра̄ни

	 

	Аквхуйпловит сапра̄нит депутатыт ва̄т нупыл хӯрум са̄ккон урыл потыртасыт. Олныт та̄стын ма̄т кӯщаиг рӯпитан нэ̄ Вера Дюдина олн-пот (на̄лок) урыл депутатыт э̄лы-па̄лт потыртас. Ань ма̄-во̄й но̄х-винэ компаният ма̄гсыл тамле ва̄рмаль ва̄руӈкве номсэ̄гыт, «Баженовский свитаг» ла̄внэ ма̄т рӯпитан компаният ты ляпа та̄лытт округ бюджетын на̄лок-олн ойтуӈкве ат патэ̄гыт. Та̄н ла̄вēгыт, та ма̄т ма̄-во̄й но̄х-виӈкве сака та̄рвитыӈ, таима̄гыс о̄выл та̄лытыт компаният ищхӣпыӈ утыт ос са̄всыр э̄рнэ тēрсупыт тув ёвтуӈкве патэ̄гыт. Дума кӯщай хум Борис Хохряков ла̄тӈе щирыл, туп Россия ма̄т ва̄рнэ тēрсупыт тув тах ёвтавет. Ма̄н экономикав ма̄гсыл ёмас нё̄тмил паты. Ос тот ма̄-во̄й но̄х-винэ ма̄гыс сака са̄в ё̄р э̄ри, тав тох ла̄ваве — «трудноизвлекаемые запасы нефти». Ты о̄румт то̄ва депутатыт ат кос ка̄сащасыт ос тох о̄лы, э̄лаль са̄ккон та пирмайтавес. Та̄н номт пинэ̄гыт, тыгыл э̄лаль тот са̄в ма̄-во̄й но̄х-виӈкве вēрмаве.

	 

Кол ёвтум ма̄хум иӈ ӯрхатэ̄гыт

	 

	Округув янытыл са̄в ма̄хум ущ ӯнттын колт квартират ёвтэ̄гыт ос ётыл колыт хот-оссувлавет, ат а̄стлавет. Ма̄хум олнаныл тув ойтэ̄гыт ос кол такос ӯрēгыт. Ань тамле щēмьятын нё̄тнэ ма̄гсыл федеральный са̄ккон пирмайтым о̄лы. Ты хосыт олн атнэ фонд ва̄рвес, тох хультуптан колыт та олнытыл а̄стлаӈкве патавет.

	 Ма̄н округув янытыл аквхуйплов кол оссувлым ӯнлэ̄гыт. Виктор Сысун, ЛДПР партияныл о̄лнэ депутат, пуссын ты колыт хурин по̄слым суссылтасанэ ос ла̄выс, ка̄сыӈ ӯст манос па̄вылт хунь та̄н о̄вылтавēсыт ос манса̄вит та̄л тох ӯнлантэ̄гыт. Диана Саваровская, кол ӯнттын департаментыт кӯщаиг рӯпитан нэ̄, ла̄выс, ань ат кол ты та̄л тах а̄стлавет. Мо̄т колыт та̄н о̄с акваг уральтым тах о̄ньщияныл, нэ̄мхотты хо̄тпа тох ат хультуптыяныл, оссувлым колыт пуссын 2018 та̄лт ӯнттын ма̄ныл а̄стлавет.
