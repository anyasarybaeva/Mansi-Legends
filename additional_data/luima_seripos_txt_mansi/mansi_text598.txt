
Хурит ма̄ньщи нэ̄ по̄слым о̄лы, Евдокия Ильинична Сайнахова, а̄ги о̄парищ наме Оманова. Тав Ха̄льӯс район Кульпас па̄вылт самын патыс, рēтыӈ ю̄свой э̄тпост, 1976 та̄лт. Евдокия иӈ ма̄нь о̄лыс, акв та̄лэ туп то̄влыс, оматэ Галина Васильевна а̄тимыг ēмтыс, а̄ги о̄парищ наме Лелятова о̄лыс. Евдокия увщияге ос а̄тятэ ёт яныгмас. А̄тятэ Илья Семёнович, увщияге Ольга ос Вика.Кульпас па̄выл школат онтолов класс а̄стлас. Китхуйплов та̄л пӯльницат рӯпитас. Ань май ма̄нь па̄влытт пӯльницат йильпи щирыл рӯпитаӈкве патсыт, Кульпаст о̄с аквтох, са̄в ма̄хум рӯпатаныл по̄хан кēтвēсыт. Евдокия о̄с рӯпата та̄л хультыс. Ань школан патхатас, тот рӯпиты.  А̄ги-пыг янмалты – Максим ос Валентина. О̄йкатэ наме Сергей Валерьевич, Ягрим па̄вылныл о̄лы. 
Яныг увщитэ Ольга щēмьятэ ёт о̄с Кульпаст о̄лы. О̄йкатэ Василий Лаверин, а̄ги-пыг о̄ньщēг – Алена ос Андрей. Вика увщитэ хосатнув хотталь щалтыс, кит ня̄врамаге савалапыг хультсы̄г. Ня̄врамыг Евдокиян вуйвесы̄г, тав янмалтыяге - Галя ань Ханты-Мансийск ӯст ханищтахты, нёлоловхуйплов та̄лэ то̄влыс, Кирилл ос ловит классыт ханищтахты, тавēн хо̄тхуйплов та̄л. 
Ты я̄тил ма̄ньщи щēмьяв пуста̄гыл вос о̄лы. То̄рум ёт, О̄тыр ёт, пус ка̄т, пус ла̄гыл!
 
