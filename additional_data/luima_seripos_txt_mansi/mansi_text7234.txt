
Ня̄врамыт ханищтан ма̄гсыл са̄в а̄гит-пыгыт тамле профессиян ханищтахтуӈкве вуйхатэ̄гыт. Ос э̄лаль рӯпитаӈкве мо̄рсыӈ хо̄тпа патхаты. 
Ма̄н ань акв ма̄ньлат ма̄ньщи а̄ги урыл потыр­таӈкве таӈхēв. 
Марина Алексеевна Бусаедова, такви а̄ги о̄парищ наме Мерова, Саранпа̄вылт самын патыс ос яныгмас. 
Ма̄нь пора та̄гыл та̄в «Са̄лы лё̄ӈх» ансамблин ялантаӈкве патыс, тот музыкальный школа о̄лы, та̄наныл та порат Дмитрий Георгиевич Агеев ханищтасанэ.
Марина та̄ра са̄ӈквыл­тапыл са̄ӈквылтаӈкве ханищтаӈкв патвес, ты коныпал тав ма̄ньщи ла̄тӈыл ёмщакв э̄ргыс. Дмитрий Георгиевич сунсы, а̄гирищкве татем ты ёмщакв са̄ӈквылты,  таве сымыӈыг ханищ­таӈкве вуйхатас.
Мо̄т ня̄врамыт ёт та̄н округув ос мир янытыл ма̄ньщи э̄ргыт, йӣквыт суссылтым яласасыт. Мо̄т ма̄хум ма̄ньщи та̄ныт са̄ӈквылтаӈкве ханищта­сыт. Са̄всыр касылытын ялантасыт. 
Ха̄льӯст ва̄тихал «Божий дар» нампа касыл ва̄рыг­лавес, тот Агеев-о̄йка ханищтам ня̄врамыт ак­ваг о̄выл местат вуй­ласыт, та̄н мӯйлупсатыл майлувēсыт. Марина юн са̄в янытлан нэ̄пакыт ос мӯйлупсат о̄ньщи.

Тав школат ханищ­тахтамēт, то̄нт ня̄врамыт ёт рӯпитан нэ̄ Валентина  Дмитриевна Перова ёт тэ̄н Ханты-Мансийск ӯсн во̄виньта̄лвесы̄г, педаго­ги­ческий колледжит рӯ­питан ма̄хум са̄ӈквылтаӈ­кве ханищтасанэ̄н. 
Ётыл тав ты колледж о̄с а̄стлас. Матъёмас тамле школа о̄лы, хо̄т ня̄врамыт ма̄ньщи та̄ныт са̄ӈквылтаӈкве ханищта­вет, са̄выӈпа̄лэ ты хосыт э̄лаль о̄лнэ посыӈ лё̄ӈх хо̄нтэ̄гыт.
Колледж а̄стламе юи-па̄лт Саранпа̄влэ̄н минас, тот школан рӯпитаӈкве вуйвес, ня̄врамыт э̄ргуӈ­кве, йӣквуӈкве ханищ­тыянэ. Марина Алексее­вна такви рӯпататэ сака э̄руптытэ. 
Тот школат са̄в ёмас учителит рӯпитэ̄гыт, ущ ёхтуме порат тавēн та̄н акваг нё̄тсыт, хӯл­тыгласаныл, маныр ос хумус ва̄руӈкве э̄ри. Мо̄лты ханищтан хо̄тпат халт касыл о̄лыс, Марина Алексеевна Ха̄льӯсн ялыс, тот ма̄хманэ халт касыс. 
Марина Алексеевна акв а̄ги янмалты, наме Аксинья, тав титыт клас­сыт ханищтахты. Āгитэ такви щащēкватэ намыл намтыстэ. Щащēкватэ Мерова Аксинья Степа­новна о̄лыс, тав округ янытыл ва̄йвес, «Народ­ный мастер России» нам о̄ньщас, мӯтраӈ э̄ква о̄лыс, тав мо̄йтанэ-пот­ранэ учёный хо̄тпатын нэ̄пакытын хасвēсыт. 
Марина Алексеевна омаге-а̄тяге сас ма̄ньщи хо̄тпаг. Оматэ Ирина Андреевна, такви о̄парищ наме Тихонова, тав са̄лыӈ ма̄хум рӯтныл о̄лы. Щāняге-āщаге сāлыӈ­колт рӯпитасыг, тэ̄нти сāлы о̄с о̄щсы̄г. 

Āтятэ Алексей Рудоль­фович Меров, тав Хо̄рыӈ­па̄выл хум, во̄рт алыщ­лым яласы, хӯл пуви. Марина хӯрум ягпыг о̄ньщи. Яныг каӈке Виталий ос тав ёлы-пал а̄пщияге Николай ос Кирилл. 
Виталий Саранпāвыл клуб-колт кӯщай вāӈын хо̄тпаг рӯпиты. Николай ты тӯя Ханты-Мансийск колледж āстлас. Мāшинат хот-щё̄питан хо̄тпаг ха­нищтахтас. Кирилл āпщи­я­ныл ань ловит класст ханищтахты. 
Ты яныг колта̄гылн ма̄н са̄в ёмас ла̄тыӈ ла̄вēв, пуссын пуста̄гыл вос рӯпитэ̄гыт, ханищтахтэ̄­гыт. Хумыт алыщлан со̄т вос о̄ньщēгыт, нэ̄квет ня̄враманыл со̄тыӈыщ вос янмалтыяныл. 
Галина КОНДИНА
 
