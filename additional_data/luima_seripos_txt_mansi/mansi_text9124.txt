
Ханты о̄йка Владимир Власович Ишматов мо̄лты та̄л «Почётный житель Кондинского района» нампа яныг намыл Хо̄нтаӈ район 100 та̄лэ то̄влум  порат майвес. 
Тав са̄в та̄л лēккарыг рӯпитас, ётыл Хо̄нтаӈ район миркол кӯщай ва̄ӈын хо̄тпаг о̄лыс, сосса ма̄хумн нё̄тнэ тэ̄лат щи­рыл пуӈктотыс. 
Такви рӯ­пататэ ёма­щакв, ка̄рка­мыг ва̄рыстэ, таима̄гсыл тот о̄лнэ мирн сака яныт­­лаве. Ань тав э̄кватэ ёт Хо̄нтаӈ район Кон­дин­ский па̄вылт о̄лэ̄г. 
Владимир Власович  ёт ам ты па̄вылн ялмум порат хо̄нтхатыгласум ос о̄лупсатэ, ва̄рум рӯпататэ урыл китыгласлум. Тав потре э̄лаль ловинь­тэлы̄н. 
Ханты ла̄тыӈ урыл 
– Ам Хо̄нтаӈ район Болчары па̄вылт самын патсум. Пēс йис пора та̄гыл Алтай, Кама, Болчары Ермак, Лемино, Летние Пушты и Зимние Пушты па̄влытт ханты ма̄хум о̄лсыт ос Кондинский па̄вылт Урай ӯс нупыл – ма̄ньщит. 
А̄тям ханты хумыг о̄лыс, омам рущ нэ̄г. А̄тям ща̄нь ла̄тӈыл ёмащакв потыртас, омам ла̄тыӈ ōс ва̄стэ, юн тэ̄н тэ̄нки халэ̄нт ханты ла̄тӈыл потыртасы̄г. Ам ма̄ниг о̄лмум порат ла̄тыӈ хӯлыгласум, тувыл школат ханищтахтуӈкве о̄вылтахтасум, омагум-а̄тягум тэ̄нки халэ̄нт туп рущ ла̄тӈыл потыртаӈкве патсы̄г. Тох ла̄тӈув молях хот-ёрувлахтас. 
Кондинский па̄вылт кит яныгпа̄ла о̄йкаг о̄л­сы̄г, нила-ат та̄л ювле хультум порат а̄тимыг ēмтсы̄г. Акватэ наме Михаил Федорович Ир­пин, тав яныгса̄т та̄л мус о̄лыс, хо̄нтлаӈкве ялыс. 
Мо̄танэ Иван Панте­леймонович Сарманов, тав ос 99 та̄лэ порат а̄тимыг ēмтыс, тэ̄н ханты ла̄тӈыл потыртасы̄г. О̄йкаг сас Летние Пушты па̄вылт самын патсы̄г, ты па̄выл Болчары ляпат ӯн­лыс. Кондинский па̄вылт Савиновы, Ельпины, Чемляковы ханты щēмьят о̄лсыт, та̄н ос ща̄нь ла̄тыӈ ва̄сыт. Ань ты ма̄хум пус­сын а̄тимыг ēмтсыт. 
Яныгмам поратэ 
Щēмьявт ма̄н ат ня̄врам яныгмасӯв. Ам щар янгыг о̄лсум, акв порат омамн утюг ма̄гсыл кēтвēсум. Па̄выл хосыт ё̄мим кӯть­выт ка̄саласум, та̄н ёта­ныл ёнгуӈкве кусыгласум. Ты ва̄рмаль ма̄ньполь э̄тпос о̄лыс, та порат та̄н палтанылн новхатуӈкве ат ро̄ви. 
Ам иӈ ма̄нь ня̄врам, хунь ва̄слум, пукин та тōвмасавēсум. Лю̄ньщим юв ха̄йтсум, та̄ра лēккар палт тотыгпавēсум, нюл­мит лап-ю̄нтвēсыт, тэ̄р­пил сартвēсум. Хунь пус­мысум, номтыл ёхтувēсум – лēккарыг рӯпитаӈкве тах патэ̄гум. 
1961 та̄лт юртпыгум Иван Мокроусов ёт лēк­карыг Ханты-Мансийск ӯсн ханищтахтуӈкве минасамēн. 1965 та̄лт фельд­шерыг Богданы па̄вылн рӯпитаӈкве кēтвēсум. Ты па̄выл Алтай па̄вылныл ло̄ӈхаль 25 вēрыстат ӯнлыс. 
То̄нт ты пēс па̄вылт во̄р са̄грын хо̄тпат рӯпи­тасыт, ам ты ма̄хум пус­малтасанум. Аквта та̄лт таквсы армиян вуйвēсум, 1968 та̄лт юв ёхтысум ос та̄ра Болчары па̄вылт пӯльницан фельдшерыг паттувēсум. 
Ам акваг э̄лаль ха­нищтахтуӈкве ном­сысум, та порат лēкка­рыт мощща олныл ойтвēсыт. Олн сэ̄луӈкве леспром­хозн рӯпитаӈкве патха­тасум. 
Ты юи-па̄лт Омск ӯсн яныг лēккарыг ха­нищтахтуӈкве минасум. Та ӯст хо̄т та̄л ханищтах­тасум, диплом-нэ̄пакт хасвēсум - «врач эпиде­миолог». 
Ётыл ювле Кондин­ский районын ёх­тысум. Ханищтан ма̄­ныл хунь а̄стласум, э̄квам ёт кит ня̄врам о̄щсумēн. 
Кондинский па̄вылт санэпидемстанцият лēк­ка­рыг паттувēсум. Лēк­кар кӯщаиг тот ма̄ньлат нэ̄ Людмила Павлова о̄лыс. Мēн тав ётэ аквъёт ханищтахтасмēн, тав акв та̄л са̄ртынув а̄стлас ос Кондинский па̄вылн нап­равление-нэ̄пак щирыл кēтвес. 
Тав хӯрум та̄л лēкка­рыг тот рӯпитас ос та̄ра такви яныгмам па̄вылн минас. Ты юи-па̄лт ам лēккар кӯщаиг 1976 та̄лныл 1990 та̄л мус тот рӯпитасум. 
Ва̄рум рӯпататэ
Та порат Хо̄нтаӈ районт о̄лнэ мир во̄р са̄грим, хӯл алыщлым ос во̄раим рӯпитасыт. Ёмас пӯльни­ца Хо̄нтаӈ районт о̄с а̄тим о̄лыс. Акв органи­зацият аквторыг са̄в ма̄­хум а̄г­мыл ке ēмтэ̄гыт, ма̄н та̄ра тув та кēтавēв. 
Маныр та̄н тэ̄сыт, хотыл вит айсыт ос мо̄т ва̄р­малит урыл китыг­ла­са­нӯв, анализыт висӯв. Хотыл а̄гмыл ха̄хтувēсыт ос хумус пусмалтаӈкве, то̄нт ущ ла̄вуӈкве вēр­мы­сӯв. 
Сосса ма̄хманув ня̄р­хул, солвалыӈ хӯл тэ̄сыт, тыима̄гсыл та̄н са̄в соры­гӯй о̄щсыт. Описторхоз а̄гм пусмалтым, тэ̄рпит щаквитыл юв-аюӈкве э̄рыс. Тох пусмалтым са̄в ма̄х­манув ма̄йтаныл а̄гмыӈыг ēмтсыт. Ань матъ­ёмас мо̄т тэ̄рпит о̄лэ̄гыт.  
Ма̄нь ня̄врамыт та по­рат брюшной тиф, оспа, скарлатина ос мо̄т а̄гмыл ва̄тихал ēмталасыт, ётыл ущ прививкал ва̄руӈкве патвēсыт. Тувыл то̄ва омат-а̄тят тамле тэ̄рпил ня̄врамыт тӯщтуӈкве щар ат ка̄сащасыт. 
Акв та̄лт во̄раян, хӯл алыщлан ма̄хум туляре­мия а̄гмыл ēмтуӈкве патсыт. Ты а̄гм ма̄та­прищит о̄ньщēгыт, хо̄тпа во̄рт яласым, па̄ӈкыӈ вит ке аи, па̄ӈкыӈ ка̄тыл ке тэ̄г, ты а̄гмыл ēмтуӈкве вēрми. То̄нт прививка о̄лыс, па̄влыӈ мир уколыл ва̄рсанӯв. 
Мо̄тыт та̄л щар ма̄нь ня̄врамаквет ты а̄гмыл ēмтсыт. Ма̄н номсахтуӈ­кве патсӯв, ты а̄гм акв э̄лумхōлас мо̄т э̄лумхо̄лас ха̄хтуӈкве ат вēрмитэ. Москва ӯсныл ос Тюмень ӯсныл лēккарыт ёхтысыт. 
Ма̄н ня̄врамыт тэ̄нэ тэ̄нутаныл, айнэ вит, пор­масаныл, маснутаныл лабораториян кēтсанӯв. Тох кисхатым нэ̄матыр аты хо̄нтсӯв, тувыл акваг са̄в ня̄врамыт а̄гмыӈыг ēмтсыт.  
А̄гм лё̄мвуиӈ порат нэ̄глыс, то̄нт ущ номтыл ёхтувесӯв ос лё̄мвуит ла­боратория-колн Москва ос Тюмень ӯсыгн кēтса­нӯв. 
Тōнт лēккарыт ла̄всыт, ма̄нь ня̄врамыт ты а̄гмыл лё̄мвуитн ха̄хтавет. Ты юи-па̄лт ма̄нь ня̄врамыт ос па̄влыӈ мир пуссын прививкал тӯщтысанӯв. 
Ма̄н ня̄врамыт ханищ­тахтан колыт, ня̄врамыт ӯргалан колыт, тэ̄нут па̄йтнэ колыт, ат хӯра­тан колыт уральтасанӯв. 
Школат ос садикыт ня̄вра­мыт, тэ̄­нут па̄йтнэ колт а̄ныт, пӯтыт хумус ловта­вет, тэ̄нут хōт о̄нь­щавет, колкан хумус ловтаве, ёмащакве ураль­тасанӯв. Тамле рӯпата о̄с ва̄рсӯв.       
Сосса ма̄хумн нё̄тыс
Ётыл Владимир Власо­вич районный миркол кӯщай ва̄ӈын хōтпаг пат­тувес, тот тав сосса ма̄хумн нё̄тыс. Ты рӯпа­татэ о̄с сака ка̄ркамыг ва̄рыстэ. Миркол кӯщай ва̄ӈын хо̄тпаг хунь рӯпи­тас, Кондинский па̄вылт ня̄врамыт ӯщлахтан «Мит ущ» нампа кол ӯнттувес, Шугур па̄вылт «Ня̄врамыт па̄выл» ӯщлахтын ма̄ ва̄рвес. 
То̄нт сосса ма̄хум о̄лнэ па̄выл школат пуссын «национальныиг» хас­вēсыт, ня̄врамыт ща̄нь ла̄тӈын ханищтавēсыт. Тав рӯпи­таме порат сосса общинат, нусаг о̄лнэ сосса щēмьят ёмащакв нё̄твē­сыт, олныл ос пормасыл та̄сту­вēсыт. 
Владимир Власович ла̄выс, такви ма̄хманэ ма̄гсыл сыме акваг щарги, таима̄гсыл са̄внув э̄рнэ рӯпата та̄н ма̄гсыланыл ва̄руӈ­кве таӈхыс. Сосса мирытн са̄в ёмас тэ̄ла ва̄рме ма̄г­сыл ханты о̄йка «Лауреат премии ХМАО-Югры в развитии традиционных отраслей хозяйствования мало­численных народов Севера» нампа ма̄глын тагатан по̄сыл майвес. 
Людмила ТЕТКИНА
Кондинский па̄выл музейныл кēтым хурит
