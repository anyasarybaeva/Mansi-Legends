
Я̄ӈк на̄тнэ э̄тпос юи-о̄выл хо̄таланэ̄т мирн пēриим хо̄тпат ос са̄всыр кӯщаит округ Дума сапра̄нин акван-атыглавēсыт. 
Та̄н са̄кконытн хансым са̄всыр тэ̄лат урыл ищхӣпыӈ ут хосыт потыртасыт ос матыр ла̄тыӈ тув хӯлтсыт. Мо̄тыт хо̄талт округ Дума налыман сапра̄ниятэ ва̄рыглавес. Ты сапра̄нияныл о̄с ищхӣпыӈ ут хосыт о̄лыс. 
То̄нт округ Дума депутатыт ос са̄всыр кӯщаит 15 та̄нки ма̄т о̄лнэ колнаканылт рӯпи­тасыт, тувыл Государ­ственный Дума депу­татанув та̄н рӯпатаныл о̄с суссаныл. Пуссын аквъёт 23 са̄всыр са̄к­коныт манос хӯлтнэ ла̄тыӈ урыл хӯнтлысыт. Ань 11 йильпи са̄кконыт пирмайтасыт, мо̄таныт иӈ ловиньтавет ос комиссиян э̄лаль тах сунсавет. 
О̄влэ̄т ёмас рӯпата ва̄рнэ ма̄гыс э̄лумхо̄лас тэ̄ланыл ёт рӯпитан Уполномоченный кӯ­щай-нэ̄ Наталья Стреб­кова Почётный грамота янытлан нэ̄пакыл мӯй­луптавес. Тувыл акв рӯ­питан кол ос 60 хо̄тпат Почётный грамотал о̄с майвēсыт. 
Мо̄т ма̄хум янытлан ма̄гыс депутатыт йильпи постановление нэ̄пак пирмайтасыт. Ань волон­тёрыг о̄лнэ хо̄тпат ма̄­хумн нё̄тнэ̄ныл ма̄гыс о̄с янытлаӈкве патавет. Советский район па̄лыл Александра Воробьева мир сутьяг лов та̄лн пēриявес. Тав тот китыт участкат хо̄тпат суты­таӈкве тах паты. Ос мо̄т са̄кконыт урыл я̄нас потыртэ̄гум.
Ня̄врамыт ма̄гыс пирмайтым са̄кконыт
Школат о̄выл клас­сытт ханищтахтын ня̄врамыт сӯкыр э̄тпос о̄выл щислатныл олн ойтта̄л тыттуӈкве па­тавет. Тамле ва̄рмаль ща̄нь-а̄щит та̄н кисха­тум ла̄тӈаныл юи-па̄лт ва̄рвес. 
То̄ва ня̄врамаквет исум тэ̄нут та̄л хоса о̄лэ̄гыт ос ма̄нь та̄гыл со̄рыг а̄гмыл илямтавет. Ань школат ня̄врамыт хо̄тыл сыс акв щёс исум тэ̄нутыл тыттуӈкве патавет. 
Мо̄лал РФ Президен­тув ущ самын патум ос 15 та̄л яныт мус ня̄врамытн олн ойтнэ ма̄гыс нэ̄пак хансыс. Хӯрум та̄л мус яныт ня̄врамыт ат со̄тыра солко̄вил хӯрум э̄тпос сыс вос ойтавет. 
Ос хӯрум та̄лныл яныгнув 15 та̄ланыл яныт ня̄врамыт акв щёс лов со̄тырал вос мивет. Ща̄нь-а̄щит госуслуги та̄ра заявление-нэ̄пак вос кēтэ̄гыт, тот матыр-а̄ти хӯлтыглан ла̄тыӈ пуссын о̄лы. 
Ань округ депутатыт 16-18 та̄л яныт ханищ­тахтын а̄гит-пыгыт ма̄гыс о̄с олн ойтнэ нэ̄пак щё̄питасыт. Ты а̄гит-пыгыт о̄вылтыт ань губернатор тав э̄лаль номсахты ос та нэ̄пакēт ка̄тпосэ пиннэ юи-па̄лт олныл ущ мивет.  
Округ мирколныл ма̄хумн нё̄тавет
Округ бюджет олныт ёт рӯпитан кӯщай нэ̄ Вера Дюдина 2020 та̄л о̄выл хӯрум э̄тпосыт сыс о̄лыглам тэ̄лат урыл потыртас. Ань мо̄лты та̄лныл акв тамле порат сэ̄лнэ олнанув 29,9 % яныгмасыт, ос тувыл 15,3 % са̄внув олн холт­сӯв. Тыгыл 78% олныт мирн нё̄тмил ва̄рнэ тэ̄лат ма̄гыс минасыт. 
Тувыл ань пирмай­тым округ са̄кконыт йильпи ла̄тӈыт хӯлтвē­сыт, ос тув та̄стым олныт мо̄т щирыл ло­винь­та­вē­сыт. Корона­вирус а̄гм пусмалтан лēккарыт урыл са̄кконын ла̄тыӈ хассыт. Па̄вылн рӯпитаӈ­кве миннэ лēккарыт кит млн солко̄вил компен­сация щирыл ойтуӈкве патавет, фельдшерыт – акв млн солко̄вил. 
Ты э̄лы-па̄лт та̄н акв млн ос 500 со̄тыра солко̄вил майлувēсыт. Па̄выл школатт ня̄вра­мыт ханищтым рӯпи­тан хо̄тпат ЖКХ ма̄гыс ойтум олнаныл ловинь­тавет ос акв па̄лэ ювле тах ойтаве.
Э̄лумхо̄лас ӯргалан кӯщаит рӯпатаныл урыл
Тувыл хӯрум Упол­но­моченный-кӯщаит рӯпатаныл уральта­вēсыт. Ос тох ēмтыс, э̄лумхо̄лас ва̄рмаляныл ос ня̄врамыт тэ̄ланыл ёт рӯпитан кӯщай-нэ̄г ищхӣпыӈ ут хосыт потыртаӈкве ат вēр­мысы̄г. Акватэ такви рӯпитан колнакēт ка̄са­ла̄лвес ос потре ворил ты суйтыс, мо̄танэ щар ат на̄ӈкыс, ат суйтыс. Тэ̄н туп са̄ртын кēтум потранэ̄н ловиньтавē­сыт ос тащирыл депута­тытн рӯпатанэ̄н а̄рта­лавес. 
Николай Евлахов, предпринимателит тэ̄­ла­ныл ёт рӯпатан кӯщай хум щар ёмщакв ура­льтавес, депутатыт ты урыл са̄в потыртасыт. То̄ват тав рӯпататэ лю̄­камтыяныл, мо̄таныт пӯмащипа ла̄вēгыт. Ань ты йист хащта̄л а̄гм хо̄нтым юи-па̄лт са̄в та̄рвит ēмтыс. 
Тувыл кӯщаит акван-нё̄тхатым ос тэ̄лат мӯс­хал ва̄руӈкве потыртах­тасыт. То̄ва ва̄рмалит са̄кконытын ё̄р пиным туп мӯсхалыг ос ёмщакв э̄лаль тотавет.  
Тамара МЕРОВА
