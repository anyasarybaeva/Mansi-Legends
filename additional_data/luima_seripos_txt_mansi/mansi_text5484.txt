
Ня̄хщамво̄ль па̄вылт хӯрум ма̄нь яга̄гит о̄лэ̄гыт, тыи Инесса, Мирослава ос  Эвелина.
Та̄н ма̄нь­та̄гыл юрты­ӈыщ яныгмēгыт ос  та̄нки халанылт акван-нё̄т­хатэ̄гыт. 
 Ульяна Алексеевна оманыл та̄наныл тактēт янмалтыянэ. Инесса щар яныг а̄ги, тав оматэ̄н колсори рӯпата ва̄руӈкве нё̄ты. А̄ги пил ва̄ты, ла̄хыс  аты, тэ̄пкант са̄всыр тэ̄нут янмалтаӈкве о̄с ха̄сы. Тувыл оматэ ат а̄стынэ̄т торыг тав йигрищанэ ёт ёнгасы. 
Мирослава таи ла̄выс, тавēн мисколн щалтсуӈкве пӯмыщ. Тэ̄н Яков сасгēнтыл тот мис посэ̄г, тав ань нас сунсы ос э̄лаль ханищтахты. Мирославан ат та̄л, тав иӈ садикн яланты. Тот тавēн ня̄врамыт ёт рӯпитан нэ̄ Галина Николаевна Войтова сака мӯсты. Нэ̄ ня̄врамыт ёт акваг ёнги, мо̄йтыт, потрыт ловиньты ос ма̄ньщи ла̄тӈыл потыртаӈкве ханищтыянэ. 

Эвелина ты накт о̄выл классыт ханищ­тахтуӈкве патыс. Туи тэ̄н оматэ̄нтыл йильпи суп ос школат э̄рнэ са̄всыр пормасыт ёвтсы̄г. А̄ги хосат та̄гыл школан воратас, тот тав такви нэ̄пак ловиньтаӈкве ос хансуӈкве сака таӈхыс. 
  
Ань пуссын ты а̄гикветын ма̄н ёмас ла̄тыӈ кēтэ̄в, та̄н ла̄тыӈ хӯнтлын а̄гииг яныгмēгыт, юртыӈыг вос о̄лэ̄гыт ос ёмщакв вос ханищтахтэ̄гыт. 
Та̄н ащо̄йканыл ты па̄вылныл о̄лыс, тав наме Алексей Васильевич Пеликов. Ос анēкваныл Ольга Кузьмовна Анямова, тав Хо̄рыӈ­па̄вылныл о̄лум нэ̄. 
