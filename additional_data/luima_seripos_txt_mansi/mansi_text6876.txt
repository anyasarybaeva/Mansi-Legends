
Пēс йис пораныл Хо̄нтаӈ (Кондинский) районт о̄лнэ ма̄ньщит Ворщик хо̄тал янытласыт. Ты товлыӈ ӯйрищ та̄н ялпыӈыг ла̄выгласаныл. Ос ма̄н мāгсылув ты о̄с нас ӯйрищ хунь. Ха̄льӯс район Нё̄рыт ляпат Ма̄нья па̄выл ӯнлыс, та па̄выл На̄й-О̄тыраныл Ворщик о̄лыс. 
Ань ты лӯпта э̄тпос о̄выл хо̄талэ̄т ма̄ янытыл ня̄врамыт ӯргалан мир­хал ялпыӈ хо̄талт Ханты-Мансийск ӯст «То̄рум Маа» музейт «Ворщик хо̄тал» янытлавес. Тув ӯст о̄лнэ са̄в ня̄врамыт оманыл-а̄тяныл ёт ёхталасыт. Та̄н ма̄гсыланыл са̄всыр пӯ­мыщ тот щё̄питым о̄лыс. 
О̄влэ̄т ня̄врамыт ма̄гыс «Хо̄тал» нампа театрыт рӯпитан хо̄тпат э̄ргын ос йӣквнэ кан щё̄пита̄лсыт. Ворщик манрыг яныт­лаве, та урыл потыртасыт. Пупа̄пщитēв урыл акв мо̄йт суссылтасыт, ос та мо̄йтыт Ворщик тавēныл номтыӈнувег ос ё̄рнувег о̄лы, по̄лям я̄ӈк молях такви лэ̄гēтыл сакватастэ. 

Ма̄нь ня̄врамаквет йӣквуӈкв во̄выглавēсыт, та̄н вос суссылтэ̄гыт, Ворщик тыгле-тувле хумус поргащлы, хумус йӣкващлы. Ня̄врамаквет татем ка̄сащим йӣквсыт, оманыл-а̄тяныл та̄н ёта­ныл тыгле-тувле о̄с ё̄ӈха­тахтыгласыт. 
Тувыл са̄всыр товлыӈ уит урыл амщит амщувē­сыт, ёл-хансым турсуяныл щирыл ювле ла̄вуӈкв э̄рыс, хоты товлыӈ ӯй ань ро̄ӈхи. 
Мӯйлын кант са̄всыр ма̄т пасаныт лю̄льсыт, тот Ворщик хуритэ са̄с-ломт тармыл манос ма̄нь йив-охса тармыл по̄слуӈкв ро̄выс, рущ ла̄тӈыл тамле хурит «оберегыг» ла̄вавет. По̄слы­маныл юи-па̄лт ня̄врамакветн Ворщик хуритэ ёт-виӈкв ро̄выс.

Пēс порат та̄рыг па̄кв­ныл а̄кань хумус ва̄рвес, Надежда Коновалова ань суссылтас. Ханты нэ̄кве са̄в та̄л музейт рӯпиты, пēс накыт ос пēс ва̄рмалит ёмащакв ва̄ганэ. Тав ань ла̄выс, пēс порат нэ̄ моляхнув ня̄врамыӈыг вос ēмты, о̄ныпе тавēн па̄квныл а̄кань ва̄рыглас ос пӯты­ска ёлы-па̄лн пиныгла­стэ. Тувыл нэ̄кве та̄ра та̄рвитыӈыщ та ēмталас. Тамле ты пӯмыщ пēс йис ва̄рмалит ня̄врамытн ань потыртавēсыт ос суссылтавēсыт. 
Ты ялпыӈ хо̄талн ёх­талам ня̄врамаквет ща̄г­тым тыгле-тувле татем та ха̄йтыгтасыт, ка̄сащим хо̄т-а̄ти матыр та ма̄щтыр­ласыт. Та̄нанылн, со̄ль, сака пӯмыщ тот о̄лыс. 

Матъёмас, ты пēс ялпыӈ хо̄тал ань но̄х-во̄рмалта­вес. Ма̄н «Ворщик хо̄тал» ат кос янытласув, ос ань яныгман ня̄врамыт ты­щи­рыл мӯйлым ма̄н пēс йис ва̄рмалянув, пēс йис наканув ва̄ӈкве патыя­ныл. Ма̄ньщи мир пēс о̄лупса э̄лаль тах тотыяныл.
Валентина УЗЕЛЬ
