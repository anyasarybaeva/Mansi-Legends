

	Югорский государственный университетт история, философия ос право кафедрат ка̄сыӈ хо̄тал манос та̄л сыс тит щёс ёхталым ма̄хум ханищтавет. Магистратурат ань туп тит манос хӯрум та̄л ханищтахтуӈкве ро̄ви. Хотьют ты э̄лы-пал хо̄т ханищтахтыс те, тавēн туп тит та̄л сыс мо̄т хотты специальностин ханищтахтуӈкве ро̄ви.

	Магистратурат хо̄тпат Югра ма̄в историятэ ос культуратэ ханищтэ̄гыт, ты коныпал этнография о̄с о̄лы.

	Мо̄лты яныг таквс э̄тпос 23-24 хо̄талыгт ат сосса хо̄тпат та̄нти диссертацияныл сака ёмщакв вуянтасаныл, та̄н «5» оценкал пинвēсыт.

	М.В. Кабакова ня̄врамыт туи «Нумсаӈ ёх» ма̄т ӯщлахтын урыл такви рӯпататэ хансыстэ, В.Ю. Кондин Сакв ма̄ньщи ма̄хум алыщлап пормасаныл урыл нэ̄пак хансыс, А.В. Рандома пēс йис порат хантыт ос ма̄ньщит манхурип колытыт о̄лсыт, та урыл рӯпата хансыс, Т.А. Молданова ханты э̄кват хумус о̄лсыт, тамле рӯпата щё̄питас ос Н.Ю. Коротецкая — ханты мир коланылт маныр, хо̄т о̄щсыт ос хумус о̄лсыт.

	Хотьют история щирыл э̄лаль ханищтахтуӈкве номсы, тув Югорский университетн минэ̄н, на̄н магистратуран во̄вавēн. Экзамен «Отечественный история» хансым миве.

	 

Ты ля̄ххал история, философия ос право кафедраныл тēтвес, ма̄ньщи ла̄тӈыг 

Галина МЕРОВА толмащластэ.
