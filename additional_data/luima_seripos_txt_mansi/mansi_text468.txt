
Са̄в та̄л ювле хультум порат Ха̄льӯс район Саранпа̄вылт «Элаль» нампа предприятие рӯпитаӈкве о̄вылтахтас. Тот Ольга Константиновна  Филиппова кӯщаиг о̄лы. Саранпа̄вылт та̄н ма̄ньщи супыт, буркат ос са̄всыр мо̄т пормасыт ю̄нтсыт, са̄всыр сувенирыт ва̄рсыт. Хо̄т та̄л сыс ты предприятие Ха̄льӯст рӯпиты. Ольга Константиновна «Элаль» нампа предприятие рӯпататэ урыл ма̄ньщи газетав ма̄гсыл потыртас. 
– Та порат ма̄н Саранпа̄вылт о̄лнэ ма̄щтыр ма̄хум акван-атсанӯв, са̄всыр ма̄ньщи пормасыт ю̄нтуӈкве  патсӯв. Та па̄вылт совхоз рӯпиты, тыи ма̄гсыл ма̄н тот цех пуссӯв, ма̄щтыр ма̄хум пуркат ю̄тсыт ос са̄лы со̄выл са̄всыр сувенирыт ва̄рсыт. Тувыл са̄всыр то̄рыт, нуй, сак та палыт ма̄н тотуӈкве сака та̄рвитыӈ о̄лыс. То̄нт акваг налог-олн ойтуӈкве ос ма̄хум сэ̄лым олнаныл та̄нанылн ойтуӈкве ат вēрмысӯв. Ос ю̄нтым пормасанув э̄лаль хоталь тыналаӈкве, о̄с ат ва̄слӯв. 
Яныг суссылтапын ке во̄вавēв, тот пормасанув ке тыналыянӯв, тай ёмас. Тох рӯпитым ма̄н номсахтуӈкве патсӯв, э̄лаль рӯпитаӈкве ке таӈхēв, мощ мо̄т щирыл ос мо̄т ма̄т рӯпитаӈкве э̄ри. То̄нт Ха̄льӯсн «Элаль» предприятие ва̄нтлуптаслӯв.  Тыт о̄лым ма̄н районувт о̄лнэ ма̄щтыр ма̄хум ёт рӯпитаӈкве патсӯв. Ань тай округ янытыл ва̄вēв, акваг са̄всыр суссылтапын ялантэ̄в, то̄ва порат Москва ӯсн манос мо̄т хо̄н ма̄н во̄виньта̄лавēв.
Са̄в та̄л сыс рӯпитым ёмащакв ва̄глӯв,  хоты выставкат манхурип пормас манос сувенир тыналаӈкве ро̄ви. Ка̄сыӈ та̄л «Товары земли Югорской»  суссылтапыт ма̄н пӯркат пуссын молях тыналыянӯв. Ань ма̄хум ва̄ганыл, Саранпа̄вылт пӯркат ма̄щтырыг ю̄нтавет, хоса о̄ньщуӈкве ро̄вēгыт. 
«Дух огня» нампа кина суссылтан фестиваль о̄лыглан порат ос хӯл со̄выл ю̄нтым са̄всыр тучаӈыт, са̄сныл, то̄рыл ва̄рим а̄канит, турло̄псыт ос са̄в мо̄т нё̄тнэ сувенирыт тыналэ̄в. 
Акв порат ты фестивалин Лариса Долина ёхталас, хӯл со̄выл ю̄нтым ат 
тучаӈ ёвтыс. Манрыг тавēн таса̄вит, аты ва̄глув. Биатлон о̄лнэ порат ос мо̄т пормасыт тыг тотыянӯв. Ма̄щтыр ма̄хум биатлон ма̄гсыл сувенирыт о̄с ва̄рēгыт. Мӯй ма̄хум тамле утыт о̄с сака ёмащакве ёвтэ̄гыт.  
О̄влэ̄т биатлон хунь туп о̄вылтахтас, ма̄н тув во̄виньта̄лвесӯв, акв ё̄рнколт 
тот тӯщтыгласӯв. Мӯй ма̄хум са̄лы нё̄влил, хӯл исмитыл тыттысанӯв, ща̄ил айтсанӯв. Ань Ханты-Мансийск ӯсн  хунь ёхталэ̄в, таса̄вит ё̄рнкол тот тӯщтавет, таса̄вит сувенирыт тыналавет. Ам тамле ва̄рмаль ка̄салэ̄гум, сымумт такем ёмас, соссаӈ ма̄хманув та̄нки рӯпитэ̄гыт, олн сэ̄лэ̄гыт. 
Ма̄н Ха̄льӯсн хунь ва̄нтласӯв, ня̄врамыт ёт рӯпитаӈкве патсӯв. О̄влэ̄т Во̄сыӈтӯр по̄хат «Чуанели» ӯщлахтын ма̄т ня̄врамыт акван-атыгласанӯв.  Грант-олн ма̄гсыл нэ̄паканӯв тув кēтыгласанӯв, тот кас щирыл но̄х-патсӯв. Ос ня̄враманув тув ӯщлахтуӈкве тотыгласанӯв. 
Ань Ха̄льӯс по̄хат «Со̄рни сэ̄й» нампа ӯщлахтын ма̄ ӯнттэ̄в. Тот туи порат ня̄врамыт ӯщлахтэ̄гыт, мо̄т порат ос мӯй ма̄хум тув мӯйлуӈкве во̄виньта̄лыянӯв.  Ань «Югратур» ос «Спутник» нампа туроператорыг ёт рӯпитаӈкве патэ̄в. Тох э̄рыӈ са̄внув туристыт тыг ёхталаӈкве патэ̄гыт. Ня̄враманув туп туи порат ӯщлахтэ̄гыт, мӯй ма̄хум ка̄сыӈ хо̄тал о̄с ат ёхталэ̄гыт. Ма̄н ань ма̄нки ӯнттум па̄влувт Ха̄льӯст о̄лнэ ма̄хум пӯри ва̄руӈкве,  намхо̄таланыл ос са̄в мо̄т ялпыӈ хо̄талыт тыт янытлаӈкве вēрмēгыт. Тох ма̄н о̄с мощ олн сэ̄лэ̄в. Ань иӈ са̄в рӯпата тот ва̄руӈкве э̄ри. «Со̄рни сэ̄й» па̄влувт мӯй хо̄тпат ма̄гсыл колыт ӯнттуӈкве таӈхēв. Ювле хультум та̄л грант-олныл ма̄н тот пӯвлыӈкол ӯнттыслӯв, скважина вит ма̄гсыл хилсӯв.  Тув иӈ сака са̄в олн э̄ри, ань ос грант-олн ма̄гсыл нэ̄паканув о̄с тах кēтыянӯв. Тамле олныт ма̄навн сака ёмащакве  нё̄тэ̄гыт. 
    
 
