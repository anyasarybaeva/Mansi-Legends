
Якутия ма̄ныл ма̄н округувн мӯй хо̄тпат ёхталасыт. Тыи Саха (Якутият) ма̄-вит уральтан министерство-колт рӯпитан кӯщай ва̄ӈын нэ̄ Юлия Прокопьева, ма̄-вит уральтан республиканский центрыт кӯщаиг о̄лнэ нэ̄ Лена Волкова ос Санкт-Петербург ӯст о̄лнэ «НЕОЛАНТ Запад» нампа колт кӯщай нэ̄ Наталья Резина. Та̄н Югра ма̄вт о̄лнэ ос пуссын э̄лаль тотнэ тэ̄ланув пӯмщаласыт. Маныр та̄н тыт та̄ра-паттысыт, ты урыл мӯй нэ̄т ля̄ххал тотнэ хо̄тпат ёт потыртасыт.
Юлия Прокопьева ла̄выс,  та̄н ма̄н округув ёт ань акван-нё̄тхатнэ ма̄гыс соглашение-нэ̄пак хассыт. Югра ос Якутия Лӯима̄ форумн акван-атхатыгламы̄г па̄сыл  ма̄-вит ӯргалан мирхал проектыт аквъёт рӯпитаӈкве патсы̄г. То̄нт матыр тэ̄лат мӯсхалыг щё̄питан э̄лы-па̄лт  та̄н акван-потыртахтым ва̄рсыт.
Ань Якутият ма̄-вит уральтан накыт аквтох ёмщакв ханищтавет, э̄рнэ нэ̄пакын хансавет ос тувыл ма̄хум ты тэ̄лат пуссын вос ва̄ганыл, та̄н ищхӣпыӈ ут хосыт ля̄ххалыт хансуӈкве о̄с таӈхēгыт. Ма̄н палтув па̄ӈктым ма̄ ло̄мтыт манос сыстам лылыēп о̄щнэ ма̄т хосат та̄гыл та̄раӈыг о̄лэ̄гыт. Природнадзор Югра колт рӯпитан хо̄тпатын та̄н хурин ос картан по̄слувēсыт ос ищхӣпыӈ ут хосыт са̄в ма̄хумн суссылтавет. Тувыл ма̄-витув акваг уральтаве ос лю̄ль накыт ёл ат тӯйтыглыяныл, ма̄хумн потыртыяныл. Ма̄хум та̄нки о̄с Природнадзор колн ла̄тыӈ кēтуӈкве вēрмēгыт, то̄ванакт акван-нё̄тхатым лю̄ль ва̄рмалит по̄хан-лаквтыяныл.
Тамле ва̄рмалит Якутияныл ёхталам кӯщаитн сака мӯстэ̄гыт, ос та̄н та̄нки палтаныл ма̄-вит уральтан рӯпатат аквтох э̄лаль тотнэ ма̄гыс тыт ханищтахтасыт. Мо̄т ма̄т аквтыхольт нэ̄мхо̄т ат рӯпитэ̄гыт. Ты урыл ма̄навн Лена Волкова ла̄выс. Та̄н Югорский научно-исследовательский информационный институтын тотыглавēсыт ос тот са̄всыр тэ̄латыл суссылтавēсыт. Ля̄ххал тотнэ ма̄хум ёт Сергей Пикунов, Природнадзор служба колт рӯпитан кӯщай хум о̄с хо̄нтхатыглас. Тав мӯй хо̄тпат ёт са̄в ма̄т яласас, ва̄рмалянув суссылтас. Ты кол ля̄ххаланэ та̄н о̄щнэ ищхӣпыӈ ло̄псыт ловиньтаӈкве вēрмегы̄н.  
