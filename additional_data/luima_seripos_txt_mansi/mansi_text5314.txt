
Ты э̄тпос 12 щислат ма̄хум Россия хо̄тал янытласыт. Ханты-Мансийск ӯст ялпыӈ хо̄тал о̄лум порат са̄всыр суссылтапыт, ханищтапыт, концертыт ос са̄в мо̄т пӯмащ тэ̄лат ва̄рыглавēсыт. Аквта порат ӯскант #Вместеярче нампа фестиваль рӯпитас. Ка̄сыӈ э̄лумхо̄лас тув пēс батарейкат, лампочкат тотуӈкве вēрмыс. Ты утыт пуссын акван-атвēсыт ос акв ма̄н щё̄питавēсыт. Тамле рӯпата ань ма̄-витув сыстамтан ос ӯргалан ма̄гсыл ва̄рыглаве.
Мӯйлын ма̄хум ялпыӈ хо̄талыл янытлаӈкве округ кӯщай нэ̄ Наталья Комарова, тав ва̄ӈын хумитэ Андрей Зобницев ос Ханты-Мансийск ӯс миркол кӯщай Максим Ряшин ёхталасыт.

 То̄нт Россия хо̄тал янытлаӈкве са̄в мир ӯскант акван-атха­тыгласыт. Максим Ря­шин ма̄хум Россия хо̄талыл ос ӯс ялпыӈ хо̄талыл янытласанэ. Тав ла̄выс, лов та̄л сыс Ханты-Мансийск ӯст акваг са̄в ня̄врам самын патыс, ты пора сыс 30 со̄тыра хо̄тпат мо̄т ма̄ныл о̄луӈкве тыг ёхтысыт. Россия янытыл туп ты ӯст мир молях са̄вми. Ты э̄тпос о̄вылтахтаме порат Ханты-Мансийскыт ня̄врам самын патыс, тав яныгса̄т со̄тыра э̄лумхо̄ласыг ла̄ввес.

Тувыл миркол кӯ­щай хум са̄в та̄л ка̄рка­мыг рӯпитан яныгпа̄­ла хо̄тпат янытласанэ ос ма̄глын тагатан по̄сыл, янытлан нэ̄­пакыл мисанэ. Нина Семёновна Панова, яныгпа̄ла эква, о̄с тув во̄выглавес. Яныг хо̄нт­лын нак порат тав са̄в­сыр рӯпата ка̄ркамыг ва̄рыс. Война юи-па̄лт пенсиян патхатаме мус 48 та̄л рӯпитас. Э̄ква «За доблестный труд в годы Великой Отечественной войны» ма̄глын тага­тан по̄с о̄ньщи. Ань тав «Почётный житель Ханты-Мансийска» на­мыл майвес.
Вера Степановна Рязанова «За заслуги перед городом Ханты-Мансийском» нампа ма̄глын тагатан по̄сыл майвес. Э̄ква «Ёлочка» нампа садикт 54 та̄л сыс рӯпитас, тыхалт 39 та̄л тот кӯщаиг о̄лыс. Ань э̄ква пенсиян патхатас, ос такви рӯпитам ма̄тэ ат ёрувлытэ, ка̄сыӈ хо̄­тал тот рӯпитан ма̄хумн нё̄туӈкве яланты.
 
Аквта порат 20 ня̄в­рамыт паспорт-нэ̄па­кыл майвēсыт. Ня̄в­рамыт янытлаӈкве депутат нэ̄ Татьяна Го­голева, Ханты-Ман­сийск ӯс Дума кӯщай хум Константин Пен­чуков ос яныгпа̄ла ма̄хум общественный организацияныл кӯ­щай хум Александр Громут ёхталасыт. Та̄н ня̄врамытын са̄в ёмас, сымыӈ ла̄тыӈ ла̄всыт ос паспорт-нэ̄пакыл мӯйлуптасаныл.
Татьяна Степанов­на ма̄хум ёт ма̄ньщи ла̄тӈыл пащалахтас. Тав ла̄выс: «Ка̄сыӈ хо̄тпа такви яныгман ма̄тэ янытлытэ, такви ща̄не-а̄ще э̄руптытэ. Ам Ха̄льӯс районт о̄лнэ ма̄ньщи па̄вылт самын патсум. Амки па̄влум о̄с сака э̄руптылум. Ма̄н пуссын ма̄ньта̄гыл Родинав янытлаӈкве ханищтавесӯв. Матьё­мас ань яныгман ня̄в­рамыт, ма̄ньла̄т хо̄т­пат о̄с аквта щирыл та̄нки о̄лнэ ма̄наныл э̄руптыяныл ос яныт­лыяныл».

