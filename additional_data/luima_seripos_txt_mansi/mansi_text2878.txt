
Я̄ӈк натнэ э̄тпос ва̄т нупыл китыт щислат Россия янытыл ма̄хум нэ̄пак та̄ратасыт. Тамле пēрияп «Единый Россия» нампа партия ва̄рыглас. Та хо̄талт ма̄хум Государственный Думан, Тюменский область ос округ Думан кандидатыг хасхатнэ хо̄тпат пēриясыт.

	Ты коныпал окру-гувт нилахуйплов ӯсытт ос нила па̄влытт хотты хо̄тпа кӯщаиг паттуӈ-кве таӈхияныл, таия-ныл ма̄гыс о̄с нэ̄пак та̄ратасыт. Ань хоты хо̄тпат ма̄гыс са̄в ка̄тпос пинаве, таит сӯкыр э̄тпос нёлоловхуйплов щислат э̄лаль пēрияӈкве тах э̄ри. 

	«Единый Россия» нампа партият рӯпитан хо̄тпат ань та̄ра-паттысаныл, хотьютаныл э̄лаль вуйвēсыт, таит акв нэ̄пак-ло̄псын хансуӈкве вēрмавет ос та̄н ма̄гсыланыл акв нэ̄пак та̄ртуӈкве ро̄ви. Нэ̄мхотьютн ат пēриим манос мощща ка̄тпос атум хо̄тпат по̄хан та паттавет. 

	Пēрияп ва̄рмалит о̄вылтыт округ Думат кӯщаиг о̄лнэ хум Борис Хохряков тох потыртас: «Юграт пēриян ва̄рмаль мӯсхал щирыл ва̄рыглавес, нэ̄мат лю̄ль ва̄рмалит ат ēмтала-сыт. Тыт 141 комиссият рӯпитасыт ос 137 со̄тыра 613 э̄лумхо̄лас нэ̄пак та̄ратан ма̄гыс ёхталасыт. Россия янытыл ма̄н ма̄в тыи ма̄гыс янытлавес. Ос ма̄н ма̄нки партияв ма̄гыс ос хот-ща̄гтым о̄лэ̄в. Ма̄н пӯмащипа ла̄тыӈ мирн ла̄вēв». 

	Тувыл тав Государственный Думан пēриян хо̄тпат наманыл ла̄всанэ. Ань  Ханты-Мансийский одномандатный избирательный №122 участок щирыл 20 со̄тыра арыгкем хо̄тпа Павел Завальный ма̄гыс нэ̄пак та̄ратасыт, Татьяна Гоголева ма̄гыс 14 со̄тыра, Виктор Заболотский ма̄гыс 13 со̄тыра э̄лумхо̄лас, тувыл Эдуард Исаков лов со̄тыра арыгкем ос Николай Ташланов ма̄гыс тыгыл мощщанув э̄лумхо̄лас нэ̄пак та̄ртсыт. 

	Нижневартовский одномандатный №223 избирательный участок щирыл са̄в ма̄хум Александр Сидоров ма̄гыс, Светлана Титова, Ринат Айсин, Эдуард Логинов ос Дмитрий Нечепуренко ма̄гыс ка̄тпос пинсыт. 

	Ос Югра па̄лыл федеральный избира-тельный список щирыл но̄х-патум хо̄тпат наманыл: Павел Завальный, Татьяна Гоголева, Александр Новьюхов, Виктор Заболотский ос Владислав Малюгин. Та̄наныл пуссын де-путатыг пēрияӈкве таӈхегы̄н ке, таквсы акв список щирыл нэ̄пак та̄ратаӈкве вēрмегы̄н. А̄ти ке, то̄ват хот-щуртумтаӈкве ро̄вēгыт. 

	 

	Тамара Мерова

	 
