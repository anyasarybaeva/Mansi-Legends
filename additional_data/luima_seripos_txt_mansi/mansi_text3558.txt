
Ты э̄тпос 15 хо̄талэ̄т РИЦ «Югра» колт ля̄ххал тотнэ ма̄хум акван-атыглавēсыт, потыр ялпыӈ ма̄т о̄вылтыт о̄лыс, рущ щирыл тох намая̄лвес: «Особо охраняемые территории в районах промышленного освоения недр».

	Округ кӯщай ва̄ӈын хум Алексей Забозлаев ос Дума депутат, ханты хум, Александр Новьюхов тэ̄н потыртасы̄г. Округув янытыл 24 ялпыӈ ма̄ о̄лы, та̄н пуссын ӯргалавет, акваг уральтавет, рущ ла̄тӈыл тох ла̄вавет – заповедникыт, заказникыт, нила природный паркыт ос матахмат природный памятникыт.

	Алексей Забозлаев акв ма̄ урыл потыртас – Дальний Нырис Нефтеюганский районт о̄лы.

	— Ты ма̄ тынув накыт ущ та̄ра-паттыслӯв. Сака нё̄тнэ ӯльпаӈ во̄р. То̄ва ӯльпат 300 та̄л арыг янытат о̄лнэ̄ныл. Та̄рыӈ-лӯтыӈ йӣв капаит щар акв ляпат яныгмēгыт, мо̄т тамле ма̄ныл тот 30% са̄вит са̄внув ӯльпа яныгми. Тыгыл э̄лаль тув тах ма̄хум тотыглаӈкве патавет.

	Тамле ма̄т туп нас ё̄мыгтаӈкве ос пӯмща-лахтуӈкве ро̄ви. Наука тэ̄ла ва̄рнэ ма̄хум тув вос ёхталэ̄гыт, мощ ё̄мыгтэ̄гыт, матыр э̄рнэ потрыт вос хансэ̄гыт, туристыт ос вос мӯйлэ̄гыт, ӯщлахтэ̄гыт. Соссаӈ мирыт, ма̄-во̄й но̄х-винэ ма̄хум ос наука ва̄рнэ хо̄тпат ёт ма̄н ва̄тихал акван-хо̄нтхата̄лэ̄в, потрамēв. Ялпыӈ ма̄т, ӯргалан ма̄т мори ул вос хилавет, мӯсхал щирыл вос уральтавет – ты ма̄гыс ма̄н пуссын аквъёт э̄рнэ тэ̄ла ва̄рēв.

	«Нумто» нампа ялпыӈ тӯр ма̄гыс ма̄хум хосат та̄гыл воритотэ̄гыт. Округ кӯщаит ты тӯр ва̄татэ мощ мо̄тнув щирыл по̄стысаныл, рущ щирыл ла̄ваве – «зонирование парка». Экологыг рӯпитан ма̄хум та̄н ётаныл ат ка̄сащēгыт, ла̄внэ̄ныл, ань ты юи-па̄лт тув ма̄-во̄й но̄х-винэ ма̄хум ёхтэ̄гыт, ма̄ но̄х-о̄хтыртыяныл. Та ма̄ сака ялпыӈ, тот нэ̄мат рӯпата ва̄руӈкве ат таи. Кӯщай ва̄ӈын хум тох ла̄выс:

	— Ам палтум пищмат ка̄сыӈ хо̄тал ёхталэ̄гыт, пуссын ты тӯр о̄вылтыт хансэ̄гыт – таве сака та̄кыщ ӯргалаӈкве э̄ри. Ма̄н ты рӯпата ты ва̄рēв, таима̄гыс ань ты ма̄ йильпииг ты по̄стувес. Тӯр нупыл миннэ лё̄ӈх ма̄н лап-пантыслӯв, тув ань воссыг нэ̄мхотьют та̄ртуӈкве ат патэ̄в. Та ляпат о̄лнэ соссаӈ хо̄тпат туп та̄н тот ё̄мыгтаӈкве вēрмēгыт. Ма̄ уральтаӈкве та̄н патэ̄гыт.

	Ты э̄тпос 23 хо̄талэ̄т Белоярский ӯст научный конференция ва̄раве, «Нумто» тӯр янытлан тэ̄ла о̄лнэ̄тэ па̄сыл 20 та̄лыг ты ēмтыс. Хумус ма̄хум тот рӯпитэ̄гыт, ма̄ныр потыр щё̄питэ̄гыт, ты урыл ма̄н тах о̄с акв хотты газетат хансэ̄в.
