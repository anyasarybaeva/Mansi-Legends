

	Зоя Селивёрстовна Костенко ам Ханты-Мансийск ӯст «То̄рум Маа» музейт ка̄саласлум, тав насати ма̄ньщи нэ̄. Китыгласлум, хо̄тыл о̄лы, хо̄т яныгмас. На̄н ань э̄лаль тав потре ловиньтэлы̄н. 


		– Ам 1965 та̄лт Ха̄льӯс район Сортыӈъя па̄вылт самын патсум. А̄тям Селивёрст Иванович Монин Резимово па̄вылт самын патыс. Омам Александра Васильевна Неремово па̄вылныл о̄лыс, а̄ги о̄парищ наме Новьюхова. Тэ̄н хосат а̄тимыг ēмтсы̄г, ам иӈ ма̄ниг о̄лсум. Кит увщи ос ягпыг о̄ньщēгум, та̄н пуссын Ягримт о̄лэ̄гыт. 

		Ам Ягрим па̄вылт яныгмасум, тот школа а̄стласум. О̄йкам наме Владимир Васильевич. Тав ётэ са̄в та̄л Светлый па̄выл ЛПУ Газпромт обходчикыг рӯпитас-мēн, тувыл пенсиян минасум. О̄йкам тот  иӈ рӯпиты. А̄ги-пыг о̄ньщимēн, Елена ос Максим. Тэ̄н Ханты-Мансийск ӯст Югорский государственный университет а̄стласы̄г. А̄гимēн Финансы и кредит тэ̄ла палт ханищтахтас, пыгмēн ос кол ӯнттын тэ̄лан ханищтахтас. Ань сас тыт о̄лэ̄г, рӯпитэ̄г. Ты ӯс тэ̄натэ̄н сака мӯстыс, тыг та о̄лмыгтасы̄г. Ня̄врамагум палт ам ва̄тихал ёхталэ̄гум, уральта̄лыягум.

		Ма̄нь порат, номилум, ма̄н юн пуссын ма̄ньщи ла̄тӈыл потыртасӯв. Ща̄нь-а̄щагӯв хотталь щалтмēн юи-па̄лт пуссын рущ ла̄тӈыл потыртаӈкве патсӯв. Рущит халт яныгмасӯв, рӯт хо̄тпанув о̄с пуссын а̄тимыт, ма̄нти ла̄тӈувтыл хотьютув ёт потыртаӈкве патэ̄в. Тох хотмус та яныгмасӯв. Яныг увщиюв Людмила Селивёрстовна Старовойтова ма̄ньщи ла̄тӈыл потырты. Ам ос ла̄тыӈ хӯлэ̄гум, ма̄хманув маныр урыл потыртэ̄гыт, пуссын торгамтэ̄гум, ос потыртаӈкве ат вēрмēгум.

		Зоя Селивёрстовна хо̄тпа нупыл сымыӈ нэ̄, нёмса э̄лумхо̄лас. Тавēн ам са̄в ёмас ла̄тыӈ ла̄вēгум. Колта̄гыл ма̄хманэ ёт пуста̄гыл вос о̄лы, На̄й-О̄тыранэ̄н вос ӯргалаве!

		Светлана Ромбандеева

		хансыс ос хури ва̄рыс

 
