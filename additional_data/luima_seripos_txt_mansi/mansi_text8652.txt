
Ва̄тахтем та̄л ювле хультум порат Ханты-Мансийск ӯст Искусство центр кол рӯпитаӈкв о̄вылтахтас. Ты кол сосса ня̄врамыт ма̄гыс ӯнттувес, то̄нт округ янытыл ма̄ньщи, ханты ос ё̄рн ня̄врамыт тув атвēсыт, та̄н акв колт ханищтахтасыт, мо̄т колт о̄лсыт. То̄нт ня̄врамыт тот ханищтахтуӈкв сака ка̄сащасыт. 
Аквмат порат тот рӯпитан ханты нэ̄ ёт хо̄нтхатыгласум, наме Наталья Юрьевна Сайнакова, няврамыт ханищтым 25 арыгтем та̄л тот рӯпиты. 
Тав Санкт-Петербург ӯст А.И. Герцен нампа университетт ханищтах­тас, а̄стламе юи-па̄лт ювле Ханты-Мансийск ӯсн ёхтыс. Ляпа рӯтанэ пуссын тыт о̄лэ̄гыт. Пēс рӯтанэ хантыиг о̄лсыт, Сургут ӯс ēрныл тувыл ёхтысыт. 
Нэ̄ потре ань э̄лаль ловиньтэлы̄н.
– Ам Искусство центр колт са̄в та̄л рӯпитэ̄гум. Хунь ущты рӯпитаӈкв о̄вылтахтасум, то̄нт са̄в ханты ос ма̄ньщи ня̄врам тыт о̄лыс. Ань тамле ня̄в­рам а̄тим, са̄выӈпа̄лэ мо̄т мир ня̄врамыт.
Ка̄сыӈ тӯяг Ханты-Мансийск ӯст округ кон­ференция ва̄рыглаве, ма̄н тув о̄с ялантэ̄в. Ты та̄л тит а̄гииг тэ̄нти хансум потыр-докладагēн тот ловиньтасы̄г. 
Акв а̄ги наме Полина Новьюхова, мо̄танэ – Мария Захарова. Ты а̄гииг о̄выл курс ань а̄стласы̄г, ёмащакв ханищтахтэ̄г. 
Полина хорамыт урыл потыртас, хоты хорам по̄слуӈкв ро̄ви, хоты щар ат ро̄ви. То̄ваныл са̄всыр пормасыт манос а̄ныт тармыл та̄н хумус по̄слыяныл. 
Мо̄т а̄ги Мария ос катирищит урыл потыртас, кати ху­рит то̄р ос нэ̄пак тармыл хумус по̄славет. 
– Наӈ ня̄врамыт маныр тэ̄лан ханищтыянын?
– Юи-овыл та̄лытт ня̄врамыт ам тит тэ̄лан ханищтыянум – ты «ДПИ и промыслы России» ос «ДПИ и промыслы обско-угорских народов». 
А̄гит-пыгыт йӣвныл ёргуӈкве, рактныл са̄всыр кера­мика пормасыт по̄щгуӈ­кве ос тор тармыл хурит по̄слуӈкв ханищтыянум. 
Нилыт курсыт а̄гит сакныл хорамыт хар­туӈкв, супыт ю̄нтуӈкв ос хулсовныл са̄всыр пормасыт ю̄нтуӈкв ха­нищтыянум. Акв та̄л сыс хо̄тхуйплов урок о̄лыглы, матыр пормас ва̄руӈкв нэ̄матыр ат а̄лымēв. 
– А̄гит-пыгыт ханищ­тахтуӈкв хунь а̄стэ̄гыт, маныр рӯпата ва̄руӈкв вēрмēгыт ос хоталь рӯ­питаӈкв вивет?
– То̄ват школат рӯпи­таӈкв вēрмēгыт. То̄ват ос культура колыт, музеитт матыр по̄слым рӯпитэ̄гыт. Хотьют э̄лаль ханищ­тах­туӈкв ка̄сащи, та̄н уни­верситетн минэ̄гыт.
Мо̄лты та̄л тит ма̄ньлат хумыг тыт рӯпитаӈкв патсы̄г. Тэ̄натэ̄н сас ам ханищтасагум. Ань тэ̄нти преподавателиг тыт рӯ­питэ̄г. 
Са̄выӈпа̄лэ пуссын яныг ӯсн минэ̄гыт, нэ̄мхотьютаныл ювле ат ёхты. Пуссын тот хуль­тэ̄гыт, тот о̄лэ̄гыт, тот рӯ­питан ма̄ хо̄нтэ̄гыт. 
Юи-о̄выл та̄лытт рӯпа­тавт сака мощща олныл ойтавēв, нэ̄мхотьют рӯпи­таӈкв тыг ат юв. Ма̄ньщи хум Владимир Шесталов, ханты нэ̄ Ульяна Шульгина матах та̄л тыт рӯпитасы̄г, хӯрмит сосса хо̄тпаг ам о̄лсум, ань амттем та хультсум. 
Наталья Юрьевна Искусство центр колт рӯпитанэ̄тэ сыс такви ма̄щтырлаӈкв сака хань­щувлас, са̄всыр пормасыт хӯлсовныл ю̄нты, нё̄тнэ хурит по̄слы. Ва̄тахтем та̄лыг мощēртын ты ēмты, тав ня̄врамыт ханищты. 
Ань йильпи ханищ­тахтын та̄л ты о̄вылтах­тас. Ма̄н тавēн тох ла̄вēв – са̄в ёмас, номтыӈ ос ла̄тыӈ хӯнт­лын ня̄врамыт тав палтэ вос ханищ­тахтэ̄гыт.
Валентина УЗЕЛЬ
