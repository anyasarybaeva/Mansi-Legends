
Хурит Ха̄льӯс район Саранпа̄выл школат о̄выл класс ня̄врамыт ханищтан нэ̄ по̄слым о̄лы, наме Зайтуна Биктимировна Магафурова. Ня̄врамыт ань иӈ ма̄нит, наме ла̄вуӈкве ат вēрмияныл, Зинаида Петровнаг ла̄вияныл. На̄н ань тав потре ловиньтэлы̄н:

	– Ам ханищтан классумт 13 ня̄врам ханищтахты – 9 соссаӈ ня̄врамаквет, 2 рущ ос 2 саран. Тыт ам ань о̄выл та̄л рӯпитэ̄гум. Ня̄врамаквет халанылт юртыӈыщ о̄лэ̄гыт, акван-нё̄тхатэ̄гыт. Хотьютаныл хоса ат те ёхталы, ка̄саныл холы, ӯрияныл, халанылт э̄руптахтэ̄гыт. Акв щēмья хольт о̄лэ̄гыт, ат алхата̄лэ̄гыт. 

	Ща̄няныл-а̄щаныл о̄с пуссын мӯсхал ма̄хум, сапра̄ни ва̄рыгланэм порат пуссын ёхталэ̄гыт, матыр тэ̄ланув ёмащакв ёл-хансыяныл. Ань май йильпи ханищтап ква̄лтапапту
	вес, та̄наныл мо̄т щирыл ханищтаӈкве э̄ри. Ня̄враманылн акваг нё̄тэ̄гыт, юв минэ урокыт акван-нё̄тхатым ва̄рияныл. Ты ма̄гыс ам номтум сака ёмас, ня̄врамаквет матъёмас тамле мӯтраӈ ща̄нь-а̄щ о̄ньщēгыт. Акв ма̄т ӯнлуӈкве та̄нанылн та̄рвитыӈ, таима̄гсыл са̄всыр кружокыт о̄лэ̄гыт, тув о̄с ялантэ̄гыт, йӣкващлэ̄гыт, э̄ргēгыт. 

	Зайтуна Биктимировна хо̄тпа нупыл сымыӈ нэ̄, ёмас э̄лумхо̄лас, щар ма̄ньщи хурипа. Пуста̄гыл вос о̄лы, со̄тыӈыщ вос о̄лы!

	Светлана Ромбандеева
