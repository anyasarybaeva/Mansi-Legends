
Россия янытыл са̄всыр мирыт о̄лэ̄гыт, хумус та̄н ла̄вавет, та̄н пēс йис наканыл, тэ̄нутаныл манос пормасаныл мо̄т ма̄хумн ва̄вет ман а̄ти, таит та̄ра-паттын ма̄гыс «Этнографический диктант» ва̄руӈкве номылматвес. Ты тэ̄ла мо̄лты та̄лт  Москва ӯст са̄всыр мирыт ӯргалан ос тармыл патнэ Федеральный агентстват рӯпитан хо̄тпат ос Удмуртия миркол па̄лыл акван-нё̄тхатым тамле ханищтап о̄выл щёс ва̄рыгласыт.

Хо̄т ос манах хо̄тпа 

хассыт

	 

	Ань ты урыл са̄внув хо̄тпат ва̄ӈкве патсыт, хо̄т ос хумус диктант хассыт, ты о̄вылтыт Федеральный агентстват кӯщаиг рӯпитан хум Игорь Баринов потыртас: «2018 та̄лт Россия янытыл диктант 2 со̄тыра 600 са̄всыр ма̄тт хассыт, мо̄лты туп 800 ма̄тт ва̄рыглавес. Ань таве 167 со̄тыра э̄лумхо̄лас хансуӈкве ёхталасыт. Тувыл ищхӣпыӈ утыт щирыл 200 со̄тыра арыгкем хо̄тпат хассыт.

	Щар са̄в ма̄хум Москва ӯст акван-атхатыгласыт, тот 18 со̄тыра э̄лумхо̄лас хансуӈкве ёхталасыт. Та юи-па̄лт Саха (Якутия) ма̄т 10 со̄тыра э̄лумхо̄лас хассыт. Та Лӯима̄т Оймяконский районт та хо̄тал сака ащирмаӈыг ēмталас, кон -45 градус о̄лыс. Ос хӯрум рӯпитан колытн ма̄хум тохиӈ ёхтыгпа̄лсыт. Ма̄хумн 45 кӯм сыс са̄всыр мирыт о̄вылтыт ва̄т китыглахтыӈ ла̄тӈыт ма̄гыс матыр ва̄нэ номт ювле хансуӈкве э̄рыс.

	Тувыл то̄ва ма̄хум сака пӯмыщ ма̄т акван-атыгла̄лвēсыт: акват я̄ӈкыт халт яласан «Владивосток» нампа на̄иӈхапт диктант хассыт ос мо̄таныт пēс йис порат ӯргалахтын ма̄гыс ӯнттым «Нарын-Кала» колт. Тыи сака пēс кол Дагестан ма̄т  Дербент ӯст са̄тыт нотыт ӯнттым о̄лыс. Мо̄т хо̄н ма̄т ма̄хум о̄с о̄выл щёс диктант хассыт. Тамле тэ̄лат ва̄руӈкве Россотрудничество па̄лыл ма̄навн нё̄тсыт. Тох Киргизият, Таджикистант ос Молдоват ма̄хум диктант урыл ва̄ӈкве патсыт ос таве хансуӈкве ёхталасыт. Мо̄т ма̄т о̄лнэ ма̄хманувн тамле ва̄рмаль сака э̄рнэ̄г о̄лыс. Та̄н мо̄т мирыт пēс йис о̄лупсаныл, ла̄тӈаныл о̄с ва̄ӈкве ка̄сащēгыт ос ма̄н ётув юртыӈыщ о̄луӈкве таӈхēгыт.

	Ань са̄выӈпа̄лэ ма̄хум диктантаныл ма̄гыс 17,4 баллыл хасвēсыт (щар сака ёмас ма̄гыс 30 балл атуӈкве э̄рыс). Мо̄лты та̄лныл тыи 4% ёмаснувег хасмыт. Аквты щирыл са̄выӈпа̄лэ нэ̄ хо̄тпат ёхталасыт, тувыл 60% ма̄ньлат а̄гит-пыгыт о̄лсыт».

	 

Ёмщакв 

хансум хо̄тпат 

мӯйлуптавēсыт

	 

	Ты э̄тпос китхуйплов щислат диктант хансум то̄ва хо̄тпат мӯйлупсал майвēсыт. Игорь Баринов ТАСС нампа колт «Владивосток» на̄иӈхапт рӯпитан хо̄тпат «Самая доблестная площадка» янытлан нэ̄пакыл мӯйлуптасанэ. Тот са̄в хо̄тпат мирыт урыл ва̄нэ̄ныл, та̄н 23,4 балл атмыт. Щар са̄в ма̄хум Екатеринбург ӯст «Сима-Ленд» нампа колн атхатыгламыт, тот 3 со̄тыра э̄лумхо̄лас о̄лыс. Тувыл Ингушетият о̄лнэ акв кол э̄сгувес, тот саманыл лю̄льсаӈ ка̄салан хо̄тпат ма̄гыс диктант Брайль шрифтыл ва̄рыглавес.

	Щар ма̄ниг са̄т та̄л яныт пыгрищ хансыс, тав Москват о̄выл классыт ханищтахты. Тувыл э̄ргыт э̄ргын ма̄ньлат а̄ги Рагда Ханиева диктант хасме порат таквина̄тэ хурин по̄слыстэ. Ань тав хуритэ Инстаграм утыт са̄в ма̄хумн по̄сыл ва̄рвес, таима̄гыс тав о̄с мӯйлупсал майвес.

	 

Ма̄н округув 

о̄с хансыс

	 

	Ма̄н округувт ты диктант 1 со̄тыра 858 э̄лумхо̄лас хансуӈкве ёхталасыт, таима̄гыс тав 21 мēстат о̄лы. Ос баллыт щирыл 60 мēстат о̄лы, са̄выӈпāлэ хо̄тпат 16,65 балл висыт.

	Этнографический диктант ань ка̄сыӈ та̄л ва̄рыглаве. Мирыт о̄лупсаныл урыл матыр-а̄ти пӯмщалаӈкве э̄ри, тох ма̄хум та̄нки пēс йис наканыл ат ёрувлыяныл ос са̄в ва̄ӈкве патэ̄гыт.
