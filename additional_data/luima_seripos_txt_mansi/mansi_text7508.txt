
Ам о̄лнэ Висумтыт па̄влум нё̄р ляпат о̄лы. Тыг са̄в ма̄л ма̄хмыт ёхталэ̄ит. Па̄влумныл нё̄р мус 56 вēрыста паты. Ка̄сыӈ Нё̄р тальх такви щир рущ ос ма̄ньщи нам о̄ньщи.
Па̄выл ляпанув тит нё̄р тальх о̄лэ̄г: Щисупа (Чистоп) ос Тумп-капай. Туи порат ма̄н аквписыг тув ялантэ̄в. Рущит ты нё̄рыт­на ат ялантэ̄ит. Та̄н матрыг тай Хōлат-Щахыл (Пере­вал Дятлова), Вōт-та̄ратан-Щахыл (Отор­тэн), ос Ма̄нь-Пупый-нё̄рна ялан­тэ̄ит. 
Ма̄хум са̄внув Хōлат-Щахлыл пӯмщалахтэ̄ит. Тав сака хащта̄л ос пи­лыщ­маӈ ма̄л номсаве. Пēс порат тот 9 э̄лумхо̄­ласыт холасыт. Та Нё̄р Игорь Дятлов намыл намт­вес, тув тури­стат акваг ялуӈкв воратэ̄ит. Тувыл о̄с Ма̄нь-Пупый-нё̄рн ялэ̄ит, Хōлат-Щахылныл тув иӈ 80 вēрыста минункве э̄ри.
Ма̄нь-Пупый-нё̄р Россия янытыл са̄т сака пӯмща­лан ва̄рмалитын хансым о̄лы. Ты ма̄ урыл са̄в пӯ­мыщ потрыт ос ат та̄ртнэ ва̄рмалит о̄лэ̄ит. Ма­тум ма̄ньщит ла̄вēит, нэ̄ хо̄т­пан тыг ялан­таӈкв ат ро̄ви. Пēс порат тыт туп хум хо̄тпат, хотьютыт са̄лы о̄щсыт, та̄н яласаӈкв ос о̄луӈкв вēрмасыт. Ты ма̄ ял­пыӈыг ла̄ваве. 
Туи ос тэ̄лы порат нё̄рта са̄в ма̄н та̄рамлан туризм о̄лы. Туристыт то̄ват так­кēт о̄лнэ хо̄тпаг минэ̄ит, то̄ват группат щирыт минэ̄ит. Мин­нэ̄ныл э̄лы-па̄лт пуссын МЧС нэ̄па­кытн хасхатэ̄ит, тох та̄н ӯрга­лаӈкве ос ураль­таӈ­кве вēрмавет. 
Туи порат туристыт Ауспия-я̄ мос ма̄ссинал то­тавет, тувыл та̄н пēс са̄лы лё̄ӈх хосыт ла̄йлыл минэ̄ит. Са̄ртын Хōлат-Ща­хыл мос, тувыл са̄ткем Ма̄нь-Пупый-нё̄р мос. Ка̄­сыӈ порат группат са̄витэ 9-12 э̄лумхо̄лас о̄лыглы. Нё̄рта та̄н ма̄йсыланыл рущ колыт ӯнттым о̄лэ̄ит. Тыи тамле колыт, хо̄т та̄н э̄т хӯлуӈкв вēрмēгыт. 
Тэ̄лы порат ма̄хмыт снегоходыл ос ёсал нё̄рн минэ̄ит. Ам номсэ̄юм, тэ̄лы порат та̄нанылн яласаӈкв ёмаснув, то̄нт миннэ лё̄ӈханыл састумыг о̄лы, вит во̄ӈхат а̄тюмыт, минуӈкв моляхнув.
Тыщир ма̄н палтув тэ̄лы ос туи порат са̄в ма̄ныл та̄рамлан туристат ёхталэ̄гыт.
 Галина ДУНАЕВА
