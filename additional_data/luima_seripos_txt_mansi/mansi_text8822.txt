
Та̄л котиль э̄тпос 25 щислат студентыт янытлан хо̄талыг о̄лы. Ты кастыл потрув ма̄ньщи ма̄ньлат а̄ги урыл мины. Дарья Дунаева –  нёмса а̄ги,  ща̄нь ла̄тӈыл потыртаӈкве ёмащакв ха̄сы. Тав газетав ма̄гсыл такви урēтыл таи потыртас:  
– Ам Советский ӯст Политехнический кол­лед­жит китыт курсыт тэ̄нут па̄йтнэ хо̄тпаг ха­нищтахтэ̄гум. Ивдель ӯс­ныл ты ӯс мус ма̄шинал кит щё̄с миннэ лё̄ӈхе, поез­дыл – нила щё̄с, тыи­ма̄гсыл ты ӯсн ёхты­сум. 
Ма̄н группавт ань 25 а̄гит, пыгыт ханищтахтэ̄­гыт. Практикан Югорск ӯсн тотыглавесӯв, тот «Газпром» па̄лныл рӯпи­тан кафе-колт тэ̄нут па̄й­туӈкве ханищтавесӯв. 
Советский ӯст о̄лнэ общежитияв ёмас, маныр э̄ри – пуссын о̄ньщēв, ма̄нки тэ̄нут па̄йтуӈкве тот вēрмēв, маснут поснэ ма̄шинкат, холодильни­кыт ос мо̄т техника пус­сын о̄лы. Акв колнакт ма̄н хӯрум а̄ги о̄лэ̄в. 
Лӯсум ма̄ньщит тыт о̄с ханищтахтэ̄гыт, ма̄нки халувт ва̄йхатэ̄в. Юрт а̄гим наме Валерия Тимофеева, тав Ивдель ӯсныл о̄лы. Ма̄ньщи пыг Толя Анямов ос Ушма па̄вылныл тыг ёхтыс. Ос акв пыг наме Дима Самбиндалов. Тав  рӯтанэ Тӯрва̄т па̄вылт о̄лэ̄гыт. Дима ща̄не ёт Советский ӯсн ань ва̄нт­лас. 
Ам Полуночный па̄вылт школан ялантамум порат товтыл ха̄йтыгтасум. То̄нт са̄всыр касылын акваг тотыглавесӯв. Ам о̄выл местат тот ва̄тихал вуйласум. Советский ӯст ос товтыл ха̄йтуӈкве ка̄сащасум, тувыл тамле касыл тыт а̄тим. Школат ма̄н са̄сныл са̄всыр хуса­пыт, тōтапыт ва̄рсӯв. 
То̄нт Ивдель ӯс музейт рӯпитан хо̄тпат ня̄врамыт тох ма̄щтырлаӈкве ха­нищ­тасыт. Ва̄рум порма­санув Ивдель ӯс музейт суссылтавēсыт, тувыл Екатеринбург ӯсн тотыг­лавēсыт. 
Ты рӯпата ма̄г­сыл о̄с янытлавесӯв, ам са̄в диплом ос мо̄т э̄с­гын нэ̄пакыт о̄ньщēгум. Со̄в­тыт, па̄йпыт ю̄нтуӈкве о̄с ха̄сэ̄гум, ща̄нямн хӯлт­вēсум. 
Ма̄ньщи суп о̄с ю̄нтэ̄гум, са̄всыр ялпыӈ хо̄талн тыт во̄выглавēв, ты супум масыглылум. Мо̄лты та̄л Ӯринэ̄ква хо̄тал янытлаӈ­кве Югорск ӯс музейн ялсӯв. Тыт о̄лнэ мир ты ялпыӈ хо̄тал сака яныт­лэ̄гыт, са̄в ма̄хум то̄нт акван-атхатыглэ̄гыт. 
Са̄сныл ва̄рим то̄тапыт, хусапыт Советский ӯст нэ̄пак ловиньтан колн тотыгласанум, Ӯринэ̄ква хо̄тал кастыл тот суссыл­тавēсыт. 
Дарья – ка̄ркам, ном­тыӈ а̄ги, ханищтахтуӈке сака таӈхи. Та ӯст о̄луӈкве хульты манос Свердлов­ский областин ювле мины, ты урыл киты­глас­лум. Тав тох ла̄выс:
– А̄нумн иӈ кит арыг­кем та̄л ханищтахтуӈкве э̄ри, хоты ма̄т рӯпитаӈкве патэ̄гум, ат номсахтасум. Рӯтанум пуссын Ушмат о̄лэ̄гыт, ма̄нь па̄влувт рӯпата щар а̄тим. Ма̄х­манув во̄раим, хӯл алыщ­лым о̄лэ̄гыт. Ща̄ням ос та ма̄т о̄лы. Галя увщим Санкт-Петербург ӯст А.И. Герцена нампа уни­вер­ситетыт хӯрмит курсыт ханищтахты, каӈкум Бур­мантово па̄вылт по̄хат рӯпиты. 
Тамле ёмас, сымыӈ а̄ги Советский ӯст коллед­жит ханищтахты. Дарья ма̄ньщи газетав ма̄гсыл потыр-охсат, ля̄хха­лыт хансыглы. Ма̄н таве сту­дентыт ялпыӈ хо̄та­ланыл кастыл янытлылӯв, аквта щирыл э̄лаль ка̄ркамыг вос ханищтахты, На̄й-О̄тыранэ̄н акваг вос ӯрга­лаве. 
Людмила ТЕТКИНА
