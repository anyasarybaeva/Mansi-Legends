
Я̄ӈк на̄тнэ э̄тпос 15 хо̄талэ̄т щēмьят янытлан хо̄талыг о̄лыс. Та хо̄талэ̄т округув янытыл са̄всыр суссылтапыт, концертыт ва̄рыглавēсыт ос са̄в ня̄врам янмалтан щēмьят янытлавēсыт. Ты ялпыӈ хо̄тал кастыл ам ма̄ньщи щēмья урыл хансэ̄гум. 
Семён ос Мария Алгадьевыг Хулюмсӯнт па̄вылт о̄лэ̄г. Нэ̄г-хумыг нила ня̄врам о̄ньщēг. Тэ̄н сас яныг щēмьягт яныгмасы̄г. Семён Мēӈквъя па̄вылныл о̄лы, тав ща̄няге-а̄щаге нёлолов ня̄врам о̄щсы̄г. Мария ос Кимкъясуй па̄вылныл о̄лы. Тав омаге-а̄тяге о̄с нёлолов ня̄врам янмалтасы̄г. Тэ̄н аквъёт 50 та̄л арыгкем о̄лэ̄г.  
Семён 25 та̄л «ГазпромтрансгазЮгорск» нампа организацият рӯпиты. Яныг пыгēн Максим китыт классыт ханищтахты, Кристина ос Полина садикн ялантэ̄г. Мария ма̄нь пыге Данил ёт юн о̄лы. 2014 та̄лт ща̄нит янытлан хо̄тал кастыл ма̄ньщи нэ̄ са̄в ня̄врам о̄щнэ̄тэ ма̄гсыл янытлавес, Ха̄льӯс район миркол кӯщай па̄лыл  пӯмащипа ла̄тӈыӈ пищмал майвес. 
Мария сака ка̄ркамыг ос ма̄щтыр нэ̄г о̄лы. Таквинатэ̄н ос ня̄враманэ ма̄гсыл хорамыӈ ма̄ньщи супыт ю̄нты. Ты коныпал ма̄ньщи ла̄тӈыл э̄ргуӈкве ос йӣквуӈкве ёмащакве ха̄сы. Хулюмсӯнт па̄вылт са̄всыр ялпыӈ хо̄талыт э̄ргуӈкве ос йӣквуӈкве акваг во̄виньта̄лаве. Ань ня̄враманэ мощ яныгмасыт, та̄наныл ма̄ньщи ла̄тӈыл потыртаӈкве ханищтыянэ. 
Мария ма̄нь та̄гыл пēс йис ва̄рмалитыл пӯмщалахты. Кульпас па̄выл школат «Сэ̄рипос» нампа ансамблин ялантас, тот э̄ргыс, йӣквыс. 
Школа а̄стламе юи-па̄лт Ханты-Мансийск ӯсн воспитателиг ханищтахтуӈкве минас. Тот ёмащакв ханищтахтас, тыи ма̄гсыл 1994 та̄лт мо̄т ма̄ньлат хо̄тпат ёт тав Саранск ӯсн финно-угорский Конгрессын кēтыглавес. Ты юи-па̄лт Санкт-Петербург  ӯст университет  а̄стлас. Тувыл  хо̄т та̄л Кульпас  интернатыт рӯпитас. Воспитателиг рӯпитым са̄всыр ма̄ньщи мо̄йтыт, а̄мщит, потрыт, э̄ргыт акван-атыс. 
2005 та̄лт Мария хум ва̄рыс ос Хулюмсӯнт па̄вылн о̄луӈкве ва̄нтлас. Ань ма̄нь пыге ёт юн ӯнлым, тав  ю̄нсхаты ос сакныл харты. Ма̄щтыр нэ̄ ла̄выс: «Ю̄нсхатуӈкве  омамн ханищтавēсум. Ань са̄всыр машинкат о̄лэ̄гыт, ма̄ньщи суп ю̄нтылтаӈкве тамле утыл молях ро̄ви. Ам тай супанум пуссын ка̄тыл ю̄нтыянум. О̄влэ̄т нас па̄кпалыл ва̄рсанум, та юи-па̄лт са̄всыр нё̄тнэ хансал ю̄нтуӈкве патсанум. Сакныл хартуӈкве интернатыт ханищтахтасум. Ань а̄гиягум сас тамле нё̄тнэ турло̄псыл ва̄рсагум».
Мария ю̄нтум ма̄ньщи супанэ ос мо̄т пормасанэ Ханты-Мансийск ӯсн ремёсла центрын кēтыгласанэ. Тот рӯпитам выставкат пормасанэ суссылтавēсыт. То̄нт тав «Мастер года – 2008» намыл майвес.  Са̄всыр ялпыӈ хо̄талын, конференциян, ханищтапын ялантым Мария янытлан нэ̄пакыл майлувес. Ань тамле янытлан нэ̄пак тав са̄в о̄ньщи. 
 
 
Людмила Теткина        
