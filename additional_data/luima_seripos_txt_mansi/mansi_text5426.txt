
Пēс йис порат ма̄нь­щи па̄выл яныг тӯр ва̄­тат о̄лыс. Туи порат тӯр витэ щар атырхарииг о̄лыс, то̄рум ёт аквхурипаг. Ос тэ̄лы ёхтын порат тӯр сака яныг-яныг.

Тӯр ва̄тат акв нэ̄ а̄ги­тэ ёт о̄лыс. Нэ̄ хо̄тал па­лыт акваг рӯпитас, хӯл пувыс ос а̄рпи ӯнтталас. Охсар ос нёхыс ма̄гсыл кēрняль ӯнтталас. А̄гитэ ос савыӈ о̄лыс, щар нэ̄­матыр ат ва̄рыс, хо̄тал палыт нас ё̄мыгтас, так­ви вильтэ витыт акваг та сунсыгластэ. Тӯи­иг ēмты, ка̄сыӈ хо̄тал хора­мыӈ лӯпта пуӈкын та ва̄риянэ, таитэ̄нтыл та нё̄тылтахты. 

Оматэ ла̄ви: 
— Манрыг хорамыӈ лӯптат маныгтыянын? Ма̄кēвт та̄н хосанув лю̄­лēгыт, ма̄хманув, ӯйри­щит ос во̄руит пуссын ща̄гтэ̄гыт, хунь нё̄тнэ лӯпта нупыл сунсэ̄гыт.

А̄ги оматэ нупыл та кантмаявес, тав ля̄льтэ та ро̄ӈхалтахтас, ла̄тӈа­нэ тай а̄нысан кӣвырн ат ла̄пēгыт. Тувыл по­ра ёхты, нё̄тнэ лӯптат ёл-патыглаӈкве патсыт, тав нё̄тнэ лӯптат та атыянэ, суприще са̄всыр лӯптал та хорамтытэ. Ты­ил ю̄нтыянэ, тувыл так­вина̄тэ та сунсыглы­тэ, та нё̄тылтахты. Мо̄т хо̄­тал ēмты, лӯптанэ то̄сэ̄­гыт, ёл-патыглэ̄гыт. А̄ги мо̄т лӯпта выг, тувыл о̄ста супн ю̄нтыянэ. Ка̄сыӈ хо̄тал тох та ва̄ри, ханса лиль­пи ха̄ль лӯптаныл, пащар ос ха̄пка лӯптаныл ва̄ри. Тох та о̄лы. Э̄кватн тав ка̄салаве, ха­ланылт та ла̄вēгыт:
— Сунсэ̄н, сунсэ̄н, ма̄н хо­ра­мыӈ, нё̄тнэ а̄гиюв тох та ва̄ри, маныр ат э̄ри, но̄х та масы.
Мо̄танытн ос ки­тыглаве:
— А̄ги, наӈын сав а̄ти, ка̄сыӈ хо̄тал хорамыт тох ва̄руӈкв?

Мо̄т э̄ква китыглахты: 
— Манхурип ялпыӈ хо̄талн наӈ тох мас­хатасын?
Савыӈ а̄ги хот-кант­маяве, ма̄хманэ лю̄ль ла̄тӈыл та пиныянэ. Колпох ма̄хманэ тавēн ла̄вēгыт:
— А̄ги, наӈ номсатта̄л ва̄­рим хорамыт масэ̄гын. Нас ёмас, нё̄тнэ сымыӈ ла̄тыӈ ла̄вēн ос ёмащакв потыртэ̄н. 

Тох туи пора та хо­лас, таквсы пора ёхтыс. Савыӈ а̄ги ка̄трищаге та по̄­лявег. Тав сахит ак­ван-атсанэ, сунсыгла­санэ, но̄х-масыгласанэ, тувыл пуссын колканн вущкасасанэ. Оматэ тӯр ва̄таныл юв ёхтыс, са­ка по̄львес, тэ̄ӈкв таӈхи. Сунсы, а̄гитэ юн кӯр ат па̄лтыстэ, тэ̄нут ат па̄й­тыс, сахиянэ ла̄кква-па̄хвтысанэ. Нэ̄ а̄гитэ китыглытэ:
— А̄гикве, манрыг са­хит колкант хуиглэ̄гыт? 
Савыӈ а̄ги ювле ла̄ви:
— Ам ты сахи масуӈкв вуссыг ат таӈхēгум.

Оматэ ла̄ви:
— Наӈ таӈхēгын ке, колканн а̄ви по̄хын пинэ̄н, ма̄хманув щал­тэ̄гыт, ёл вус рагатэ̄гыт. 

Савыӈ а̄ги ювле ла̄ви:
— А̄нум щёльщи сов сахи ю̄нтэн.
— Наӈ манрыг а̄гикве тох ла̄вēгын? Нёхыс са̄­хи ам мо̄лалнув наӈыӈ ю̄нтыслум, — оматэ ла̄­ви. — Ос охсар сов сахи кит та̄л туп о̄ньщаслын. 

А̄ги ла̄ви:
— Наӈ номсэ̄гын, ма̄хманув саманыл хот-нильтвēсыт, наӈки ты сахит но̄х-масэ̄н. А̄нум тай нё̄тнэ щёльщи са­хи ю̄нтэн, ёлыл нё̄тнэ хансал щёльщи сэ̄мыл лэ̄гыл ю̄нтэн. 

Оматэ ла̄ви:
— Щёльщи сов ощ­щаг о̄лы, сахи ма̄гыс сака са̄в сов э̄рмыглы, ам ё̄р щар ат о̄ньщēгум, таса̄вит ӯй ка̄тын-пат­туӈкве ат вēрмēгум. Хансат ю̄нтуӈкв о̄с ат вēрмēгум, самагум ащирман по̄львесы̄г, во̄тыл во̄твесы̄г.
Са­выӈ а̄ги хот-кант­маявес, ла̄ви:
— Тащирыл ам мо̄т ма̄н минэ̄гум, наӈ сака кантыӈ, лю̄ль ома.

А̄ги хот-кантмаявес, а̄ви ро̄хсатаптыстэ, ро̄ӈхим ос лю̄ньщим во̄рн та ха̄йтыс. Во̄рт тӯлмах тав нупылэ ля̄льт ё̄ми. Тӯлмах ё̄ӈхыгпас, ма̄тум о̄йкаг ēмтапас ос а̄ги нупыл ла̄ви:
— Ам палтум мины­мēн, ам са̄в нё̄тнэ сахи о̄ньщēгум, манхурип э̄ри, таи вуēлн.
А̄ги хот-ща̄гтыс, тав ётэ та ми­нас, хо̄т кēлыг ма̄ такем са̄в сахи ка̄салас. А̄ги та нё̄тылтахты, нёплув сахи но̄х-масапитэ ос хот-а̄ӈхвитэ. Мо̄т сахи хӯл совныл ва̄рим о̄лы, таитэ но̄х-масытэ, та юи-па̄лт хотаӈ совныл ва̄рим сахи масыс. Ту­выл такви вильтэ ну­пыл щар ат сунсы.

Тӯлмах ла̄ви:
— Тыи вуēлн, сака ёмас, я̄ӈк нё̄тнэ сахи, ка̄сащēгын, мо̄тан вӯен. Тыи сака ёмас сахи, я̄ӈк тӯйт хурипа, сыстам маснут.
Савыӈ а̄ги сахи а̄л­маястэ, но̄х та масапас­тэ, кон-ква̄лапас. Мо­лямтахтым та ха̄йты, ювле лё̄ӈх кинсы, тувыл лё̄ӈхе ат хо̄нтытэ. Ха̄й­тым та номсы, ос ман­рыг сахим такем марум патыс: «Сака лю̄ль ос агмыӈ, аман манрыг?»

Ха̄йтымēт ос тӯр ва̄та ка̄салас, тув ха̄йтыс. Вит ва̄тан ӯнтыс, таквина̄тэ та сунсыг­лытэ, тав нуп­лэ сэ̄мыл пуныӈ вильт­сов тӯлмах сунсы. Тувыл э̄лаль ояс, ха̄йтымēт ты сов хот-вущка­саӈкв кос таӈхи ос ат вēр­ми, сов тавēн нас ха­нувъяс, савыӈ а̄ги та лю̄ньщалтахтас.
Ос ном­сы: «Ань хомус там­ле маснутыл ма̄хум э̄лы-па̄лт нэ̄глэ̄гум?» Тох та во̄рт таккēт о̄луӈкве хультыс, ань мо̄т тӯл­махыт хольт тот та о̄лы.

А.М. Конькова
хансум мо̄йт 
Дарья БЕЛОВА 
ма̄ньщи ла̄тӈыл хансыстэ
