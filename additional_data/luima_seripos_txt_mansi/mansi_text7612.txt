
Лӯпта э̄тпос 18 хо̄талэ̄т Ха̄льӯс район Восыӈтӯр па̄вылт ма̄ньха̄пыл товнэ касыл о̄лыс. Тынакт па̄выл 90 та̄лэ то̄влыс, ма̄хум ань мӯйлэ̄гыт, ты пӯмыщ тэ̄ланыл «Ма̄нь ха̄п» намаясаныл. Но̄х-патум хо̄тпат Ха̄льӯс район кӯщай «Кубок» мӯйлупсал майвēсыт.
Ты касыл «Озеро Ванзетурский сор» нампа хӯл янмалтан ма̄ ляпат ва̄рыглавес. 
Са̄всыр кӯщаит атха­там ма̄хум ёт пащалах­та­сыт, са̄в ёмас ла̄тыӈ ла̄всыт: Ха̄ль­ӯс район кӯщай Павел Арте­ев, Ягрим па̄выл тармыл пуӈктотнэ нэ̄ Тамара Грудо, Ха̄льӯс район Дума кӯщай нэ̄ Зульфия Ка­не­ва, Тюменский область Дума депутат Владимир Фомин, округ янытыл рӯпитан «Югра лылыēп» организация ос Ханты-Мансийск ӯст о̄лнэ «То̄рум Маа» музей кӯщай нэ̄ Людмила Алфёрова, Ха̄льӯс район янытыл рӯпитан «Арена» нампа физкультура ос спорт тэ̄ла тармыл пуӈктотнэ хум Сергей Байбородов. 
Касыл о̄лум ма̄т сус­сылтапыт ва̄рыг­лавēсыт, ма̄хум тот матыр ёвтуӈ­кве вēрмысыт. Э̄ргын-йӣквнэ хо̄тпат концерт суссылтасыт, ань каснэ хо̄тпат ёмас номтыл вос товēгыт, халаныл пēлпыщ вос касэ̄гыт. Акван-атха­тыглам мир атыӈ тэ̄нутыл па̄йтыглавēсыт, хотьют ка̄сащи, тыхал тэ̄пъялас, мощ ӯщлахтас.
Каснэ тэ̄ла
Каснэ ма̄хум нёлолов щёс яласасыт. О̄влэ̄т ма̄ньлат нэ̄т, хумыт ос яныгхо̄тпат ка̄сыӈ та̄нти я̄нас товсыт, тувыл пус­сын аквторыг нё­вумтасыт. 
Хӯрмит ка­сы­ланыл эстафетаг ла̄ввес, ань хоты команда молях мины, тав та но̄х-паты. Та порат сака во̄тыӈ хо̄тал о̄лыс, хумпыт щар но̄х-а̄лмхатсыт, ма̄ньха̄пыл яласаӈкве рӯпатаӈ о̄лыс. Касум хо̄тпат МЧС спаса­телитн акваг уральтавē­сыт, витн ул вос патэ̄гыт. 
То̄ват ма̄ньха̄паныл ēри-ё̄ӈ­хыгпēгыт, витыт тот та пувлэ̄гыт, пуссын ма̄ньха̄пыӈ та̄гыл мотор­ха̄пын но̄х-харта­вт. Ха̄пе ēри-ё̄ӈхыг­па̄лум хо̄тпа ётыл китыт щёс касуӈкве вēрмыс, о̄с те витн патыс, яласаӈкве воссыг ат та̄ртвес. 
Щар ма̄к пӯмыщ касыл – эстафетаг ла̄ввес. Ка̄сыӈ командат нёлолов хо̄тпа о̄лыс – нила нэ̄, нила хум, пуссын аквторыг товсыт. 
О̄выл места Тэ̄к па̄­выл­ныл ёхталам хо̄т­патн майвес, китыт места Ягрим па̄выл нэ̄т ос ху­мыт висаныл, хӯрмиттыг – Саранпа̄выл хо̄тпат ёхтыгпасыт. 
Тувыл но̄х-патум ка̄р­кам ма̄хум янытлавēсыт, мӯйлупсатыл майвēсыт. Саранпа̄вылныл, Кульпас­ныл, Тэ̄к ос мо̄т па̄влыт­ныл ёхталам хо̄тпат ты касыл щё̄питам ма̄хумн са̄в ёмас ла̄тыӈ ла̄всыт, ты ва̄рмаль та̄нанылн сака мӯстыс, юв ань ёмас номтыл минэ̄гыт.
Василий Шесталов потре ма̄ньщи ла̄тӈыг С. РОМБАНДЕЕВА толмащластэ 
 
