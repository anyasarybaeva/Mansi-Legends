
Округувт рӯпитан сосса общинат касыл щирыл грант-олныл Ханты-Мансийск ӯст уртвēсыт.  Ты олныл пил ва̄тнэ, ла̄хс атнэ, хӯл алыщлан, во̄раян ма̄хум та̄ставет. 
Касыл ма̄-вит щирыл рӯпитан департамент колт рӯпитан хо̄тпат ва̄рыглыяныл. Та̄н сосса общинат нэ̄паканыл пирмайтыяныл. Ты та̄л 15 общинат ос предприятият та̄нки нэ̄паканыл тув кēтыг­ласаныл. 13 общинат нэ̄паканыл э̄рнэ щирыл ва̄рсаныл, та̄н та̄нки халанылт олн ма̄гсыл кассыт. Ма̄хум са̄лы ӯрнэ, хӯл алыщлан, во̄раян, пил ва̄тнэ, ла̄хс атнэ ма̄гсыл олн во̄всыт.
Белоярский, Октябрь­ский, Советский, Нижне­вартовский, Нефтеюган­ский, Ханты-Мансийс­кий ос Ха̄льӯс район­ытт о̄лнэ 9 хо̄тпат проек­та­ныл тот но̄х-патсыт. Та̄н пуссын аквъёт 20 млн 800 со̄­тыра солко̄вил тах та̄ставет. Олныт нила но­ми­нацият щи­рыл уртвēсыт.  
Щар са̄в заявка-нэ̄пак ма̄хум «Загото­вка, хранение и транс­портировка продукции рыбного промысла» нампа номинациян кēтсыт. 
Та̄н халанылт Нефте­юганский районт рӯ­питан «Волна» нампа кооператив, Ха̄льӯс районт о̄лнэ «Солнеч­ный мыс» сосса община, Белоярский районт «Мувинглор» рӯпитан община ос Нижне­вар­товский районт о̄лнэ община «Сосно­во­бор­ская» но̄х-пат­сыт.

Нижневартовский районт о̄лнэ община «Ма котэм» са̄лы ӯрнэ ма̄гсыл грант-олныл мивет.
Советский районт рӯпитан «Мансийская деревня Мулымья» нам­па община ос Ханты-Мансийский районт о̄лнэ «Кордон» нампа предприятие пил ва̄тнэ ос ла̄хс атнэ ма̄гсыл олныл майвесы̄г.
Ха̄льӯс районт рӯ­питан «Березовский коопзверпромхоз» ос Октябрьский районт о̄лнэ сосса община «Лаӈки» во̄раян ма̄гсыл олн висыт.
Ты касыл сосса ма̄хум общинат ма̄гсыл 2010 та̄л па̄сныл ва̄рыглаве.  Лов та̄л сыс 55 общи­нат грант-олныл та̄сту­вē­сыт. Ты рӯпата сосса ма̄хум нё̄тнэ ма̄гсыл щё̄пита̄лаве, та̄н пēс йис ва̄рмаляныл ул вос ёрувлэ̄гыт, вос во̄раē­гыт, хӯл алыщлэ̄гыт, пил ва̄тэ̄гыт ос ла̄хыс вос атэ̄гыт.
Ма̄-вит щирыл рӯ­пи­тан департамент колныл кēтым ля̄ххал ма̄ньщи ла̄тӈыл Людмила ТЕТКИНА хансыстэ    
