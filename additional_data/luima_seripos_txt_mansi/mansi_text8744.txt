
Ювле хультум э̄тпос 23 хо̄талэ̄т Ханты-Мансийск ӯст «То̄рум Маа» музейт са̄в ма̄хум акван-атхатыгласыт. Та̄н йильпи тэ̄ла ва̄руӈкв ōвылтахтасыт, рущ ла̄тӈыл «культурное сотрудничество» ла̄ваве. Ты рӯпата ва̄рнэ ма̄гсыл ма̄н округув ос Ямало-Ненецкий округ э̄лаль аквъёт рӯпитаӈкв тах патэ̄г.
«То̄рум Маа» музей кӯщай ва̄ӈын нэ̄ Эрика Петровна Сургутскова ты урыл тох лāвыс: 
– Ямал мāт культура щирыл рӯпитан ма̄хум Тюмень ӯсн ялсыт. Ос мāн тāн ётаныл потыртанэ̄в порат, нэ̄т ла̄всыт, мāн округувт вōрт ōлнэ ханты ма̄хум палт ялуӈкве ном­сэ̄гыт, та хо̄тпат ёт ва̄й­хатуӈкве, потрамаӈкве таӈхēгыт. Тāн ётаныл кā­тыл матыр-а̄ти вāрнэ ма̄гыс хала­нылт ханищ­тахтуӈ­кве па­тэ̄гыт. Таи­мāгыс мāн тамле ёмас ва̄рмаль ёт та̄ра ка̄­саща­сӯв. 
Ты ё̄рн нэ̄т ёт акван-хо̄нтхатыглаӈкве сака пӯмыщ о̄лыс. Вера Пав­ловна Окотэтто Надым ӯст «Ямал – потомкам» нампа ассоциацият кӯ­щай ва̄ӈын нэ̄г ōлы, тав такви хансум проектэ урыл лāтыӈ лāвыс: 
– Мāн Надым пāвлувт, са̄всыр сосса мирыт ōлэ̄­гыт – ё̄рн мāхум, ханты мāхум, сараныт, сельку­пыт, мāн акв яныг щēмья хольт ōлэ̄в. Мāн, ё̄рныт, Надымский ма̄т самын патсӯв, ос ӯсыт ӯнттуӈкве са̄всыр мāныл мāхум тыг ёхтысыт ос тыт ōлуӈкве хультсыт, халувт юрты­ӈыщ о̄лэ̄в.
Ханты ос ё̄рн мāхум аквхурипнув лāтӈыт ōньщēгыт, хансат, маснут, кит тāл ювле хультум порат мāн ты тэ̄ла урыл номсысӯв, Ямал Югра ма̄хум аквъёт ёмщакв вос рӯпитэ̄гыт, сосса мир ōлупса ос культура э̄лаль вос тотэ̄гыт. Мāн яныг пӯмащипа «Тōрум Маа» музей кӯщай нэ̄н Люд­мила Александровна Алфё­рован лāвēв, аквъёт юртыӈыщ ōлэ̄в, ос мāн палтув мӯйлуӈкве вōвия­нӯв.
Надым ӯсныл ты нэ̄т ёх­таласыт: Ольга Васильев­на Антипина, тав культура колт пуӈктоты; Галина Михайловна Граблевская та колт методистыг рӯ­пи­ты; Антонина Антиковна Салиндер маснут ю̄нтнэ нэ̄г ōлы, Серафима Оли­ковна Анагуричи «Ямал – потомкам» кӯщай ва̄ӈын нэ̄г о̄лы. 
Людмила Алфёрова са̄в ёмас лāтыӈ та̄нанылн лāвыс: 
– Нāн о̄лнэ ма̄н ма̄гыс яныг рӯпата вāрегы̄н. Суссылтаӈкве татем нё̄т­нэ маснут ёт-тотсы̄н, мāн аквтуп ляпа рӯт мāхум. Са̄в хōтпат тыт ōлэ̄гыт, рӯ­питэ̄гыт, мāньлат хōтпат на̄н палтын ханищтахтын ма̄гыс о̄с ялантэ̄гыт».
Людмила Александро­вна пӯмащипа ла̄тӈыӈ пищма мӯй хōтпан мис ос «По дороге на стойбище» нампа нэ̄пак мӯйлуптас. «Тōрум Маа» музейт рӯпитан хōтпат ты мōйт хассыт, нэ̄пак са̄в­сыр мӯйлупса ōньщи, мо̄лты тāл «Югорская книга – 2022» нампа касылт но̄х-патыс.
Антонина Салиндер ё̄рн э̄рыг э̄ргыс, Ольга Антипина саран э̄рыг э̄ргыс, тыи э̄ргыг Āс я̄ урыл о̄лэ̄г. Галина Граб­левская нё̄тнэ ханты э̄рыг э̄ргыс, мӯй хōтпат сака ща̄гтым ōлсыт, татем ёмас э̄кват ёт хōнтхатыгласыт. Роман Прокопьевич Ру­гин ханты хум хансум «Доб­рота» нампа стихе Вера Окотэтто ловинь­тастэ. Та̄нки о̄лнэ Надым ӯсанылт ма̄щтыр нэ̄т ка̄тыл ю̄нтум хора­мыӈ маснутыт, сакквāлгыт ос мо̄т са̄всыр порма­сыт акваг суссылтэ̄гыт. Ань тыт о̄с суссылтасаныл.
Ты «культурное сотру­дничество» нампа рӯпата Югра ос Ямал ма̄хум э̄лаль тах тотыяныл.
Оксана АЛБИНА
