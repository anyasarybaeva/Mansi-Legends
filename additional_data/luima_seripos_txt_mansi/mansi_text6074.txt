
Ӯсыӈ ма̄т са̄всыр хо̄нтхатыглапыт ва̄тихал ва̄рапа̄лавет. Кос выгув, Ханты-Мансийск ӯсн округ коныпал ма̄хум са̄в ма̄ныл ёхталэ̄гыт.
Владимир Станис­ла­вович Анищенко ёт потрамасум, тав Екатеринбург ӯст о̄лы, а̄ныса̄ныт ӯнттыгпан па̄нт кēра̄ныт (подно­сыт) урыл потыртас. Мӯй хум тох ла̄выс: 
– Ам «ООО «Лаковая живопись Урала» тэ̄ла палт пуӈктотэ̄гум. Ма̄н, ка̄тыл по̄слын ма̄хум, Урал ма̄ янытыл о̄лум пēс йис тэ̄ла но̄х-во̄р­мал­тылӯв – а̄ныса̄ныт ӯнт­тыгпан па̄нт кēра̄­ныт ка̄тыл сыре-сыр хуритыл по̄слыя­нӯв, хо­рам­тыянув. Пēс порат рущ ма̄хум тох по̄с­лысыт. 
Хунь кēрныл пушкат, писалит, са̄грапыт ос мо̄т э̄рнэ пормасыт ва̄руӈкве патвēсыт, ка̄тыл по̄слын хо̄тпат а̄ныса̄ныт хорамтаӈкве вуйхатасыт. Ла̄внэ̄ныл, кēр нас тох ул вос о̄ньщаве, таве са̄всыр хуритыл по̄слуӈкве ро̄ви, то̄нт ма̄хум кēр пӯмщалаӈкве паты­яныл, сунсыг­лаӈкве. 
Я-ты, тувыл ма̄щтыр ма̄хум хотьют хумус вēрми, хумус номыл­маты, тох по̄слуӈкве та патсыт. Лӯима̄ ос Нё̄рыт по̄слын хо̄тпатн сака э̄руптавет, та нё̄тнэ ма̄квет акваг по̄славет. 
Па̄нт кēра̄нын на­мыӈ-суиӈ художникыт по̄слум хурияныл то̄ва­накт ва̄рапия­нув, сака нё̄тнэг сус­хатэ̄гыт. 
Тамле а̄ныса̄ныт са̄в хо̄тпа ва̄рылтэ̄гыт – ӯс кӯщаит, рӯпата колытныл ос нас ма̄хум. Пормасанув хо̄т-а̄ти суссылтыянув, ма̄хум сунсэ̄гыт, пӯм­щалыяныл, тувыл хоть­ютн мӯсты, ёвты манос ва̄рылты.
Акв тамле па̄нт кēра̄ны 50-100 та̄л о̄ньщуӈкве ро̄ви, то̄рум хури хольт та̄н нот па­лыт вēритэ̄гыт, о̄льпа­ныл хот ат паты. 
– Па̄нт кēра̄ныянын тынаныл манса̄витыт?
– Яныгнув подносыт 18-20 со̄тыра солко̄ви, ёмас яныт утыт 8-12 со̄тыра, ма̄нь кēра̄ныт 3-5 со̄тыра. 
Владимир Станис­лавович кēрква̄лгыт мӯсхал щирыл щё̄питан хо̄тпаг ханищтахтыглас кос, ла̄ви, хунь выставкат тамле нё̄тнэ пормасыт ка̄салас, самаге по̄хан-тотуӈкве ат вēрмысаге. Та пēс тэ̄латэ оссувла­стэ, а̄ныса̄ныт по̄слуӈкве патыс. Ты тэ̄ла торыг рӯпитанэ̄тэ хо̄тхуйплов та̄лыг ты то̄влыс. Хум потре тамле ла̄тӈыл оигпас: 
– Ты ма̄к нё̄тнэ пор­масыт. Ты тэ̄нут хунь, ня̄нь манос калпаса, тэ̄нут хо̄т-а̄ти ёвтуӈкве ро̄ви. Ты мо̄т тэ̄нут – тав  сыманув роттыг путгын ма̄гыс о̄лы, номтанув ёмасыг о̄лнэ ма̄гыс ла̄выглавес.
Светлана РОМБАНДЕЕВА
