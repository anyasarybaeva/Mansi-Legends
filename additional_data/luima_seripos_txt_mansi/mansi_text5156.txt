
Нижневартовский район Охтеурье па̄вылт 1964 та̄л па̄сныл «Охтеурский» нампа пēрмат  охсарыт, лэ̄пакыт, сэ̄мыл охсарыт янмалтавет. Кӯщаиг тот Татьяна Скокова рӯпиты. Манаса̄вит охсар  та̄н ань о̄ньщēгыт ос хоталь ӯйхул со̄выт тыналыяныл, ты урыл ам кӯщай нэ̄ китыгласлум. Татьяна Николаевна тох потыртас:
— Охсарыт туп ма̄н па̄влувт ань янмалтавет. Округувт тамле ӯйхул воссыг нэ̄мхотьют ат о̄ньщи. Тувыл ань ёмащакв рӯпитаӈкве о̄с ат вēрмēв, ма̄нки олн щар ат сэ̄лэ̄в. Ма̄навн Нижневартовский район ос Ваховский па̄выл миркол кӯщаит нё̄тэ̄гыт ос э̄лаль рӯпитанэ̄в ма̄гсыл  олн  та̄стыглэ̄гыт. 

Охсар со̄выт са̄всыр яныг ӯсытн тыналыянӯв. Ма̄н округувт со̄выт о̄с ёвтавет. Ма̄хум Нижневартовск ӯсныл, Аган, Тром-Аган ос мо̄т са̄всыр па̄влытныл ёхталэ̄гыт. Тынтлым со̄выт 5-7 со̄-тыра солко̄ви тынаныл, ма̄ньнув со̄выт — 3-4 со̄тыра солко̄ви. Хо̄тпат са̄в со̄в та̄ра ке выгыт, о̄с тынта̄лнув  тыналыянӯв. 
Кит та̄л охсар со̄выл са̄всыр маснут ю̄нтэ̄в. 
Ты маснут тынаныл сака янгыт, туп щёлыӈ хо̄тпат ёвтуӈкве вēрмēгыт. Сэ̄мыл охсар со̄выл ю̄нтым маснут китса̄т со̄тыра солко̄ви тынэ о̄лы, та̄н Санкт-Петербург ӯст ю̄нтавет. 
Ань Нижневартовск ӯст о̄лнэ нэ̄ ёт  рӯпитаӈкве патсӯв. Тав я̄рмак то̄рныл ос охсар со̄выл нё̄тнэ маснут ю̄нты, ма̄н ос э̄лаль тыналыянӯв.
Охсарыт акваг уральтыянӯв, хӯлыл, комбикормыл ос мо̄т тэ̄нутыл ёмащакв тыттыянӯв. Хӯл тыт ёвтэ̄в  ос Излучинск па̄вылт рӯпитан заводныл тотавēв. Кӯщаиг тот ань Татьяна Ивановна Азарова о̄лы. Тав ётэ ма̄н са̄в та̄л рӯпитэ̄в. 
Комбикорм Тюмень, Новосибирск ӯсыгт ёвтэ̄в. 
Ты та̄л Ямал ма̄т о̄лнэ «Тазовский» совхозт са̄лы сахыт ёвтсӯв, ты тэ̄нутыл охсаранув, лэ̄паканув тыттыянӯв. Ӯйхуланув ул вос а̄г-мылтахтасыт, са̄всыр уколыл ва̄тихал ва̄рия нӯв.   
Мо̄лты та̄л 555 охсар о̄лыс, ань та̄н мощ са̄вмысыт, 564 охсар янмалтэ̄в. Охсарыт тӯяг ма̄ньполь э̄тпост рēпыгтэ̄гыт, таквсы пора мус янмалтыянӯв, яныг таквс э̄тпост алыянӯв ос со̄выг ва̄риянӯв.  
Тыт ань17 э̄лумхо̄лас рӯпиты, та̄н халанылт – 9 сосса хо̄тпа, та̄наныл 24 со̄тыра солко̄вил ойтыянӯв. 
Ань ма̄н зоотехник ос ӯйхул пусмалтан лēккар ат о̄ньщēв. Ам такос ма̄хум рӯпитаӈкве тыг во̄виянум, тувыл ка̄сащан хо̄тпа аты хо̄нтсум. Акв порат Тюмень ӯсн аграрный университетн ялсум. Та ханищтахтын кол а̄стлан а̄гит-пыгыт зверофермавт рӯпитаӈкве тыг во̄всанум. Тувыл та̄н пуссын целевой щирыл ханищтахтуӈкве тув кēтавет, а̄стланэ̄ныл юи-па̄лт та̄нки па̄вланылн рӯпитаӈкве минэ̄гыт. 
Ань ӯйхул пусмалтан лēккар та̄л тох та рӯпитэ̄в. 
Ка̄сыӈ та̄л «Охтеурский» нампа пēрма Ханты-Мансийск ӯсн «Товары земли Югорской» нампа суссылтапн во̄вы-главе. Ювле хультум та̄лт та̄н та̄нки нэ̄паканыл грант-олн винэ ма̄гсыл кēтыгласаныл. Та касылт «Пушное производство» нампа касылт но̄х-патсыт ос хӯрумсāт со̄тыра солко̄вил майвēсыт. Татьяна Николаевна ла̄выс, ты олныл та̄н охсарыт Башкортостан ма̄т тах  ёвтэ̄гыт. 
