
Ты э̄тпос китыт хо̄талэ̄т мирн нё̄тнэ ма̄хум халт «Лучший по профессии» нампа касыл о̄лыс. Тамле тэ̄ла «Комплексный центр социального обслуживания населения «Светлана» нампа колт щё̄пита̄лвес. Ты касыл ма̄гсыл профсоюзный ос общественный организацият ос та̄нки ма̄гсыл аныл рӯпитан хо̄тпат олн майласыт.

	«Светлана» нампа колт кӯщаиг рӯпитан нэ̄ Ирина Владиславовна Божкова ты ма̄хум ялпыӈ хо̄талыл яныт-ласанэ. Тав ла̄выс, ты касыл та̄н лов та̄лсыс ва̄рыглэ̄гыт, ма̄хум кит та̄л сыс акв щёс акван-атыглыяныл. Ос ка̄сыӈ та̄лныл са̄внув ма̄хум касуӈкве ка̄сащēгыт, ты та̄л са̄т э̄лумхо̄лас та̄нки халанылт тот кассыт. Ань та колт яныгпа̄ла ос нуса тотнэ ма̄хум олныл, пормасыл, тэ̄нутыл ос мо̄т са̄всыр щирыл нё̄тавет. Кӯщай нэ̄ ла̄выс, ты хо̄тпат пуссын та̄нки рӯпатаныл ка̄ркамыг ос ёмащакв ва̄рияныл. Та̄наныл тыи ма̄гсыл тав яныг пӯмащипа ла̄тыӈ ла̄выс.

	О̄влэ̄т каснэ хо̄тпат та̄нки урыл ос рӯпатаныл урыл потыртасыт. Тувыл хоты са̄кконыт, постановленият ос распоряженият хосыт нуса тотнэ щēмьят, савалап ня̄врамыт, кол та̄л хультнэ яныгпа̄ла хо̄тпат хумус нё̄туӈкве ро̄ви, та урыл китыглавēсыт. Тамле рӯпата ва̄рнэ ма̄хумн са̄всыр са̄кконыт ос мо̄т э̄рнэ нэ̄пакыт ловиньтаӈкве ос ханищтаӈкве акваг э̄ри. То̄нт са̄внув ма̄хумн нё̄туӈкве та̄н тах вēрмēгыт. Ос ты юи-па̄лт та̄нки урыл потыртасыт, йӣквсыт, э̄ргысыт манос стихыт ловиньтасыт, ка̄тыл ва̄рум утаныл мирн суссылтасыт.

	Клавдия Ильинична Лукачёва, такви о̄парищ наме Алгадьева, ты касылн о̄с во̄выглавес. Тав «Светлана» нампа мирн нё̄тнэ колт хо̄т та̄л рӯпиты. Ты касылт о̄выл щёс касыс. О̄влэ̄т тав о̄с такви рӯпататэ урыл ла̄тыӈ ла̄выс. Ма̄ньщи нэ̄ Ха̄льӯс районт Хулюмсӯнт па̄вылт школа а̄стлас. Ос ты юи-па̄лт Тюменский нефтегазовый университетыт мирн нё̄тнэ хо̄тпаг ханищтахтас, рущ ла̄тӈыл «социальный работникыг» ла̄ваве. Ханищтахтын ма̄ныл а̄стламе юи-па̄лт Ханты-Мансийск ӯсн ёхтыс ос Татьяна Степановна Гоголева палт помощникыг рӯпитас. Депутат-нэ̄ палт акваг са̄в ма̄хум та̄нки та̄рвитыӈ ва̄рмаляныл урыл пищма хассыт, то̄ват нё̄тмил во̄вуӈкве та̄нки ёхталасыт. Акват о̄лнэ колыт во̄всыт, мо̄таныт рӯпата та̄л о̄лым, ня̄враманыл э̄лаль ханищтахтуӈкве кēтуӈкве ат вēрмысыт. Клавдия та̄нанылн нё̄тыс, тыи ма̄гсыл «Светлана» нампа колн  хунь ёхтыс, ты рӯпата ва̄руӈкве тав ёмащакв ха̄сыс.

	Мир нё̄тнэ колт са̄всыр отделеният о̄лэ̄гыт. Ма̄ньщи нэ̄ ос «отделение срочной социальной помощи» рущ ла̄тӈыл намаим ма̄т рӯпиты. Тув ёхталан ма̄хумн Клавдия тэ̄нут ос пормас мыг. Тамле нё̄тмилыл нусаг о̄лнэ щēмьят, кол та̄л хультум ма̄хум ос коланыл на̄йн ё̄сым щēмьят нё̄тавет. Ты коныпал Клавдия сакватахтам ма̄хум са̄всыр коляскатыл, сувытыл ос мо̄т пормасытыл мыг. Тувыл Ханты-Мансийск ӯст о̄лнэ соссаӈ ма̄хум янытлаӈкве юв яланты ос мӯйлупсал мӯйлуптыянэ. Ты тэ̄ла тав о̄с «Светлана» мирн нё̄тнэ кол па̄лыл ва̄ри. Хум хо̄тпат 60 та̄лэ то̄влын ос нэ̄ хо̄тпат 55 та̄лэ то̄влын кастыл янытлыянэ. Клавдия Ильинична ла̄ви, ты рӯпата тавēн ва̄руӈкве сака мӯсты. То̄ва яныгпа̄ла хо̄тпат та̄нккēныл о̄лэ̄гыт, тыи ма̄гсыл Клавдия хунь та̄н палтаныл ёхты ос та̄наныл янытлыянэ, та̄н пуссын хот-ща̄гтэ̄гыт, то̄ват тай нас лю̄ньщалта̄хтэ̄гыт.

	Ма̄ньщи нэ̄ мир ма̄гсыл хансым са̄кконыт пуссын ва̄ганэ ос касыл о̄лум порат ты урыл ёмащакв потыртас. Тав китыглавес, нуса тотнэ щēмья нё̄тмил во̄вуӈкве ке ёхты, хумус нё̄туӈкве патыянэ. Тамле щēмья манхурип нё̄тмилыл миӈкве ро̄ви, та урыл Клавдия жюри-хо̄тпат э̄лы-па̄лт потыртас.

	Каснэ хо̄тпат та̄нки о̄лупсаныл урыл о̄с потыртасыт, то̄ва ка̄тыл ва̄рум ос сакныл хартум пормасаныл суссылтасыт. Клавдия «Куринька» ма̄ньщи йӣкв йӣквыс. Тав ма̄ньщи щēмьят самын патыс, ща̄нь ла̄тӈе ёмащакв ва̄гтэ. Ща̄няге-а̄щаге нёлолов ня̄врам янмалтасы̄г. Клавдия щар ма̄нь ня̄врамыг о̄лыс. Ма̄ниг о̄лме порат, та̄н па̄вланылт Ӯй йӣквес. Тав тув а̄тятэ ёт ялыс. Тамле ялпыӈ хо̄талт хум хо̄тпат тӯлыглахтасыт, нэ̄ хо̄тпат ос ма̄нь а̄гирищит  ма̄ньщи йӣквыт йӣквсыт. Та порат Клавдия «Куринька» ос мо̄т йӣквыт йӣквуӈкве ханищтахтас. Тюмень ӯсн хунь минас, мо̄т ма̄ньщи, ханты ос ё̄рн а̄гит-пыгыт ёт са̄всыр ялпыӈ хо̄талытт йӣквуӈкве во̄виньта̄лвес. То̄нт та ӯст соссаӈ ма̄ньлат хо̄тпат та̄нки организация ва̄рыгласыт. Клавдия о̄с тув хасхатым о̄лыс. Тувылт мо̄т а̄гит-пыгыт ёт тав акваг «Ӯринэ̄ква хо̄тал» янытлаӈкве ялантас. Ты коныпал нэ̄пак ловиньтан областной колт «Слово народов Севера» нампа кружок о̄лыс. Ӯст о̄лнэ соссаӈ ма̄хум ос ма̄ньщи, ханты студентыт о̄с акваг тув во̄выглавēсыт.

	Ханищтахтын ма̄ныл а̄стуме юи-па̄лт  Ханты-Мансийск ӯсн ёхтыс. Татьяна Степановна Гоголева палт рӯпитым, тавēн са̄всыр ханищтапыт, конференцият ос мо̄т рӯпата ва̄руӈкве нё̄тыс. То̄нт тэ̄н «Шешкинские чтения» нампа ханищтап Ло̄пмус па̄вылт ва̄рыгласы̄г. Та па̄вылт ма̄хум ща̄нь ла̄тыӈ ос ма̄ньщи йӣквыт ханищтаӈкве акван-атыглавēсыт. Клавдия тув ялме порат ос ма̄ньщи йӣквыт ханищтас.

	Ань ты касылт тав ос ма̄ньщи йӣкв йӣквыс, кина суснэ тотап хосыт такви щēмьятэ ос рӯтанэ хурит суссылтас.

	Ма̄ньщи нэ̄ ты ӯст хосат та̄гыл о̄лы, тувыл Хулюмсӯнт, такви яныгмам па̄влэ, ат ёрувлытэ. Ӯщлахтынэ̄тэ порат Саша пыге ос Настя а̄гитэ ёт тув яланты.

	Клавдия ла̄выс, ты касылт тав но̄х ат патыс кос, ос мо̄т ма̄хум э̄лы-па̄лт такви рӯпататэ ос ма̄ньщи культурав урыл ёмащакв потыртас. Ань округ янытыл мирн нё̄тнэ хо̄тпат халт тамле касылыт акваг ва̄рыглавет, тот но̄х-патум хо̄тпат э̄лаль касуӈкве Сургут ӯсн тах минэ̄гыт. «Светлана» нампа колт но̄х-патум нэ̄ о̄с тув тах мины.
