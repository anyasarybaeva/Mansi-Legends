
Во̄рт о̄лнэ ханты ма̄хум та̄л оигпан э̄лы-па̄лт Ханты-Мансийск ӯсн во̄выглавēсыт. Та̄н Белоярский ос Сургутский районныл ёхталасыт, пуссын са̄лыӈ ма̄хум, са̄лыяныл ӯрим во̄рт о̄лэ̄гыт.
Ма̄н округувт «Союз мастеров» нампа организация о̄лы. Та̄н ань округ янытыл ма̄щтырлан ма̄хум тинсыяныл, та̄наныл акв хотты яныг ӯст акван-атыглыяныл. Та ма̄хум мо̄т мирн вос суссылтэ̄гыт, хумус та̄н пēс пормасыт ва̄рēгыт, нэ̄квет хумус ю̄нсхатэ̄гыт. 
Ань ты ма̄хум халт нэ̄гхумыг о̄лсы̄г. Хум наме Александр Николаевич Кантеров, э̄кватэ наме — Ирина Максимовна Покачева. Хум ань йӣвныл хоса а̄ны ёргыс, нэ̄тэ хасап ю̄нтыс. Э̄кватэ такви урēтыл мощ потыртас:
— Ам а̄тям ханты хум о̄лыс, омам ё̄рн нэ̄, амти о̄парищ намум Покачева о̄лыс. Ма̄н во̄рт о̄лсӯв. Ам хум ва̄рсум, о̄йкамēнтыл нила ня̄врам о̄щсумēн. Тувыл тав а̄тимыг ēмтыс, ам амттем ня̄враманум янмалтасанум. Пыгагум ос а̄гиягум я̄нас о̄луӈкв патсыт, ам ос амттем са̄лыянум ёт во̄рт та хультсум. Амти «Бураныл» яласасум.
Аквмат порат ам палтум ты юртум ты ёхтыс. Тав о̄с са̄в та̄л нэ̄ та̄л о̄лыс, э̄кватэ хотталь щалтыс. Хо̄т хӯлме, ам амттем о̄лэ̄гум. Та ёхтыс. Ла̄ви: «Ам амттем о̄лым ва̄гтал патсум». Тувыл ам палтум та ва̄нтлыс. Ань ловмантем та̄л аквъёт ты о̄лымēн. Тав такви са̄лыянэ ам о̄лнэ ма̄мн ня̄влысанэ. То̄ва порат тав о̄лум ма̄тэ̄н ялымēн, уральтылмēн.
Ирина Максимовна сака нёмса нэ̄, тав рущ ла̄тӈыл мощ лю̄льсаӈнув потырты, потыртаӈкв сака э̄ссамтас. Ла̄ви, нэ̄м-хуньт яныг ӯсн ат ялыс, ань о̄выл щёс Ханты-Мансийск ӯсн ёхтыс. Такви ю̄нтум сахитэ суссылтастэ, сака  ма̄щтырыг ю̄нтме. 
Ты нэ̄гхумыг ёт Сергей Васильевич Кечимов ёхталас, тав о̄с та ēрт о̄лнэ ханты хум. Ня̄йтыг ла̄ваве. Ань ӯсувт тав а̄па тагатан ва̄ӈкрип ха̄льйивныл ёргыс. Акв хо̄тал ёргащлахтас, йӣве та а̄стыс. Татем во̄втаг ёргыстэ, ма̄хум маттем та пӯмщалахтасыт. 
Нэ̄квет халт Мария Григорьевна Эккерт о̄лыс, тав о̄с А̄с нэ̄. Та̄н пуссын аквъёт хасап ю̄нтсыт. Нэ̄кве тох ла̄выс, А̄с ма̄хманыл са̄всыр ма̄тт о̄лэ̄гыт, то̄ват А̄с я̄ ва̄тат, то̄ват ос хо̄тал нэ̄глын ēр нупыл. Та̄н та̄нти щирыл хасап йинэ̄гыт. Титыт хо̄талт ю̄нтуӈкв та а̄стысыт, хасапаныл мирн та суссылтасаныл.
Ты семинарт ма̄хум хӯрум хо̄тал рӯпитасыт. Юи-о̄выл хо̄тал кон яныг ё̄рнкол тӯщтувес, ань ма̄щтырлам пормасаныл тот суссылтавēсыт. Ты ёхталам ма̄щтыр хо̄тпат янытлыманыл порат ла̄ввēсыт, са̄внув вос ма̄щтырлэ̄гыт, щаквщēгыт.  То̄нт яныг намыл мивет ос пенсия-олнаныл тах мощ но̄хнё̄тавет.
 
