
Са̄лыӈ сун ӯлтта поргуӈкве, ощща йӣв-о̄выл ка̄тыт пувим ха̄йтуӈкве, са̄грап па̄хвтуӈкве, тынщаӈ рēпыгтаӈкве, акв ма̄ныл э̄лаль поргуӈкве – ты щирыл каснэ ма̄гыс ма̄ньлат хо̄тпат ос ня̄врамыт яныг таквс э̄тпос 1-8 хо̄талэ̄т Красноярск ӯст акван-атхатыгласыт.
Та порат Чемпионат ос Первенство ла̄внэ касылыг аквторыг тот  ва̄рыглавесы̄г. Россия янытыл яныгса̄т э̄лум­хо̄лас касуӈкве тув во̄выглавēсыт. Ма̄хум Камчатский, Красно­яр­ский краигныл, Тюмен­ский ос Сахалинский областитныл, Якутия­ныл, Ненецкий, Ямало-Ненецкий, Чукотский ос ма̄н округувныл тув ялсыт. 
Югра ма̄ныл 28 а̄гит ос пыгыт кас­сыт. Та̄н ётаныл Олег Хатанев, тренерыг рӯ­питан ма̄ньщи хум, тув ялыс.
  
Ты касылыгт ма̄хум командат щирыл кас­сыт, хоты команда хо̄т­пат щар са̄внув щёс са̄лыӈ сун ӯлтта порыг­масыт, са̄грап э̄л вущ­ка­сасыт, акв ма̄ныл э̄лаль порыгмасыт, та команда но̄х-патыс.
«Чемпионат России» нампа касылт о̄выл места Ямалныл ёхта­лам ма̄ньлат хо̄тпат висыт. Китыт местал Красно­яр­ский крайт о̄лнэ ма̄хум майвēсыт. Ма̄н округувныл ёхталам каснэ хо̄тпат хӯрмит места висыт.
«Первенство России» касылт Юграныл ялум ня̄врамыт но̄х-патсыт ос о̄выл места висыт. Китыт мēстал Красно­ярский крайт о̄лнэ а̄гит, пыгыт майвēсыт. Хӯрмит ма̄т Якутияныл ёхталам хо̄тпат о̄лэ̄гыт.

Ма̄н округувт ты ка­сыл щирыл рӯпитан ма̄ньщи хум Олег Хата­нев тох ла̄выс:
«Ня̄враманув тай сака ёмащакв тот кассыт ос о̄выл места ви­сыт. Ма̄ньлат хо̄тпанув, ул­пыл, лю̄льсаӈ ты касылн щё̄питах­тасыт, туп хӯр­мит местал майвēсыт. Сергей Анямов, ма̄ньщи хум, сака ёмащкв касуӈ­кве ха̄сы, тав са̄ртын щё̄пи­тахтуӈкве о̄выл­тах­тас. Тувыл о̄выл хо̄та­лэ̄т са̄грап па̄хвтым ёл-рагатас ос ла̄глэ хотум ва̄рыстэ. Ты юи-па̄лт мӯсхал щирыл касуӈ­кве воссыг аты вēрмыс, о̄выл мēста аты вис».
Олег Андреевич ла̄­выс, мо̄тыт касыл яныг таквс э̄тпос 23-30 хо̄та­лэ̄т Новый Уренгой ӯст ва̄раве. Тув 14-15 та̄л яныг а̄гит, пыгыт касуӈкве во̄вавет. Ма̄н округувныл ня̄врамыт ка­суӈкве тув ат минэ̄­гыт. Ты урыл Олег Хата­нев тох потыртас:
«Новый Уренгой ӯсн Россия янытыл са̄всыр ма̄тт о̄лнэ ма̄хум рӯпи­таӈкве ёхталэ̄гыт. Акв э̄тпос тот рӯпитэ̄гыт ос юв минэ̄гыт. Са̄в хо̄тпат тыгле-тувле тох яла­сэ̄­гыт. Новый Уренгой ӯсн гостиница-колт акваг са̄в ма̄хум о̄лы. Ма̄н ня̄вра­манув тув касуӈ­кве ат тотыянӯв. Са̄всыр ма̄ныл ёхтум хо̄тпат ёт акв по̄хыт о̄лэ̄гыт, корона­вирус а̄гмыл ул вос ēмтэ̄гыт. Са̄всыр районытт о̄лнэ ня̄врамыт тренер-хо̄т­паныл ёт тув ялуӈкве та̄нки вēрмēгыт, олныл ке та̄ставет. Ма̄н округув янытыл акв командан каснэ хо̄тпат акван-атуӈ­кве ань ат патэ̄в.
Са̄лыӈ сун ӯлтта пор­гуӈкве, ощща йӣв-о̄выл ка̄тыт пувим ха̄йтуӈкве, са̄грап па̄хвтуӈкве, тын­щаӈ рēпыгтаӈкве, акв ма̄ныл э̄лаль поргуӈкве ма̄нь па̄выл­квет о̄лнэ са̄в ня̄вра­мыт ка̄сащē­гыт. Яныг ӯст о̄лнэ а̄гит, пыгыт ты касылыл сака ат пӯмщалахтэ̄гыт. 
Ань йильпи нэ̄пак щирыл, касылн ялнэ э̄лы-па̄лт ня̄врамыт лēк­ка­рын ёмащакв ураль­та­вет ос сунсыглавет. Тув миннэ э̄лы-па̄лт ос ювле ёхтынэ̄ныл порат коронавирус анализыл вивет, мо̄т ма̄ныл ты а̄гм юв ул вос тотыяныл. 
Ань Ханты-Мансийск, Нефтеюганск, Сургут ос Нижневартовск ӯсытт спортсменыт тох ёма­щакв лēккарытн ураль­тавет. Касылн миннэ э̄лы-па̄лт са̄всыр ма̄нь па̄вылкветт о̄лнэ ня̄вра­мыт ӯсн лēккар палт тотыглаӈкве э̄ри. 
Ам номсэ̄гум, ты по­рат ня̄врамыт тыгле-тувле тотыглаӈкве щар ат э̄ри. Пора хунь ёмас­нувег ēмты, то̄нт ущ ка­суӈкве тах ялэ̄в, ань юн вос о̄лэ̄гыт».  
Людмила ТЕТКИНА
