
Россия ма̄ янытыл о̄лнэ мир ка̄сыӈ та̄л рēтыӈ ю̄свой э̄тпост акв ӯщлахтын хо̄талт товтыл аквторыг ха̄йтуӈкве ос касуӈкве акван-атхатыглэ̄гыт. 
Ты касыл рущ ла̄тӈыл «Лыжня России» ла̄ваве. Таве 1982 та̄л па̄сныл ва̄рыглаве. Ты та̄л ма̄хум налыманыттыг товтыл ха̄йтуӈкве патэ̄гыт. 
Ма̄н округувт ты касыл хоты ва̄рнэ, са̄в ма̄хум тув во̄выглавет ман а̄ти, ты урыл «Югра­Мега­Спорт» нампа колт кӯщай ва̄ӈын хум Олег Дресс ля̄ххал тотнэ ма̄хумн потыртас: 
– Юи-о̄выл та̄лыгт коронавирус а̄гм ма̄гсыл са̄в ма̄хум акв ма̄т ул вос атхатэ̄гыт, округувт о̄лнэ мир са̄всыр порат касуӈкве во̄выглыянӯв. 
Ос ты э̄лы-па̄лт ма̄хумн ищхӣпыӈ утыт «Югра­МегаСпорт» ло̄псыт тов­тыл ха̄йтнэ ма̄гсыл хас­хатуӈкве э̄рыс, то̄нт та̄н кēнтыл ос номерыл мивет. 

Мо̄лты та̄л 16 районытт ос яныг ӯсытт ты касыл ва̄рыглавес, то̄нт аквты э̄тпос сыс лов со̄тыра хо̄тпат товтыл ха̄йтсыт. Ты та̄л 12 со̄тыра э̄лумхо̄лас касуӈкве хасхатасыт.  
Тамле касыл акваг ва̄рыглаве. Ань Россият о̄лнэ са̄внув ма̄хум тов­тыл вос ха̄йтыгтэ̄гыт ос пуста̄гыл э̄лаль вос о̄лэ̄гыт. Касуӈкве ка̄сащан хо̄тпа таккēт ха̄йтуӈкве ос ты урыл кина ос хурит по̄слуӈкве вēрмыс. 
Хотьют тох ва̄рыс, та̄н пуссын та̄нки кинаныл, по̄слум хурияныл ищ­хӣпыӈ ут хосыт «Югра­МегаСпорт» колн кēт­саныл. Олег Дресс ла̄выс, та̄н ты кинат, хурит халт но̄х-патум хо̄тпат пēри­ясыт ос мӯйлупсал мӯй­луп­тасаныл. 
Ханты-Мансийск ӯст касыл рēтыӈ ю̄свой э̄тпос 12 хо̄талэ̄т А.В. Фили­пе­н­ко намыл маим центрыт о̄лыс. Та хōталт 260 спорт­смен-хо̄тпат товтыл та̄нки халанылт кассыт. 
То̄ват акв вēрыстакем, мо̄таныт хӯрум ос ат вēрыста ха̄йтсыт. Хӯрум дистанцият но̄х-патум хо̄тпат диплом-нэ̄пакыл ос мӯйлупсал майвēсыт. 

Евгений Дементьев, Олимпиадат но̄х-патум хум о̄с касыс. Тав о̄выл места та вис. Ӯст о̄лнэ мир касыл сунсуӈкве тув во̄выглавēсыт. То̄нт ащирмаӈ хо̄тал о̄лыс, товтыл ха̄йтнэ хо̄тпат ос мӯйлын ма̄хум тот тыттувēсыт ос исум ща̄ил айтвēсыт. 
Ханты-Мансийск ӯст о̄лнэ сосса ма̄хманув, «Югра лылыēп» нампа организация рӯпитан хо̄тпат кувщил ос хора­мыӈ сахил мас­хатым ка̄сыӈ та̄л ёсал о̄с ха̄йтэ̄­гыт. Туп ты та̄л корона­вирус а̄гм ма̄гсыл касуӈ­кве тув ат ялсыт. 
Ты э̄тпос 12 щислат Нягань, Урай, Радужный ӯсытт ос Нижневартов­ский, Белоярский рай­о­нытт о̄лнэ мир товтыл о̄с ха̄йтсыт. Мо̄т районытт ос яныг ӯсытт ма̄хум та̄нки халанылт ма̄ньполь э̄т­пос 12 хо̄талэ̄т тах касэ̄­гыт. Нефтеюганский ос Октябрьский районыгт ты э̄тпос 19 щислат мир товтыл ха̄йтсыт. 
Белоярский районт касыл о̄лум ма̄н район миркол кӯщай Сергей Маненков ёхталас. Тав ма̄хум ёт пащалахтас, ёмас ла̄тӈыл ла̄всанэ ос та юи-па̄лт такви тот тов­тыл ха̄йтыс. Та каснэ ма̄т но̄х-патум хо̄тпат пуссын янытласанэ.  
Людмила ТЕТКИНА
 
