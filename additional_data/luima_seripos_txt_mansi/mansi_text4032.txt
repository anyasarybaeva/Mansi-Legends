
Свердловский область Тавда ӯст ам ма̄ньщи нэ̄ ёт ва̄йхатасум, наме Татьяна Семёновна Кузьмина. А̄тятэ ма̄ньщи хо̄тпа о̄лыс, Тумба па̄вылт самын патыс. На̄н ань э̄лаль ты нэ̄ потре ловиньтэлы̄н.

	— А̄тям Семён Панфилович Новосёлов о̄лмēт ам ляльтум акваг ла̄всас: «А̄гикве, ам вогулец хум, ты урыл акваг номим о̄ньщēлын. Наӈ о̄с ам хольтум — вогулка а̄ги». То̄ванакт ма̄ньщи ла̄тӈыл матыр ла̄выглас, ам таве ат торгамтаслум. То̄нт иӈ ма̄нь о̄лсум, оссамрищ. А̄тям хосат а̄тимыг ēмтыс, по̄льтахтас, хо̄псы а̄гмыл хартыс. Ань ущты номтын ёхтуӈкве патвēсум. Я̄тил а̄тятем о̄лыс те, мēн потыртанувамēн, ам таве пēс пора урыл ос колта̄глэ урыл китыгланувлум. Хо̄т матыр ёмас нэ̄пак ка̄тын вос паттынувум, пēс порат о̄лум ма̄хманув о̄вылтыт ловиньтанувум.

	А̄тям яныг таквс э̄тпос 7 хо̄талэ̄т 1938 та̄лт Тумба па̄вылт самын патыс. Ты ма̄ньщи па̄выл о̄лыс (улпыл Тумп па̄выл, рущ щирыл тох та ла̄ваве). Тав иӈ ма̄ниг о̄лме порат, оматэ ос а̄тятэ хотталь щалтсы̄г. Савалапыг хультум ня̄врамыт колт яныгмас. Хунь омам ёт акван-минасы̄г, о̄влэ̄т Тумба па̄вылт о̄лсы̄г. А̄тям тот лесхозт рӯпитас, йӣв о̄ӈх атыс. Ётыл Тюменский область Нижнетавдинский район Соколовка па̄вылн ва̄нтлысы̄г, ам тот ты самын патсум, яныгпо̄ль э̄тпос 14 хо̄талэ̄т 1962 та̄лт. Тот сака мат хоса ат о̄лсӯв, 1970 та̄лт Тавда ӯсн ва̄нтлысӯв. Ам школат тот ханищтахтасум.

	1980 та̄лт Екатеринбург ӯст торговый техникум а̄стласум. Райпо колт тыналахтым ва̄т нупыл ат та̄л арыг рӯпитасум. Атпан нупыл ат та̄лум то̄влум порат «Ветеран труда» намыл майвēсум, са̄в та̄л ёмащакв рӯпитамум ма̄гыс Москва ӯсныл янытлан нэ̄пакыл кēтвēсум.

	О̄йкамēнтыл кит пыг янмалтасмēн. Яныг пыгмēн Щēртимēн 1982 та̄лт самын патыс, тав ёлы-пал пыгмēн Александр кит та̄л ма̄ньнуве. Сас лēккарыг ханищтахтасыг, Скорый помощь колт рӯпитэ̄г.

	Татьяна Семёновна ёмас, сымыӈ нэ̄, ка̄ркам, ма̄щтыр хо̄тпа. О̄йкатэ̄нтыл ӯйхул янмалтэ̄г, щищкурēкыт о̄ньщēг, мис посэ̄г, щаквит ос пӯрщ во̄й тыналэ̄г. Ты я̄тил ма̄ньщи нэ̄ колта̄глэ ёт со̄тыӈыщ, щуниӈыщ вос о̄лы. Пус ка̄т, пус ла̄гыл вос о̄лы!
