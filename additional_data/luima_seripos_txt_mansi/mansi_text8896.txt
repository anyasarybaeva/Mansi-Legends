
Сосса мирыт пēс наканыл, ща̄нь ла̄тӈаныл э̄лаль тотнэ ма̄гыс ня̄врамыт ханищтан центр-кол Ханты-Мансийск ӯст рӯпиты. Са̄в ма̄хумн ос ня̄врамытн тав «Лылыӈ союм» наме хосыт ва̄ве. Ты э̄тпост тот рӯпитан хо̄тпат «Люди одного очага» акван-хо̄нтхатнэ нак ва̄рыгласыт. Тув ханты ос ма̄ньщи ла̄тыӈ ва̄нэ яныгпа̄ла хо̄тпат во̄выглавēсыт. 
Мо̄лты та̄лт Надежда Казначеева тув кӯщаиг паттувес, тав ань сосса мирув тэ̄лат та̄ра-патты­янэ ос хантыт, ма̄ньщит ёт ва̄йхаты. Ты центр хосат та̄гыл кос рӯпиты ос ханищтапыт хумле о̄лэ̄гыт, матыр йильпииг ва̄руӈкве патэ̄гыт, хумус э̄лаль тотуӈкве ро̄вēгыт, ань ты урыл кӯщай нэ̄ акван-атхатыглам мӯй ма̄хум ёт потыртас. 
Та̄н ётаныл Ханты-Мансийск ӯс па̄лыл ха­нищтап департаментыт кӯщай ва̄ӈын нэ̄ Лилия Маркова ва̄йхатуӈкве ос пащалахтуӈкве ёхталас. Тав тох ла̄выс: 
– Ка̄сыӈ мир ща̄нь ла̄тӈе – тыи тав со̄тэ, тав щуне. Таима̄гыс ща̄нь ла̄тӈыт нэ̄мхотталь ул вос со̄ймēгыт, на̄н холь­тын ӯргалым э̄лаль вос тота­вет. Ма̄н ань ак­ван-юрщ­хатым ос акван-нё̄тха­тым ты ва̄рмалит ёмасыг э̄лаль ва̄руӈкве патыя­нӯв. 
Ты колт ма̄нь ня̄вра­мыт ёт рӯпитан нэ̄ Ольга Мартыновна Норова такви ханищтан програм­манэ о̄вылтыт потыртас. Тав палтэ ялантам а̄ги­рищанэ ань педколлед­жит ханищтахтэ̄гыт ос ты центранылт практикан ёхталэ̄гыт. Сосса ма̄хум пēс наканыл ос ма̄ньщи ла̄тыӈ ханищтанэ̄ныл ма̄гыс та̄н та̄л котиль э̄тпост Москва ӯсн то­тыглавēсыт. Тот мирхал суссылтапыт мӯй ма̄хумн са̄всыр проектаныл урыл потыртасыт.
Владимир Савельевич Меров акв ханищтан пыге Санжар Нуркасы­мов о̄с тув ялыс, са̄ӈк­вылтапыл са̄ӈквылтас, йӣквыс, койп ра̄тыс. Ань тав ос София Никитина э̄ргын-йӣквнэ ка̄с ва̄рсы̄г.  Мӯй хо̄тпатн тыи сака мӯстыс. 
Ща̄нь ла̄тыӈ э̄лаль тотнэ тэ̄лат урыл Майя Макарова потыртас. Тав ты центрын яласан а̄ги­рищит-пыгрищит ма̄гыс сосса ма̄хум ща̄нь ла̄тӈыг ханищтан проект щё̄пи­тас. Ня̄врамыт ма̄ньщи ос ханты ла̄тыӈ ищхӣпыӈ ут хосыт урокыл ва̄руӈкве вēрмавет. 
Ты проектэ щё̄пита­нэ̄тэ порат тав учёныит та̄ра-паттын щирыл ма̄хум ос нилаг ла̄кква-уртсанэ, о̄вылт – ща̄нь ла̄тыӈ ва̄нэ ос потыртан хо̄тпат, китыт – ла̄тыӈ ва̄гыт ос торгамтэ̄гыт, хӯрмит – ла̄тыӈ ва̄гыт ос ат потыртэ̄гыт, нилыт – ла̄тыӈ ат ва̄гыт ос ат по­тыртэ̄гыт. 
Нилыт группат ловинь­тым са̄в а̄гирищит-пыг­рищит, ма̄ньлат ма̄хум пуссын ищхӣпыӈ утыл ёмщакв рӯпитаӈкве ха̄­сэ̄гыт. Та̄н ка̄сыӈ хо̄тал щēпт о̄щнэ телефона­ныл, планшетаныл ёт ӯнлэ̄гыт ос тот матыр-а̄ти ва̄р­малит пӯмща­лэ̄гыт, сунсэ̄гыт. Ань та̄н ма̄г­сыланыл ща̄нь ла̄тыӈ ха­нищтан са̄всыр урокыт щё̄пи­таӈкве номылмат­вēсыт. Тувыл Майя Ефимова акв урок сус­сылтас ос аквъёт зада­ният ва̄рсыт.
Ты урокыт центрыт ханищтан ма̄гыс йильпи компьютерыт манос ноутбукыт ёвтуӈкве э̄рēгыт. Ань проект сус­сыл­тан сыс пēс ноут­буканыл ёл-тагапа̄лыс. Ханищтан хо̄тпаныл акв о̄щнэ утанылт урок сус­сылтэ̄гыт, тувыл я̄нас компьютер колнак о̄с ат о̄ньщēгыт.  
Тув ёхталам яныгпа̄ла хо̄тпат та̄нки номтаныл ла̄всыт. Владимир Михай­лович Куриков сосса ма̄хум этноспорт урыл потыртас. Ты центрыт а̄гирищит-пыгрищит ка­суӈкве ос ханищтаӈкве э̄ри. Мо̄таныт ла̄вēгыт, ты коланыл марумыг о̄лы, та̄н мо̄т яныгнув колыл вос мивет. Тувыл «ДЭКОЦ» намыг ла̄внэ коланыл сосса ма̄хум ла̄тӈыл намтуӈкве э̄ри кос. Надежда Михайлов­на ты э̄лы-па̄лт матыр э̄рнэ нэ̄пакыт щё̄питаӈ­кве патум, ань кӯщаит­ныл ла̄тыӈ ювле ӯрēгыт. Тэ̄ланыл ёмщакв вос ва̄рнуваныл, ма̄н ōс тох номсэ̄в.
Тамара МЕРОВА
