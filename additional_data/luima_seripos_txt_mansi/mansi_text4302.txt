
Округ кӯщай нэ̄ Наталья Комарова рēтыӈ ю̄свой э̄тпос 21 щислат ща̄нь ла̄тыӈ янытлан мирхал хо̄тал кастыл сапра̄ни ва̄рыглас, сосса хо̄тпат тув о̄с во̄выглавēсыт. Та хо̄тал тав Радужный ӯст рӯпитас ос округ янытыл о̄лнэ ма̄хум ёт кина суссылтан то̄тап хосыт потыртас. Ма̄ньщи, ханты ос ё̄рн ла̄тӈыт хумус хот ат ёрувлаӈкве ос э̄лаль тотуӈкве э̄ри, та сапра̄нит та̄наныл китыгласанэ. 
Кущай нэ̄ ла̄выс: «Ма̄ньщи ос ханты ма̄хманув тамле ёмас, мӯтраӈ ла̄тыӈ о̄ньщēгыт — «Ёмас ла̄тыӈ нот сыс ат ёрувлаве», ты ла̄тыӈ са̄в мӯтра тоты. Ка̄сыӈ мир ма̄гсыл ща̄нь ла̄тыӈ — яныг со̄т.
Рēтыӈ ю̄свой э̄тпос 21 щислат ка̄сыӈ мир та̄нки ла̄тӈаныл янытлан мирхал хо̄талыг о̄лы. ЮНЕСКО хансым щирыл, ань мир янытыл хо̄т со̄тыра ща̄нь ла̄тӈыт хот ты со̄ймēгыт. Россият о̄лнэ 136 мирыт та̄нки ща̄нь ла̄тӈаныл хот-ёрувлаӈкве ты патсаныл. 
Ма̄ньщи ос ханты ла̄тӈыг ос тув хансым о̄лэ̄г. Ты ма̄хмыт пēс йис та̄гыл тыт о̄лэ̄гыт, ань округ янытыл о̄лнэ па̄влыт, ӯсыт, я̄т ос тӯрыт ма̄ньщи манос ханты ла̄тӈыл намаим о̄лэ̄гыт. Та̄нки ла̄тӈаныл та̄н ул вос ёрувласаныл, ня̄враманыл ёт ща̄нь ла̄тӈыл вос потыртасыт ос э̄лаль тотсаныл, ань са̄в рӯпата ва̄руӈкве э̄ри».
Ла̄тӈанув э̄лаль тотнэ ма̄гсыл ма̄н округувт са̄ккон пирмайтавес, рущ щирыл «О языках коренных малочисленных народов Севера» намаим о̄лы. Кӯщай нэ̄ ос ла̄выс, тамле э̄рнэ са̄ккон о̄ньщим, ань са̄в э̄рнэ рӯпата ва̄руӈкве ро̄ви.
Ос тувыл кӯщаит ты хосыт манса̄вит рӯпата ат кēпыл ва̄рсыт, манса̄вит олн тув ат кēпыл та̄стыгласыт, та̄н ма̄ньщи ос ханты ла̄тӈыл ня̄врамыт ос ма̄ньлат хо̄тпат потыртаӈкве ат ханищтыяныл. Ща̄нь ла̄тӈыл потыртаӈкве ос ханищтаӈкве туп ты ма̄хмыт та̄нки вос тахмаēгыт, туп то̄нт та̄нанылн нё̄туӈкве ро̄ви.
Ты юи-па̄лт ханищтап департаментыт кӯщаиг о̄лнэ хум Алексей Дренин потыртас. Ань округув янытыл лов садикытыт ос 28 школатыт ма̄ньщи, ханты ос ё̄рн ла̄тӈыл ня̄врамыт ханищтавет. Ты халт 15 школат ханты ла̄тӈыл ос 11 школат ма̄ньщи ла̄тӈыл а̄гит-пыгыт ханищтавет.
Кит школагт ё̄рн ла̄тӈыл урокыт ва̄рыглавет. Ма̄ньлат хо̄тпат школан рӯпитаӈкве вос ёхтысыт ос ня̄врамыт ща̄нь ла̄тӈыл вос ханищтасыт,  ты департаментыт рӯпитан ма̄хум А.И. Герцен нампа унивеситет ёт соглашение-нэ̄пак хассыт. 12 ма̄ньлат хо̄тпа Санкт-Петербург ӯсн ханищтахтуӈкве кēтсыт. Та̄н целевой набор щирыл тув вуйвēсыт. Ань ханищтап щирыл рӯпитан департамент Сургут ос Нижневартовск ӯсыгт о̄лнэ университетыг ёт потыртахтэ̄гыт ос сосса ня̄врамыт ханищтахтуӈкве тув кēтуӈкве тах патавет.
Ос акв ва̄рмаль урыл кӯщай хум ла̄выс, ханищтап ос ма̄ньлат ма̄хум тэ̄ланыл ёт рӯпитан департамент ос «Просвещение» нампа нэ̄пак та̄ратан кол аквъёт 1-4 классытын ялантан ма̄ньщи ня̄врамыт ма̄гсыл ханищтахтын нэ̄пакыт хансэ̄гыт. Ты рӯпата та̄н 2018 та̄л оигпан мус а̄стлэ̄гыт. Тувыл ос ханты ня̄врамыт ма̄гсыл тамле нэ̄пакыт хансуӈкве вуйхатэ̄гыт.
Ка̄сыӈ та̄л сосса ня̄врамыт магсыл са̄всыр олимпиадат, касылыт ва̄рыглавет. Хӯрум та̄л сыс ща̄нь ла̄тыӈ янытлан хо̄тал кастыл та̄н ос «Говори на родном языке» нампа касыл щё̄пита̄лэ̄гыт. То̄нт ня̄врамыт, ма̄ньлат а̄гит-пыгыт ща̄нь ла̄тӈыл потыртым ос стихыт ловиньтым та̄нки кина по̄слэ̄гыт. Ты касылт но̄х-патум а̄гит-пыгыт во̄ртур э̄тпос 9 щислат сосса ма̄хум янытлан хо̄талт наманыл ла̄вавет.
Ты юи-па̄лт мо̄т ма̄хум та̄нки рӯпатаныл урыл потыртасыт. Та̄н халанылт ма̄ньщи нэ̄ Светлана Динисламова «Витсам» нампа ма̄нь ня̄врамыт ма̄гсыл та̄ратам нэ̄паканэ урыл ла̄тыӈ тот ла̄выс. Лямино па̄выл школат рӯпитан нэ̄ Галина Павловна Лаптева ня̄врамыт ща̄нь ла̄тӈыл хумус ханищтыянэ ос ма̄хум э̄лы-па̄лт потыртас.
«Ханты ясаӈ» ос «Лӯима̄ сэ̄рипос» газетагт кӯщай нэ̄ Раиса Решетникова рӯпатав урыл тот о̄с китыглавес. Тав ня̄врамыт ма̄гсыл ва̄рыглам касыл ос «Юный корреспондент» нампа проект урыл сапра̄нит потыртас.
Сапра̄ни оигпан э̄лы-па̄лт кӯщай нэ̄ ма̄хумн ла̄выс: «Ань ма̄н щар ма̄к яныг рӯпата о̄ньщēв — ня̄врамыт ща̄нь ла̄тӈыл потыртаӈкве ханищтаӈкв. Ос манаса̄вит ялпыӈ хо̄талыт, касылыт, суссылтапыт на̄н ва̄рыгласын — ловиньтаӈкве щар ат э̄ри, манса̄вит а̄гит-пыгыт ща̄нь ла̄тӈыл потыртаӈкве о̄вылтахтасыт, таи ёмащакв ловиньтэ̄н.
Ща̄нь ла̄тӈыт ке суйтэ̄гыт, ты мирыт э̄лаль тах о̄лэ̄гыт. Ла̄тӈаныл со̄ймēгыт ке, ты мирыт наманыл э̄лаль суйтуӈкве воссыг ат патэ̄гыт. Ты ва̄рмаль урыл ул ёрувлэ̄н».
