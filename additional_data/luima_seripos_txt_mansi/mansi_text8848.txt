
Пēс порат ханты ос ма̄ньщи ма̄хум пуӈканыл пуссын то̄рыл пиным о̄щсаныл. То̄нт нэ̄ хо̄тпат та̄нки ма̄гсыланыл хорамыӈ пуӈкто̄рыт ю̄нтыгласыт. Ётыл ущ ла̄пкаӈ то̄р ёвтуӈкве патсыт. Ань ты пēс накыт ёмщакв ханищтым Ирина Фирсова, Белоярский ӯст о̄лнэ ма̄штыр нэ̄, тамле ханищтап урыл ля̄ххал кēтыс. 
Ювле хультум э̄тпост тав МАУК «Этно­культурный центр» нампа колыт А̄с нэ̄т акван-атыгласанэ ос пуӈкто̄р йинсыт, та̄н ю̄нтсыт. Нэ̄ хо̄тпат та колт музей-кол­накыт пēс порат ю̄нтым пуӈкто̄р сунсыгласаныл ос та̄нки рӯпатаныл та о̄вылтаса­ныл. 
О̄влэ̄т та̄нкина̄нылн э̄рнэ оспа то̄рыт пēрия­сыт, хумус та̄н акван-о̄л­ты­яныл, нё̄тнэ̄г сусхатэ̄­гыт ман а̄ти, та ва̄рмалит аквъёт а̄рталасаныл. Та сыс та̄н йис та̄гыл о̄лнэ накыт о̄вылтыт номыл­матыгла̄лсыт. Пēс порат ма̄ньнэ ха̄йталан хум ща̄нь-а̄щагēн а̄ги пуӈк­то̄рыл кēтыглавес, то̄нт а̄ги нэ̄мхотты мо̄т хум хо̄тпа нупыл ул вос сунсы. Тувыл та а̄ги колта̄глэ ха̄йталан ма̄хум ӯрēгыт. Ос нэ̄ хум ва̄рнэ̄тэ юи-па̄лт аки­тэ̄ныл (хум а̄щ­ныл) кастуӈкве паты. 
Раиса Загородняя ла̄выс, пēс порат нэ̄ хо̄тпа мӯйлупсаг акваг то̄рыл мӯйлупта̄лвēс ос тав са̄всыр маснутыт коныпал самн патум ня̄в­рамаквен такви супыт, манигтан то̄рыт ю̄нтыс. То̄рыт ёмас, та̄к сэ̄тапыл ва̄рим о̄лсыт ос супыт э̄рнэ щирыл йинуӈкве ро̄выс. Нэ̄ ю̄нсхатнэ̄тэ по­рат тулё̄влэ̄н ю̄нсхатнэ туля масы. Ань тай то̄ва­накт сэ̄тапаныл хот-рас­мēгыт.
Зинаида Агафонова ханты пуӈкто̄р ю̄нтуӈкве о̄выл щёс тув ёхталас. Тав ла̄выс, нэ̄ хо̄тпат та̄нки ю̄нтум пуӈкто̄раныл пи­ным мо̄т хо̄т­патыныл ӯргалахтасыт. Āпат хуйнэ ня̄в­рамакве о̄с то̄рыл лап-пан­тапа̄лвес. Ань ханты нэ̄т ялпыӈ хо̄талт акван-ат­хатыглэ̄гыт ос хо­рамыӈ пуӈк­то̄раныл пинэ̄гыт.
Тамара МЕРОВА
