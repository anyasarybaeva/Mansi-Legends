
Ха̄льӯс район Ня̄хщамво̄ль па̄вылт постын хо̄талныл ё̄р винэ на̄йпос ва̄рнэ станция рӯпиты, рущ ла̄тӈыл «солнечный электростанцияг» ла̄ваве. 
Тамле ищхӣпыӈ ут хосат та̄гыл тот рӯпиты ман а̄ти, са̄в на̄йпос ва̄ри ман а̄ти, ты урыл ос мо̄т ва̄рмалит урыл Ня̄хщамво̄ль па̄выл на̄йпос ва̄рнэ станция кӯщай хум Олег Рочев китыгласлӯв. 
– Олег Сергеевич, хоты пораныл ты ищхӣпыӈ ут Ня̄хщамво̄ль па̄вылт рӯпиты? 
– На̄йпос ва̄рнэ стан­ция 2018 та̄лт тэ̄лы порат па̄выл ляпат о̄лнэ о̄выл я̄ӈкылмат ӯнттуӈкве о̄вылтавес ос 2019 та̄лт яныгпо̄ль э̄тпосныл рӯ­пи­таӈкве патыс. То̄нт Ханты-Мансийск ӯсныл  «Югра­энерго» нампа органи­зацият рӯпитан ма̄хум ёхталасыт, та̄н о̄в­лэ̄т хо̄т метра палыт кēртурпат ма̄н ра̄тсаныл. 
Ос ты юи-па̄лт кēрыт тармыл яныг солнеч­ный батареят ва̄рса­ныл. Таи ёмас, ты утыт ёт ма̄н нэ̄­матыр ат ва̄рēв, туи нас витыл ловтыянӯв, тэ̄лы тӯйт хот-хилэ̄в. Воссыг нэ̄матыр ва̄руӈкве сака ат э̄ри. Та̄н акв щирыл ва̄рвēсыт, хо̄тал юи-па̄лт ат ё̄ӈхēгыт. 
– Та̄л сыс са̄в на̄йпос та̄н ва̄рēгыт?
– На̄йпос винэ бата­реят яныгпо̄ль э̄тпост, я̄ӈк на̄тнэ э̄тпост ос лӯпта э̄тпост постын хо̄талыл са̄внув ё̄р выгыт. То̄нт дизельный электростан­цият сака ат рӯпитэ̄гыт. О̄йттур э̄тпост ос во̄ртур э̄тпост хо̄тал о̄с ёмащакв кос посты, тувыл ты по­рат станция мощщанув ё̄р выг. Ханты-Мансийск ӯсныл ёхталам хо̄тпат ла̄всыт, ты порат батареят сака исыглавет, тыима̄г­сыл хо̄талныл са̄внув ё̄р виӈкве ат вēрмēгыт.  
– Па̄влыӈ мир на̄йпос ма̄гсыл мощщанув олн ойтуӈкве патсыт?
– Ма̄хманӯв акваг ки­тыглахтэ̄гыт: «Манрыг ман на̄йпос ма̄гсыл олн ойтэ̄в, хо̄талув олн та̄л посты?» Ма̄н ювле ла̄вēв: «Хо̄талув олн та̄л кос посты, тувыл ты ищхӣпыӈ ут ма̄гсыл са̄в олн ойтвес. Олныт ювле миӈкве ань о̄с э̄ри».
2018 та̄лт тамле на̄й­пос ва̄рнэ утыт ёвтнэ ос ӯнттын ма̄гсыл са̄т млн. солко̄ви округ миркол­ныл холтвес. «Югра­энерго» рӯпитан хо̄тпат о̄влэ̄т ла̄выг­ласыт, са̄т та̄л сыс ты олныт ювле ёх­тэ̄гыт, ань ла̄вēгыт, 14 та̄л тах э̄рмыглы. Ма̄н о̄лнэ ма̄вт хо̄тал тэ̄лы порат щар мощща посты, рēг ат мыг. Тыима̄гсыл, улпыл, холтым олнаныл са̄в та̄л ювле атуӈкве патыяныл. 
Хо̄талныл ё̄р винэ бата­реят лов та̄л ёмащакв рӯпитаӈкве тах патэ̄гыт. Тувыл ка̄сыӈ та̄лныл мощщанув на̄йпос тах выгыт. Ань акв щё̄с сыс ты утыт 60 киловатт мы­гыт, лов та̄л ювле хульты, мощщанув миӈкве патэ̄­гыт. 
– Ня̄хщамво̄ль па̄вылт тамле ищхӣпыӈ станция манрыг ӯнттувēс? 
– Хо̄талныл ё̄р винэ ба­та­реят коныпал ат ди­зель­ный электростан­цият па̄влувт рӯпитэ̄гыт. Та̄н рӯпитанэ̄ныл ма̄гсыл акваг са̄в солярка э̄ри. Ня̄хщамво̄ль мус ма̄шинал яласан ёмас лё̄ӈх а̄тим, на̄йпос стан­ция рӯпитан ма̄гсыл э̄рнэ са̄вит солярка тыг тотуӈ­кве сака та̄рви­тыӈ. 
Витув о̄с ма̄нь, на̄иӈ­ха̄пыт тыг ōс ат ёхталэ̄­гыт, тыима̄г­сыл тамле ищ­хӣпыӈ утыл ва̄рвесӯв. Хо̄талныл ё̄р винэ бата­реят хунь рӯпитаӈкве о̄вылтахтасыт, кӯщаит ла̄всыт, соляркал мощ­ща­нув тотуӈкве тах патавēв. Тувыл па̄влув янгыг ēмты, ты та̄л ма̄нь ня̄врамыт ма̄гсыл йильпи кол рӯ­питаӈкве о̄вылтахтас. Ты яныг кол-капай сака са̄в на̄йпос выг, тыима̄г­сыл солярка ань са̄внув хол­тэ̄в. 
Ня̄хщамво̄ль па̄вылт на̄йпос ва̄рнэ станция  «Юграэнерго» нампа организация па̄лныл ва̄р­вес. Тот ань онтололов хо̄тпа рӯпиты. Та̄н пуссын ты ищхӣпыӈ ут ёт рӯпи­тэ̄­гыт ос ка̄сыӈ колн на̄й­пос вос о̄лы, ёмащакв уральтыяныл, тэ̄лы тӯйт хот-хилэ̄гыт, туи хот-лов­тыяныл.
Ма̄н округувт постын хо̄талныл ё̄р винэ тамле станцият Хо̄нтаӈ ос Ха̄льӯс районыгт рӯпитэ̄гыт. Аква - Нику­линка па̄вылт, китыт - Шугур па̄вылт ос хӯрмит станция Ня̄хщамво̄льт ва̄рвес.
Людмила ТЕТКИНА
