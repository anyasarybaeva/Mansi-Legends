
«Югра» ля̄ххал тотнэ колн Валерий Беспояско ёхталас, тав округ ма̄хум рӯпатаныл ос тэ̄ланыл та̄ра-паттын департаментыт кӯщаиг о̄лы. Ань ты та̄рвитыг о̄лнэ э̄тпосыт сыс манхурип о̄вылн патсӯв, хумус ма̄хманув о̄лэ̄гыт ос маныр нё̄тмилыл ва̄равет, пуссын ты урыл тот потыртасыт.
2020 та̄лт ковид-а̄гм хо̄нтым юи-па̄лт рӯ­пата минэ кӯщаитн ос рӯпитан ма̄хумн сака та̄рвитыг ēмтыс. Ань то̄ва тэ̄лат ва̄руӈкве ёл-по̄илттавēсыт. Таима̄­гыс са̄в хо̄тпат рӯпатаӈ коланыл лап-пантыг­лавēсыт ос са̄в ма̄хум рӯпата та̄л хультсыт. 
О̄влэ̄т округувт 4 со̄­тыра э̄лумхо̄лас центр занятости колн хасха­тым о̄лсыт. Ань 29 со̄­тыра э̄лумхо̄лас рӯпата кинсэ̄гыт. Та̄рвит порат рӯпата та̄л хультум хо̄тпат нё̄тмил-олнаныл но̄х-нё̄твēсыт, э̄рыӈ таи­ма̄гыс са̄в ма̄хум та центр занятости колн о̄с хасхатэ̄гыт. 
Ты э̄лы-па̄лт акв э̄лмхо̄лас ка̄сыӈ э̄тпос 2 со̄тыра 250 сол­ко̄вил ойтыгла­вес, тувыл 6 со̄­тыра солко̄вил ойтуӈ­кве патвēсыт. Тувыл акв ма̄нь ня̄враме аквтох 3 со̄тыра арыгкем сол­ко̄вил ловиньтаве. Та щирыл то̄ват 17 со̄тыра 150 солко̄ви нё̄тмил-олн вуйласыт. 
Ань тамле нё̄тмил ва̄рмаль ёл-по̄илттавес, ма̄хум о̄ста 2 со̄тыра 250 солко̄вил ойтавет. Ня̄враманыл о̄с ат ой­та­вет. 
Рӯпата та̄л хультум хо̄тпат аквта са̄витыг нэ̄пакн хансым хуль­тыс. Ань та̄н халанылт туп 11 со̄тыра э̄лумхо̄лас нё̄тмил-олн выгыт.
Валерий Беспояско тох потыртас: «То̄ва хо̄т­пат та̄нки рӯпитаӈкве ат таӈхēгыт, нё̄тмил-олн тай ӯрēгыт. Мо̄лал ма̄н центрув ка̄сыӈ хо̄тпа ма̄гыс кит рӯпитан ма̄ хо̄нты, ос тавēн ла̄тыӈ кēты. 
Тав кит ма̄ныл нэ̄м­хо̄т рӯпитаӈкве ат ке ка̄сащи, то̄нт тав цент­рыт нэ̄паканэ хот та вивет. Ань та щирыл ва̄руӈкве ат та̄ртавēв, таима̄гыс ты хо̄тпа ма̄н центрув акваг хӯлтха­тым о̄лы ос такви рӯ­пата ке хо̄нты, ёмас о̄лнув». 
Яныгпо̄ль э̄тпосныл рӯпата киснэ хо̄тпат йильпи щирыл ма̄н палтув хасхатуӈкве пат­сыт. О̄влэ̄т ма̄н колувн ёхталаӈкве во̄­винь­та̄л­вē­сыт ос тыг нэ̄пака­ныл вос тотэ̄гыт. Ань нэ̄мхотталь минуӈкве ат э̄ри, тавēн «Работа в России» манос «Гос­услуги» ищхӣпыӈ ло̄п­сы­тыт хӯлтхатуӈкве ро̄ви.
Тувыл Валерий Беспояско таи ла̄выс, ань са̄всыр колытыт рӯпата ёмас ва̄нэ ос номтыӈ ма̄ньлат хо̄т­пат китыглавет. Тыгыл 64% - са̄всыр рӯпитан профессият ос 36% - мирколт рӯпитан ма̄хум. 
Ань хо̄т-а̄ти са̄всыр производстват, транс­портыт, ма̄хум пусмал­тан, колыт ӯнттын ос ма̄-во̄й но̄х-винэ ма̄т са̄в рӯпитан хо̄тпа кин­саве. Тот янгыщ фрезе­ровщикыт, котельный операторыт, экскаватор маши­ни­с­тат, са̄всыр лēккарыт э̄рēгыт.
Центр-колытн хас­хатам ма̄хум халт ань 58% нэ̄ хо̄тпат рӯпата ат хо̄нтэ̄гыт. Та̄н халанылт 32 та̄ланыл то̄влын мус са̄в нэ̄ хо̄тпат ос высший образование о̄ньщēгыт. 
Ты э̄лы-па̄лт та̄н хо̄т ла̄пкат, олн ловиньтан колт, администраторыг рӯпитасыт. 42% хум хо̄тпат рӯпата та̄л о̄лэ̄­гыт, то̄ваныл нэ̄мхо̄т э̄лаль ат ханищтахта­сыт, таима̄гыс про­фес­сия та̄л о̄лэ̄гыт. 
Округ миркол па̄лыл рӯпата та̄л хуль­тум хо̄тпат мо̄т са̄всыр нё̄т­милыл ва̄равет. Хота мус э̄лумхо̄лас рӯпата ат хо̄нты – тав кит-хӯрум э̄тпосын матыр рӯпатал миве ке, ты э̄лы-па̄лт ха­нищтахтуӈкве кē­таве. 
Ань тыг мус хӯрум со̄тыра э̄лумхо̄лас ха­нищтавēсыт ос та̄н йи­льпи профессия о̄нь­щēгыт. Ты ма̄хум хотты колн рӯпитаӈкве вивет, та кӯщаит ком­пенса­ция-олныл о̄с ой­та­вет. Тамле накыт 2021 та̄лт э̄лаль ва̄равет. 
О̄влэ̄т та̄н 8 со̄тыра­ныл 12 со̄тыра мус ком­пенсация-ол­ныл ой­тыг­лавēсыт, ань 21 со̄тыра солко̄вииг ēмтыс. 
Ма̄хум нё̄тмил ва̄рнэ ма̄гыс «Старшее поко­ле­ние», «Про­изво­дитель­но­сть труда», «Занятость женщин» нампа проек­тыт рӯпитэ̄гыт. Ань та̄н кастыланыл ты ма̄хум йильпи рӯпатан ханищ­тавет.
Мо̄лалнув «Под­дер­жка занятости» проект рӯпататэ о̄вылтавес. Тот э̄лумхо̄лас такви матхурип рӯпитан кол щё̄питаӈкве вēрми. Таима̄гыс 229 со̄тыра солко̄вил миве. Ты та̄л 300 хо̄тпат та̄нки рӯпитан кол ва̄руӈкв номылматсыт.
Юи-о̄вылт кӯщай хум ма̄хумн ла̄выс: 
– Ты пора сака та̄р­витыӈ, са̄в ма̄хум рӯ­пата та̄л хультсыт ос мо̄т ма̄н нэ̄мхотталь ат вивет. На̄н на̄нки рӯ­па­тан ӯр­га­лым о̄ньщелы̄н, по̄хан та̄ра ул минэ̄н. Хотталь вора­тэгы̄н ке, о̄влэ̄т рӯ­пата хо̄нтэ̄н, тувыл ущ сысы минэ̄н. 
Ма̄н на̄нан нё̄тэв кос, ос пуссын рӯ­патал хотыл молях хо̄н­тыянӯв, ка̄сыӈ хо̄тпа такви та̄к номтэ̄­тыл э̄лаль вос о̄лнув.
Тамара МЕРОВА
