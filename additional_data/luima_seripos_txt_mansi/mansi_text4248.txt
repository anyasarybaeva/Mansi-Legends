
Ханты-Мансийск  ӯст о̄лнэ Ма̄-вит ос Э̄лумхо̄лас нампа музейт «Передано НКВД» суссылтап ва̄рвес. Тот репрессия та̄лыт порат соссаӈ ма̄хумныл хот-вуим пормасыт суссылтавет.
О̄влэ̄т тув атхатам хо̄тпат ма̄гыс музейт рӯпитан кит хумыг ма̄нь спектакль ёнгысы̄г. Акв хум пасан ва̄тат ӯнлы, документ-нэ̄пакыт ловиньты. Тувыл мо̄т хум то̄тапыӈ та̄гыл тув ёхтыс ос тэ̄н тот о̄лнэ пормасыт нэ̄пакн хассанэ̄н. Акв тамле ва̄рмаль ӯсувт яныг таквс э̄тпост 1934 та̄лт о̄лыс. То̄нт ӯсув иӈ Остяко-Вогульскыг ла̄ввес. То̄нт музейт рӯпитан хум Иван Андреевич Шабалин, тувыл округт секретариг о̄лнэ хум Иван Степанович Янов акт-нэ̄пак хассы̄г. Та пēс порат о̄лыглам накыт ань ты музейт рӯпитан хо̄тпаг суссылтасы̄г ос та пēс нэ̄пак ловиньтасы̄г. Тот хансым о̄лы, соссаӈ ма̄хумныл 32 сыресыр пормас тув тотвес, та маснутыт халт то̄ва пормасыт ялпыӈ ма̄ныл вуимат.
Елена Гомонюк, музей кӯщай нэ̄, ла̄выс: «Ма̄н ань яныг кисхатнэ ва̄рмаль ва̄рēв. Ты суссылтап щё̄питамув порат ма̄н са̄всыр та̄рвитн ликмыгласӯв, то̄ва пēс пормасыт нэ̄пакн хансым о̄лэ̄гыт ос тыт та̄наныл ат хо̄нтыянӯв. Хо̄т та̄н тыпсыт манос хоты музеитын та̄н э̄лаль майвēсыт, нэ̄матыр ат хансыма. То̄нт музеитын тотыглым пормасыт пуссын нэ̄пакн хансыглавēсыт. 1917 та̄лт «Чрезвычайный комиссия» ва̄рвес, тув хансым хо̄тпат ВЧК намыл ла̄ввēсыт, тот Ф.Э. Дзержинский кӯщаиг о̄лыс. Та̄н о̄лупсав акваг уральтасаныл ос матыр ēмтнэ тэ̄лат пуссын нэ̄пакн хансыгласыт. Округувт 1919 та̄лт тамле комиссия рӯпитаӈкве патыс ос та̄н са̄всыр документ-нэ̄пакыт щё̄пита̄лсыт. Ётыл НКВД намаим кол ва̄рвес ос та̄н ма̄хум о̄лупсаныл уральтасаныл. Ма̄н ань та̄н документаныл ёт рӯпитэ̄в, ос ва̄та̄л тэ̄лат та̄ра-паттыянӯв. Са̄всыр ва̄рмалит урыл 1940 та̄л мус хансым нэ̄пакыт ловиньтэ̄в.
Щар о̄вылт ма̄н музеювт рущ то̄рум — Икона Божьей матери Почаевской хо̄нтуӈкве ат вēрмылӯв. Тав Конда ма̄ныл ялпыӈколныл тыг 1936 та̄лт тотвес, ётыл са̄в  архив-нэ̄пакыт халт кисхатсӯв, тав мо̄т хотты музейн маима, ос хоталь — ат хасвес. Мо̄рсыӈ пормасыт Москват ос Санкт-Петербургыт о̄лнэ яныг музеитын вуимат. Ань тот хо̄т ке хо̄нтыянӯв, ёмас о̄лнув».
Ты суссылтапт ня̄йт хо̄тпатныл хот-вуим пормасыт, рущ ма̄хум ялпыӈколанылт атым пормасыт о̄с о̄лсыт. Ань 1939 та̄лт Филинский ялпыӈколныл тотым пēрнат, то̄рмыт тыт суссылтавēсыт. Филинский па̄выл ань Горноправдинск па̄влыг ēмтыс. 
Я̄нас потыр «китайские зеркала» ла̄внэ пормасыт урыл Оксана Белогай щё̄питас. 1936 та̄лт музейн аквхуйплов а̄нох вильтсуснэкēр майвес. Тувыл акватэ Санкт-Петербург ӯст о̄лнэ Эрмитажн кēтыма, мо̄таныт тыт хультмыт. Та̄н сарматский племена о̄лум сака пēс йис порат ва̄римат, ты вильтсуснэкēр тармыл хурит по̄слымат. Оксана ла̄выс, та̄н ань кисхатэ̄гыт, ты а̄нох вильтсуснэкēрыт аман Та̄гт я̄ ва̄тат, аман Касум я̄ ва̄тат о̄лум ма̄хумныл вуйвēсыт ос тыг тотвēсыт.
Соссаӈ ма̄хумныл вуим са̄в пормас Ха̄льӯс районныл тыг тотвес. Касум ма̄т пилыщмаӈ пора о̄лум юи-па̄лт тувыл са̄т писаль тыг кēтвес. Ты писалитыл ма̄хум 17 нот па̄сныл па̄тлуптамыт ос 1960 та̄л мус ты писаляныл ёт иӈ во̄раясыт. Ань та̄н музейт о̄выл щёс суссылтавет.
Ханты хум Тимофей Алексеевич Молданов соссаӈ ма̄хум ня̄йт пормасыт урыл потыртас. Тав маснутыт суссылтас ос ла̄выс, пēс порат ня̄йт хо̄тпа маснутанэ мощ мо̄т щирыл ю̄нтвēсыт ос та ю̄нтмиланэ щирыл, по̄санэ щирыл ущ та̄ра-паттавет. Тамле маснут иранский ос палеоазитский культураг акван-тэ̄лыгламēн порат ю̄нтым о̄лэ̄г. Пēс ма̄хманув пуссын акв хурип На̄й-О̄тырытын по̄йкщасыт, туп та̄нки ла̄тӈыл ла̄всаныл.
Светлана Алексеевна Попова, ма̄ньщи ма̄хум пēс йис наканув ханищтан нэ̄, тох потыртас: «Ты суссылтап щё̄питан порат Тимофей Молданов, Татьяна Волдина ос ам музейн во̄ввыглавесӯв. Ма̄н хотты На̄й-О̄тыранув маснутаныл тув тотвēсыт, таит та̄ра-паттуӈкве ат ка̄сащасӯв. Ма̄нки ма̄хманув нупыл ла̄всӯв, суссылтапн ёхтум нэ̄ хо̄тпат пуӈк то̄р вос пинэ̄гыт».
Ты суссылтапн са̄в ма̄хум ёхталасыт, та̄н ла̄всыт, ты ва̄рмалит ва̄ӈкве пилыщмаӈыг о̄лы кос, ос тыи та̄н пēс рӯтаныл о̄лупса о̄лыс.
