
Ханты-Мансийскат ща̄нь ла̄тыӈ ва̄нэ соссаӈ ня̄врамыт халт касыл ка̄сыӈ та̄л №6 школат ва̄рыглаве. Ты касыл образование ос ма̄ньлат ма̄хум  ёт рӯпитан департамент па̄лыл, развитие образование нампа институт ос А̄с-угорский институт па̄лыл щё̄пита̄лаве.

	Ты та̄л тув хо̄тхуйплов ня̄врам касуӈкве ёхталасыт. Та̄н халанылт хо̄т ма̄ньщи а̄ги ос лов ханты а̄ги-пыгыт о̄лсыт. Акв хотты хо̄тпаныл тыг ёхтуӈкве ат вēрмум. 

	Ань хӯрум ма̄ньщи а̄ги Ха̄льус район Са-ранпа̄вылныл, кит а̄ги Октябрьский район Лӯи Нярихуми па̄вылныл ос акв а̄ги Хо̄нтаӈ ма̄ Шугур па̄вылныл кассыт. Ханты а̄гит-пыгыт  Белоярский, Октябрьский, Нижневартовский,  Сургутский, Ханты-Мансийский  районытныл о̄лсыт ос акв пыг Ханты-Мансийсканыл о̄лыс. Ты ня̄врамыт то̄ват казымский диалект ла̄тӈыл хассыт, мо̄таныт  сургутский диалектыл.

	О̄влэ̄т мӯй ма̄хум жюри ёт ва̄йхатасыт. Ань ма̄ньщи жюри кӯ-щаиг Д.В. Герасимова о̄лыс, тавēн Е.У. Акбаш ос С.С. Динисламова нё̄тсы̄г. Ханты ма̄хум жюри кӯщаиг В.Н. Соловар о̄лыс, тав ётэ Е.А. Нёмысова, И.М. Молданова рӯпитасы̄г. Мӯй хо̄тпат ёт пащалахтын ма̄гыс «Лылыӈ со̄юм» этноцентрыт ханищтахтан пыгыг ёхталасы̄г. Тот Арсентий Ли са̄ӈквылтапыл ма̄щтырыг са̄ӈквылтас, Руслан Вьюткин стих ёмщакв ловиньтас ос ко̄йпыл ра̄тыс. Ты тэ̄ла ня̄врамытн сака мӯстыс ос та юи-па̄лт та̄н касуӈкве та минасыт. 

	Тувыл ат щё̄с порат жюри потыртасыт. Ты та̄л касылт ханты ня̄врамыт халт о̄выл местал нэ̄мхотьютн ат майвес. Китыт места Светлана Малыгина, Шеркалы школаныл ёхталам а̄ги, вис. Хӯрмит  места Андрей Как-син, «Лылыӈ со̄юм» этноцентрын ялантан пыг вис.  Нилыт местат Угутский школаныл ёхталам Анжела Арантеева о̄лыс. 

	Ма̄ньщи а̄гит халт Саранпа̄выл школаныл ёхталам а̄ги Елена Гындыбина заданият ёмщакв ва̄рсанэ ос тав но̄х-патыс. Лӯи Нярихуми па̄вылныл о̄лнэ Полина Уфимцева о̄с са̄в балл атыс, тав китыт места вис.  Хӯрмит места Галина Артеева вистэ, тав о̄с Саранпа̄вылныл о̄лы. Ос Лӯи Нярихуми па̄вылныл о̄лнэ а̄ги Елена Карпенко нилыт местал майвес.

	Ань касылт о̄выл места вим ня̄врам ат со̄тыра солко̄вил майвес, китыт места ма̄гыс – нила со̄тыра солко̄ви, хӯрмит места – хӯрум со̄тыра солко̄ви ос нилыт места ма̄гыс туп э̄сгын нэ̄пакыл майвēсыт. Но̄х-патум ня̄врамаквет ма̄н янытлыянӯв, мо̄т а̄гитн-пыгытн пӯмащипа ла̄тыӈ ла̄вēв. Та̄н пуссын номтыӈыщ ханищтахтын ня̄врамаквет. 

	Жюри хо̄тпат ла̄вманыл щирыл, туп то̄ват ла̄тӈаныл фонетический разбор щирыл торыӈыщ ат ва̄рсаныл, тувыл то̄ва ла̄тӈыт акван-тэ̄лыгтыяныл. То̄ват литература предмет ма̄гыс хасманыл ма̄гыс Свет-лана Динисламован э̄сгувēсыт. 

	Ётыл ам Саранпа̄-выл а̄гит ёт акван-хо̄нтхатыгласум ос та̄-наныл касыл о̄вылтыт китыгласанум. Елена Гындыбина ювле-ла̄выс: «А̄нумн ты касылт сака та̄рвитыӈ ат о̄лыс, туп фразеологизмыт палт хоса номсахтасум.  Ма̄н школат ты ла̄тӈыт мощща ханищтасанӯв. Тувыл амки о̄с но̄х-патмум ма̄гыс матыр-а̄ти ханищтасум. Кас-мув юи-па̄лт ма̄н А̄с-угорский ма̄хум театрын тотыглавесӯв, пӯмыщ спектакль суссӯв, а̄нумн тот сака мӯстыс. Театрыт ам каӈкагум рӯпитэ̄г». 

	Галина Артеева ос тох потыртас: «Касыл о̄вылтахтам порат ам мощ пилсум. Литература заданият а̄нумн та̄рвитнувēг о̄лсыт, ос ам ва̄нэм щирыл пус-сын ва̄рсанум. Тувыл театрын тотыглавесӯв,  а̄нумн тот сака мӯстыс. Мо̄т па̄вылныл ёхталам а̄гит-пыгыт ёт аквъёт мощща о̄лсӯв, ма̄нки халувт ат ва̄йхатасӯв, то̄ват э̄типа̄лаг  та̄ра ювле минмыгтасыт. 

	Ам школа а̄стланэм юи-па̄лт лēккарыг ханищтахтуӈкве таӈхēгум. Ма̄ньщи ла̄тыӈ та институтыт  ат ханищтаве. Ос ам номсэ̄гум, хотты па̄в-лыӈ ма̄н минэ̄гум ке, тот ма̄ньщи хо̄т-пат пусмалтанэм сыс потыртаӈкве тах патэ̄гум». 

	Евгения Ромбандеева ла̄выс: «Ам аквхуйплов класс ма̄гыс кассум. Мо̄лты та̄л заданият мощ кӯпнитнувег о̄лсыт. Литература касылт стихотворение ма̄ньщи ла̄тӈыл хансуӈкве э̄рыс, ам таве та̄ра ва̄руӈкве ат вēрмыслум. Юн ма̄ньщи ла̄тӈыл сака ат потыртэ̄в. Ам щащēквам потранэ торгамтыянум кос, ос ювле матыр ла̄вуӈкве та̄ра ат вēрмēгум. 

	Ты та̄л школа а̄стлэ̄гум. Ос ма̄ньщи ла̄тыӈ  ханищтан нэ̄г э̄лаль ханищтахтуӈкве ат номсэ̄гум. Нас амки рӯтанум ёт по-тыртан ма̄гыс ла̄тыӈ ханищтылум. Тувыл то̄ванакт юртанум ёт ищхӣпыӈ ут хосыт СМСканув ма̄ньщи ла̄тӈыл хансыянӯв, та̄наныл ловиньтаӈкве сака пӯмыщ».

	Ма̄н ма̄ньщи газетав школат рӯпитан ма̄хум о̄с сака ӯрияныл ос ща̄нь ла̄тӈув ёмщакв ва̄нэ, торгамтан ма̄гыс ня̄врамытн ловиньтаӈкве акваг ла̄вēгыт. 

	 

	Тамара Мерова

	 
