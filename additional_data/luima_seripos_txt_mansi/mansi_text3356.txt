

	Юи-о̄выл тит э̄тпосыг, яныг таквс э̄тпос ос ва̄т са̄грапнал э̄тпос, сака ащирмаг о̄лсы̄г. Таима̄гыс округув янытыл тэ̄лы лё̄ӈхыт молях ва̄рвēсыт. Ты урыл потыртаӈкве округ мирколн тит кӯщай хо̄тпаг ёхталасы̄г, акватэ Сергей Брусков, мо̄танэ Андрей Новиков. Тэ̄н сас лё̄ӈх ва̄рнэ Управленият рӯпитэ̄г.


		Андрей Новиков ла̄выс, лё̄ӈхыт ва̄руӈкве яныг таквс э̄тпост о̄вылтавēсыт. «Северавтодор» нампа предприятие та̄н ты рӯпата ва̄руӈкв ла̄ввēсыт. Ань округувт 84 тэ̄лы лё̄ӈх о̄лы. Та̄н хосытаныл – 488 вēрыс-та. 17 вēрыста – ты я̄т ӯлтта уснэ лё̄ӈхыт. 

		Я̄ ӯлтта щар хоса лё̄ӈх Октябрьский район Шеркалы па̄вылт ва̄рвес, тав 2 вēрыста 600 метра палытыг о̄лы, А̄с я̄ ӯлт-та мины.

		То̄ва ма̄т лё̄ӈх ва̄-руӈкве сака та̄рвитыӈ. Сергей Брусков ты урыл тох ла̄выс: Ханты-Мансийский район Согом па̄выл ляпат ос Кондинский районт то̄ва ма̄т я̄ӈкылмат тув щар ат по̄лявет. Лё̄ӈх ва̄рнэ порат тот ма̄хум сака хоса рӯпитэ̄гыт. 

		Яныг гусеничный техника тот рӯпитанэ̄тэ порат я̄ӈкылма нуми осэ тӯйт ёт мощ аквантэ̄лыгтыяныл. Та юи-па̄лт лё̄ӈх са̄грим йӣвы-тыл нортаве, тувыл ущ я̄ӈкылма мощ по̄ляве.

		Округувт тэ̄лы лё̄ӈхыт пуссын акв постановление-нэ̄пакн хансым о̄лэ̄гыт. Мо̄т йильпи лё̄ӈх ва̄руӈкв ат ро̄ви. Э̄лы па̄влыт мус тэ̄лы лё̄ӈхыт ва̄рнэ ма̄гсыл та па̄влыӈ ма̄хумн о̄влэ̄т округ кӯщаитн пищма хан-суӈкве э̄ри. Манах олн тув холтуӈкв э̄ри, ёмащакв ловиньтаве, та юи-па̄лт ущ кӯщаит ла̄вēгыт, лё̄ӈх тот ва̄ра-ве ман а̄ти. 

		Ань ты кӯщай хумыг сас ла̄всы̄г, тэ̄лы лё̄ӈх ва̄рнэ ма̄гыс о̄с са̄в олн э̄ри. Ты та̄л округ бюджетныл 272 млн. солко̄ви тув та̄ставе. Тӯяг мус лё̄ӈхыт уральтаӈкв патавет, хунь лап те во̄таставет, тӯйтаныл тах хот-хилавет. Ос щар ма̄к яныг рӯпата та̄н ва̄рēгыт, хунь лё̄ӈхыт ущ ва̄руӈкв о̄вылтавет. То̄нт сака са̄в техника э̄ри.

		Ты э̄тпос о̄вылтахтам порат нила лё̄ӈх ёмащакв ва̄рвēсыт ос ма̄хум тот яласаӈкв та̄ртвēсыт. Белоярский районт тит лё̄ӈхыг ва̄рвесы̄г, ма̄хум тот хосат яласаӈкв патсыт. Белоярский ӯсныл Сосновка ос Пол-новат па̄влыг мус, ос Кондинский районт Междуреченскийныл  Карым па̄выл та̄ра  Шугур мус. Ханты-Мансийский районт Талинский па̄вылныл Белогорье мус. Тот ма̄тэ ёмас, я̄ӈкылма ос тӯр а̄тим, таима̄гыс лё̄ӈхыт тот молях ва̄равет.

		Хо̄т ляпат ма̄-во̄й но̄х-винэ компаният рӯпитэ̄гыт те, тот лё̄ӈхыт нумыл витыл со̄сантавет, я̄ӈке осыӈыг вос по̄ли. Хунь э̄рнэ осытыг по̄льтаве, то̄нт 60 тонна та̄рвитпа яныг ма̄шинат тот яласаӈкв вēрмēгыт.

		 

		Валентина Васильева

 
