
Ё̄рн нэ̄ Татьяна Дмитриевна Пяк колта̄глэ ёт Белоярский район Нумто па̄выл ляпат о̄лы. Тав Ханты-Мансийск ӯсн ва̄т са̄грапнал э̄тпост ёхталас. То̄нт ма̄щтырлан ма̄хум яныг сапра̄нит тыт акван-атхатыгласыт. 
Ёхтум нэ̄квет ла̄ввē­сыт, э̄рыӈ хотьют матыр потыртаӈкв таӈхи манос э̄ргуӈкв ка̄сащи. Татьяна Дмитриевна ла̄выс, тав са̄в­сыр ща̄нь ла̄тӈыл э̄р­гыт э̄ргуӈкв тах паты. Ту­выл тав э̄рге та ōвылтастэ. О̄влэ̄т э̄рге ё̄рн ла̄тӈыл э̄ргыстэ, та юи-палт Касум хантыт ла̄тӈыл, сур­гут­ский, тувыл ос пимской ханты ла̄тӈыл. Ма̄хум татем та ща̄гтсыт, тавēн ка̄тпатта хоса ра̄тсыт.
Искусствоведыг о̄лнэ нэ̄ Наталья Николаевна Федорова э̄ргыт хӯнт­луманэ юи-па̄лт нэ̄ сака янытластэ. Тав тох ла̄выс, тамле хо̄тпа, хотьют ма̄к пēс о̄лупса щирыл о̄лы ос пēс наканув, пēс ва̄р­малянув э̄лаль тотыянэ, та̄наныл ты янытлаӈкв э̄рēгыт. Ё̄рн нэ̄ ёт-тотум пормасанэ пуссын ёма­щакв сун­сыгла­санэ ос ла̄выс, та̄н щар ма̄к э̄рнэ щирыл ю̄нтым о̄лэ̄гыт. 

Нэ̄ о̄лупсатэ урыл потыр
Ё̄рн нэ̄ такви колта̄глэ урыл ос о̄лупсатэ урыл а̄нумн потрамас. Тав потре ань э̄лаль ловинь­тэлы̄н.
– Мēн о̄йкамēнтыл Ямал ма̄ ляпат о̄лымēн, Нумто па̄выл мус налы­мантем вēрыста минуӈкв э̄ри. Хо̄т ня̄врам янмал­тасмēн, та̄н пуссын янгыт, са̄всыр ма̄н о̄лмыгтасыт. Ань туп тит пыгагмēн мēн ляпамēнт о̄лэ̄г. Яныг пыгмēн Николай, мо̄тыт пыгмēн – Сергей. Тэ̄н сас щēмьяӈыг, я̄нас о̄лэ̄г.
Николай щēмьятэ ёт ат вēрыстатемт о̄лы. Сергей мощ э̄лыннув, тав палтэ ловмантем вēрыста минэ̄в. Тэ̄н о̄с са̄лы о̄ньщēг, са̄лыянув пуссын аквъёт ӯриянӯв. О̄влэ̄т са̄лыянув мēн ӯриянмēн, тувыл Николай пыгмēн, та юи-па̄лт ос Сергеймēн. Тыщир мощ кӯпнитнув, халувт акван-нё̄тхатэ̄в. А̄гиян­мēн са̄всыр ӯсытт, са̄всыр па̄влытт о̄лэ̄гыт. 
Акв а̄гимēн Муравлен­ко ӯст о̄лы, мо̄танамēн - Касум па̄вылт. Пуссын ня̄врамыӈыт. Мēн ань нилахуйплов апыгрищ о̄ньщимēн, тит апгагмēн мо̄т щēмьяныл вуйвесы̄г, рущ ла̄тӈыл тэ̄н «прием­ныиг» ла̄вавēг. Ма̄н юн пуссын тит ла̄тӈыл потыр­тэ̄в. Апыгрищанум пус­сын хӯрум ла̄тӈыл потыр­таӈкв ха̄сэ̄гыт - ё̄рн, ханты ос рущ ла̄тӈыл.

– Наӈ хумус хум ва̄р­сын?
– Ам са̄лыӈколт самын патсум ос яныгмасум. Ма̄н Ямал ма̄т Пуровский район Муравленко ӯс ляпат о̄лсӯв, Пякуто нампа тӯр ва̄тат. Омагум-а̄тягум о̄с са̄лы о̄щсы̄г. 1978 та̄лт школа а̄стла­мум юи-па̄лт ла̄ввēсум, ха̄йталаӈкв патавем. То̄нт ам нёлоловхуйплов та̄лум то̄влыс. Ам аты титыглавēсум, таӈхēгум хум ва̄руӈкв ман ат таӈхēгум. 
Аквмат порат Нумто па̄вылныл са̄лыӈ суныл та ёхтысыт. Та ё̄рн пыг аты ва̄слум, воссыг хоталь ва̄рхатэ̄гум, лю̄ньщим тув та тотвēсум. О̄йкам Александр Алякович Пяк, 43 та̄л аквъёт о̄лымēн, яныгпа̄лаг та ēмтсумēн. Ам ань са̄тлов нупыл тит та̄лум то̄влыс.
2012 та̄лт Нумто па̄вылт яныг пӯри ва̄рыглавес. Ямал ма̄ныл ос округув са̄в­сыр ма̄ныл яныг кӯ­щаит тув ёхта­ласыт. Ты э̄лы-па̄лт ла̄в­весӯв, Сергей пыг­мēн ханты а̄ги вос ха̄й­талы. А̄ги Сургутский районт хо̄н­тыслӯв, наме Алина Тэвлина. Та пӯри пēс щирыл ва̄рыслӯв, са̄т са̄лы йирыг тӯщтувēсыт. 
Са̄в мир то̄нт ёхталас, ля̄ххал хаснэ хо̄тпат, тина по̄слын хумыт, яныг кӯщаит, са̄лыӈ суныӈ хантыт ос ё̄рныт мо̄т ма̄­ныл ёхталасыт. 

– Наӈ яныг ма̄щтыр нэ̄г ла̄вавен, ю̄нсхатуӈкв наӈти ханищтахтасын?
– Ам са̄лыӈколт яныг­масум, ма̄ньта̄гыл тамле маснутыл мастувесӯв. Хунь хум ва̄рсум, тав о̄с са̄лыӈ хум, ня̄враманмēн пуссын мольщаӈыл, ва̄ил ю̄нтыгласанум. 
Хунь во̄рт о̄лэ̄гын, рущ маснут хумус масэ̄гын. Ащирма порат рущ мас­нут пōльхаты, сахи ос мольщаӈ туп рēг ва̄ри. Пыганум, а̄гиянум, та̄н ня̄враманыл, ма̄н пуссын тамле маснутыл о̄лэ̄в. Ка̄сыӈ хо̄тал тох масхатэ̄в.
Акв сахи тит та̄лтем ю̄нтаве. Са̄лы сов тынт­луӈкв сака та̄рвитыӈ. Тит манягум сас тэ̄нти ма̄гсылагēн я̄ӈк сахи ю̄нтсы̄г. Сахиягēн ла̄щ­лакв тэ̄нти сака нё̄тнэ̄г та ма̄щтырласагēн. 
Мо̄т ма̄т, Сургутский районт, о̄лнэ хантыт мас­нутаныл сака пилыщ­маӈыг ю̄нтыяныл, та яныт ханса-капаил супаныл та хорамтыяныл. Тох ю̄н­туӈкв щар ат ро̄ви кос. Пēс порат, ам номилум, та ēрт о̄лнэ хантыт нэ̄м­хотьютаныл тох суп ат ю̄нтыглас. Та ма̄ныл ха̄й­талым нэ̄квет ань ма̄н щирувтыл ю̄нсхатэ̄гыт, супаныл воссыг тох ат хорамтыяныл.
– На̄н ляпант ма̄-во̄й ма̄ныл но̄х-виве. Хотмус нё̄тавēн ман а̄ти?
– Сака ат нё̄тавēв. Ка̄сыӈ колта̄глув ма̄гыс бензин акв пӯщка майвес. Па̄ртыл о̄с майлавēв, акв та̄л сыс 25 па̄рт. Ма̄нти ё̄рувтыл о̄лэ̄в. 

– Нумто ялпыӈ тӯр ляпат пӯрлахтэгы̄н?
– Ва̄им, ты тӯр сака яныг ялпыӈ о̄ньщи. Хум хо̄т­патн тув ро̄ви, нэ̄ хо̄т­патн ос а̄гитн тув ат ро̄ви. Пӯр­лахтын кан хунь ва̄раве, тув колта̄глыл о̄с ялантэ̄в. Ма̄н па̄влыт хультэ̄в. Хумыт ос тӯр котильт о̄лнэ тум­пын минэ̄гыт. Ма̄н о̄лнэ ма̄нувныл тув мус налы­мантем вēрыста минуӈкв э̄ри. 
Во̄рт о̄лымав, ща̄нь ла̄тӈыл потыртэ̄в, ма̄нти маснутыл масхатэ̄в. Пēс ва̄рмалянув, пēс наканув пуссын ва̄ганув, яныгман ня̄врамыт о̄с ханищтыянӯв. 
Ма̄н тох о̄луӈкв ат те патэ̄в, воссыг хотьютн пēс о̄лупсав э̄лаль тотаве. Пыгагум сас армиян ял­сы̄г, Муравленко ӯст ханищ­тах­тасы̄г. Аквам програм­ми­стыг о̄лы. Мо̄т о̄лупсан хань­щувласыг кос ос ювле во̄рн о̄луӈкв ёхтысы̄г, сы­манэ̄н юв хартвесы̄г. Тох ты ма̄н о̄лэ̄в, пēс о̄лупсав э̄лаль тотылӯв.
Тамле ты ёмас ё̄рн нэ̄ ёт потыртасум. Хунь тамле хо̄тпа ӯсн ёхталы, ка̄сыӈ сосса хо̄тпа тавēн ща̄гты. Ань ты йист сытам ма̄т о̄лнэ ма̄хум ма̄н халувт мощща. Ос туп та̄н ты ма̄к пēс о̄лупсав э̄лаль тотым о̄лэ̄гыт. 
Валентина УЗЕЛЬ
