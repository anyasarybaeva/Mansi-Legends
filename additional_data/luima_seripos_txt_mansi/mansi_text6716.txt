
Ханты-Мансийск ӯст «То̄рум Маа» нампа музейт Майя Ефимовна Макарова рӯпиты. Ты ма̄ньщи нэ̄ Ха̄льӯс район Восыӈтӯр па̄вылт самын патыс, тот яныгмас. Тав оматэ па̄лыл рӯтанэ Самбиндаловыт, тыима̄гыс ань нэ̄ ты о̄парищ наме щирыл ляпа рӯтанэ кинсы. 
Та э̄тпост акв ма̄ньщи хум Олег Саввич Сам­бин­далов яныг ӯсувн ёхта­лас. Тэ̄н тыт акван-хо̄нт­хатыг­ла̄лсыг, рӯтанэ̄н урыл потыр­тасы̄г. Майя Ефимовна анēкватэ Аксинья Васильевна Самбиндалова, Ха̄льӯс район Ква̄йкъя па̄выл­ныл о̄лыс. Та па̄выл хосат а̄тим, ма̄тэ нирыл лап-яныгмавес. Пēс порат тот са̄в Самбиндалов ма̄хум о̄лсыт.
Майя омаге-а̄тяге училище а̄стламēн юи-па̄лт Хо̄рыӈпа̄вылн рӯ­питаӈкве кēтыглавесы̄г, тэ̄н тот китахкем та̄л о̄л­сы̄г. Та порат анēкватэ Аксинья Васильевна мис­э̄кватэ тотым Хо̄рыӈ­па̄вылн ла̄глыл ё̄мыс. Тав лё̄ӈхыт ёмщакв ва̄санэ, ул хотыл тувыл о̄лыс. 
Олег Саввич ос такви рӯ­танэ урыл мощ потыртас. О̄патэ Дмитрий Савель­евич Самбиндалов наме о̄лыс. Тав пēс йис та̄гыл во̄раим, хӯл алыщлым ос такви са̄лыянэ ӯрим нё̄рыт ляпат яласас. Ань Олег омаге-а̄тяге ос а̄пщиянэ ёт тот во̄раим о̄лэ̄гыт.
Майя Ефимовна «ВКонтакте» интернет ло̄псыт Самбиндаловыт ма̄хум ма̄гыс ань группа щё̄питы. Округувт о̄лнэ Самбиндаловыт пуссын тув нё̄тумтыянэ тах ос наманыл акв нэ̄пакн тах хансыянэ. 
Та̄н тув хурит кēтуӈкве ос та̄нки рӯтаныл урыл тот потыртаӈкве хала­нылт вос вēрмысыт. Ты­щир рӯтыт хо̄нтуӈкве ос та̄ра-паттуӈкве кӯпнит­нуве. 
Николай МЕРОВ
