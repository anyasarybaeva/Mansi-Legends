
«То̄рум Маа» музей ва̄т та̄лэ то̄влуме порат Ханты-Мансийск ӯсн Якутияныл мӯй нэ̄ ёхталас, наме Ольга Фёдоровна Тимофеева-Терёшкина. Тав «Северный форум» мирхал организацият кӯщай ва̄ӈын нэ̄г о̄лы. Ам тав ётэ потрамасум, рӯпататэ урыл китыгласлум. На̄н ань мēн потрумēн ловиньтэлы̄н.
– Ты ма̄н ам о̄выл щёс ёхтысум. «То̄рум Маа» музейт рӯпитан ма̄хум ёт ань ва̄йхтэ̄гум, татем ёмас, сымыӈ хо̄тпаквет. Тыт о̄лнэ сосса ма̄хум та̄нти культураныл ӯргалым о̄ньщияныл. Пēс йис пормасыт акван-атэ̄гыт, са̄всыр суссылтапыт ва̄рыглэ̄гыт. Ам ань тыт иӈ кит-хӯрум хо̄тал о̄лэ̄гум, «То̄рум Маа» музейт о̄лнэ пормасыт тах мощ сунсыглыянум.
Ка̄сыӈ мир пēс ма̄хманэ номиянэ те, ань яныгман ма̄ньлат хо̄т-патын пēс йис о̄лупса урыл потырты те, то̄нт культураныл э̄лаль тах о̄с о̄лы, ща̄нь ла̄тӈаныл суйты. Ам ань са̄в ма̄т яласэ̄гум, ма̄хум ёт потрамēгум, сунсэ̄гум, хумус та̄н о̄лэ̄гыт. Та̄ра китыглахтэ̄гум, та̄н этнографический манос краеведческий музей о̄ньщēгыт ман а̄ти. О̄ньщегы̄т те, тув во̄вхатэ̄гум. Музей та̄ра пуссын на̄ӈки – ма̄хум та̄нти культураныл янытлыяныл ман а̄ти, пēс йис о̄лупса аман со̄ль номияныл, о̄лнэ ма̄наныл хумус ӯргалыяныл. 
Матъёмас ва̄т та̄л ювле хультум порат ты ма̄т тамле э̄рнэ музей ӯнттуӈкве номылматвес. Сосса мирыт культура та̄ра-паттын ма̄гыс, ань округн ёхталан ка̄сыӈ мӯй хо̄тпа ты ялпыӈ ма̄н та молямлы, тыт мощ ё̄мыгты, сунсыглахты, ӯщлахты. Тувыл хо̄тпа сыме ущ та ротми, ань ты ма̄ урыл матыр та ва̄г, матыр та хӯлыс. Рущ ла̄тӈыл ла̄вуӈкве те, «То̄рум Маа» музей ты – «визитная карточка округа». Тыт о̄лнэм сыс ам номтум сака ёмас.
– Ольга Фёдоровна, на̄н ма̄нт тамле музеит улпыл о̄с о̄лэ̄гыт? 
– Ам Якутия ма̄т о̄лэ̄гум, национальность щирыл ам долган нэ̄. Якутият акв со̄тыра атса̄т са̄вит долган хо̄тпа туп о̄лы. Ма̄н ма̄хманув янгыщ Таймыр ма̄т о̄лэ̄гыт – ат со̄тыра атса̄т арыг хо̄тпа. Якутият долганыт акв краеведческий музей туп о̄ньщēгыт, ос Таймыр ма̄т а̄ти, ат та ӯнтталасыт. То̄ва па̄вланувт ос школатыт ма̄нь музеит о̄лэ̄гыт кос, сосса ма̄хманув ос ня̄врам ханищтан хо̄тпанув тув та̄нти пēс пормасаныл, а̄ныса̄наныл тотыяныл. Тот о̄лнэ сосса хо̄тпанув миркол па̄лыл олныл ат ойтавет, То̄рум ма̄гыс рӯпитэ̄гыт. Ма̄н культурав, пēс йис о̄лупсав ос ща̄нь ла̄тӈув о̄с аквтох янытлыянӯв, ос на̄н хольтын ма̄н ма̄хманув рӯпата олныл ат ойтавет. Ам сустēмт, на̄н музеянын миркол па̄лыл ёмащакв ӯргалавет, сосса миранын янытлавет, ма̄хманын рӯпата олныл мӯсхал щирыл ойтавет. Ты ма̄гыс ам сымум сака ёмас.
– На̄н ма̄хманын ща̄нь ла̄тӈыл нэ̄пак хаснэ̄ныл ма̄гыс олныл о̄с ат ойтавет?
– Нэ̄пак хаснэ ма̄гыс тай олныл нё̄тумта̄лавет. Сосса ма̄хманув ща̄нь ла̄тӈыл мо̄йтыт, э̄ргыт ос пēс йис потрыт хансэ̄гыт, нэ̄пакыт та̄ратэ̄гыт. Ос музей тэ̄лав савалы, тыи а̄нумн са̄ль. Ма̄н о̄с на̄н хольтын пēс йис маснутанув ка̄салаӈкве тахнувув – яныгса̄т та̄л ювле хультум порат ма̄хманув маныр о̄щсыт, манхурип маснутыл ё̄мыгтасыт, та маныр. Ам тай татем пӯмщалахтынувум, ка̄сыӈ суссылтапын ялантанувум. Пēс йис о̄лупса ма̄н ань туп хурит ва̄щинта̄лылӯв.
О.Ф. Тимофеева-Терёшкина ёт 
С. Ромбандеева потыртас.
