
Аквнакт ам Ха̄льӯс район Ягрим па̄вылн тэ̄ла мус ялсум. Ма̄нки па̄вланувт хо̄тал кито̄вылт миннэ ё̄р ат яласы. Матыр тэ̄ла ма̄гыс хоталь минмыгтэ̄гын, матпалыт та яласэ̄гын. Ягрим па̄вылт акв ма̄ньщи нэ̄ ёт хо̄нтхатыгласум, наме Зоя Алексеевна Мелен¬тьева. Мен потрумēн э̄лаль ловиньтэлы̄н.

	Зоя Алексеевна, наӈки урынтыл мощ потыр¬тэн. Омагн-а̄тягн хотыл о̄лсы̄г? Хумыс наманэ̄н?

	– Омам Ульяна Алек¬сеевна Саратина, а̄тям Алексей Спиридонович Мелентьев Люлюкары па̄вылт о̄лсы̄г, тот акванхо̄нтхатсы̄г. Хунь Ягримн ва̄нтласы̄г, омам совхозт рӯпитас, а̄тям на̄й харыг¬тан ма̄т рӯпитас. О̄пам Спиридон Лазаревич, а̄тям тав а̄тятэ, лю̄лиг ё̄ӈхтахтыглым порат Сортыӈъят репресси¬ровайтавес. Щащēквам нила ня̄врамыӈ та̄гыл ювле Люлюкары па̄вылн ва̄нтласыт. 

	– Яга̄ги, ягпыг-а̄пщи о̄ньщēгын? 

	– Ма̄н нила о̄лсӯв, Ген¬надий, Валерий, Гри¬горий ос ам. Кит яг¬пыгагум а̄тимыг. Яныг ягпыгум Краснодар ӯс нупыл ва̄нтла̄лас, Ку¬баньт о̄лыс. Тот на̄й ха¬рыгтан ма̄т рӯпитас, олн атыс, кол ёвтыс. Э̄ла минас, сымēтыл лю̄лиг ēмтыс. Пыгаге ос э̄кватэ хультсыт, тот о̄лэ̄гыт. То̄ва порат та̄н палта¬ныл яланта̄лэ̄в. 

	Акв ягпыгум витн патыс. Мēн Григориймēнтыл тыт Ягримт о̄лымēн. 

	– Хо̄т ханищтахта¬сын? Хо̄т рӯпитэ̄гын? 

	– Школа а̄стламум юипа̄лт Ханты-Мансийск ӯст педучилищат нила та̄л ханищтахтасум. Педучилище а̄стламум юи-па̄лт ювле ёхтысум, садикт рӯпитаӈкв пат-сум. 2000 – 2007 та̄лытт Санкт-Петербург ӯсн Герцен нампа институтн ханищтахтуӈкв яланта¬сум, «Культурология ос учитель родного языка и литературы» факуль¬тет а̄стласум. Ма̄ньщи ла̄тыӈ торгамтэ̄гум, мощнув потыртэ̄гум, сак хартэ̄гум. Садикт рӯпитамумт «нацио¬нальный кружок» ва̄рыгласум, ма̄ньщи о̄лнэ ва̄рмаль ня̄врамытн ха¬нищтасум, мо̄йтыт, ён¬гыт, ёнгынутыт, ӯйхул ос ма̄-витув урыл по¬тыртасум. 26 та̄л са¬дикт рӯпитасум, ста¬жум то̄влыс - ань ат рӯпитэ̄гум. Юн о̄лэ̄гум, матыр ва̄рēгум, юн о̄с рӯпата то̄вылхаты. Рӯщ ла̄внэ щирыл «Древо жизни» хассум. Рӯтанум пӯссын ёл-хассанум. Щащēквамныл Ульяна Петровнаныл о̄вылтахты. О̄пав репресси¬ровайтавес, хуритэ о̄с ат хультыс. 

	Тамле потыр Зоя Алексеевна такви урēтыл потыртас. Ты потрумēн мēн мо̄лты та̄л ёл-хансысламēн, ань Зоя Алексеевна детскоюношеский Центрколт рӯпиты, ня̄врамыт ма̄ньщи ла̄тӈыл ха¬нищты ос сак хартнэ ва̄рмаль суссылты. Ты ка̄ркам, нёмса, сымыӈ хо̄тпан ам паща ла̄тыӈ кēтэ̄гум. Пуста̄гыл вос о̄лы, со̄тыӈыг, щуниӈыг вос о̄лы. 

	О̄выл хурит З. А. Мелентьева Санкт-Петербург ӯст ма̄ньщи ла̄тыӈ экзамен миме порат по̄слыма. Китыт ху¬рит та̄в яблоня йӣв по̄хыт лю̄ли.Ёлы ху¬рит аквъёт ханищтахтам нэ̄т: Н. К. Маслова, З. А. Мелентьева,Н. К. Тасма¬нова, Е. И. Адина.
