
Светлана Хозяинова ты та̄л та̄л котиль э̄тпос са̄тыт щислат атпан та̄лэ то̄влыс. Ма̄н таве ты кастыл янытлылӯв. Нэ̄ такви о̄лупсатэ урыл ам мощ китыгласлум. Мēн потрумēн на̄н э̄лаль ловиньтэлы̄н.

	— Ам А̄нъя па̄вылт самын патсум, амки о̄парищ намум Гоголева о̄лыс. Са̄ртын па̄влувт ма̄нь ня̄врамыт ханищтан школа о̄лыс, ос ётыл мо̄т па̄влытын тотыглавесӯв. Кульпас, Светлый ос Я̄грим па̄вылт ханищтахтамум сыс интернатт о̄лсум.

	Саранпа̄вылт а̄квум о̄лы, тав палтэ а̄пщиягум ёт мӯйлуӈкве ёхталасум. Ма̄н иӈ ма̄ниг о̄лмувт омав а̄тимыг ēмтыс, а̄квув ма̄навн акваг нё̄тыс. Тавēн ань яныг пӯмащипа ла̄тыӈ ла̄вēгум. Тав наме Нина Григорьевна Захарченко, тав са̄в та̄л лēккарыг рӯпитас. Ань пенсиян патхатас, юн колсори рӯпата ва̄ри, нас ӯщлахты.

	Школат нёлолов класс а̄стламум юи-палт та̄ра э̄лаль ханищтахтуӈкве  минасум. Хӯрум та̄л Ялуторовск ӯст маснут ю̄нтнэ хо̄тпаг ханищтахтасум ос тувыл Заводоуковск ӯсн рӯпитаӈкв кēтвēсум. Та ӯст фабрика о̄лыс, тот сыре-сыр маснутыт ю̄нтсӯв. Та порат план щирыл рӯпитасӯв, са̄внув маснут ю̄нтэ̄гын ке, ёмас. То̄нт «Джуки» ю̄нсхатнэ ёмас машинат о̄лсыт, сэ̄тапыт мори нэ̄мхотталь ат тагапа̄лсыт, ат маныгтахтасыт.

	Тувыл ос мо̄тмо̄т ма̄т мощ о̄лсум. Ха̄льӯс районын ювле ёхтысум, тот кит та̄л Приполярный па̄вылт КБО колт рӯпитасум. Та юи-па̄лт Миасс ӯсн хӯрум та̄лн ялсум, тувыл ущ Саранпа̄вылн ёхтысум ос тыг та о̄лмыгтасум.

	Тыт о̄влэ̄т садикыт ня̄врам ӯрнэ хо̄тпаг рӯпитасум, ань пӯльницат рӯпитаӈкве патсум. Пенсия-олн винэ ма̄гыс э̄рнэ нэ̄паканум пуссын щё̄питасанум. Трудовой нэ̄пакумт то̄ва печать-посыт лю̄льсаӈ на̄ӈкēгыт ос таса̄вит ма̄т яласасум. Пенсиян миннэ порам хунь ёхтыс, ам тув пищмат хансыгласум, тахольт нэ̄паканум ювле та ёхтысыт. Ань пенсия-олнанум э̄рнэ торыг ойтавет.

	О̄йкам наме Константин Хозяинов, тав Саранпа̄вылт о̄лнэ хум. Ма̄н тыт ма̄нки кол о̄ньщēв. Субсидия-олныл мощ нё̄тыгла̄лвесӯв кос, ос са̄выӈпа̄лэ ма̄нки ё̄рувтыл колув ӯнттыслӯв. Константин каӈканэ ос а̄ще ма̄навн нё̄тсыт. 2008 та̄лт йильпи колн ва̄нтлысӯв.

	А̄нъя па̄влумн ва̄тихал яланта̄лэ̄в, тот Щēрки а̄пщим о̄лы. Ам ос мо̄т а̄пщим пыге янмалтылум. А̄пщим са̄т та̄л ювле хультум порат а̄тимыг ēмтыс, тав ат та̄л яныт пыге хультыс, таве амки палтум вислум. Ань апгум китхуйплов та̄лэ то̄влыс.

	Тох та о̄лэ̄в. Ань рӯтанумн, а̄нум ва̄нэ хо̄тпатн яныг паща ла̄тыӈ кēтэ̄гум, пуста̄гыл вос о̄лэ̄гыт ос олн сэ̄лнэ ёмас рӯпата вос о̄ньщēгыт.

	Ма̄н о̄с ёмас сымыӈ ла̄тыӈ Светлана Александровнан ла̄вēв, пус ка̄т, пус ла̄гыл, То̄румн, На̄й-О̄тыранылн ӯргалым вос о̄лэ̄гыт.
