
Ма̄ньполь э̄тпост Ханты-Мансийск ӯст са̄лыӈ ма̄хум акван-атхатыгласыт. Та̄н Якутияныл, Чукотканыл, Иркутский, Сахалинский областигныл, Ямало-Ненецкий округныл ос мо̄т са̄в ма̄нытыл ёхталасыт. 
Алексей Латышев 
Хум Ямало-Ненецкий округныл ёхталас, тав «Каневские» нампа сельскохозяйственный кооперативыт кӯщаиг рӯпиты. Рӯпататэ урыл тав тох потыртас:
– Ма̄н о̄лнэ ма̄вт нилахуйпловкем со̄тыра са̄лы о̄ньщēв. То̄ва сосса ня̄врамыт армият лусы­тан манос э̄лын ханищ­тахтын ма̄ а̄стламаныл юи-па̄лт ювле ёхтэ̄гыт, са̄лыӈколн рӯпитаӈкве патхатэ̄гыт. Ма̄н палтув то̄ва ма̄ньлат хо̄тпат щēмьяӈыг ēмтсыт, ня̄вра­мыӈ та̄гыл о̄лэ̄гыт. 

Ам амки тунра ма̄т ё̄рнколт самын патсум. Па̄вылт школа а̄стласум ос армиян ялсум. Юв ёхтысум, а̄тям ос о̄пам палт са̄лыӈколн минасум. Та па̄сныл са̄лыт ӯрим ты яласэ̄гум. Са̄лыӈ хо̄тпат акван-атхатыгланэ̄ныл порат, акваг тув ёхталэ̄­гум. Ам хосат та̄гыл са̄лыӈ ма̄хум мирхал союзын пирмайтым о̄лэ̄гум. Ты сака ёмас ва̄рмаль, та̄рвит порат то̄ва тэ̄ланув акван-нё̄тхатым мӯсхалыг щё̄питыянӯв. 
Мо̄т хо̄н ма̄тт о̄лнэ са̄лыӈ хо̄тпат тыт ма̄н ётув ищхӣпыӈ ут хосыт потыртасыт. Норвегия ма̄т о̄лнэ хо̄тпат са̄лы нё̄выльныл са̄всыр тэ̄нут ва̄рēгыт ос ла̄пкатыт э̄л тыналэ̄гыт. Ма̄н о̄с та̄н хольтаныл са̄лы нё̄выль, а̄ньтыт, котыт ос мо̄т пормасыт тыналэ̄в. Тыщир ла̄щал о̄лн сэ̄лэ̄в. 
Владимир Тулаев

Иркутский областьныл ма̄ньлат пыг ёхталас, тав тофалар хо̄тпа, ты ма̄хум нё̄рыӈ ма̄т о̄лэ̄гыт. Са̄лыяныл ма̄гыс пӯсас ат ва̄рыглэ̄гыт, ӯйхуланыл та̄нкирот нё̄рт ха̄йтыгтэ̄­гыт, па̄стухыт то̄ванакт та̄наныл уральтыяныл. Палмыӈ ос лё̄мвоиӈ по­рат посымыл ва̄рияныл, та̄нки кол по̄хын ёх­талэ̄гыт. Са̄лыяныл тынь­щаӈыл ат рēпыгтыяныл, та̄нки ка̄тын майхатэ̄гыт. 
Тофалар ма̄хум щар мощща хультыс, туп яныгса̄ткем э̄лумхо̄лас та̄нки ща̄нь ла̄тӈаныл ва̄ганыл. Владимир ань ва̄т нупыл хо̄т та̄лэ то̄влыс, такви ла̄тӈе ёмщакв ат ва̄гтэ. Та̄н са̄т ня̄врам са̄лыӈколт яныгмасыт. Ань хӯрум пыг пуссын са̄лыт ӯрим рӯпитэ̄гыт, а̄гит па̄вылт ос ӯст о̄лэ̄гыт:
– Йис та̄гыл о̄лнэ ма̄нанувт ма̄хум са̄лыт ӯрим рӯпитэ̄гыт ос во̄­раим яласэ̄гыт. Ам па̄выл школат онтолов класс а̄стламум порат хо̄тхуй­плов та̄лум то̄влыс, та̄ра са̄лыӈколн рӯпитаӈкве ми­насум. Са̄ртын са̄в са̄лы ӯрнэ хо̄тпа рӯпитас, ань ты накт па̄стух ат то̄­выл­хаты. Ань ма̄ньлат ма̄хум са̄лыӈколн минуӈкве ат ка̄сащēгыт, ӯст, па̄вылт рӯпата хо̄нтэ̄гыт, тот хультэ̄гыт. 
Ма̄н хӯрумса̄ткем са̄лы о̄ньщēв. Щар та̄рвит тамле ва̄рмаль, юи-о̄выл та̄лытт ха̄йтнут са̄в ēм­тыс. Ты во̄руит сака ощ­ма­рыӈыт. Тӯяг ущты ӯнт­тым па̄сганыл щама пу­рияныл, та̄наныл акваг ураль­таӈкве э̄рēгыт. Ты паттат са̄лы ӯруӈкве та̄рвитыӈыг ēмтыс, та̄наныл ӯрнэ ма̄гыс э̄лумхо̄лас ат то̄вылхаты. 
Са̄лыянув пуссын кар­сыт, ё̄рыт, та̄наныл сунын ат кēриянув, сыс тармыл яласэ̄в. Хоталь нупыл ялуӈ­кве э̄ри ке, щēрма­тыл мастылӯв, та̄лматэ̄в, ла̄глыл по̄хēт ю̄ныгта̄н­ты­лӯв. Тэ̄нутанув-пор­ма­санув о̄с са̄лыт сысн та̄лттым тотыглыянӯв, ёл ул вос патсыт, та̄кыщ ёл-хасыянӯв. Са̄лыянув тыщир ханьщувлым ты о̄лэ̄гыт. О̄лнэ ма̄в па̄выл­ныл э̄лн о̄лы, тэ̄нут ёвтнэ ма̄гыс тув са̄лыл манос «Бураныл» яласэ̄в. Ань государство па̄лыл мощ нё̄тавēв, кӯщаит э̄рнэ тэ̄лат ма̄гыс олн майлэ̄гыт. 
Ам тамле сапра̄нин о̄выл щёс ёхтысум, тыт са̄всыр ма̄ныл о̄лнэ са̄лыӈ хо̄тпат китыг­ласанум, насати ма̄н пуссын акв­хурип та̄рвит ва̄рмалит о̄ньщēв. Тыт са̄в ма̄хум ёт ва̄й­хатуӈкве патсум, ань ма̄нки халанувт нё̄т­хатуӈкве патэ̄в. 
Дмитрий Башлаков 

Эвенк хум, тав Саха­лин­ский областьныл ма̄н ма̄вн ёхталас. Хум атпан та̄лэ то̄влыс. Та̄н са̄лы­я­ныл 1990 та̄лытт пуссын холасыт. Ань ма̄хум хӯл алыщлым ос во̄раим о̄лэ̄гыт. Тав ла̄выс:
– Ам 1987 та̄лт Чукотка ма̄т училищат са̄лы ӯрнэ хо̄тпаг кит та̄л ханищтахтасум. Тувыл омагум-а̄тягум а̄тимыг ēмтсы̄г, ханищтахтын ма̄н ялнэ ма̄гыс олн ат о̄щсум, тыима̄гыс ханищтахтуӈ­кве та по̄йтсум. Юн мощ о̄лсум ос са̄лыӈколн рӯ­пи­таӈкве минасум. Са̄лыт ӯрим 1997 та̄л мус рӯ­питасум. Тувыл э̄лаль са̄лыт о̄ньщуӈкве ат патсӯв, то̄ва са̄лыт нё̄в­лиг ва̄р­санӯв, то̄ват ос ла̄к­ква-ха̄йтсыт. 
Ань эвенк ма̄хум щар мощща, туп хус са̄виткем э̄лумхо̄лас хультыс, пус­сын па̄вылт о̄лэ̄в. Вōраян ос хӯл алыщлан ма̄нанув янытэ̄т заповедникыг ва̄рвēсыт, ӯргалым о̄нь­ща­вет. Ань тот хӯл пувуӈ­кве манос во̄раяӈкве ма̄хум мори ат та̄ртавет. Ам са̄лыт о̄ньщуӈкве сака ка̄сащасум кос, ты тэ̄ла ма̄гыс мирколн са̄в щёс ма̄-ло̄мт во̄вуӈкве ялан­та̄лсум, тох аты майвēсум. Сосса ма̄хумн воссыг нэ̄матыр ва̄руӈкв, па̄вылт рӯпата а̄тим. Ма̄н туп тыил ты о̄лсӯв, ань нас юн та ӯнлэ̄в. 
Ты сапра̄нит ам са̄лыт янмалтан урыл ла̄всум. Ань ма̄н па̄влувныл кит хо̄т­паг Ямало-Ненецкий округн кēтавēг, тэ̄н тот са̄лыт ӯруӈкве мощ ха­нищ­тавēг. Тувыл мо̄тын­тыг са̄лыт ма̄н ма̄вн то­та­вет, ты урыл о̄с по­тыр­тахтасӯв. Яныгса̄ткем са̄лы выгӯв. Ма̄н палтув во̄р ма̄в яныг, са̄лы тэ̄п са̄в о̄лы. 
Игорь Колесов

 Ты эвенк пыг Якутия ма̄ныл ёхталас. Тав «Алдан» нампа родовой общинат са̄лыт ӯрим рӯпиты:
– Ма̄н щēмьяӈ та̄гыл Нерюнгринский район Иенгра па̄вылт ōлэ̄в. А̄тям зоотехникыг рӯ­питы, омам ос лēккарыг о̄лы. Щēмьят ма̄н хӯрум пыг яныгмасӯв. Ща­щēк­вав ос о̄пав са̄лыт ӯрим яла­сасы̄г. Са̄лы ӯрнэ ма̄в па̄­вылныл китса̄ткем вē­рыстат о̄лы, вертолётыл тув тотыглавēв. Ма̄н, ня̄в­рамыт, школат ханищ­тахтамув порат, ка̄сыӈ туи о̄пав палт ӯщлахтуӈкве тотыглавесӯв, са̄лыӈколт яныгмасӯв. 
Ам школа а̄стламум юи-па̄лт армиян вуйвē­сум. Акв та̄л морской флотыт лусытасум. Тувыл ос Якутск ӯс универси­тетт экономистыг ханищ­тах­тасум. 
Университет а̄ст­ламум юи-па̄лт па̄вылт мощ о̄лсум. То̄нт о̄пагум-щащēквагум ва̄гталы̄г патсы̄г, ва̄тихал а̄гмыл ēмтала̄лсы̄г. Акв каӈкум совхоз са̄лыӈколт рӯпи­тас, мо̄т каӈкум ос па̄вылт рӯпитас. Ам ос нэ̄мхо̄т ат рӯпитасум, таима̄гыс тэ̄натэ̄н нё̄туӈкве ми­на­сум, та па̄сныл акваг тот ты о̄лэ̄гум. Ань па̄вылт манос ӯст о̄луӈкве щар ат таӈхēгум. 
Амки ма̄кем сака э̄руп­тылум. Са̄лыт ӯруӈкве а̄нумн сака мӯсты, та̄­наныл пуссын ёмщакв ханищтасанум. Туи порат са̄лыянум посымыл ва̄­риянум, та̄нки ляпан ювыт. Тэ̄лы та̄рвитыӈнув, та̄наныл акван-атуӈкве э̄рēгыт. 
Яласан са̄лыянув кол ляпат акваг о̄ньщиянӯв, э̄л минуӈкве ат та̄ртыя­нӯв. Туи порат са̄лы сыс та̄р­мыл яласэ̄в, тэ̄лы та̄­наныл ос сунын кēриянӯв. Тӯяг са̄лыт ӯнттын пораныл ёхты, ма̄н та̄наныл я̄нас ма̄н ва̄нттыянӯв. Ма̄нь са̄лыт та̄кыг ēмтнэ̄ныл мус акваг тот я̄нас о̄нь­щиянӯв, туи порат ущта пус­сын акван-атыянӯв.
Са̄лыӈ ма̄хумн Ханты-Мансийск ӯст мӯйлуӈкве сака мӯстыс. Та̄н сосса мирн янытлан ла̄тыӈ кēтсыт: 
– Нё̄тнэ ма̄тент са̄в та̄л са̄лыяны̄н вос ха̄йтыгтэ̄­гыт, акваг вос са̄вмēгыт. Пēс йис о̄луп­сан, ща̄нь ла̄тӈын э̄лаль тотэлы̄н, ты ва̄рмалитн ня̄враманын ханищтэ̄н. Пус ка̄т, пус ла̄гыл на̄нан ла̄вēв.
Николай МЕРОВ
 
