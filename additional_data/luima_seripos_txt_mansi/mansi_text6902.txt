
Ханты нэ̄ Галина Сергеевна Молданова Ханты-Мансийск ӯст о̄лы, «Лылыӈ со̄юм» ня̄врам ханищтан колт рӯпиты. Нэ̄ ма̄щтырлаӈкве сака ха̄сы – ханты супыт ос мольщаӈыт ю̄нты, сакныл пальсакыт, турло̄псыт ос мо̄т хорамыт харты. 
Тав ётэ Ханты-Мансийск ӯст «То̄рум Маа» музейт хо̄нтхатыгла­сум, потрамасум. Галина Сергеевна яныгмам поратэ номылмата̄лыстэ, ка̄тыл ва̄рнэ пормасанэ урыл потыртас.
– Ам ма̄ньта̄гыл омам ёт ю̄нсхатасум, хунь мощ яныгмасум, сакныл пальсакыт, олнкасыт ос э̄нтапыт хартсум. Нила­хуйплов та̄лум порат па̄квпалыӈ ханты суп ю̄нтсум. Омагум-а̄тягум са̄лы ӯрим яласасыг, ам Касум па̄выл школат ханищтахтасум, интернатт о̄лсум. 
– Галина Сергеевна, наӈ хо̄т самын патсын?
– Юильск па̄вылт 1970 та̄лт самын патсум, мо̄лты порат атпан та̄лум то̄влыс. Омам Екатерина Васильевна, а̄тям Сергей Михайлович Лозямов. Тэ̄н Большой Вар па̄вылт самын патсыг. 
Казымский восстание э̄лы-па̄лт ащ­о̄йкам Юильскыт о̄лыс. Хунь ты нак ēмтыс, тав колта̄глэ Кышик па̄выл нупыл ой­малтахтас. Ётыл омагум-а̄тягум ащо̄йкам яныгмам ма̄тэ̄н ва̄нтлы­сыг, тот кол ӯнттысыг, ма̄н, увщим ос каӈканум, пуссын тот самын патсув.  
А̄тям колта̄гланыл яныг о̄лыс – китхуйплов ня̄врам яныгмасыт. Ань са̄в рӯт о̄ньщēв, округув янытыл о̄лэ̄гыт, китгагув Ямал ма̄н о̄лмыгтасыг. Омам увщи ос кит а̄пщи о̄ньщас, Гоша ос Алёша, пуссын Юильскыт о̄лсыт.
– Юн на̄н ща̄нь ла̄тӈыл потыртасын?
– Остыгыл, хунь во̄р­колувныл нулевой клас­сын тотвēсум, рущ ла̄тӈыл потыртаӈкве ат ха̄ссум. Интернатт ос школат ла̄­тыӈ хӯлуӈкве мощ патсум. Тувыл ань кани­кулын юв тотвесув, ам рущ ла̄тыӈ щар хот-ёрув­ласлум. 
Таквсы школан миннэ порав ёхтыс, ам туп хӯрум букват номиянум. Ханищтан хо̄тпатн та пи­лата̄лавем, рущ ла̄тыӈ ёрувласлум, о̄с аквта нулевой клас­сын ӯнттав­ем. Ам лю̄нь­щуӈкве тӯлт­хатасум. Учи­тель­ни­цам Валентина Михайловна Вокуева ла̄выс: 
«Галякве, акв э̄тпос сыс рущ ла̄тӈыл потыртаӈкве ат те патэ̄гын, ам наӈн ювле ӯнттылум».

То̄нт Костя каӈкум школат ханищтахтас, а̄нум рущ ла̄тӈыл потыр­таӈкве ханищтастэ, ка̄сыӈ э̄типа̄ла ам ётум ловинь­тас. Тувыл татем ёмащакв потыртаӈкве патсум, рущ ла̄тыӈ ос литература урок сака э̄руптасагум, школан ща̄гтым ялантасум.
Та порат а̄тяв а̄тимыг ēмтыс, 1979 та̄лт. О̄лмēт, номилум, во̄рколт ма̄навн ханты мо̄йтыт мо̄йтыг­ла̄лыс. Хунь мӯй хо̄тпат ёхтэ̄гыт, яныгхо̄тпат акв ляпан ӯнтэ̄гыт, халанылт та мо̄йтэ̄гыт, пēс йис пот­рыт потыртэ̄гыт, а̄мщēгыт. Ань та колув во̄рт иӈ ӯнлы, сӯмъяхув, та ма­ныр, ам тот яныгма­сум.
Омав акваг ю̄нсхатас, сāвсыр супыт ю̄нтыс. Хунь а̄тяв хотталь щал­тыс, нас э̄рнэ маснут ос пормас ва̄рыс – моль­щаӈыт, ла̄гыл маснут, ул вос по̄лявēв. Увщимēнтыл акваг мольщаӈыл о̄лсу­мēн. Ам ань ня̄врама­нум ма̄гыс ма̄нти маснутанув о̄с ю̄нтэ̄гум, ва̄рум супа­нум ос мольщаӈанум сака пӯмщалыяныл, ща̄г­тым но̄х-масапияныл. Пыгум колта̄глыӈыщ Тюмень ӯст о̄лы. 
Матъёмас Ханты-Мансийск ӯст «То̄рум Маа» музейт рӯпитан сосса ма̄хманув са̄всыр ханищтапыт ва̄рыглэ̄гыт, сакати тох акван-хо̄н­тыгпахта̄лэ̄в, халанувт потрамēв, ханищтахтэ̄в. Сома мӯй ма̄т о̄лсум, номтум татем ёмас.
Светлана РОМБАНДЕЕВА
