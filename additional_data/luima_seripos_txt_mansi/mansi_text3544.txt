
Ма̄н, ханты ос ма̄ньщи газетаг редакцияв, ос «Югра лылыēп» общественный организация ня̄врамыт ма̄гсыл касыл ва̄рыглас. Видеоконкурсыг ла̄внэ касыл ань щар о̄выл щёс ва̄руӈкве номылматаслӯв. Ня̄врамытын та̄нти ханищтам стихотворение манос потыр кинан по̄слуӈкве ос ма̄навн тēтуӈкве э̄рыс.

	Пуссын аквъёт ва̄т нупыл хо̄т ня̄врам ма̄ньщи ла̄тӈыл потраныл хассаныл ос ва̄т нупыл са̄т ня̄врам ханты ла̄тӈыл стихотворенияныл, потраныл ловиньтасаныл. Ха̄льӯс район Кульпас па̄вылныл хӯрум ня̄врам, Саранпа̄вылныл — са̄т, Шайтанканыл акв пыгрищакве, Кондинский район Шугур па̄вылныл — хо̄т ня̄врам. Ханты-Мансийск ӯсныл онтолов ня̄врам потраныл тēтсаныл.

	Ты ня̄врамаквет кинаныл пуссын жюри-хо̄тпатын сусвēсыт ос та̄н халанылт но̄х-патум а̄гирищит-пыгрищит наманыл ла̄ввēсыт. Ань ты ня̄врамаквет наманыл хансыянӯв.

О̄выл местал майвесы̄г Кугин Иван, тав Кульпас па̄вылт о̄лы, щащēкватэ Евдокия Ивановна Кугина школат ня̄врамыт ма̄ньщи ла̄тӈыл потыртаӈкве ханищтыянэ;


		— о̄с акв а̄гирищкве Коротаева Анна, тав Ханты-Мансийск ӯст «Лылыӈ союм» колн ма̄ньщи ла̄тыӈ ханищтаӈкве яланты. Та̄н ётаныл Ольга Мартыновна Норова рӯпиты. 


Титыт местал майвесы̄г: Загайнова Марина, тав Саранпа̄вылт о̄лы, тот Светлана Савельевна Мерова та̄наныл ма̄ньщи ла̄тӈыл потыртаӈкве ханищтыянэ;

	— ос Ханты-Мансийск ӯсныл Норова Алина, тав о̄с «Лылыӈ союмн» ма̄ньщи ла̄тыӈ ханищтаӈкв яланты.

Хӯрмит местал майвесы̄г: Кутмаров Афанасий, тав Шугурт о̄лы, тот Валентина Ильинична Вахрушеван та̄н ма̄ньщи ла̄тӈыл ханищтавет;

	— о̄с акв пыгрищакве Вьюткин Руслан, тав Ханты-Мансийск ӯст ханищтахты, «Лылыӈ союм» колн са̄ӈквылтаӈкве ос ма̄ньщи ла̄тыӈ ханищтаӈкве яланты, тав ётэ Раиса Мартыновна Гаврильчик рӯпиты. 

	Мо̄т ня̄врамыт ос са̄всыр номинацият янытлавēсыт: Тихонова Лена щар яныг стихотворение ловиньтас, пӯмыщ щирыл ловиньтасыт – Шоколдаев Александр (Шугур), Гуслякова Тоня, Дементьева Виктория, Осипова Анастасия (Ханты-Мансийск ӯс).

	Нёмсаг потыртам ня̄врамыт ты – Лихачев Андрей (Шайтанканыл), Конева Софья (Ханты-Мансийск ӯс) ос Ларионова Карина (Саранпа̄выл).

	Суиӈ турсуил ловиньтасыт – Колова Светлана (Ханты-Мансийск ӯс), Герасимова Анастасия ос Савчук Злата Саранпа̄вылныл. 

	Хотьют ос номинацият ат янытлавēсыт, та̄н дипломыл ос ловиньтан нэ̄пакытыл мӯйлуптавēсыт.

	Рēтыӈ ю̄свой э̄тпос ва̄т нупыл о̄выл щисла ща̄нь ла̄тыӈ янытлан хо̄талыг о̄лы. Та хо̄тал Ханты-Мансийск ӯст округ библиотекат тув ёхталам ня̄врамыт янытлавēсыт, мӯйлупсатыл, ловиньтан нэ̄пакыл мӯйлуптавēсыт. Ня̄врамыт пуссын аквхурип нэ̄пакыл майвēсыт, ты Светлана Павловна Кононова (Молданова) хуньт ханты ос рущ ла̄тӈыл хансыглам потранэ ань нэ̄пакыг ва̄рвēсыт. Тамле нэ̄пак ня̄врамытын ловиньтаӈкве пӯмыщ паты.

	Ня̄врамыт ёт рӯпитан ос ма̄ньщи ла̄тӈыл ханищтан хо̄тпатын ма̄н пӯмащипа ла̄тыӈ ла̄вēв. Я̄тил нэ̄квет, на̄н сака э̄рнэ рӯпата ва̄регы̄н, ла̄тӈув хот ул вос сойми, э̄ри ма̄нти халувт потыртаӈкве. Мо̄тыт щёс о̄с тамле конкурс ва̄рыглэ̄в.
