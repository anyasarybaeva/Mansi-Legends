
Сочи ӯст а̄гмыӈ-мосаӈ ос сакватахтам ма̄хум халт касыл минам юи-па̄лт Ханты-Мансийск ӯст следж-хоккеил каснэ хум ёт пресс-конференция ва̄рыглавес. 

	Та хум наме Константин Шихов. Тав округувт ма̄ следж-хоккейт каснэ ма̄хум халт 

	капитаныг пēриим о̄лы. 

	Тав ётэ иӈ Эдуард Исаков ос Александр Зыков о̄лсы̄г. Тэ̄н сас са̄кватахтам ма̄хум каснэ щирыл щё̄питан кӯщаиг рӯпитэ̄г. Ты касылт ла̄глыл ат ё̄мыгтан ма̄хум ёнгэ̄гыт. Та̄н акв э̄лмиӈ тēр сунпаттаӈ сунын ӯнттым ос ёмщаквег ёл-нэ̄гсалахтым я̄ӈк тармыл яласэ̄гыт. Ка̄танылт ос тит ма̄нь клюшка пувим о̄нь-щēгыт, таияныл ёт ты касэ̄гыт. 

	Эдуард Исаков ла̄выс: «Ма̄н палтылув ты нампа касыл ва̄рим па̄сныл мощēртын ат та̄лыг ты ēмты. Мо̄т хо̄н ма̄ ма̄-хум палт тав хосат та̄гыл ва̄ве. США хо̄н ма̄т тамле сыр хоккеил хо̄тпан нупыл ат ма̄т касэ̄гыт. Таима̄гсыл ща̄рыщ тапалт о̄лнэ ма̄т Россият каснэ ма̄гыс кӯпнитнув ма̄хум пēрияӈкв о̄лыс. Ма̄н ос Россия ма̄в янытыл хо̄т ма̄т туп тамле касылн ма̄хум ханищтавет. 

	Сочи ӯст касум ма̄хманув хосат акван-атсанӯв. Ма̄н та̄наныл ёмщаквēг ва̄ганӯв. 

	Ма̄н каснэ ма̄хманув нила та̄л сыс са̄в а̄лымасыт, ёмщаквēг щё̄-питахасыт». 

	Тувыл ма̄к следж-хоккейт каснэ хум Константин Шихов потыртас: «Ты касыл ма̄гсыл ма̄н кӯщаянув са̄в ёмас тэ̄ла ва̄рсыт. Ам та̄нанылн яныг пӯмащипа ла̄тыӈ ла̄вēгум. Хунь ам щар 

	о̄выл щёс ты касылн во̄ввēсум, ам номсахтасум, манрыг а̄нум тыи э̄ри, ам сун тармыл ӯнлуӈкв ат вēрмēгум, 

	ты коныпал иӈ ёнгуӈкв э̄ри. Мощ ёнгимам юи-па̄лт, ам торгамтаслум, ты касыл та̄л о̄лупсам тамле пӯмщиг ат о̄лнӯв.

	Ань ты Сочи ӯст о̄лум касылн ма̄н э̄тэ-хо̄талэ сыс щё̄питахтасӯв. Ты касылт Россия ма̄в ма̄гсыл ма̄н ма̄нтина̄-нув щар ат са̄литасанӯв, ща̄лыго̄лн тēр по̄с висӯв». 

	Каснэ хум юи-па̄лт таве щё̄питан хум Александр Зыков потыртас: «Со̄ль, хунь ма̄н тув щё̄питахтумув порат, ма̄нтирот номсахтасӯв. Ма̄навн э̄лы-о̄вылн хотты ма̄н те ēмтуӈкв, ёмасыг о̄лнув. Ма̄ янытыл са̄в ёмас ё̄р следж-хоккеил ёнгын команда о̄лы. Аквъёт нё̄тхатым каснэ ма̄хманув титыт ма̄ висыт».

	Пресс-конференция оигпан э̄лы-па̄лт Эдуард Исаков ла̄выс: «Ма̄н ань следж-хоккейт ёнгасан ма̄гсыл иӈ тит команда атуӈкв ном-сэ̄в. Хотьют таквина̄тэ уральтаӈкв ка̄сащи те, звонитэ̄н, ёхталэ̄н».

	 

	Александр ВЬЮТКИН

	 
