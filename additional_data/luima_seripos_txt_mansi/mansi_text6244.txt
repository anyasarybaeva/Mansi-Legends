
О̄йттур э̄тпос 28 хо̄талэ – ма̄ янытыл гепатит-а̄гм пусмалтан хо̄тал. Ты сака та̄рвитыӈ инфекционный а̄гм. Тамле а̄гм порат хо̄тпа ма̄йтэ савалы. Лēккарытн ат са̄вит гепатит-а̄гмыт та̄ра-паттувēсыт: А, В, С, Д ос Е.
ВОЗ (всемирная организация здраво­охранения) щирыл, ма̄ янытыл ка̄сыӈ та̄л 1,4 млн. са̄вит хо̄тпа гепа­тит А а̄гмыл ēмтэ̄гыт, 20 млн. арыг хо̄тпа Е а̄гмыл, 4 млн. хо̄тпа – В а̄гмыл, 3-4 млн. хо̄тпа ос С тамле а̄гмыл ēмтэ̄гыт.
Та̄н халанылт щар ма̄к та̄рвитыӈ – В ос С. Тэ̄н алпин посэ̄г те, тувыл тот акваг та о̄лэ̄г (рущ щирыл хро­ническииг ēмтэ̄г). Ётыл э̄лум­хо̄лас ма̄йтэ сава­лаӈкве паты, цирроз манос рак-а̄гмыл ēмты.
Д а̄гмыл туп В а̄гм о̄щнэ хо̄тпа ха̄хтаве, тувыл тӣвре ущпылнэ̄г а̄гмыӈыг ēмты. Тамле нак порат, лēккарыт ёмас ля̄ххал хунь тотэ̄гыт.
Ты та̄рвитыӈ а̄гмыт алпин тох ликмēгыт:
А ос Е а̄гмыг па̄ӈкыӈ вит, тэ̄нут ос ка̄т та̄ра.
В, С ос Д кēлп та̄ра (наркотик нампа ут ю̄нтупыл кēлпта̄рсын та̄ратан порат, алпин сыре-сыр татуировкат по̄слын манос костер яктын порат па̄ӈкыӈ касаил рӯпитэ̄гыт те), ома а̄гмыӈ те, ущ самын патум ня̄враме ха̄хтуӈ­кве вēрмитэ. Ты хӯрум гепатит а̄гм – В, С ос Д янгыщ нар­котик ут пӯмщалан хо̄тпат та̄н тыгле-тувле хартата̄лэ̄­гыт, мо̄т хо̄тпа ха̄х­ты­яныл.
Тувыл ос таи лю̄ль, ты а̄гм алпин посы те, щар ат суйты. Э̄лумхо̄лас мо̄т хо̄тпа ёт о̄лы, хо̄т-а̄ти яласы, ос а̄гмыӈыг о̄лнэ̄тэ, аты ва̄гтэ, нёлэ торыг та о̄лы. Таима̄гыс ат пусмалтахты, тох тав мо̄т хо̄тпа манос ня̄враманэ а̄гмыл ха̄х­туӈкве вēрмиянэ. ВОЗ щирыл, 95% ма̄хум гепатит а̄гм о̄щнэ̄ныл, та̄нти аты ва̄ганыл.
То̄ванакт а̄гм осн-нэ̄глалы, хо̄тпа ал­питэ янытэ̄т ос самаге вось­рамхарпаг ēмтэ̄гыт, молях ва̄гта̄л паты, ал­питэ температура но̄х-лапи, со̄рге а̄гмыӈ ос а̄йтумтахтуӈкве таӈхи.
С а̄гм ла̄щал-ла̄щал хронический формаг ēмты, ат те пусмалтаве, тав рак а̄гм нупыл та паты. Ань ты йист С а̄гм пусмалтаӈкве патвес, лēккарыт ос учёный ма̄хум э̄рнэ тэ̄рпит ва̄­руӈкве ханьщувласыт. Ос Д а̄гм алпит янытэ̄т пусмалтаӈкве ат вēр­маве, ос йильпи тэ̄рпит хосыт ма̄к лю̄ль утанэ хотталь со̄ймēгыт. Та щирыл хо̄тпа ма̄йтэ цирроз ос рак-а̄гмыл ат ёхтаве.
А ос В а̄гм торыг прививка о̄лы. Хо̄тпа тамле утыл ва̄раве те, тав тах Д утыл а̄гмы­ӈыг ат ēмты, ты а̄гм туп В а̄гм палт ханы. С а̄гм ма̄гыс прививка ва̄руӈ­кве иӈ ат вēрмаве, тав акв щирыл ат о̄лы, сака пēнт­хаты, таи­ма̄гыс э̄рнэ прививка иӈ ат та хо̄нтвес.

Тамле гепатит-а̄гмыт э̄лумхо̄лас палт ул вос ёхтэ̄гыт, ка̄сыӈ хо̄тпан ты 6 тэ̄лат ва̄ӈкве э̄ри:
1. Нэ̄ манос хум хо̄тпа акв юрт вос о̄ньщи, са̄в хо̄тпа ёт ул вос ва̄йхаты.
2. Ка̄сыӈ хо̄тпа такви пормас вос о̄ньщи: кон­суп, алпи ловтнэ пор­мас, вильт сэ̄гнэ то̄р, тус хӯратан ут, ӯлщ-пуӈк сыстамтан щё̄тка та маныр.
3. В а̄гм торыг при­вивка ва̄руӈкве э̄ри.
4. Тэ̄рпиӈ ю̄нтпыт ос мо̄т матарыт сыс­тамыг вос о̄лэ̄гыт, о̄ньщам утытыл ул вос пусмал­тавēн.
5. А̄т хӯратан ос кос­тер яктын порат китэ̄л­мип касаит сыстамыг вос о̄лэ̄гыт.
6. Тэ̄нэ э̄лы-па̄лт ка̄­тыг мо̄йтакыл ёмащакв ловтуӈкве э̄ри, овощит ос фруктыт о̄с акваг ловтуӈкве э̄ри, ня̄р вит ул аēн.
Ты потыр ма̄ньщи ла̄тӈыг Светлана РОМБАНДЕЕВА толмащластэ
