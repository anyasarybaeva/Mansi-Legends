
Наука ос ханищтап округ департамент тармыл акв совет о̄лы, тот сосса ма̄хум ня̄враманыл ща̄нь ла̄тӈыл ханищтан тэ̄ла, учебникыт хаснэ ва̄рмаль ос культураныл э̄лаль тотнэ урыл кӯщаит ёт потыртэ̄гыт. Ты сапра̄нит наука ос ханищтап департаментыт кӯщай хум Алексей Дренин пуӈктоты. Мо̄лты та̄л ва̄т са̄грапнал э̄тпос 27 хо̄талэ̄т ты ма̄хум акван-атхатыгласыт ос са̄всыр э̄рнэ ва̄рмалит урыл потыртасыт. 
Во̄рт ос ма̄нь па̄влыт о̄лнэ ня̄врамыт ханищтавет
О̄влэ̄т ты департамен­тыт рӯпитан нэ̄ Инна Святченко ла̄тыӈ ла̄выс.  Ма̄н округувт 2019 та̄лт акв рӯпата о̄вылтавес, рущ ла̄тӈыл «Стойбищная школа-сад» ла̄ваве.
Ань во̄рт манос ма̄нь па̄влы­тыт школан иӈ ат ялантан ня̄врамаквет ищхӣпыӈ ут хосыт ха­нищтавет. Та̄н оманыл-а̄тяныл ёт воспи­татель-нэ̄ о̄с рӯпиты, тав та̄на­ныл хӯлтыглыянэ, хумус ищ­хӣпыӈ ут хосыт ханищ­тахтуӈкве э̄ри. 
О̄выл тамле колыт Белоярский район Туги­яны па̄вылт, тувыл Сургут­ский районт во̄рт о̄лнэ щēмьят тамле ищхӣпыӈ утыл ва̄рвēсыт. Ань Бело­ярский ос Сургут­ский районыгт са̄т тамле колыт рӯпитэ̄гыт, тот 42 ня̄вра­мыт юн ōлым ханищтавет. 
Инна Святченко ла̄выс, та̄л котиль э̄тпост 2023 та̄лт Нефтеюганский район Юрты Филиппов­ские па̄вылт о̄лнэ ханты ня̄врамыт тамле колыл ва̄равет. Тот са̄т а̄гирищит ос пыгрищит Чеускино па̄вылт «Медвежонок» нампа садикт рӯпитан воспитатель-нэ̄т та̄наныл ищхӣпыӈ ут хосыт тах ханищтыяныл. 
Ты проект хосыт ос акв кол Бело­ярский район Юильск па̄вылт пӯнсаве, тув хо̄т ма̄нь ня̄врамаквет ялан­таӈкве тах патэ̄гыт.  
Ща̄нь ла̄тыӈ ва̄нэ а̄гит, пыгыт са̄витаныл вос ловиньтавет
Округ депутат-хум Еремей Айпин киты­глах­тас, ты ня̄врамаквет ща̄нь ла̄тӈаныл ва̄ганыл ман а̄ти? Тав ла̄выс, ань во̄рт о̄лнэ то̄ва сосса ма̄хум та̄нки рущ ла̄тӈыл потыр­таӈкве сака ат ха̄сэ̄гыт, тувыл ня̄вра­маныл ёт ща̄нь ла̄тӈыл о̄с ат по­тыр­тэ̄гыт. 
Тыи­ма̄гсыл ня̄врама­ныл ща̄нь ла̄т­ӈаныл ат ва̄ганыл ос рущ щирыл ёмащакв потыртаӈкве о̄с ат вēрмēгыт. Еремей Да­ни­лович ла̄выс, ты щēмьят ёт рӯпитаӈкве э̄ри. Ос ты проект щирыл ханищ­тах­тын ма̄нь ня̄врамыт ман­са̄витаныл ща̄нь ла̄тыӈ ва̄­гыт, о̄с вос ловиньтавет. 
Хӯрум специальностит нэ̄пакн хансавет 
Ты юи-па̄лт ханищтап ос наука департаментыт сосса ма̄хум отделт рӯ­питан кӯ­щай нэ̄ Оксана Рыжкова ла̄тыӈ ла̄выс. 
Ма̄н окру­гувт 2019 та̄лт «регио­нальный перечень про­фессий» нампа нэ̄пак пир­майта­вес ос са̄всыр про­фес­сият тув хасвēсыт. Сосса а̄гит ос пыгыт учи­те­лиг, лēк­карыг, во̄р ӯрга­лан хо̄т­паг, ӯй­хул пус­мал­тан, хӯл алыщ­лан ос са̄всыр мо̄т рӯпата ва̄рнэ хо̄тпаг ха­нищ­тахтуӈ­кве ань вēр­мēгыт. 
Ты э̄лы-па̄лт рӯпитан са̄ккон щи­рыл туп нуса щēмьят яныг­ман а̄гит ос пыгыт олныл нё̄т­вēсыт. Ань хо̄т­пат ханищ­тахтын ма̄гсыл та̄нки манос ща̄няныл-а̄щаныл олн ке ойтэ̄гыт ос про­фес­сия­ныл ты нэ̄пакн хансым ке о̄лы, олнаныл ювле мивет. 
Универ­си­тетын ялан­тан а̄гит ос пыгыт акв та̄л сыс 100 со̄тыра сол­ко̄ви­яныл ювле ойтавет. Училищат манос коллед­жит ханищтахтын ня̄вра­мыт 50 со̄тыра сол­ко̄­ви­яныл ювле мивет. 
Кӯщаит ань «Лингвис­тика», «Фар­мация», «Право­охра­ни­тельная деятель­ность» – ты хӯрум спе­ци­аль­ностит ты нэ̄­пакн хан­суӈ­кве ла̄вхатасыт. Ты про­фессиян ханищ­тах­тын хо̄тпат олныл ювле ой­туӈкве о̄с тах патавет. 
«Региональный пере­чень профессий» нампа нэ̄пак ищхӣпыӈ утыт департамент ло̄псыт о̄лы, хоты специальностит тув хасвēсыт, тот ёмащакв ловиньтаӈкве ро̄ви.  
Сапра̄нит ма̄хум о̄с акв тэ̄ла урыл потырта­сыт. Ань ма̄ янытыл о̄лнэ сосса мирыт ща̄нь ла̄тӈа­ныл янытлан та̄лытыл намая­вēсыт, рущ ла̄тӈыл ты ва̄рмаль «Между­народное десятилетие языков коренных наро­дов мира» ла̄ваве. 
Ма̄н о̄лнэ ма̄вт манху­рип рӯ­пата ты тэ̄ла хосыт тах ва̄­раве, та урыл сап­ра̄­нит потыр о̄с о̄лыс.
Людмила ТЕТКИНА
