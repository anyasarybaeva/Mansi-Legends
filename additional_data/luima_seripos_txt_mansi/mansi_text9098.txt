
Ка̄сыӈ туи  лӯпта э̄тпост «То̄рум Маа» музей-колт рӯпитан хо̄тпат ма̄щтыр ма̄хум Ханты-Мансийск ӯсн ханищтапн акван-атыглыяныл. 
Акв тамле семинарыт ам Наталья Сергеевна Талигина, тавки о̄парищ наме Сайнахова, ёт ва̄йхатасум. 
То̄нт ат хо̄тал сыс округувныл ос Ямал ма̄ныл ёхталам нэ̄т ос а̄гит хорамыӈ па̄ссат ю̄нтсыт, хум хо̄тпат, пыгыт йӣвныл ня̄лыт, а̄ныса̄ныт, тайит ёргысыт. Наталья Сергеевна хум хо̄тпат ёт йӣвныл а̄ныса̄ныт, тайит ёргыс ос ня̄врамыт тох ма̄щтырлаӈкве ханищтас. Такви рӯпататэ урыл тав таи потыртас:
– Ам Салехард ӯст ремесла колт ма̄щтырлан хо̄тпаг рӯпитэ̄гум. Ма̄н о̄с тамле ханищтап ва̄рыг­лэ̄в ос ма̄ньлат хо̄тпат, ня̄врамыт тох ма̄щтыр­лаӈкве ханищтэ̄в. Ремёсла колт ам йӣвныл, лувныл са̄всыр аньщарыт, суве­нирыт, ханты а̄ныписыт ос мо̄т пормасыт ёргēгум. Ам а̄тям Сергей Алексе­евич Сайнахов ма̄щтыр хумыг о̄лыс, тав акваг матыр йӣвныл ёргыс. Ам тав юи-па̄лэ̄т акваг ха̄йтыг­тасум, ос суссум хумус ма̄щтырлы. 
Ам амки Катравож па̄вылт яныгмасум, тот школа а̄стласум. Ты юи-па̄лт Салехард ӯст культпро­свет училищат ма̄щтыр ос хурит по̄слан хо̄тпаг ханищтахтасум. Ётыл Салехард ӯст теле­видениян патхатасум, тот ханты отделыт редакто­рыг рӯпитасум. 
1997 та̄лт Санкт-Петербург ӯсн техно­логии ос дизайн нампа университетын э̄лаль ханищтахтуӈкве мина­сум. Яныг ӯст о̄с йӣвныл, ра̄ктыныл са̄всыр ань­щарыт ёргысӯв, ка̄тыл хурит по̄слысӯв. Тувыл ювле Салехард ӯсн ёхтысум, та̄ра ремесла центр-колн рӯпитаӈкве патхатасум. Хус арыгкем та̄л тот ты рӯпитэ̄гум. 
Ма̄н ремёсла колт план щирыл рӯпитэ̄в, та̄л сыс сувенирыт, ханты пормасыт ос нё̄тнэ ань­щарыт ёргуӈкве ла̄ва­вēв. Салехард ӯст о̄лнэ мир ос мӯй ма̄хум ма̄н пал­тув ёхталэ̄гыт, ма̄н ва̄рум пор­масанув ёвтэ̄гыт.   
Салехард ӯст «Поляр­ная рапсодия» акв яныг фестиваль ка̄сыӈ та̄л щё̄пита̄лвес, то̄нт ма̄щ­тыр ма̄хум тэ̄лы порат я̄ӈкыл са̄в­сыр нё̄тнэ ӯйхул хурит ва̄рсыт. Ӯст о̄лнэ мир ос мӯй ма̄хум тэ̄лы сыс ты хурит по̄хат акваг по̄слахтасыт. Ам ка̄сыӈ та̄л тув во̄выглавēсум. То̄нт я̄ӈкныл тамле утыт ёргуӈкве, са̄груӈкве о̄с сака пӯмащ о̄лыс. Юи-о̄выл хӯрум та̄л тамле тэ̄ла вос­сыг ат ва̄­рыглаве. 
Ханты-Мансийск ӯсн ам 2007 та̄лт финно-угор ма̄хум мирхал фести­вальн во̄выглавēсум. То̄нт Россия янытыл, мо̄т хо̄н ма̄т о̄лнэ ма̄щтыр хо̄т­пат та̄нки рӯпатаныл суссылтаӈкве ос ма̄хум ханищ­таӈкве тыг ёхта­ласыт. 
Наталья Сергеевна о̄патэ ма̄ньщи хо̄тпаг о̄лыс. Ямал ма̄т хумус тав о̄лмыгтас ос хоты ма̄ныл тув ёхтыс, нэ̄ о̄с китыгласлум, тав таи потыртас:
– Ам яныг о̄пам Алексей ма̄ньщи хо̄тпаг о̄лыс. А̄тям потырта̄лыс, о̄патэ Та̄гт я̄ныл о̄лыс, ос хоты па̄вылт тав яныгмас, таи ам ат ва̄глум. Ямал ма̄н, улпыл, хӯл алыщ­лаӈкве ёхтыс, ос тот о̄л­мыгтас. Яныг о̄пам Катра­вож ляпат Собь я̄ ва̄тат о̄лыс, ётыл о̄пам Катра­вож па̄вылн ва̄нтлас, кол тот ӯнттыс. А̄тям ла̄выглас, рӯтанув Та̄гт я̄т тот о̄лэ̄гыт, тав тув ялуӈкве ос та̄н ётаныл ва̄щинь­тахтуӈкве акваг таӈхыс, тувыл та ма̄н аты ялыс, а̄тимыг ēмтыс. Ам омам ханты нэ̄ тав Пельвож па̄вылт самын патыс. Ма̄н щēмьяв яныг о̄лыс, омагум-а̄тягум нёлолов ня̄врам янмал­та­сы̄г, нила а̄ги ос нила пыг. 
Наталья Сергеевна Ямал ма̄т мирн ва̄нэ хо̄т­паг о̄лы, йӣвныл, лувныл ёргим аньщарыт са̄всыр выставкат ва̄ти­хал сус­сылтавет. Ма̄щтыр нэ̄ ла̄ви, тав са̄лыӈ ма̄хум, хӯлыт ос во̄раян хо̄тпат, во̄рӯит по̄слуӈкве, ёр­гуӈкве сака ха̄сы, тамле утыт сака ёмащакве тэ̄лэ̄гыт. 
Людмила ТЕТКИНА       
