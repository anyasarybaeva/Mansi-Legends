

	Ювле хультум та̄л ва̄т са̄грапнал э̄тпост Ханты-Мансийск ӯст о̄лнэ государственный архив колт «Гордость Югры» нампа выставка пусвес. Ты суссылтап округувт о̄лнэ мирн ва̄нэ соссаӈ ма̄хманув янытлан ма̄гсыл ва̄рвес. 


		Выставка пуснэ порат яныгпа̄ла ма̄хум тув о̄с во̄виньта̄лвēсыт. Та̄н халанылт яныгпа̄лаг о̄лнэ ма̄ньщи э̄ква Евдокия Ивановна Ромбандеева тот о̄лыс. Евдокия Ивановна ма̄ньщи мирувныл учёныит халт щар ма̄к мӯтраӈ хо̄тпаг о̄лы. 

		Ань архив-колт рӯпитан ма̄хум ты пӯмыщаныл ка̄сыӈ та̄л мо̄т-мо̄т номтаныл щирыл э̄лаль ва̄руӈкв патэ̄гыт. Тув ёхталам ма̄хум халт Технолого-педагогический колледжит ханищтахтын са̄в ма̄ньлат ма̄хум о̄лсыт. 

		Выставкат о̄лум ка̄сыӈ хо̄тпа такви рӯпататэ ос рӯт ма̄хманэ наманыл тинсыс. Нэ̄пакыт коныпал са̄в пēс хури тот суссылтавес. То̄ва хурит Сортыӈъя па̄вылт ма̄ньщи ня̄врамыт ханищтахтын колт по̄слым о̄лсыт. Та хурит 1937 та̄лт ва̄рвēсыт. 

		Округ янытыл архивыт тармыл кӯщаиг о̄лнэ нэ̄ Людмила Сажаева атхатыглам ма̄хум нупыл о̄выл ла̄тыӈ ла̄вуӈкв во̄ввес. Людмила Дмитриевна ла̄выс: «А̄нум ты выставка рӯпитанэ̄тэ ма̄гсыл ёмас сыстам номтыл сымум ща̄рги. Ма̄н тох ва̄рнэ щирыл иӈ са̄в выставка номтыт о̄ньщēв. Ань о̄лнэ суссылтап такви щирēт та̄рвитыӈыг о̄лы. Нэ̄матыр хот-ёрувлаӈкв ос акван-тэ̄лыгтаӈкве ат э̄ри. Тыт ань та порат о̄лум накыт ма̄к ва̄нэ ма̄хум о̄лэ̄гыт. Ань яныгпа̄лаг о̄лнэ хо̄тпат та̄нти ма̄ньлатыг о̄лманыл порат хансум нэ̄паканыл тыг мӯйлуптасаныл. Ты ма̄гсыл ам та̄нанылн яныг пӯмащипа ла̄тыӈ ла̄вēгум. Та̄н наманыл ма̄ янытыл са̄в ма̄т ва̄вет ос ёмас номтыл ка̄стыглавет. О̄лнэ̄ныл палыт та̄ратан нэ̄паканыл аквписыг ловиньтаӈкв патавет. Ань о̄лнэ ма̄ньлат ма̄хманув ма̄гсыл та̄н нэ̄паканыл тыныӈ нэ̄пакыг ловиньтахтэ̄гыт. 

		Ма̄н ты выставка щё̄питамув порат тох номсахтасӯв: о̄лнэ ма̄в нотэ хоса, йис та̄гыл тамле ты ёмас тит соссаӈ мирыг тыт о̄лэ̄г. Ты урыл ма̄навн матыр ва̄ӈкв пуссын пӯмащ. Ка̄сыӈъēмт хунь ма̄н хотты пēс нэ̄пакыт хо̄нтэ̄в,  ма̄н щар ма̄нь ня̄врамыт хольт ща̄гтэ̄в». 

		Людмила Дмитриевна потре оигпам юи-па̄лт, яныгпа̄лаг о̄лнэ ма̄хмыт пуссын са̄всыр оспа хорамыӈ лӯптал мӯйлуптавēсыт. Ос исум ща̄й аюӈкве пуссын пасан ва̄тан во̄ввēсыт.

		Ты выставка я̄ӈк на̄тнэ э̄тпос мус рӯпитаӈкве паты. Хотьют ка̄сащи, пӯмащ ма̄гсыл тув ялэ̄н, сунсыглахтэ̄н, э̄рыӈ на̄нан э̄рнэ ля̄ххал тот хо̄нтэгы̄н.

		 

		Александр ВЬЮТКИН 

		 

 
