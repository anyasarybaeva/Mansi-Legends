
Лӯпта э̄тпос 11 хо̄талэ̄т Ханты-Мансийск ӯст Россия янытлан хо̄тал кастыл округ кӯщай нэ̄ Наталья Комарова са̄в та̄л ка̄ркамыг рӯпитан хо̄тпат янытласанэ ос ма̄глын тагатан по̄сыл, янытлан нэ̄пакыл минасанэ.
Та̄нанылн Наталья Комарова ла̄выс: «Я̄тил, тыныӈ ма̄хум, тыхо̄тал ма̄н ка̄ркамыг рӯпитан хо̄тпат, са̄в ня̄врамыт янмалтан щēмьят янытлаӈкве акван-атхатсӯв. Ты ма̄хум са̄в э̄рнэ тэ̄­ла Россия ос округув ма̄гсыл ва̄р­сыт ос са̄в ёмас ва̄рмалит мирн тотсыт».
О̄влэ̄т Гульхакум ос Вагап Раджабалиевыг янытлавесы̄г. Тэ̄н а̄тятэ̄н Султан Магомедович Раджабалиев 2015 та̄лт а̄тимыг ēмтыс. То̄нт хум щēмьятэ ёт ща̄рщин ӯщлахтуӈкве минас. Тот ня̄врамаге ёт пувлым ка̄салас, акв а̄ги щаквын патыс. То̄нт тав ты а̄ги но̄х-хасумтастэ, ос такви ё̄р та̄л хультыс, витыт порсыс. Тох мо̄т хо̄тпан нё̄тым а̄тимыг ēмтыс, ня̄врамаге а̄щēн та̄л та хультсы̄г. Тувыл Нягань ӯст о̄лнэ ма̄хум округ кӯщай нэ̄н пищма хассыт, тав ня̄врамаге тамле а̄щēн ма̄гсыл ма̄глын тагатан по̄сыл вос мивēг. Ты та̄л о̄вылтахтам порат Россия Президент Владимир Путин ты кастыл Указ-нэ̄пак хансыс. Ос аквта хо̄тал Наталья Комарова а̄ги ос пыг янытласа­ге, а̄тянэ̄н ма̄гылн тагатан по̄с тэ̄натэ̄н мистэ.

Сургут ӯс о̄лнэ хум Виктор Гончаров «Заслуженный изо­бретатель РФ» нампа яныг на­мыл майвес. Тав 30 арыгкем та̄л Сургутт о̄лы, ты пора сыс са̄в э̄рнэ ищхӣпыӈ утыт ва̄рыс. Ва̄­рум пормасанэ ань ма̄-во̄й но̄х-виӈкве сака ёмащакв нё̄тэ̄­гыт.
Николай Яраславлев о̄с Сургут ӯсныл ёхталас. Тав «Заслуженный энергетик ХМАО-Югры» намыл майвес. Сургут ӯс аэропортыт налыман арыгкем та̄л ка̄ркамыг рӯпиты.
Ольга Андрюкова колта̄глэ ёт Сургутский районт о̄лы. Тэ̄н о̄йкатэ̄нтыл хо̄т ня̄врам янмалтасы̄г. Марина Гасина Октябрьский районныл ёхта­лас, тав ат ня̄врам о̄ньщи. Юлия Григорян Нягань ӯсныл тыг во̄выглавес.

Нэ̄т са̄в ня̄врамыт янмал­таманыл ма̄гсыл пуссын «Материнская слава» нампа ма̄глын тагатан по̄сытыл майвēсыт.
