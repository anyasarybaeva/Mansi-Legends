
Ты э̄тпос 18 щислат Татьяна Дмитриевна Слинкина са̄тлов та̄лэ то̄влы. Тав Ха̄льӯс район Хо̄сло̄х ма̄ньщи па̄вылквет самын патыс, такви а̄ги о̄парищ наме Ендырева о̄лыс.

	Тав Сӯкыръя ос Кульпас па̄влыг школат ханищтахтас ос тот интернатыт о̄лыс. Са̄в па̄вылныл тув тотым ня̄врамыт та̄нки халанылт пуссын юртыӈыщ о̄лсыт, акван-нё̄тхатасыт. Та пора Татьяна Дмитриевна ёмас номтыл номылматыглытэ. Ань та̄нанылн Татьяна Дмитриевна паща ла̄тыӈ кēты ос пуста̄гыл о̄луӈкве ла̄виянэ.

	Татьяна Слинкина щēмьятэ ёт ань Урай ӯст о̄лы. Тав лēккарыг ханищтахтас ос ва̄т нупыл са̄т та̄л та ӯст пӯльницат рӯпитас. Пенщиян патхатаме юи-па̄лт ма̄ньщи ла̄тӈе ос пēс йис накыт пӯмщалаӈкве патсанэ. Ла̄тӈув молях хотталь ул вос со̄ймыс, пēс ма̄хманув о̄лупсаныл хот ул вос ёрувлавес, тав мо̄йтыт, потрыт акван-атуӈкве патсанэ.

	2002 та̄л па̄сныл Ханты-Мансийск ӯст о̄лнэ А̄с-угорский ма̄хум институтыт рӯпитас. Тот мирн ва̄нэ учёныюв Евдокия Ивановна Ромбандеева ёт акван-нё̄тхатым пēс йис ва̄рмалит та̄ра-паттысанэ̄н. Венгрыт 1843-1845 тāлытт, 1888-1889 тāлытт, ос финныт 1901-1906 тāлытт мāньщи Нāй-О̄тыр пōйкыт, Ӯй э̄ргыт, мōйтыт, мā-вит намыт тāн акван-атыгласаныл. Тāн нэ̄паканыл хосыт э̄рнэ щирыл щё̄питасанэ̄н ос акван-нё̄тхатым нэ̄пакыт ва̄рсы̄г. Та пēс накыт, вāрмалит, пōйкыт, тӯлыглапыт латиница алфавитыл хансым о̄лэ̄гыт, та̄наныл кириллицал хансуӈкве э̄рсыт. Атиӈк мōтщир мāньщиянувн ат торгамтавет. Ты рӯпата ва̄рнэ̄тэ мус Татьяна Дмитриевна тот сака са̄в пēс йис ла̄тӈыт хо̄нтыс. Та̄наныл ос хотмус ма̄ньлат хо̄тпатн толмащлаӈкве ос торгамтан щирыл щё̄питаӈкве э̄рēгыт. Тав ва̄тахтем научный статьят ха̄нсыс. 2002 та̄лт «Ма̄ньщи а̄мщит» ос 2003 та̄лт «Ма̄ньщи мо̄йтыт» нэ̄пакыг та̄ратас. 2011 та̄лт тав «Мансийские оронимы Урала» хансум нэ̄паке а̄стластэ. Тот хуньт ма̄ньщи ла̄тӈыл ла̄вим я̄т, тӯрыт, Нё̄рыт пуссын толмащласанэ ос манрыг пēс ма̄хманув мā-витаныл тох намтсаныл, ты о̄вылтыт на̄н ты нэ̄пакт ловиньтаӈкве вēрмегы̄н.

	О̄йкатэ наме Фёдор Николаевич Слинкин. Татьяна Дмитриевна рӯпататэ вāрнэ ма̄гыс хотталь Нё̄рыт нупыл, Сӯкыръян, Саранпāвылн, Хо̄сло̄хын ялнэ̄тэ порат о̄йкатэ̄н акваг нё̄таве. Тэ̄н Надежда а̄гитэ̄н пӯльницат рӯпиты, тав оматэ хольт о̄с лēккарыг ханищтахтас. Александр пыгēн на̄йква̄лгыт щё̄питан хо̄тпаг рӯпиты, то̄ванакт тав ōс вāти потрыт хансыглы.

	Татьяна Дмитриевна Урайт о̄лнэ̄тэ сыс акв ма̄т о̄с ат ӯнлы. Тав тот «Э̄лы хо̄тал» нампа мāньщи общинан щāнь ла̄тӈыл потыртаӈкве āгит, пыгыт ос яныгпāла мāхум ханищтыянэ. Матыр пēс накыт пӯмщалан порат ма̄ньлат ма̄хум, мо̄т учёныит о̄с тав палтэ ёхталэ̄гыт, китыглахтэ̄гыт. Ма̄н газетавн потрыт хансыглы. Тувыл хо̄нтлан ма̄н тотыглым хум хо̄тпат ос наскāссыг порслым ма̄хманув урыл ва̄рмалит о̄с та̄ра-паттыянэ.

	Ма̄н тавēн яныг пӯмащипа ла̄тыӈ ла̄вēв, пус ка̄т, пус ла̄гыл, То̄румн, На̄й-О̄тыранэ̄н вос ӯргалаве.
