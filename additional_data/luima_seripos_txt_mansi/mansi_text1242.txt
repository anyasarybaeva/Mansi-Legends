

	Россия янытыл нэ̄пак та̄ратан ва̄рмаль та оигпас. Ма̄н, Югравт о̄лнэ ма̄хум, Тюменский область губернатор хо̄тпа о̄с пēриясӯв. Тувыл то̄ва ма̄т ӯсыӈ манос районный депутат-хо̄тпа ос па̄влыӈ кӯщай пēриясыт. 


		Округ янытыл 386 со̄тыра 600 э̄лумхо̄лас пēрияӈкве ялсыт, тыи туп 35,22 %  пēриян ма̄хум. Щар са̄в хо̄тпа Белоярский, Ха̄льӯс, Советский районытт нэ̄пак та̄ратасыт. Мощща ма̄хум Нижневартовск ос Сургут ӯсыгт пēрияӈкве ёхталасыт. 

		Юграт о̄лнэ са̄выӈпа̄лэ хо̄тпат Тюменский область губернаторыг  Владимир Якушев пēриясаныл. Тав ма̄гсылэ 83,39 % ма̄хум ка̄тпос пинсыт, Михаил Селюков ма̄гыс – 9,14% ос Владимир Пискайкин – 4,29%. 

		Ты коныпал Сургутский район Нижнесортымский па̄вылт о̄лнэ ма̄хум па̄выл кӯщаиг Елена Никифорова пēриясыт, Белый Яр па̄выл кӯщаиг Пётр Рымарев э̄лаль хультуптавес. Кондинский район Болчары па̄выл кӯщаиг Сергей Мокроусов паты, ос Нижневартовский район Ларьяк па̄выл кӯщаиг Евгений Звезда пēриявес.

		Пēрияп ва̄рмалит пуссын ёмщакв минасыт, нэ̄мхо̄т лю̄ль накыт ат ва̄рыглавēсыт. 

		 

		Тамара Мерова 

 
