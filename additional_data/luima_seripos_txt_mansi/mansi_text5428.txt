
Во̄ртур э̄тпос 20 хо̄талэ̄т округ кӯщай ва̄ӈын хум Алексей Шипилов сосса хо̄тпат ос са̄всыр кӯщаит сапра̄нин во̄выгласанэ. Та̄н ма̄ньщи, ханты ос ё̄рн ма̄хум пēс йис ма̄наныл урыл тот потыртасыт. 
2009 та̄лт распоря­жение-нэ̄пак пирмай­тавес ос Россият о̄лнэ мощщаг хультум ми­рыт пēс йис ма̄наныл ос па̄вланыл тув хасвē­сыт. Ты нэ̄пак ла̄тӈыл тох намаим о̄лы: «Пе­речень мест традици­онного проживания и традиционной хозяй­ственной деятельнос­ти коренных мало­численных народов РФ». Ма̄н округувт туп то̄ва районыт ос па̄в­лыт ты нэ̄пакн хасвēсыт. Приобье, Ханты-Ман­сийск, Нижневартовск, Сургут, Нефтеюганск ос мо̄т яныг па̄влыт ос ӯсыт маньщи, ханты ос ё̄рн щēмьят о̄лнэ ма̄г ат ловиньтавет. Тыима̄гсыл тот о̄лнэ сосса ма̄хум то̄ва нё̄тмилыл ань ат мивет. 
Внутренний полити­ка департамент кӯщай ва̄ӈын хум Сергей Пи­шуков ла̄выс, хоты па̄влыт ос ӯсыт мощ­щаг хультум мирыт о̄лнэ ма̄г ловиньтаӈкве ро̄ви, Россият рӯпитан са̄кконт ёмащакв ат хасвес. Нэ̄пак щирыл, па̄вылт о̄лнэ мир халт 1% са̄вит сосса ма̄хум ке о̄лэ̄гыт, то̄нт па̄выл ты нэ̄пакн хансуӈкве вēрмаве. Округувт Со­ветский район тув ат хасвес, тот о̄лнэ мир халт туп 0,5% са̄вит сосса ма̄хмыт о̄лэ̄гыт. Ос са̄в ма̄ньщи щēмьят тот во̄рт о̄лэ̄гыт, хӯл алыщ­лэ̄гыт, во̄раēгыт. 

Ты сосса ма̄хумн нё̄т­нэ ма̄гсыл округ кӯ­щаит са̄кконын йиль­пи ла̄тыӈ хансуӈкв ань таӈ­хēгыт. Та районыт, хо̄т сосса щēмьят во̄рт о̄лэ̄гыт ос ма̄наныл та̄нки нупыланыл хас­саныл ке, та̄н пуссын ты нэ̄­пакн о̄с тах ханса­вет. Ос та̄ усыт, хо̄т мир халт 1% са̄вит ма̄ньщи, ханты ос ё̄рн щēмьят ке о̄лэ̄гыт, сосса ма̄хум о̄лнэ ма̄г о̄с вос ловинь­тавет. Ты йильпи ла̄тыӈ ке пирмайтаве, окру­гувт 16 па̄влыт ос 7 районыт та нэ̄пакн тах хансавет. 

«Югра лылыēп» нам­па общественный ор­ганизация кӯщай нэ̄ Людмила Алферова тох ла̄выс: «Ма̄н ты та̄р­витыӈ ва̄рмаль урыл са̄всыр сапра̄нит акваг потыртэ̄в. Ань округувт туп то̄ва районт сос­са ма̄хум о̄лнэ ма̄г ло­виньтавет. Ямал ма̄тэ янытэ̄тыл ты нэ̄пакн хасвес. Тот рӯпитан кӯщаит лов та̄л ювле хультум порат ты рӯпа­та ёмащакв ва̄рсаныл. Тот ань атса̄т со̄тыра арыгкем э̄лумхо̄лас о̄лы. Ос ка̄сыӈ па̄вылт 44% са̄вит о̄лнэ ма̄хум сосса мир нупыл ло­виньтахтэ̄гыт. Ма̄н ок­ругувт акв млн хо̄тса̄т со̄тыра арыгкем ма̄хум о̄лэ̄гыт. Та̄н халанылт туп 2% са̄вит ма̄ньщи, ханты ос ё̄рн ма̄хум, тувыл та̄н пуссын Юг­ра янытыл о̄лэ̄гыт. Ок­ругув ма̄тэ янытэ̄т тув хансуӈкве кос э̄ри. Ханты-Ман­сийск ӯст ань ат со̄ты­ра ма̄ньщи, ханты ос ё̄рн хо̄тпат о̄лэ̄гыт. Нижневартовск ӯст кит со̄тыра арыгкем сосса ма̄хум о̄лы. Са̄ккон щи­рыл  яныг ӯсытт о̄лнэ ма̄хум община ва̄руӈ­кве, хӯл алыщлаӈкве, вораяӈкве ат вēрмēгыт. Ос та ма̄хум, хотьют хӯл квота щирыл пувуӈкве ке ка̄сащи манос общи­на ва̄руӈкве, ма̄нь па̄­вылн ва̄нтлуӈкве ос тув хасхатуӈкве э̄ри. 
Москва ӯсн хансум ла̄тӈанув са̄кконыг ке пирмайтавет, то̄нт яныг па̄влыт о̄лнэ сосса ма̄хманув нё̄туӈкве о̄с патавет. Ос са̄внув щēмья пēс йис ма̄наныл та̄н­ки нупыланыл хансуӈ­кве тах вēрмияныл».  
Ты йильпи ла̄тыӈ внутренний политика департаментыт рӯпи­тан хо̄тпат хассыт. Сап­ра̄ни юи-па̄лт ты нэ̄пак округ кӯщай нэ̄ ёмащакв  ловиньтытэ, тувыл ос Россия Правительстван тах кēтаве.  
