
Ты та̄л ма̄ньполь э̄тпост Салехард ӯст лӯимā янытыл о̄лнэ мощщаг хультум са̄всыр соссаӈ мирыт съезданыл о̄лыс. Тот са̄в ма̄ныл акван-атхатыглам ма̄хум о̄лупсаныл ос та̄нки та̄рвитаныл урыл потыртасыт. Тув ёхталам яныг кӯщаит ёт та̄нки тэ̄ланыл э̄лаль ёмщакв ва̄руӈкве потыртахтасыт.

	Ань ты тэ̄лат пуссын ва̄рнэ̄ныл ма̄гыс ка̄сыӈ ма̄т хотты ка̄ркам хо̄тпа о̄лы. Акв тамле э̄лумхо̄ласыг ам Геннадий Иванович Каткилев урыл ла̄вуӈкве вēрмēгум. Геннадий Ямал ма̄т Муравленко ӯст о̄лы. Тав тот «Я̄ӈк нё̄р» (рущ щирыл — «Белая гора») нампа соссаӈ мирн нё̄тмил ва̄рнэ колт пуӈктоты. Ты кол 2013 та̄л ва̄ти хо̄тал э̄тпост рӯпита̄ӈкве о̄вылтахтас. Хантыт, ё̄рныт матыр нё̄тмил киснэ порат Геннадий палт ёхталэ̄гыт ос та̄н акван-нё̄тхатым тэ̄ланыл ма̄кыг ва̄рияныл.

	Соссаӈ ма̄хум о̄лупсаныл мо̄т мирытн суссылтан ма̄гыс Геннадий этноцентр кол Муравленко ӯст ӯнттуӈкве номылматас. Тав нэ̄паканэ щё̄питасанэ, проект вуянтастэ ос олн-нё̄тмилыл майвес. Ӯс ляпат ма̄ ло̄мтыл та̄стувес, матыр-а̄ти пормасыт са̄лыӈ ма̄хум тавēн мисыт.

	Геннадий такви ханты щēмьят яныгмас, пēс йис накыт ва̄ганэ кос, ос хо̄т матыр хащта̄л тэ̄ла ēмталы ке, то̄нт яныгнув ма̄хманэ̄н хӯлтаве. Ань тавēн Дмитрий Вылла нё̄тыс. Тав кēрсолит та̄л тарыг йӣвныл норкол ӯнттыс. Ё̄рнкол о̄с тӯщтысыт, са̄лы о̄щнэ пӯсас ва̄рсыт, са̄лыт тув тотсыт.

	Тув ань ӯст о̄лнэ ма̄хум ос ня̄врамаквет ёхталэ̄гыт. Та̄нанылн тот сака пӯмыщ, о̄влэ̄т колыт ос пормасыт сунсыглэ̄гыт, тувыл сыре-сыр ёнгилыл ва̄равет, сун ӯлтта поргēгыт, ос ё̄рнколт ща̄ил айтавет, а̄мщил а̄мщавет, мо̄йт хӯнтлэ̄гыт.

	2016 та̄лт та колт рӯпитан хо̄тпат «Ямал потомкам» нампа ассоцияция ёт аквъёт рӯпитан соглашение-нэ̄пак хассы̄г. Ань ассоциация па̄лыл та̄н олныл нё̄тавет. Геннадий ты олныл касылыт, ялпыӈ хо̄талыт щё̄пита̄лы. Та̄н ӯст о̄лнэ ма̄хум Ӯринэ̄ква ялпыӈ хо̄талт, ма̄ янытыл соссаӈ ма̄хум янытлан хо̄талт мӯйлуӈкве во̄выглыяныл.

	Тувыл хум хо̄тпат халт пēрщин касыл кит щёс ва̄рыгласыт, тот но̄х-патум хо̄тпат Муравленко ӯс кӯщаитн мӯйлупсал мивет. Пуровский районныл ё̄раныл а̄рталтаӈкве хумыт тув о̄с ёхталэ̄гыт. Ма̄н округувныл Русскинской па̄вылныл ос Когалым ӯсныл о̄лнэ пыгыт тув во̄выглавēсыт. Ты касыл та̄н ань ка̄сыӈ та̄л ва̄руӈкве номсэ̄гыт. Геннадий ма̄нь пыгрищит пēрщуӈкве ханищтыянэ. Мо̄лтынув Григорий Ледковн свонита̄лыс ос тавēн потыртас, тав та̄наныл нё̄туӈкве ка̄сащас. Григорий мо̄лты та̄л лӯпта э̄тпост ты этноцентр колн ёхталас, соссаӈ ма̄хум ёт ва̄щинтахтас. Ань э̄лаль аквъёт Арктика ма̄ о̄вылтыт са̄ккон щё̄питаӈкве патэ̄гыт.

	Салехардыт о̄лум съёздыт ты са̄ккон урыл ма̄хум о̄с потыртасыт. Ань мо̄т соссаӈ мирыт хо̄т, хумус тэ̄ланыл о̄лэ̄гыт, ты урыл о̄с тах хансэ̄в.
