

	Ань округувт ма̄-вит ӯргалан ва̄рмаль рӯпиты. Ты кастыл ӯщлахтын хо̄талт ма̄хум Ханты-Мансийский район Ярки па̄выл по̄хыт «Лес Победы» нампа ма̄т ма̄нь йӣвыт ӯнттысыт. Ты ва̄рмаль ма̄гыс Екатеринбург ӯсныл ма̄-вит ӯргалан яныг кӯщай хум Вячеслав Дробышев, округ ма̄-вит ос несырьевой экономика департаментыт кӯщай хум Евгений Платонов ос мо̄т са̄в мир тув ёхталасыт. 


		Вячеслав Дробышев ла̄внэ̄тэ щирыл, йӣвыт ӯнттын ва̄рмаль тыт сака ёмщакв щё̄питым о̄лы. Мо̄т ма̄т халт Юг-рат щар са̄в йӣв ӯнттаве. Ты рӯпата ма̄гыс тав ма̄хум сака янытла
		санэ.

		Евгений Платонов ла̄выс:«Ань ты накт ма̄нь йӣвыт округув янытыл ӯнттавет. Тыт китыт та̄л «Лес Победы» нампа ва̄рмаль щё̄пита̄лаве. Ты хосыт ма̄н хо̄нтлум ма̄хманув номиянув. На̄н на̄нки ос хотты порат ты ма̄ та̄ра минуӈкве патэ̄гын, ты ёмас тэ̄ла урыл номылматыгла̄лэгы̄н тах. Ла̄вēгын, ам тыт ос йӣв ӯнттысум. Ань тыт хара ма̄г о̄лы, на̄н хосытынт хуньт тах яныг во̄рыг ēмты. Ка̄сыӈ хо̄тпа акв йӣв ке ӯнтты, во̄рув са̄вми». 

		То̄ва ма̄хум во̄рн щēмьяӈ та̄гыл  ёхтала-сыт. Ты ва̄рмаль ма̄гыс мо̄йтыт, стихыт, пēс йис потрыт нэ̄пакн хаснэ яныгпа̄ла ханты э̄ква Мария Кузьминична Волдина о̄с тув ёхталас. Э̄ква ла̄выс: «Ма̄-витув акваг ӯргалым о̄нь-щуӈкве э̄ри, тав мир ма̄гыс э̄лаль о̄лнэ хо̄тал тоты. Во̄рт тэ̄нэ а̄ращин ул хультуптэлы̄н, наскассыг йӣвыт ул сакватэ̄н, порс мори ул па̄хвтэ̄н. Во̄рув ма̄н ма̄гсылув са̄в тэ̄п ва̄ри. Тот са̄всыр пил тэ̄лы, ла̄хыс яныгми, ӯльпат са̄в па̄кв понсы. Со̄тыӈ ма̄кēв аквъёт ӯргалаӈкве патылӯв».

		Нила гектар палыт ма̄ ма̄гыс хо̄тхуйпловкем со̄тыра са̄вит ма̄нь ӯльпат та̄стым о̄лсыт. Ӯль-па ма̄нн ӯнттын ма̄гыс пуссын аквъёт хӯрумса̄т арыгтем э̄лумхо̄лас тув атхатыгласыт. Ма̄тэ лов участок щирыл ла̄кква-уртым о̄лыс. Ка̄сыӈ ма̄т ма̄хум хӯрум манос нила ра̄т щирыл йӣвыт ӯнттысыт. Йӣв ӯнттын ма̄т палытаныл китса̄ткем метра о̄лыс. 

		Йӣвыт ӯнттын ма̄ныл астум ма̄хум, хо̄нтлум рӯтаныл наманыл па̄рт тармыл хассаныл. Тот ня̄врамыт ма̄гыс пӯмащ ёнгилыт щё̄пита̄лвēсыт. Хотьют ка̄сащас, атыӈ каша тэ̄пъялас, исум ща̄й аис. Ка̄сыӈ хо̄тпа тот ща̄гтым о̄лыс.

		 

		Николай МЕРОВ

 
