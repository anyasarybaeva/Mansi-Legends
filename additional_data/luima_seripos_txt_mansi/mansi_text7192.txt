
Ма̄ньщи хум Григорий Васильевич Хозумов щēмьяӈ та̄гыл Ха̄льӯс район Ло̄пмус па̄вылт о̄лы. Тув ялмум порат, Григорий Васильевич колн щалтсасум. Э̄кватэ наме Эльвира Викторовна, тэ̄н а̄ги-пыг янмалтасы̄г. Степан пыгēн хӯлп сунсуӈкве минам, Настятэ̄н яныг ӯст о̄лы. 
Григорий Васильевич 1971 та̄лт Ло̄пмуст самын патыс. А̄тятэ Василий Григорьевич Хозумов Хо̄рыӈпа̄вылныл о̄лыс. Ма̄ньщи хум такви ма̄хманэ о̄вылтыт тох потыртас:
– А̄тям Николай каӈке яныг хо̄нтын ялыс, юв ёхталас, э̄кватэ̄нтыл кит пыг янмалтасыг. Соня увщитэ щēмьяӈ та̄гыл Сӯкыръят о̄лыс, Наталя э̄ще о̄с тыт Ло̄пмуст о̄лыс, онтолов ня̄врам янмал­тас.  
Омам Ольга Степанов­на, такви о̄парищ наме Албина, 1937 та̄лт самын патыс. Каӈкаге Василий ос Михаил яныг хо̄нтын вуйлувесы̄г. Яныг аким Украина ма̄т тыпыс, Михаил юв ёхталас. Гена а̄п­щияныл Кульпаст о̄лыс. Ащо̄йкам Степан Кирилло­вич Албин Ло̄пмус хум.
Омагум-а̄тягум тыт акван-минасы̄г, са̄в ня̄в­рам янмалтасы̄г. А̄тям са̄р э̄кватэ̄нтыл хӯрум пыг о̄щсыг – Валера, Спири­дон ос Петя, ётыл ма̄н самын патсув. Яныг увщиюв Ира, тувыл Галя, Соня, ам, Лёня, Аня ос щар ма̄нь а̄пщирищув Миша. 
– А̄тян хо̄т рӯпитас?
– Тав рыбакыг рӯпитас. То̄нт туи порат хӯл алыщлан ма̄хум А̄с ну­пыл кēтыглавēсыт, а̄тяв о̄с тув яланта̄лыс, ма̄нав ёт тотыгластэ. Тав 1981 та̄лт а̄тимыг ēмтыс. Кӯр по̄хат хохса хартым ӯн­лыс, ка̄тыт ма̄нь пыге пувыстэ, илттыг сыме хотум ēмтыс. Омам лēккар Сонька палт ха̄йтыс, ювле ёхтыгпēг, а̄тяв лылытэ оигпам. Ма̄н то̄нт пуссын иӈ ма̄ниг о̄лсув. Омав 2001 та̄лт а̄тимыг ēмтыс, давление а̄гмыл савалас.
Григорий э̄кватэ Эльвира Викторовна рущ нэ̄, китыгласлум, хотыл о̄лы, нэ̄ ла̄выс: 
– Ам Челябинск ӯст самын патсум. Омам Галина Лаптева, иӈ ма̄ниг о̄лмум порат, мēн Саран­па̄вылн ва̄нтлысамēн. Омам тот хум ва̄рыс, йӣгрищагум ос а̄пщим самын патсыт – Таня, Олеся ос Вова. Яглаӈум саран хум. Олеся йӣгри­щум Ха̄льӯсн о̄лмыгтас, о̄йкатэ̄нт кит ня̄врам янмалтэ̄г. Таня ос а̄пщим о̄с ня̄вра­мыӈыг ēмтсыг, Саран­па̄вылт о̄лэ̄г. Ань ма̄шинаӈыг ēмтсув, тэ̄лы порат тув ялантэ̄в.
– Эльвира Викторовна, ма̄ньщи па̄вылт о̄луӈ­кве наӈын мӯсты?
– Ло̄пмуст о̄лнэм ва̄т та̄лыг ты ēмты. Тыт ня̄врамагум яныгмасыг, Стёпа пыгмēн 26 та̄лэ то̄влыс, Настямēн – 23. Тэ̄н о̄выл классытт тыт ханищтахтасыг, тувыл Кульпас школат, интер­натт о̄лсыг. Э̄лаль Ягрим колледжин минасыг, Стёпа тракторист-буль­дозерист тэ̄лан ханищ­тахтас, а̄гимēн ос ма̄нь лēккарыг. Па̄вылт рӯпата а̄тим, Настя Югорск ӯсн минас, тот рӯпиты. 

– Юн ма̄ньщи ла̄тӈыл потыртэгы̄н?
– Ам хунь тыг ущ ёх­ты­сум, 1994 та̄лт, то̄нт па̄выл ма̄хум сака по­тыр­тасыт ма̄ньщи ла̄тӈыл. Ла̄пкан минэ̄гум, э̄кват акван-хо̄нтхатэ̄гыт, ма̄ньщи ла̄тӈыл паща­лах­тэ̄гыт, тэ̄ланыл урыл потыртэ̄гыт. Ам та̄наныл хӯнтлым та лю̄лянтэ̄гум, амтиротум номсэ̄гум: татем нё̄тнэ ла̄тыӈ, вит хольт ови. То̄ва ла̄тӈыт мощ торгамты­янум, ту­выл юв ёхтэ̄гум, хащта̄л ла̄тӈыт тетрадкан хансы­янум, Гришам китыг­лы­лум, ты манырсыр ла̄тӈыт, ань вос толмащлыянэ. Хумус ёмащакв ла̄вуӈкве э̄ри, а̄нум та ханищтытэ. 
Хунь Ольга Степановна о̄ныпум колн ёхтэ̄в, Гриша оматэ̄нтыл акваг ма̄ньщи ла̄тӈыл потыртасыг. Тувыл ня̄врамагмēн яныгмаӈкве патсыг, па̄выл ма̄хманув, янге-ма̄не, акваг рущ ла̄тӈыл потыртэ̄гыт, о̄йкам юн хотьютэ ёт потырты. Таима̄гыс юн ань мо̄рсыӈ порат ща̄нь ла̄тӈыл матыр ля̄гала̄лэ̄в. 
Ань о̄йкам а̄гмыл харты, тӯяг инсульт а̄г­мыл ēмталас, Нягань ӯсн тотыглавес, тот мощ пус­малтахтас. Рӯпататэ̄ныл по̄хан минас, лēккарытн пенсиян кēтвес. Юн пыг­мēн о̄лы, нё̄тавемēн, на̄ив-вит тоты, хӯл алыщлы, во̄раи.
Ань потрув та оигпас. Григорий Васильевич колта̄глэ̄н са̄в ёмас, сымыӈ ла̄тыӈ ла̄вēгум. Ты я̄тил ма̄ньщи ма̄хум­атē­нув пуста̄гыл вос о̄лэ̄гыт, На̄й-О̄тыранылн вос ӯр­га­лавет!
Светлана РОМБАНДЕЕВА
