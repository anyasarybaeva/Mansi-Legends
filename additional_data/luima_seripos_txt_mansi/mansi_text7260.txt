
Ты э̄тпос 17 ос 18 хо̄талыгт Саранск ӯст Россия янытыл о̄лнэ финно-угор ма̄хум VII сапра̄ниян акван-атхатыгла̄лсыт. Та̄н тот «Финно-угорские народы в едином культурном коде многонациональной России» нампа тэ̄лат урыл потыртасыт. 
Ань Мордовиян 43 са̄всыр ма̄ныл ща̄нь ла̄тӈаныл щирыл рӯтыг о̄лнэ ма̄хум ёхталасыт. Ос яныгса̄т са̄виткем ты Съездыт рӯпитан хо̄тпат кит хо̄тал сыс са̄всыр тэ̄лат та̄ра-паттысыт.
О̄выл хо̄талт эрзя ос мокша мирыг мӯй ма̄хум ма̄гыс пēс на­каныл суссылтасыт ос тувыл финно-угор ма̄хум Съезданылт пуӈктотнэ хум Пётр Тултаев паща ла̄тыӈ ла̄выс. Та юи-па̄лэ̄т делегатыт хоты комисси­ят рӯпитаӈкве патэ̄гыт, наманыл ла̄ввēсыт ос тув пēриявēсыт. 
Та̄н пуссын рӯпатаныл о̄вылтасаныл ос та сыс РФ Президент па̄лыл администрация колэ̄т рӯпитан кӯщайныл ос ФАДН колыӈ кӯщай­ныл кēтым паща ла̄тӈыг ловиньтавесы̄г. Аквтох мӯй ма̄хум ёт пащалах­тын ма̄гыс Мордовия республикат кӯщай хум Артем Здунов ёхталас. 
Тувыл щар ма̄кыг финно-угор Съездын йильпи кӯщай пēриян ва̄рмаль о̄лыс. Ань рӯт мирыт пуссын Пётр Нико­ла­евич Тултаев кӯщаиг хультуп­тасаныл. Ты коны­пал тав Мордовия рес­публиканыл РФ сенатор-хумыг о̄лы.  

Мо̄тыт та̄лт финно-угорский Ассоцияция рӯпитанэ̄тэ па̄сыл 30 та̄лэ то̄влы тах, та сыс тот ва̄рум рӯпатаныл, тыи са̄в мирыт акван-юрщха­тым ос акван-нё̄тхатым ва̄рмаляныл, пēс наканыл ос ща̄нь ла̄тӈыт э̄лаль тотнэ тэ̄ланыл хо̄йхат­нэ̄г ос сака э̄рнэг лакв­тыя­ныл. 
Тувыл финно-угрыт са̄всыр мирколыӈ ма̄т ос са̄кконыт щё̄питан ма̄т рӯпитэ̄гыт. Россият о̄лнэ са̄всыр мирыт хала­нылт юрты­ӈыщ о̄лнэ тэ̄ланыл та̄кыг о̄лы, ос ка̄сыӈ финно-угор мир пēс наканыл акваг э̄лаль тотуӈкве воратэ̄гыт. 
Ё̄рн э̄ква Ангелина Ардеева пӯмащипа ла̄тыӈ ла̄выс, та̄н самодийский группа­ныл финно-угрытн акван-о̄лтнэ щирыл ло­виньтыяныл ос са̄всыр тэ̄латыт нё̄тэ̄гыт.  
Тув ёхталам ка̄сыӈ мир та̄нки ща̄нь ла̄тӈыл пащалахта­сыт. Ма̄ньщи ма̄хумныл пащалахтын порат ам ла̄всум: 
– Ма̄н эрзя ос мокша рӯтанув палт пус­сын акван-хо̄нтхатамув ма̄гыс пӯмащипа ла̄тыӈ ла̄вēв! Ань тыт акван-атхатам порат э̄лаль тотнэ номта­нув ёмас тэ̄лаг вос ēм­тэ̄гыт, ма̄нки халувт юрщ­хатым акваг вос о̄лэ̄в, Россият о̄лнэ ос мо̄т хо̄н мирыт ёт э̄лаль со̄тыӈыщ вос о̄лсӯв. Пус ка̄т, пус ла̄гыл, То̄рум ёт, О̄тыр ёт. 
Ос мо̄тыт хо̄талэ̄т ам «Ханты ясаӈ» ос «Лӯима̄ сэ̄рипос» газетагт рӯпитан ма̄хманув о̄вылтыт потыр­тасум. Мо̄т ля̄ххал тотнэ хо̄тпат ищхӣпыӈ ут хосыт хумус та̄нки рӯпатаныл тотуӈкве вēрмияныл, мӯй ма̄хумн суссылтасаныл.  
Ханты ла̄тӈыл тот Елена Федотова, Касум па̄вылныл о̄лнэ нэ̄, па­щалахтас ос ётыл китыт рӯпитан секцият та̄нки па̄вланылт ща̄нь ла̄тыӈ ос пēс накыт туризм щирыл хумус э̄лаль тотыяныл, та урыл потыртас. Ос округныл тув ялум нэ̄ Татьяна Дятлова редак­ционный комиссият тот рӯпитас, тав ма̄хум ёт резолюция-нэ̄пак щё̄пи­тас.
Китыт хо̄талт финно-угор ма̄хум этнотуризм, бизнес ос ма̄ньлат ма̄хум проектаныл щирыл хумус рӯпитэ̄гыт, таияныл та̄ра-паттысаныл. Ма̄ньлат хо̄т­пат халт удмуртыт са̄в пӯмыщ проектыт о̄ньщē­гыт, та̄н э̄ргын-йӣквнэ колыт, спорт, ща̄нь ла̄тыӈ ханищтан, ма̄нь кинат по̄слын колнакыт щё̄пита­сыт. Марийцыт, сараныт, карелыт та̄нки щё̄питан тэ̄ланыл о̄с суссылтасыт. Ты хо̄тпат ва̄нэ ма̄гыс ос рӯпатаныл урыл я̄нас потыр хан­сэ̄гум тах.
Ос юи-о̄вылт ēӈта пасан ва̄тат потыртан щё̄с ва̄рыглавес, тот «Дом народов России» колт кӯщаит финно-угор ма̄хум Съезданыл рӯпи­тан тэ̄ланыл урыл потыр­тасыт. Та̄н ла̄внэ̄ныл щи­рыл, тыи ма̄хум акван-юрщхатнэ ёмас тэ̄лаг о̄лы.
Тамара МЕРОВА
 
