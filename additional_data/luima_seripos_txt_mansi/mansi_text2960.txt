
Ты та̄л лӯпта э̄тпос 27-29 хо̄талытт Сургутский районт Русскинской па̄выл по̄хыт «Кар-Тохи» нампа ӯщлахтын ма̄т ма̄ньлат соссаӈ ма̄хум акван-атхатыгласыт.  Ты ма̄ньлат соссаӈ мирыт форуманыл нилыт щёс о̄лыс.
Ты ва̄рмальн Сургутский, Ха̄льӯс, Белоярский, Октябрьский, Нижневартовский  районытныл, Ханты-Мансийск ӯсныл ос Ямал ма̄ныл са̄тхуйплов ма̄ньлат хо̄тпа ёхталасыт. Ань ма̄нь па̄вылт о̄лнэ  соссаӈ ма̄хум та̄нки пēс йис ва̄рмаляныл э̄лаль вос тотсаныл,  маныр тыи ма̄гыс ва̄руӈкве э̄ри, та̄н тот ты тэ̄ла урыл потыртасыт.
Мӯй ма̄хум хӯрум хо̄тал тот о̄лсыт. Па̄выл На̄й-О̄тырытын пӯрлахтасыт,  пуӈк пинсыт. «А̄с-угорский ма̄ньлат ма̄хум» нампа организацият рӯпитан хо̄тпат координационный совет ва̄рыгласыт. Тот э̄рнэ ва̄рмалит урыл потыртасыт. Нэ̄ хо̄тпат нэ̄ йӣквыт ханищтасыт, турло̄псыт, пальсакыт сакныл хартсыт, ма̄гылн тагатан хорамыт ва̄рсыт ос халанылт касыл щё̄пита̄лсыт.
Ма̄ньлат ма̄хум щар о̄выл форуманыл Белоярский район Ванзеват па̄вылт о̄лыс. Китыт щёс ос Ха̄льӯс район Тэ̄к па̄вылт о̄лыс. Хӯрмит форум ос Октябрьский район Шеркалы па̄вылт ва̄рыглавес.
Ты ва̄рмаль э̄лаль тотнэ ма̄гыс округ мирколт рӯпитан кӯщаит, «Югра лылыēп» ос «А̄с-угорский ма̄ньлат ма̄хум» нампа организацияг, Сургутский район миркол кӯщаит ос Русскинской па̄выл мирколт рӯпитан ма̄хум та̄н нё̄тсыт. Ты ялпыӈ хо̄талт ма̄ньлат ма̄хум па̄выл кант э̄ргысыт ос йӣквсыт.
Ты ва̄рмаль «Утро - 2016» нампа Уральский Федеральный округ ма̄ньлат ма̄хум форум ёт аквторыг минас. Тот пуссын аквъёт со̄тыра  атса̄т ма̄ньлат хо̄тпат мӯйлысыт. Соссаӈ ма̄хманув та̄н палтаныл мӯйлуӈкве о̄с ялсыт.
Ты форумн Уральский Федеральный округт президентын нё̄тмил ва̄рнэ хум  И.Р. Холманских ос округ кӯщай нэ̄ Н.В. Комарова, Государственный Дума депутатыт ос мо̄т са̄в хо̄тпат ёхталасыт.
