
Светлана Алексеевна Дёмкина Тыва республикат Тоджинский районт са̄лыт ӯрим о̄лы. Ханты-Мансийск ӯсн ёхталаме порат, ма̄н, газета ва̄рнэ ма̄хум, таве рӯпататэ урыл китыгласлӯв. Светлана Алексеевна ща̄гтым потыртас:
– Ам тувинцыт-тож­дин­цыт о̄лнэ ма̄ныл ёхтысум. Са̄лы ӯрнэ тэ̄ла палт пуӈктотэ̄гум ос «Тос-Чадыр» («Са̄с кол») нампа сосса мир общественный организация президен­тыг о̄лэ̄гум. 
Ма̄н ань кит со̄тыра арыгнуве са̄лыт о̄ньщēв. Советский та̄лыт порат омагум-а̄тягум 25 со̄тыра са̄виттем са̄лыт ӯргала­сы̄г. Хунь перестройка тэ̄ла ква̄лтапаптувес, сосса ма̄хманув олныл ойтнэ ма̄ныл хот-по̄й­тыгпаптувēсыт. Тувыл то̄ват са̄лыяныл нё̄влиг ва̄руӈкве патсаныл, са̄­выӈ­па̄лэ па̄влытн ва̄нт­лысыт.
Омагум-а̄тягум, ща­щēк­вагум-о̄пагум ос ащ­о̄йкагум-анēквагум пуссын ма̄ньта̄гыл са̄лы ӯрнэ ма̄т о̄лсыт. Ма̄н ща̄нь ла̄тӈув тождин­ский ла̄тӈыг ла̄ваве, ты тувинский ла̄тыӈ диале­ктэ. 
Ам яныгмамум порат, политика тэ̄ла щирыл сосса мир пуссын па̄в­лытн о̄луӈкве кēтвēсыт. Ма̄нти пēс йис тэ̄ланӯв вос оссувлыянӯв, ща̄нь ла̄тӈыл ул вос потыртэ̄в. 
Мирув са̄выӈпа̄лэ йильпи щирыл о̄лмыгта­сыт, ос то̄ва ма̄хманув мо̄т ма̄н минуӈкве ат ка̄сащасыт. 
Ма̄н ма̄вт ань 28 кол­та̄гыл пēс хольт са̄лы­яныл ӯрияныл, о̄лнэ ма̄нанылт ня̄враманыл янмалтыяныл, халанылт та̄нти ла̄тӈыл потыртэ̄гыт. 
Ляпат о̄лнэ Тофалария ос Бурятия ма̄т са̄лы мощ­щануве, та ма̄хум ща̄нь ла̄тӈаныл хосат со̄ймуӈ­кве патыс. Тыт туп тувин­ский ла̄тӈыл газетат о̄лэ̄­гыт. Ма̄н тоджинский ла̄тӈув школат ат ханищ­таве, номсэ̄гум, тав тах о̄с ла̄щал-ла̄щал ёрувлаӈ­кве патаве.
Ма̄ньполь э̄тпост Ханты-Мансийск ӯст мирхал Конгресс тэ̄ла о̄лыс, ма̄хум са̄лы ӯрга­лан коныпал ща̄нь ла̄тыӈ урыл потыртасыт. 
То̄нт со̄ль ла̄всыт, са̄­лыя­нув ляпат пēс ма̄х­манув хумус о̄лсыт, тох о̄лэ̄в, пēс щирыл хӯл алыщлэ̄в, во̄раēв, алыщ­лапыт ва̄­рēв, ма̄нти ла̄т­ӈа­нувтыл потыр­тэ̄в. 
Ня̄врамыт сун­сэ̄гыт, тувыл о̄с аквты щирыл э̄лаль о̄лэ̄гыт. То̄нт ма̄ янытыл сосса миранув са̄в та̄л, са̄в нот о̄луӈкве патэ̄гыт.
Тамле хо̄нтхатыгла­пытыт ам Россия янытыл о̄лнэ са̄лы ӯрнэ хо̄тпат ёт потрама̄лэ̄гум, та̄н о̄с ма̄н хольтув нёмсат.
 Ка̄сыӈ мир пēс та̄гыл такви ма̄т о̄лы, ос ма̄н пуссын акв номт о̄ньщēв – са̄лыянув ӯруӈкве ос са̄вмалтаӈкве вос вēр­мēв, государство па̄лыл вос нё̄тавēв, рӯ­пата ол­ныл вос ойтавēв, ма̄хум о̄лнэ колыл вос мивет, са̄лы­пурнэ ӯйит ёт вори­то­туӈкве вос нё̄тавēв. 
Ты тэ̄лав палт киты­г­лахтын ла̄тыӈ са̄в о̄лы. Ла̄тӈанув-потранув кӯ­ща­итн ёл-хасвēсыт, ту­выл пуссын Резолюция нэ̄­па­кын тӯлавет. Якутия ос Ямал ма̄ныл ёхталам кӯщай хо̄тпат ос са̄ккон тотнэ ма̄хум са̄лы ӯрнэ тэ̄ла сака ёмащакв ва̄га­ныл, ханищтыяныл, ка̄р­камыг рӯпитэ̄гыт. Ном­сэ̄гум, та̄н са̄лыӈ ма̄хумн яныг нё̄тмил ва̄рēгыт.
Светлана Алексеевна ёмас, вēщкат э̄лумхо̄лас, такви мире, ща̄нь ла̄тӈе ос са̄лы ӯрнэ тэ̄ла ма̄гыс сыме ща̄рги. Нэ̄ ла̄выс, са̄лыт халт яныгмас, са̄­лыт о̄вылтыт акваг номсы, пуӈке туп ёл-пинумтытэ, та̄наныл ӯлмыт ӯлмаиянэ. 
Светлана РОМБАНДЕЕВА
