
Ты э̄тпос Ха̄льӯс район Тэ̄к павылт о̄лнэ сосса ма̄хум акван-атхатыгласыт ос яныгман э̄тпос нупыл пӯрлахтасыт. Ханты ма̄хум ты пӯрлахтын нак «Тылащ пори» ла̄вияныл. Э̄тпос нупыл по̄йкщуӈкве па̄влыӈ ма̄хум пуссын ёхталасыт. Ты пӯрлахтын нак Ха̄льӯс культура колт рӯпитан хо̄тпат, «Югра лылыēп» отделениятэ ос Тэ̄к па̄выл клубт рӯпитан ма̄хум пуссын аквъёт ва̄рыгласыт.
Пēс йис пора та̄гыл соссаӈ ма̄хум э̄тпос нупыл пӯрлахтым ма̄лтып хо̄талыт во̄всыт, во̄рт са̄в во̄руй вос о̄лыс, туи порат са̄в пил вос тэ̄лыс ос са̄в ла̄хыс вос яныгмас. Ка̄сыӈ щēмья со̄тыӈыщ ос щуниӈыщ э̄лаль вос о̄лыс.
Ха̄льӯст сосса ма̄хум культура колт рӯпитан нэ̄ Раиса Петровна Загородняя ты тэ̄ла урыл тох потыртас: «О̄выл щёс пӯрлахтын ва̄рмаль 1992 та̄лт Полноват па̄вылт щё̄пита̄лвес. То̄нт пēс йис тэ̄лат ва̄нэ хо̄тпаг Петр Иванович Юхлымов ос Галина Кузьминична Вагатова пӯрлахтын нак ва̄рыгласы̄г ос суссылтасы̄г. Та порат ам Белоярский ӯст о̄лсум ос пӯрлахтуӈкве тув ялсум. Ты юи-па̄лт тамле ва̄рмаль Белоярский район Тугияны, Пашторы ос мо̄т ма̄нь павылквет ханты ма̄хум ва̄рыглаӈкве патсыт. Пēс порат ханты ма̄хум э̄тпос нупыл хумус по̄йкщасыт, хоты порат акван-атхатыгласыт, та урыл Тамара Романовна Пятникова такви нэ̄пакэ̄т хансыс.
Ты юи-па̄лт ам Ха̄льӯсн о̄луӈкве ва̄нтласум ос тыт сосса ма̄хум культура щирыл рӯпитаӈкве патсум. Рӯпатам щирыл Тэ̄к, Устрем, Пугоры, Шайтанка па̄влытын ва̄тихал ялантасум ос тот о̄лнэ ма̄хмытыл ты ва̄рмаль урыл китыглахтасум. Яныг хо̄тпат пуссын ла̄всыт, пēс порат А̄с я̄ ва̄тат о̄лнэ ханты ма̄хум э̄тпос нупыл по̄йкщасыт. 2006 та̄лт Любовь Васильевна Кашлатова ёт Пугоры па̄вылн «Тылащ пори» ва̄руӈкве ялсумēн. Ос тот о̄лнэ ма̄хум пуссын тув во̄выгласанмēн. Тувыл мо̄тыт та̄л  ма̄н Тэ̄к па̄вылт о̄лнэ ма̄хум э̄тпос нупыл пӯрлахтуӈкве акван-атыгласанӯв. Тамле ва̄рмаль ма̄н ка̄сыӈ та̄л ма̄нь па̄вылквет таима̄гсыл ва̄рыглэ̄в, ма̄ньлат ма̄хманув ос ня̄враманув пēс йис ва̄рмалянув урыл вос ва̄ганыл ос хот ул вос ёрувлыяныл.
