
Мо̄тынтыг сӯкыр э̄тпост хо̄н ма̄т ООН мирхал организацият рупи­тан хо̄тпат яныг конференция ва̄рēгыт. То̄нт ма̄ янытыл мощщаг хультум ми­рыт китыт лов та̄ланыл (2005-2014 та̄лыт) ювле та хультэ̄гыт.
Ань ты кастыл лӯпта э̄тпост Норвегия ма̄т, Альта ӯст мир янытыл о̄лнэ соссаӈ ма̄хманув акван-атхатыгла̄сыт. Югра ма̄ныл округ Дума депутатыг Надежда Алексеева ос Татьяна Гоголева тув ялсы̄г. Ты урыл Надежда Генна­дьевна тыи потыртас:
«Хо̄н ма̄т конферен­ция ēмтнэ урыл мēн хо̄т нас хӯнтамласмēн. Мо­лях округ Дума па̄лыл тув ялуӈкве во̄вхатсумēн. Ма̄н, мощщаг ēмтум ма̄хум, таима̄гыс тув атхатыгласӯв, соссаӈ мирын нё̄тмил ва̄рнэ нэ̄пакыт аквъёт хассӯв. ООН мо̄тыт мирхал кон­ференция о̄лнэ порат, ты пирмайтам рекоменда­цият э̄лаль тах тотыянӯв.
Ма̄в янытэ̄т са̄т геопо­литический регион щи­рыл ла̄кква-уртым о̄лы - тыи Южная Америка, Северная Америка, Ка­рибы, Африка, Тихоо­кеанский регион, Ар­ктика ос Россия. Ка̄сыӈ ма̄ныл соссаӈ хо̄тпат тув минэ̄гыт. Россияныл тув о̄с ма̄хум ялэ̄гыт.
Ты сапра̄нит нила ва̄рмаль щирыл э̄рнэ нэ̄пакыт щё̄питасанӯв. О̄выл нэ̄пак - ма̄ ос соссаӈ ма̄хманув йис та̄гыл о̄лнэ ма̄нанылт ма̄-щунит урыл по­тыр хасвес. Хумус ты ва̄рмаль ӯргалаӈкве ос маныр ва̄руӈкве тот ро̄ви. Китыт тамле тэ̄ла хасвес - ООН ор­ганизацият соссаӈ ми­рытн нё̄тнэ ма̄гыс я̄нас структура вос ва̄раве. Ань тот соссаӈ ма̄хум нас представителяныл рӯпитэ̄гыт. Хӯрмит тэ̄ла - соссаӈ ма̄хманув ём­щакв ӯргалаӈкве ос нё̄туӈкве э̄рēгыт. Нилыт тэ̄ла я̄нас щё̄питавес, тот хасвес - ка̄сыӈ государ­стват, хо̄т соссаӈ ма̄хум о̄лэ̄гыт, та̄н ты пирмай­тым ва̄рмалит щирыл нё̄тмилыл вос ва̄равет».
Ты потрыт пуссын нэ̄пакн хасвēсыт. Ань та̄н хотты порат, э̄рыӈ, соссаӈ мирн э̄рмыглэ̄гыт.
