
Ань ма̄лтыпыг ēмтыс, тӯйт толы, во̄рт ва̄тихал на̄й но̄х-пēламла̄лы. Тувыл я̄т па̄лыг-патэ̄гыт, витэ но̄х-о̄нты ос то̄ва па̄влыт витын а̄маравет. 
Ты тэ̄лат ӯргалым са̄в хо̄тпа рӯпиты. Та̄н хумус щё̄питахтасыт, ювле хультум э̄тпост ма̄-вит ӯргалан департамент кӯщай ва̄ӈын хум Егор Збродов ос МЧС кӯщай хум Пётр Кугуй ля̄ххал тотнэ колт ты урыл по­тыр­тасы̄г. 
Ма̄-вит ӯргалан кӯщай ва̄ӈын хум Егор Збродов ла̄выс:
– Ма̄н во̄рт на̄й харыг­тан ма̄гыс ёмщакв щё̄­пи­тахтасӯв. Авиабаза ка­нувт са̄тса̄т атпан э̄лум­хо̄лас рӯпиты. Та̄н во̄рт яласан ма̄гыс хӯрум­са̄т­кем са̄всыр ма̄шинат тот та̄стысыт. А̄рнтаг ма̄ о̄щнэ ниласа̄ткем э̄лумхо̄лас о̄с нё̄туӈкве тах патэ̄гыт. Ты ма̄хум во̄рт яласан ма̄гыс ниласа̄т са̄вит техника о̄ньщēгыт. 

Тувыл матыр о̄выл ēмтапан порат яныгса̄т арыгтем хо̄тпа рӯпиты, та̄н о̄с щё̄питахтым о̄лэ̄­гыт. Ты коныпал ӯст во̄р ос ма̄-вит ӯргалан яныг­са̄т арыгтем э̄лумхо̄лас на̄й тэ̄нэ ма̄н молях ёхтыг­паӈкве вēрмēгыт. Округув янытыл пуссын аквъёт атпан нупыл кит арыгтем млн гектар са̄вит ма̄ ӯргалым о̄ньщилӯв. Тӯя порат во̄рув акваг уральтаӈкве патылӯв.
МЧС-хо̄тпат на̄й ха­рыг­тан ма̄гыс хӯрум­хуй­плов «Ан-2»товлыӈха̄п, китхуйплов «Ми-8» верто­лёт, лов «А-22» тов­лыӈха̄п ос нумыл вит со̄сантан хӯрум «Ми-8» вертолёт та̄стым о̄ньщēгыт. 
Ань на̄й харыгтан ма̄гыс са̄внув олн миве. Ты хосыт та̄н иӈ яныгса̄ткем э̄лумхо̄лас на̄й харыг­тан ма̄гыс рӯпатан висыт.  
Харама̄т ос пумканыт на̄йн тэ̄нэ порат ма̄-вит ӯргалан ма̄хум ос «Центроспас-Югория» акван-нё̄тхатым харыг­тэ̄гыт. Та̄н товлыӈ­ха̄пыт, вертолётыт, матыр-а̄ти пуссын о̄ньщēгыт, тот са̄в хо̄тпа рӯпиты. Яныг ма̄ на̄ин тэ̄ве ке, ляпа ӯст, па̄вылт о̄лнэ на̄й харыг­тан хо̄тпат ос мо̄т ма̄ныл МЧС-хо̄тпат нё̄туӈкве во̄­выг­лавет. 
Округ кӯщай нэ̄ Наталья Комарова ты МЧС хо̄тпат мо̄т э̄лы ма̄н на̄й харыгтаӈкве о̄с ялуӈкве ла̄всанэ. Мо̄лал Тюменский областьт на̄й тэ̄с, та̄нанылн нё̄тнэ ма̄­гыс яныгса̄ткем э̄лум­хо̄­лас тув кēтыглавēсыт.
МЧС-кӯщай хум ла̄вме щирыл, са̄выӈпа̄лэ ма̄хум та̄нки на̄й мори пēлам­тэ̄­гыт. То̄ванакт ня̄вра­мыт ёнгынэ̄ныл паттат пēс пум но̄х-пēламлы, ты хосыт па̄влытт о̄лнэ колыт манос а̄мпарыт на̄йн ё̄суӈкве вēрмавет. Тувыл яныг­ма̄хум та̄нки пӯсаса­ныл кӣвырт о̄с пēс пум щари­тан паттат на̄й пēлам­тэ̄­гыт. Мо̄лты та̄л лов хо̄тпа тамле о̄выл ва̄рманыл ма̄гыс полици­ян пув­вēсыт. 
Ос щахыл кургын по­рат хунь са̄лаи, ты са̄­лаян на̄е йӣвын ке хо̄и, на̄й та̄ра пēламлы. Тох ос то̄нт ēмталы, хунь щахыл ракв та̄л курги. Тыима̄­гыс МЧС-хо̄тпат товлыӈ­ха̄пыл ма̄в уральтым ва̄ти­хал тыламла̄лэ̄гыт ос ма̄в спутникыл нумыл сунсыяныл.
Я̄ӈк на̄тнэ ос яныг вит ва̄рнэ урыл Пётр Кугуй потыртас, тав ла̄выс:

– Ханты-Мансийский районт А̄с ос Иртыш я̄г акван-патнэ ма̄тэ̄т я̄ӈк ва̄тихал акван-тохраве. Ювле хультум яныгпо̄ль э̄тпос нилахуйплов хо̄талт тот куратаптын утыл я̄ӈке ла̄кква-сакватавес. 
Ань ты тэ̄лы сыс са̄в тӯйт патыс, то̄ва я̄нанув яныг вит тах ва̄рēгыт. Округувт Белоярский, Ха̄льӯс, Нефтеюганский ос Нижневартовский районытт пуссын аквъёт ловманкем па̄влыт витын э̄рыӈ а̄маравет. 
Кӯщай хум ла̄вме щирыл, ты тэ̄лат уральтан ма̄гыс МЧС хо̄тпат ханищ­тап ва̄рыгласыт. Яныг вит ва̄рнэ ос на̄й тэ̄нэ порат манырсыр рӯпата ва̄руӈкве э̄ри, та̄н тот ёмщакв ханищтавēсыт. 
Мо̄лты та̄л тамле са̄ккон пирмайтавес, ань МЧС ма̄т рӯпитан ма̄хум ты накн патнэ хо̄тпат ма̄гыс я̄нас о̄лнэ ма̄ щё̄пи­таӈкве патэ̄гыт. Щēмьят пуссын тув акв ма̄н тотавет. Та̄н туп э̄рнэ нэ̄паканыл, олна­ныл ос рēгыӈ маснута­ныл ёт виӈкве ла̄вавет. Ты ва̄рмаль хосыт, сака­ти, э̄лумхо̄лас пуста̄гыл хульты. 
Николай МЕРОВ 
 
