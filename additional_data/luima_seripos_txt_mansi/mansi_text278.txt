
Любовь Ковешникова, об­разование департамен­тыт рӯпитан кӯщай нэ̄, ля̄ххал тотнэ ма̄хум э̄лы-па̄лт ЕГЭ урыл потыртас.
Ты та̄л округув янытыл 11 со̄тыра 508 а̄гит-пыгыт ЕГЭ хас­сыт. Рущ ла̄тыӈ ос математика та̄н пуссын хансэ̄гыт, мо̄т хотты предмет та̄нки пēриēгыт. Ты та̄л 5 со̄тыра 622 ня̄врам обществоз­нание хассыт.
Ань 104 ня̄врам щар ма̄к ёмащакв ЕГЭ хассыт, 2012 та̄л туп 19 тамле ня̄врам о̄лыс. Кӯщай нэ̄ ла̄вме щирыл, ань школат ня̄врамыт мӯсхалыг ха­нищтавет, та̄нки ос ёмащакв ханищтахтуӈкве ка̄сащēгыт. Ты та̄л акв пыг хӯрум экза­мен 100 баллыл хассанэ. Ты мус нэ̄мхотьют тох ты экзаменыт ат хансыглас. Номтыӈ пыг ань э̄лаль ханищтахтуӈкве са̄в университе­тытн во̄ваве.
Кӯщай нэ̄ ос акв ва̄рмаль урыл ла̄выс. Ань ЕГЭ пуссын акв ма̄н атавет, рущ ла̄тӈыл «региональ­ный центр обработки информа­ции» тох намаим о̄лы. Ня̄врам э̄лаль университетын манос мо̄т ханищтахтын колн туп такви нэ̄паканэ мыганэ, «свидетель­ство ЕГЭ» кēтуӈкве тув ат э̄ри. Ха­нищтан колытт рӯпитан хо̄тпат ня̄врамыт хансум ЕГЭ нэ̄паканыл та̄нки тот сунсуӈкве вēрмēгыт.
