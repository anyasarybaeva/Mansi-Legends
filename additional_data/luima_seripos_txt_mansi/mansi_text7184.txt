
Ха̄льӯс район Хулюмсӯнт па̄вылныл Советский район Агириш па̄выл мус ка̄сыӈ тэ̄лы ма̄шинат яласан лё̄ӈх вос ва̄рыглаве, округ миркол кӯщаит са̄всыр нэ̄пакыт ань акван-атэ̄гыт. 
Э̄рнэ нэ̄пакыт 2021 ос 2022 та̄лыг сыс щё̄­питаӈкве патыяныл ос тэ̄лы лё̄ӈх ма̄н округув нупыл тах хансыяныл. Ма̄шинат яласан лё̄ӈх туп 2023 та̄лт ва̄руӈкве о̄вылтаве. Ты рӯпата ва̄рнэ ма̄гсыл ань 20 млн со̄тыра солко̄ви э̄ри. 
Нэ̄пакыт мӯсхалыг хунь щё̄пита­вет, то̄нт ты лё̄ӈх «Совре­менная транспортная система ХМАО-Югры» нампа программан тах хансаве. Ос ты юи-па̄лт тэ̄лы лё̄ӈх щё̄питан ма̄г­сыл ка̄сыӈ та̄л олн миӈкве патаве. 
Хулюмсӯнтныл Агириш мус лё̄ӈх 150 вēрыста палытэ о̄лы. 2019 та̄л мус ка̄сыӈ тэ̄лы ма̄шинал яласан лё̄ӈх «Газпром­Транс­газ­Югорск» нампа организация тāнки ма̄г­сыланыл щё̄питасаныл, па̄влыӈ ма̄хмыт о̄с тот яласасыт. 2020 та̄лт ты организация ты рӯпата ва̄руӈкве воссыг ат ка̄сащас, ма̄хум лё̄ӈх та̄л та хультсыт. 
2021 та̄л о̄вылтахтам порат Хулюмсӯнт, Ня̄х­щамво̄ль, Приполярный ос мо̄т ма̄нь па̄вылквет о̄лнэ мирыт Светлый та̄ра яласасыт. Ты лё̄ӈх 100 вēрыстан хосанув, ос тав палытэ̄т газ минэ турпат ва̄рим о̄лэ̄гыт. Ма̄хумн тот яласаӈкве ат ро̄ви кос. Тувыл па̄влыӈ хо̄тпат ты лё̄ӈх хосыт тох та яла­сасыт.  

Хулюмсӯнт па̄выл мир­кол кӯщай хум Ярослав Викторович Ануфриев ты ва̄р­маль урыл ла̄выс: 
– Ты пора мус  А̄гириш па̄вылныл Хулюмсӯнт мус тэ̄лы лё̄ӈх «Газ­пром­Транс­газ­Югорск» нампа органи­зация нупыл хан­сым о̄лыс. Ма̄хманув ты лё̄ӈх хосыт Югорск ӯс мус акваг яласасыт. 
Мо̄лты та̄л ма̄навн пищма ёхтыс, лё̄ӈх ты органи­за­циян воссыг ат э̄ри, та̄н Светлый па̄вылныл тув яласаӈкве тах патэ̄гыт. Тувыл та лё̄ӈх хосанув о̄лы. 
Тав округ мир­колув нупыл вос хансаве ос олныл вос та̄ставе, ма̄хманув яласаӈкве тот вос вēрмысыт, ты ва̄р­маль урыл округ кӯ­щай нэ̄н Наталья Комаро­ван пищма хас­сӯв. 
Яныг кӯщай нэ̄ кол ӯнттын ос лё̄ӈх ва̄рнэ департаментын нэ̄пак кēтыс. Ты департаментыт рӯпитан хо̄тпат нэ̄пакыт ань акван-атэ̄гыт, ос рӯ­пата ты та̄л ва̄руӈкве ат а̄лы­масыт. 
Ма̄хманув акв­та щирыл Югорск ӯс мус Светлый па̄выл та̄ра хоса лё̄ӈх хосыт яласаӈ­кве тах патэ̄гыт.

Округ Дума депутат  Руслан Проводников ва̄­тихал Ха̄льӯс район яны­тыл яласы ос ма̄хум ёт хо̄нтхатыгла̄лы. Па̄в­лыӈ мир тавēн ты лё̄ӈх урыл потыртāлэ̄гыт. 
Ты юи-па̄лт ма̄ньщи хум округ Думат яныг сапра̄нит ты урыл о̄с ла̄тыӈ ла̄выс. Ань депута­тыт лё̄ӈх ва̄рнэ департа­мент-колн пищма хассыт ос ты тэ̄ла та̄ра-паттым о̄ньщияныл. 
Сӯкыр э̄тпос Владимир Дроздецкий, Уральский транспортный прокура­турат кӯщай хум, Ха̄льӯсн ёхталас ос тот о̄лнэ ма̄­хум ёт хо̄нтхатыглас. 
То̄нт Хулюмсӯнт па̄вылт о̄лнэ хо̄тпат ма̄шинат яласан лё̄ӈх урыл яныг кӯщай хумн о̄с потырта­сыт. Тав па̄влыӈ мирн нё̄­туӈкве ла̄вхатас.
Людмила ТЕТКИНА
