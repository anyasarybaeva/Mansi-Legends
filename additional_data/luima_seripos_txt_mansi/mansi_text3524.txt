

	Мо̄лты та̄л Ха̄льӯс район янытыл о̄лнэ то̄ва хум хо̄тпат э̄тпостем Ягрим па̄вылт на̄й харыгтаӈкве ханищтавēсыт. Та̄н халанылт ат хо̄тпа Ло̄пмусныл о̄лсыт. Тот ань на̄й харыгтан ма̄хум ма̄гыс кол ӯнттувес, кӯщаиг Василий Петрович Хатанзеев паттувес. Ам тав ётэ хо̄нтхатыгласум, рӯпатаныл урыл китыгласлум. На̄н ань тав потре ловиньтэлы̄н:

	— Ма̄н ювле хультум та̄лт о̄йттур э̄тпост рӯпитаӈкве о̄вылтахтасӯв. Ат хо̄тпа рӯпитэ̄в. Ты та̄л нэ̄матыр лю̄ль ат ēмталас. Хоталь-а̄ти э̄рнэ матыр пуссын о̄ньщēв. «Буран» ос «Квадроцикл» ма̄шинал тотвесӯв. Акв утэ тэ̄лы яласан ма̄гыс, мо̄танэ ос туи. Тэ̄н сас сун о̄ньщēг, тув вит пӯщка та̄лттуӈкве ро̄ви. Маснутыл ос ла̄гыл маснутыл майвесӯв, пуссын самын пинсанӯв. Илттыг во̄вавēв те, ма̄н та̄ра масапахтэ̄в, та нёвумтэ̄в.

	Телефонув па̄выл ма̄хманувн ла̄выслӯв, ань пуссын ва̄ганыл. Матыр о̄выл ēмтапи те, та̄н ма̄навн вос свонитэ̄гыт: 8-90249-45626.

	Василий Петрович ос тав ётэ рӯпитан пыгыт сака э̄рнэ тэ̄ла ва̄рēгыт. Та̄наныл ма̄н хум хо̄тпат о̄лум ялпыӈ хо̄талыл янытлыянӯв! Пуссын пуста̄гыл вос о̄лэ̄гыт, па̄выл ма̄хманыл вос ӯргалыяныл!
