
Округ янытыл ня̄врамыт тэ̄ланыл ӯргалан кӯщай нэ̄ Татьяна Дми­триевна Моховикова журналистыт ёт хо̄нтхатыглас. Тав рӯпататэ о̄вылтыт таи потыртас:
– Ам палтум 2012 та̄л сыс 527 нё̄тмил ва̄рнэ ла̄тыӈ кēтыглавес. Тот 566 са̄всыр та̄рвит тэ̄латыт нё̄туӈкве э̄рыс. Ты э̄лы-па̄л оигпам та̄лт ма̄хум таса̄вит пищма ат хансыгласыт, то̄нт са̄в хо̄тпа ма̄н рӯпатав о̄вылтыт ат ва̄сыт. Ань кēтым пищмат пуссын уральтасанӯв ос 70 про­цент тув хансым тэ̄лат ма̄кыг та̄рвит о̄ньщēгыт. Са̄выӈпа̄лэ ма̄хмытын нё̄тмил ва̄рсӯв, хуль­тум тэ̄лат ёт иӈ рӯпитэ̄в. То̄ва ща̄нит-а̄щит ёт нас потрамаӈкве, мощ ханищтаӈке э̄рыс.
Ма̄хум янгыщ кол ат о̄щнэ ма̄гыс ма̄навн хансэ̄гыт. Тыи а̄гмыӈмосыӈ, сакватахтам ня̄враманыл ёт са̄в та̄л кол ӯрēгыт. Савалап а̄гит-пыгыт то̄внакт оче­редин та̄ра ат хансавет, сыресыр нэ̄пакыт акванатуӈкве ла̄вавет. Тувыл ма̄ньлат щēмьяӈ хо̄тпат о̄с ма̄н палтув нё̄тмил кинсэ̄гыт. Ты ма̄хум 35 та̄ланыл то̄влын юипа̄лт колыл минэ про­грамманыл по̄хан ви­вет. Та̄н субсидия олныл воссыг ат ойтавет ос ня̄врамыӈ та̄гыл кол та̄л та хультэ̄гыт. То̄ват са̄ртыннув кол ёвтэ̄гыт кос, мощщал-мощщал та̄нки ойтхатэ̄гыт, ос олн-нё̄тмил ма̄гыс оче­редит э̄лаль ӯрхатэ̄гыт. Тувыл аквта та̄ланыл то̄влэ̄гыт, та̄н по̄хан та вивет. То̄нт, ва̄им, та̄нки сэ̄лнэ олныл коланыл ма̄гыс э̄лаль ойтхатуӈкве ат вēрмēгыт. Ань тыг мус та программаныл 1205 ма̄ньлат хо̄тпа по̄хан ты вивет. Тамле хо̄тпат сакати ня̄враманыл ма̄гыс ма̄навныл нё̄тмил кинсуӈкве вēрмēгыт.
Мо̄т та̄рвитыӈ лю̄ль ва̄рмалиг - тыи ща̄ньа̄щит та̄нки ня̄враманыл лю̄льсаӈ янмалтыяныл. То̄ в н а к н т а̄ н а н ы л н тэ̄ла а̄тим, а̄гияныл манос пыганыл хумус ханищтахтэ̄гыт, хо̄т кон мори ха̄йтыгтэ̄гыт, ма­ныр ва̄рēгыт. Тувыл там­ле ма̄хмыт ёт рӯпитан хо̄тпанув то̄внакт та̄нки о̄с лю̄льсаӈ потыртэ̄гыт. Э̄рнэ торыг ёмас ла̄тыӈ ат ла̄вēгыт, та̄н ёта­ныл ос ювле ля̄втуӈкве о̄вылтахтэ̄гыт. Пуссын ты тэ̄лат ёт ма̄н акваг рӯпитэ̄в ос та̄наныл уральтым о̄ньщиянӯв.
