
Ювле хультум э̄тпос 29 хо̄талэ̄т округ Дума сапра̄ниятэ о̄лыс. Мирн пēриим депутат-хо̄тпат тот рӯпитаӈкв о̄вылтахтаманыл па̄сныл ань хо̄тхуйпловит щёс акван-атхатыгласыт, хус арыгтем са̄всыр са̄кконыт мощ мо̄т щирыл хассаныл.
О̄влэ̄т почётный грамота нэ̄пакыл минэ то̄ва хо̄тпат урыл са̄ккон пирмайтасыт. Та ма̄хум халт Ольга Васильевна Баранова наме о̄лыс, ты нэ̄ са̄в та̄л Хулюмсӯнт па̄выл кӯщаиг рӯпиты. Ос Мегион ӯст о̄лнэ сака са̄в хо̄тпат янытлавēсыт. 
Э̄лаль та̄н ты урыл потыртасыт. Ань са̄в хо̄тпа ӯсыт ляпат дачаг ла̄внэ па̄влыӈ ма̄т о̄лэ̄гыт, тот тāн «прописка» ва̄рсыт. Ос хунь пēриян ва̄рмаль ва̄раве, та̄н нэ̄мхо̄т нэ̄пак та̄ратаӈкв ат вēрмēгыт. Таима̄гыс ань Нижневартовский районт о̄лнэ Излучинск па̄выл нупыл са̄в тамле дачаӈ ма̄ хасвес. Ань ма̄хум тот та̄нтирот о̄луӈкв ат патэ̄гыт, та̄н ты па̄выл миркол нупыл тах хансавет.
Ос акв са̄ккон урыл потыртаманыл порат депутатыт халанылт сака воритотсыт, тав рущ ла̄тӈыл тох ла̄ваве – «О трудозанятости населения». Алексей Петрович Варлаков та департаментыт кӯщаиг о̄лы, тав ла̄выс, ма̄н округувт сака мощща хо̄тпа рӯпата та̄л о̄лэ̄гыт, Россия янытыл ма̄н атыт местат о̄лэ̄в. 
Ос то̄ва депутатыт тавēн ля̄льт ла̄всыт, та̄н манрыг ӯрккēгыт. Округув янытыл рӯпата ат о̄щнэ ма̄хум ёмащакв те ловиньтаӈкв, то̄нт та̄ра тах паты, ма̄н ма̄вт са̄в хо̄тпа рӯпата ат о̄ньщēгыт. Па̄влыӈ ма̄т са̄выӈпа̄лэ ма̄ньлат хо̄тпат та̄н ат рӯпитэ̄гыт.
Еремей Айпин ты урыл потыртаманыл порат тох ла̄выс, Нижневартовский районт ма̄нь па̄влыӈ ма̄т рӯпата та̄л о̄лнэ туп тит-хӯрум хо̄тпа мирколт наманыл хансым о̄лэ̄гыт. Ос мо̄таныт тув щар ат хасхатэ̄гыт. Тув хасхатнэ ма̄гыс, та̄нанылн сака са̄в нэ̄пак атуӈкв э̄ри. Ма̄хманув са̄всыр ма̄тт нэ̄пакыт атуӈкв щар ат ка̄сащēгыт. Тох рӯпата та̄л ла̄щал э̄лаль та о̄лантэ̄гыт.
Акв са̄кконын ос тамле йильпи ва̄рмаль хасвес, о̄лнэ колыт хот-щё̄питан ма̄гыс тыгыл э̄лаль олныт но̄х-нё̄тавет. Ты мирныл атнэ олныт тох ла̄вавет – «взносы за капитальный ремонт». Са̄в хо̄тпа ты олн щар ат ойтэ̄гыт. Яныгпа̄ла ма̄хум урыл та са̄кконт тох хансым о̄лы, 80 та̄ланыл то̄влум хо̄тпатн ты олн ойтуӈкв ат э̄ри. Тыкос олн миӈкв ат э̄ри, ос олн та̄нанылныл виве. Тувыл ты олнаныл ювле ойтавет.
Ань депутатыт титыглахтасыт, манрыг ты са̄ккон тох хасвес. Округ кӯщай Борис Хохряков ювле ла̄выс, та̄н, округ Дума депутатыт, нэ̄матыр ва̄руӈкв ат вēрмēгыт, ты тэ̄ла федеральный са̄кконт хансым о̄лы. О̄влэ̄т тот ёмащакв вос хансаве, тувыл ущ округ са̄кконт ты тэ̄ла пēнтуӈкве вēрмаве.
Ювле хультум э̄тпос 18 хо̄талэ̄т Россия Президент мирн пēриявес. Ма̄хум нэ̄пак хо̄т та̄ра-тасыт, тот тина по̄слын са̄в ма̄нь камерат рӯпитасыт. Ань та̄ра-патыс, та хо̄талт округувт са̄в лю̄ль ва̄рмаль ва̄рвес. Белоярский район Полноват па̄вылт ма̄хум хумус пēриясыт, ань ёмщакв уральтавес. Тот о̄лнэ ма̄хум пēриян нэ̄паканыл ловиньтаӈкв щар ат патвēсыт, пуссын хот-вущкасавēсыт. Ань депутатыт ла̄всыт, ты лю̄ль ва̄рмаль ва̄рум хо̄тпат наманыл мощēртын та̄ра тах паттавет.
