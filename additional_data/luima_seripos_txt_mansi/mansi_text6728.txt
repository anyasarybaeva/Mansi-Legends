
Ань ты йист округт о̄лнэ ма̄хманув са̄всыр проектыт щё̄питэ̄гыт, са̄всыр ма̄н касуӈкве кēтыяныл ос тувыл но̄х-патэ̄гыт. Югорск ӯст о̄лнэ нэ̄пак ловиньтан ос пēс накыт э̄лаль тотнэ «Элегия» нампа колнак рӯпиты. Тот са̄всыр проектыт Наталья Викторовна Анкина щё̄питы. 
2019 та̄лт та̄н Прези­дентский фонд па̄лныл «ЭтноМирЮгры» про­ектаныл ма̄гыс олныл та̄стыглавēсыт. Ос 2020 та̄лт та̄н «Мульти-Югра» ма̄нь кинат по̄слын касы­ланыл ёт но̄х-патсыт. 
Манхурип ханищтапыт, суссылтапыт щё̄пита̄л­вēсыт ос хоталь ма̄хум касуӈкве во̄вавет, пуссын ты о̄вылтыт Наталья Анкина потыртас. 
Югорск ӯст о̄лнэ нэ̄пак ловиньтан ос пēс накыт э̄лаль тотнэ «Элегия» нампа колнакн са̄в ма̄хум ёхталэ̄гыт. Та мӯй хо̄тпат пуссын са̄всыр мирныл о̄лэ̄гыт ос та̄нки халанылт ва̄йхатэ̄гыт, ос мираныл о̄вылтыт матыр ханищтапыт щё̄пи­тэ̄гыт ос мо̄т ма̄хумн суссыл­ты­яныл.     

Мо̄лты та̄л сыс та̄н са̄в щёс акван-атхатыгласыт ос белорусыт, киркизыт, марийцыт, удмуртыт, таджикыт, украинцыт ёт ва̄йхатасыт. Ты мирыт та̄нки са̄всыр пēс наканыл, маснутаныл суссылтасыт, потраныл ос мо̄йтаныл хӯнтлувēсыт, та̄н та̄нки ща̄нь ла̄тӈыл э̄ргысыт ос мӯй ма̄хум йӣквуӈкве ханищтасаныл. Тамле пӯмыщ ва̄рмалитн нёл­са̄ткем э̄лумхо̄лас мӯй­луӈкве ёхталасыт.
Мӯй ма̄хум ма̄гыс хури по̄слын касылыт щё̄пита̄лвēсыт. Тот хотты мирныл о̄лнэ хо̄тпат щēмьяӈ та̄гыл манос юр­таныл ёт аквъёт пуӈкын пиннэ кēнтыл по̄слахта­сыт. Ань тув нэ̄ ос хум хо̄тпат пуӈкын пиннэ 20 сыресыр кēн­тыт ос то̄рыт атвēсыт. Тамле порма­сыт РФ Пре­зиденский грант маим олнытыл ёвтвēсыт.  
Ань ты колнакт пус­сын ва̄рнэ тэ̄ланыл ва̄ӈкве, ля̄ххаланыл ловиньтаӈ­кве манос по̄слум ма̄нь кинаныл сунсуӈкве тах­ма­егы̄н ке, на̄н та̄н ло̄п­са­нылт кисхатуӈкве вēр­мегы̄н: http://bibl-ugorsk.ru/elegy

Ма̄ньщи ма̄хум пēс наканыл пӯмщалан ма̄гыс ос сыресыр проектыт э̄лаль тотнэ порат Югорск ӯст о̄лнэ нэ̄т во̄виньта̄ла­вет. 
Людмила Волкова тав мо̄т мирыт э̄лы-па̄лт пēс наканув о̄вылтыт потыртас, суссылтап щё̄­пита̄лыс, тувыл такви са̄ӈквылтаӈкве ханищ­тахтас, ань ос ты тэ̄латыл ма̄хум пӯмщалы.
Дарья Белова ос сыре­сыр пормасыт ма̄щ­тыр­лан ханищтапыт щё̄пи­та̄лы, ня̄врамыт ёт а̄канит ю̄нтэ̄гыт ос та сыс потрыт, мо̄йтыт ловиньтэ̄гыт. 
2020 та̄лт та̄н матум­па̄ла хо̄тпат ёт акван-ат­ха­туӈкве сака ат вēрмысыт. То̄нт та̄н ищхӣпыӈ ут хо­сыт ма̄нь кинат по̄слуӈкве патсыт. «Читаем семейные сказки» нампа проект щё̄питасыт. Та щирыл ма̄ньщи э̄ква Нина Гаври­ловна Рукова такви хан­сум мо̄йтэ «Женщина-огонь» мультфильм хольт по̄слувес ос ма̄хумн тот суссылтавес. 
Тот ань ка̄сыӈ хо̄тпа такви ма̄гсылэ матыр пӯмщалан ва̄рмаль хо̄н­туӈкве вēрми. Тувыл ӯст мӯйлын хо̄тпат та нэ̄­пак ловиньтан колн вос щалтсэ̄гыт, хотты ёмас хо̄тпат ёт ва̄йхатэ̄гыт.
Тамара МЕРОВА
 
