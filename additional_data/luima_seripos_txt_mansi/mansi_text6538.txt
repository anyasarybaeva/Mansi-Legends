
Борис Сергеевич Хохряков са̄в та̄л округ Дума кӯщаиг рӯпиты. Ма̄н ма̄вт о̄лнэ̄тэ ос ёмащакв рӯпитанэ̄тэ ма̄гсыл мо̄лты та̄л тав яныг намыл майвес – «Почетный житель ХМАО-Югры». 
Ва̄т са̄грапнал э̄тпос юи-о̄выл хо̄талэ̄т тав ма̄н ма̄вт о̄лнэ мирн потыртас – та ювле хультум та̄л сыс манах са̄ккон та̄н пирмайтасыт, хумус мирн нё̄тсыт.
Ты яныг кӯщай о̄йка ла̄выс, та̄рвитыӈ а̄гм о̄вылтахтаме па̄сныл та̄н о̄с йильпи щирыл рӯпи­таӈкве патсыт. Матхурип компьютер йильпи про­граммал ва̄рвēсыт, ань та ищхӣпыӈ утн акван-о̄лт­вēсыт, ос тина суснэ то­тапн сунсым, хала­нылт по­тыртэгыт, сапра̄ни­яныл пуссын тох та ва̄­ри­яныл.
Та та̄л сыс та̄н титхуй­плов щёс акван-атхатыг­ласыт, ос аквтыса̄вит округ дума сапра̄ни та ва̄рыгласыт. Ниласа̄ттем са̄всыр хӯлтнэ ла̄тыӈ са̄к­конытн хассыт, яныгса̄т на­лыман са̄кконыт йильпи щирыл хассаныл. 
Щар ма̄к яныг округ са̄ккон – ты о̄лнэ ма̄в бюджет-олнанэ. Ма̄н округувн манаса̄вит олн э̄ри ос манах олн холтуӈ­кве ро̄ви, тот пуссын хан­сым о̄лы. Ты йильпи 2021 та̄лт кӯщаит 12 млрд сол­ко̄ви ос тыгыл са̄внув хол­туӈкв вēрмēгыт. Ты олныт пуссын мирн нё̄тнэ ма̄гыс тах мивет.
Лēккарытн нё̄тэ̄гыт 
Мирн пēриим депутат-хо̄тпат са̄кконыт хаснэ̄­ныл коныпал ма̄хумн са̄в нё̄тсыт. Та̄н ань та̄нти ӯсанылт о̄лэ̄гыт ос тот рӯпитэ̄гыт. Ка̄сыӈаныл та̄нти о̄лнэ ма̄нылт во­лон­терский центр-колыт ва̄рсыт. 
Тув са̄в хо̄тпат хасха­тасыт, та̄н са̄всыр ма̄т рӯпитэ̄гыт ос э̄рнэ порат хунь во̄вавет, леккарытн ос яныгпа̄ла хо̄тпатн ка̄­са­щим нё̄тэ̄гыт. Та̄нанылн тэ̄нут ос тэ̄рпи юв тотэ̄гыт. 
Лēккарытн са̄в нё̄тмил ва̄рēгыт – рӯпатаныл юи-па̄лт юв тотыглыяныл, та̄с тэ̄нутыл щё̄питыяныл. Та̄н ма̄гсыланыл тулё̄влыӈ па̄сса ос вильтын маснэ то̄р-ло̄мтыт–маскат ёвт­сыт. Нё̄тмил ва̄рнэ волон­тер-хо̄тпат са̄в ёмас рӯ­пата ва̄рēгыт. Та̄н пуссын округ депутат па̄лыл рӯ­пи­тэ̄гыт.
Мир пусмалтан ма̄гыс са̄в олн миве
2021 та̄лт мир пусмал­тан ма̄гыс кӯщаит о̄с са̄в олн мыгыт, ты тэ̄лат пус­сын округ са̄кконын хас­вē­сыт. Ань здраво­охра­нение ма̄гыс 11 млрд сол­ко̄ви тув ловиньтавес: 6 млрд солко̄ви – округ мир­колныл миве, 5 млрд солко̄ви – федеральный бюджетныл. Ты олн-капаит та̄л сыс тах холтавет.
Йильпи та̄рвитыӈ а̄гм ёл-по̄илттан ма̄гыс, мир пусмалтан ос пӯльницат э̄рнэ щирыл щё̄питан ма̄гыс ань са̄в олн э̄ри. Коронавирус пусмалтан лēккарыт ос пӯльницат рӯпитан мо̄т ма̄хум са̄в­нув олныл ойтавет, тэ̄рпи са̄в ёвтаве. Янгыщ олныт тув та минэ̄гыт.
Щёлыӈ ма̄хумныл са̄внув олн юв-пувуӈкв патаве
Ты Дума сапра̄ниятэ о̄лме порат депутатыт тамле са̄ккон пирмайта­сыт. Хотьют 5 млн арыг­тем солко̄ви та̄л сыс сэ̄лы, та̄н са̄внув на̄лок-олн ой­туӈкв патэ̄гыт. 
Ма̄н пуссын 13% са̄вит на̄лок ойтэ̄в, ос щёлыӈ хо̄т­паныл 15% са̄вит на̄лок-олн юв-пувуӈкв патаве. Кӯщаит ловиньтасаныл, ты олн атуӈкв хунь патаве, акв та̄л сыс матах млрд солко̄ви тах атэ̄гыт. Ты олныт та̄рвитыӈ а̄гм о̄щнэ ня̄врамаквет пусмалтан ма̄гыс холтавет.
Тамле ты э̄рнэ са̄кко­ныт депутатыт та̄л сыс пирмайтасыт. 
Валентина УЗЕЛЬ
