
2019 та̄л Россияв янытыл Театр та̄лыг ла̄ввес. Ма̄навн тамле нак о̄с мӯсты, пēс ма̄хманув о̄лманылт та̄нки халанылт о̄с ка̄с ва̄рсыт, са̄всыр ёнгилыт, ощхуль ва̄рсыт. Тувыл Ӯй йӣквнэ ва̄рмаль са̄в мирн ва̄ве, ты о̄вылтыт пēс нэ̄пакытыт хансым о̄лы. Хо̄т, хумус ёнгуӈкве ос тӯлыглахтуӈкве э̄ри, ма̄н сосса хо̄тпанув хосат та̄гыл ха̄ссыт.
«Хо̄тал» нампа А̄с-угорский ма̄хум театрув о̄с акв йильпи спектакль ва̄рыс. Рущ щирыл «Моя калданка уплывает вдаль» намаим о̄лы. Мо̄лал тав о̄выл щёс ма̄хумн суссылтавес. Ты спектакль американский потрыт хаснэ хум Теннесси Уильямс «Орфей сходит в ад» пьесатэ щирыл ва̄рвес. Таве Санкт-Петербург ӯсныл ёхтум режиссёр Евгений Авраменко щё̄питастэ. Ма̄ньлат хум артистыт потыртан ла̄тӈаныл мощ мо̄т щирыл хассанэ ос тувыл ма̄ньщи о̄лнэ накыт тув нё̄тум-тасанэ. Александр Тургачев тот са̄ӈквылтапыл са̄ӈквылты ос акв рущ э̄рыг мāньщи ла̄тӈыл толмащлым э̄ргитэ.
Тувыл спектаклянылт, ёнгын колнаканылт, хо̄т-а̄ти са̄лая̄лым на̄йпосыт щё̄питавēсыт, тамле ёныг Петрозаводсканыл ёхталам хум Егор Кукушкин ва̄руӈкве номылматас.

Тот Юлия Яркина, Татьяна Фоминых, Татьяна Огнёва, Валентин Неттин, Августа Могульчина ос Геннадий Ершов са̄всыр сценат нэ̄глапа̄лсыт. Артистыт кит щё̄скем ма̄щтырыг ёнгысыт, тувыл акв ма̄т спектакль ёл-по̄илтта̄лвес ос суснэ ма̄хум ща̄й аюӈкве во̄выглавēсыт. Тамле нак, со̄ль, о̄с э̄рыс ва̄рыглаӈкве. Тот о̄лнэ хо̄талт о̄лум акв пилищмаӈ нак урыл потыртасыт, ма̄хум та сунсум та̄рвитаныл мощ хот вус ёрувласаныл, ӯщлахтуӈкве ла̄ввēсыт. 
Та̄л сыс ты спектакль о̄с суссылтаве тах, на̄н ялэ̄н, сунсэлы̄н. 
