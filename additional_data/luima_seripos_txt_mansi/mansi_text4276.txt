
Ва̄тахкем та̄л ювле хультум порат Советский Союз Афганистан ма̄т хо̄нтлын ва̄рмаль по̄илттас, то̄нт ма̄н са̄лтатанув пуссын юв тотвēсыт. Ань ты кастыл Ханты-Мансийск ӯс военкомат кол по̄хыт тӯщтым памятник палт са̄в хо̄тпа ёхталасыт. Та̄н порсум ма̄хум кастысаныл.
Та порат ма̄н ма̄вныл са̄в пыгыт тот лусытасыт. То̄ват лылыӈ та̄гыл юв ат ёхтысыт, то̄ват сакватахтым юв тотвēсыт. Ты пилыщмаӈ ва̄рмаль ма̄н нэ̄м-хуньт ат ёрувлылӯв, ты хо̄нтлым нак ловманкем та̄л минас. Ты та̄лыт сыс Россия ма̄в янытыл пуссын аквъёт атса̄т арыгтем со̄тыра са̄лтатыт хо̄нтлуӈкве тув тотыглавēсыт. Тыгыл атхуйплов со̄тыра э̄лумхо̄лас тот порславēсыт, то̄ват ва̄нэта̄л хотты ма̄т акваг та хультсыт. Атпан со̄тыра арыгтем хо̄тпа сакватахтым юв ёхтысыт. Рēтыӈ ю̄свой э̄тпос атхуйпловит хо̄тал Россия янытыл са̄всыр ма̄т ма̄хум та̄наныл ка̄стуӈкве акван-атхатыгласыт.
Афганистан ма̄т лусытам ма̄хум ёт рӯпитам хум Виктор Михайлович Самолов ла̄выс: «Ты ялпыӈ хо̄талт ма̄н ма̄гсылув сака та̄рвитыӈ, самвитта̄л о̄луӈкве ат вēрмēв. Ва̄т нупыл онтолов та̄л ювле хультум порат ма̄н са̄лтатанув мо̄т хо̄н ма̄т хо̄нтлын ма̄ныл а̄стысыт, юв тотвēсыт. Ты ма̄хум ма̄н ёмщакв о̄лнэ̄в ма̄гыс хо̄нтлысыт. Ма̄хумаквет, ам на̄нан пӯмащипа ла̄тыӈ ла̄вēгум, на̄н ты пилыщмаӈ ва̄рмаль номилын. Порсум ма̄хум ат ёрувлыяны̄н».
Ханты-Мансийск ӯс ос район янытыл военный комиссарыг о̄лнэ хум Андрей Анатольевич Зибарев о̄с потыртас. Тав тот лусытам ма̄хум пуссын ёмас ла̄тӈыл номылматыгла̄лсанэ.
Югра ма̄ныл яныгса̄т ва̄т нупыл са̄т э̄лумхо̄лас Афганистан ма̄н хо̄нтлуӈкве ялсыт. Ва̄т нупыл кит хо̄тпа юв ат ёхтысыт. Акв пыг Ханты-Мансийск ӯсныл о̄лыс. Ты пыг наме Павел Юрьевич Модинцев, тав танкыл яласым лусытас. 1982 та̄лт ма̄нь таквс э̄тпост тав мо̄т пыгыт ёт ма̄ ӯргалас. Танкыл о̄влэ̄т минас.
Акв ма̄т илттыг хо̄нтлуӈкве патсыт. Тав танке моджахедытын яныг писалил пулиг-па̄тлуптавес. Ма̄ньлат пыг танкыл кон воратаӈкве ат вēрмыс, тот та порславес. Тыима̄гыс пыг «Орден Красной звезды» ма̄гыл по̄сэ рӯтанэ̄н майвес.
Рēтыӈ ю̄свой э̄тпос атхуйплов хо̄талт Афганистан ма̄т лусытам ветерананув ос са̄всыр мо̄т хо̄н ма̄т хо̄нтлум ма̄хманув пуссын ка̄стыглавет. Ханты-Мансийск ӯст тӯщтым памятник по̄хат па̄рт хольт а̄хвтас ва̄рим о̄лы, та тармыл порсум хо̄тпат пуссын наманыл хансым о̄лэ̄гыт. Ло̄пмусныл акв ма̄ньщи пыг наме тот хансым о̄с о̄лы — Владимир Албин.
Тот са̄лтатыт писалил хӯрум щёс но̄ӈхаль па̄тамта̄лсыт. Атхатыглам ма̄хум акв кӯм астал лю̄льсыт ос памятник э̄лы-па̄лт хорамыӈ лӯптат пинсыт. Хо̄нтлым ма̄т порсум пыгквет тох ты ка̄стувēсыт.
