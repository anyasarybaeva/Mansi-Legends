
Ха̄льӯс район Кульпас па̄вылн ялмум порат Владимир Васильевич Лелятов ёт хо̄нтхатыгласум. Та̄л котиль э̄тпос лов хо̄талэ̄т тав 83 та̄лэ то̄влыс. Китыгласлум, хо̄т самын патыс, яныгмас. На̄н ань э̄лаль ты ма̄ньщи о̄йка потре ловиньтэлы̄н.
— Ам 1935 та̄лт Сӯма па̄вылт самын патсум, тот ня̄р ла̄глыл ха̄йтыгтасум. А̄тям Василий Иванович Лелятов. Омам Анна Алексеевна, а̄ги о̄парищ наме Албина, Ло̄пмусныл о̄лыс. Колта̄глувт ма̄н ат ня̄врам яныгмасув, ам ань амттем хультсум. Щар яныг увщим Мотя Ханты-Мансийск ӯст педучилищат ханищтахтас. Галя увщим тыт Кульпаст о̄лыс, тувыл Рая э̄щум, щар ма̄нь Егор а̄пщим о̄лыс.
Сӯма яныг па̄выл о̄лыс. Тув мус Кульпасныл ло̄ӈхаль са̄тахтем вēрыста минуӈкв э̄рыс — туи йӣв ха̄пыл ос ма̄ньха̄пыл яласасӯв, тэ̄лы са̄лыл яласасӯв. Тот пуссын ма̄ньщи колта̄глыт о̄лсыт — Остеровыт, Сайнаховыт, Лелятовыт, Кугиныт, Кимлобазовыт. Па̄влувт ла̄пка рӯпитас. Ма̄н ма̄нь та̄гыл хӯл алыщласӯв, ща̄нь-а̄щанувн нё̄тсӯв. Та порат мо̄йт ва̄нэ хо̄тпа са̄в о̄лыс, ма̄ньщи мо̄йт хӯнтлысӯв, пēс потыр, э̄рыг, тох та яныгмасӯв. Номилум, э̄типа̄лаг а̄прамтахтэ̄в те, ма̄хманув са̄снёл масэ̄гыт, та пилуптавēв. Са̄снёл ка̄салэ̄в, хот-рохтэ̄в, суйта̄лыг та ӯнлэ̄в.
Хунь яныг хо̄нт ēмтыс, хум хо̄тпанув пуссын хо̄нтлуӈкве вуйвēсыт. Па̄влувн йӣв на̄иӈха̄п капай ёхтыс, я̄в витэ то̄сыс, таима̄гыс тав мощ ло̄ӈхальнуве пӯхтыс. Хум хо̄тпат акван-атвēсыт, на̄иӈха̄пн та та̄лттувēсыт. Па̄вылт ня̄врамыт, ма̄ньлат а̄гирищит, пыгрищит ос нэ̄ хо̄тпат хультсыт. Юв кит хумыг туп ёхталасы̄г, янгыщ пуссын тот хо̄т э̄лынт та порслувēсыт.
Яныг хо̄нт юи-па̄лт Сӯма па̄выл мир Кульпасн ва̄нтлуптавēсыт, тыт колхоз о̄лыс. Ётыл ма̄н пуссын ла̄щал-ла̄щал тыг та йисӯв, тыт о̄лмыгтасӯв, па̄влув та оссувласлӯв. Са̄лыт пуссын Саранпа̄выл совхоз нупыл тотвēсыт.
Школа а̄стламум юи-па̄лт То̄пыл ӯст ла̄пкат тыналахтын хо̄тпаг ханищтахтасум. Ла̄пкат сака мат хоса ат рӯпитасум, по̄хан-минасум. Ханты-Мансийск ӯсн звероводыг ханищтахтуӈкве ялсум. Хунь а̄стласӯв, то̄ва а̄гит ос пыгыт Саранпа̄вылн минасыт, тот са̄лыт пусмалтым рӯпитасыт. Ам амти ма̄мн йисум, о̄влэ̄т колхозн патхатасум, тувыл рыбоучастокт рӯпитасум. То̄нт хӯл са̄в о̄лыс, план то̄варттасув.
Э̄квам о̄с ма̄ньщи нэ̄, Матрёна Ивановна. Тав Кульпасныл о̄лыс, мēн хӯрум ня̄врам янмалтасмēн. Анна ос Наташа а̄гиягмēн щēмьяӈ та̄гыл Кульпаст о̄лэ̄г. Пыгумēн хосат а̄тимыг ēмтыс, э̄квам о̄с а̄тим. Мēн ӯйхул янмалтасмēн, мис, лув о̄щсумēн. Туи порат пум ва̄рсӯв. То̄нт янгема̄не пуссын ма̄ньщи ла̄тӈыл потыртасыт. Ань тай акваг рущиг та ēмтсӯв, апыгрищанум пуссын рущ ла̄тӈыл потыртэ̄гыт.
__________________
Владимир Васильевич Анна а̄гитэ палт о̄лы, акваг уральтаве, тэ̄нутыл па̄йтаве, нё̄таве. А̄гиягēн ос апыгрищанэ̄н э̄руптаве, янытлаве. Ат апыгрищ ос акв апыг ня̄врам о̄ньщи, наме Артём. Ты я̄тил ма̄ньщи о̄йка пус ка̄т, пус ла̄гыл вос о̄лы, На̄янэ̄н, О̄тыранэ̄н вос ӯргалаве.
