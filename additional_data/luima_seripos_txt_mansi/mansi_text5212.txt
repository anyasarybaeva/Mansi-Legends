
Округ янытыл ля̄ххал тотнэ ма̄хум «Информационный мир Югры» нампа сапра̄нин акван-атыглавēсыт. Ты та̄л яныгпо̄ль э̄тпос 17-18 хо̄талыгт ва̄рыглавес, ос ханищтап «Цифра близко» намаим о̄лыс.
Ань о̄лупсав щар мо̄т щирыг ēмтыс, ма̄н туп ищхӣпыӈ утыт хосытыл са̄всыр тэ̄ланув ва̄риянув. Телевидение, рāтива, газетатт ос ищхӣпыӈ ут хосыт ля̄ххал тотнэ ма̄хум та̄нки рӯпатаныл ма̄кыг э̄лаль вос тотыяныл, ты урыл потыртасыт ос та̄н  ты тэ̄лат ва̄нэ хо̄тпатн ханищтавēсыт.
О̄влэ̄т мӯй ма̄хум ёт округ кӯщай нэ̄ Наталья Комарова пащалахтас. Тав ла̄выс, ань янге-ма̄не са̄всыр потрыт кинсым туп о̄лэ̄гыт, ля̄ххал - аквтуп та̄н лылыēпаныл. Таима̄гыс ма̄навн потрыт ёмщакв ха̄сым хансуӈкве э̄рēгыт. 
Тувыл кӯщай нэ̄ яныг касылт но̄х-патум ля̄ххал тотнэ хо̄тпат мӯйлупсал мисанэ. Ань «Легенда журналистики» яныг намыл Галина Решетникова Сургут ӯсныл майвес. 

2018 та̄лт щар ма̄к ёмас журналистыг  Татьяна Гордеева, «Югра» нампа телерадиокомпаният рӯпитан нэ̄, ла̄ввес. Татьяна округт о̄лнэ сосса ма̄хумн пӯмащипа ла̄тыӈ кēтыс, та̄н о̄лупсаныл о̄вылтыт номсым тав ка̄ркамыг рӯпиты. 
Ма̄ньщи ла̄тӈыл ля̄ххалыт тотнэ хо̄тпат халт  «Юный корреспондент» нампа касылт Ханты-Мансийск ӯст о̄лнэ а̄ги Олеся Т. мӯйлупсал майвес. Ос «Десятилетие детства» номинацият  «Югория» телекомпаният рӯпитан нэ̄ Татьяна Мерова  но̄х-патыс. 
Тувыл кит хо̄тал сыс са̄всыр ханищтапыт ва̄рыглавēсыт. О̄выл хо̄талт Алексей Шипилов, губернатор ва̄ӈын хум, ля̄ххал тотнэ кӯщаит акван-атыгласанэ. Та̄н «концепцияг» ла̄внэ нэ̄пак урыл потыр хӯнтлысыт ос ты хосыт э̄лаль рӯпитаӈкве ла̄вхатсыт, ётыл я̄ӈк на̄тнэ э̄тпост о̄с акван-атхатыглэ̄гыт, ты э̄рнэ нэ̄пак пирмай-тыяныл.
Ань ля̄ххалыт пилта̄лыг мирн хумус потыртаӈкве ос манхурип хурит манос видео суссылтаӈкве ро̄ви – ты урыл  полиция ос мир ӯргалан кӯщаитн ханищтавēсыт. «Терроризм» пилыщмаӈ нак урыл потрыт мори хансуӈкве ос ма̄хумн потыртаӈкве щар ат ро̄ви. То̄ванакт ма̄хум наска̄ссыг пилуптавет, аргēн лю̄ль хури хо̄нтэ̄гыт ос мирн суссылтыяныл. Тащир щар ат таи ва̄руӈкве, пилыщмаӈ тэ̄лат полиция ос мир ӯргалан хо̄тпат ёт акван-потыртахтым ва̄руӈкве э̄рēгыт.
Са̄всыр хаснэ ос потыртан ля̄ххалыт урыл Москва ӯсныл ёхталам кӯщаит потыртасыт. Ань хо̄т-а̄ти о̄лнэ мирыт ля̄ххалыт пуссын ищхӣпыӈ ут хосыт  ловиньтэ̄гыт. 
Ма̄хум хотты колн агтэ̄гыт, таит хо̄тал сыс пуссын потраныл ловиньтыяныл. Та рӯпитан колыт лап ат пантавет, та̄н олн та̄нки сэ̄лэ̄гыт. Мо̄т колыт та̄н нупыланыл ро̄влахтым та̄нки ма̄гсыланыл са̄внув хо̄тпа кинсэ̄гыт, то̄ванакт ат о̄лыглам тэ̄лат ля̄ххалыг хансумтыяныл, пӯмыщ хури тув ва̄рапēгыт. Та юи-пāлт ля̄ххаланыл са̄в ма̄хумн  та  сунсавет. 
Ищхӣпиӈ ма̄т тамле ля̄ххал са̄в о̄лы. Ос тэ̄лат со̄ль о̄лсыт ман а̄ти, туп э̄лаль кисхатнэ ос ха̄снэ хо̄тпан уральтаӈкве вēрмавет. Ань ты о̄вылтыт Илья Бер хум потыртас. 
«Фейк» - тыи урк о̄щнэ ля̄ххатыт,  журналистат сыресыр йильпи ла̄тӈыт ханищтасыт. Мо̄т ханищтан хо̄тпатныл «подкасты» ос «лайки», «мемы» урыл са̄внув ва̄ӈкве патсӯв.
Россия янытыл телевидение «цифровой формат» щирыл рӯпитаӈкве тах паты. Ра̄тива хосыт ля̄ххалыт коныпал мо̄т са̄всыр передачат  вос  о̄лнувыт. 
Ма̄н, сосса ма̄хум ла̄тӈыл ос та̄н о̄вылтыт ля̄ххалыт тотнэ хо̄тпат, я̄нас акван-атыглавесӯв. О̄влэ̄т «Лӯима̄ сэ̄рипос» газетав 30 та̄лэ то̄влум кастыл кӯщаитын янытлавесӯв ос мӯйлупсал майвесӯв. 
Тувыл рӯпатав хумус мӯсхалыг э̄лаль тотуӈкве патылӯв, ты о̄вылтыт межэтнический журналистика Гильдият кӯщай нэ̄ Маргарита Лянге потыртас. 
Ма̄н ань о̄щнэ ищхӣпыӈ ут хосыт ля̄ххал тотнэ ло̄псув «Ханты Манси мир» тох намтылӯв ос тот мощ мо̄т щирыл рӯпитаӈкв  патэ̄в. 
