
Ханты-Мансийск ӯст рēтыӈ ю̄свой э̄тпос 14-15 хо̄талагēт ӯйхул пусмалтан лēккарыт сапра̄нин акван-атхатыгласыт. Ты хо̄нтхатыглап рущ ла̄тӈыл «Югра ветеринарная» намаим о̄лыс. Ма̄н округувн Ямал ос Тюменский областьт рӯпитан ма̄хум о̄выл щёс рӯпатаныл урыл потыртаӈкве тыг во̄выглавēсыт. 
Тэ̄рпиӈ уколыл са̄лыт ва̄равет 
Сапра̄нит са̄лыт пус­малтан тэ̄ла урыл потыр о̄лыс. Ямал ма̄т ветери­нарный служба кӯщай хум Евгений Попов са̄лыт манхурип тэ̄рпил ос хоты порат тӯщтыяныл, та урыл потыртас.
Ань Ямал янытыл 640 со̄тыра са̄виткем са̄лы янмалтаве. Ты халт 70% са̄вит сосса ма̄хум та̄нки о̄щнэ са̄лыяныл. Та̄н а̄гмыл ул вос ēмтэ̄гыт, вете­ринар-хо̄тпат ка̄сыӈ та̄л 493 со̄тыра са̄лыт кēл­паныл выгыт ос уколыл ва̄­рияныл. Тот о̄лнэ сосса ма̄хум акв ма̄ныл мо̄т ма̄н ва̄нтлэ̄гыт. 
Ӯйхул пусмалтан лēккарыт сосса ма̄хум палт та̄нки ялантэ̄гыт ос туи хӯрум э̄тпос сыс тот рӯпитэ̄гыт. Таквсы акв э̄тпос мощ ӯщлахтэ̄гыт ос са̄лыт нё̄влиг хунь ва̄­руӈкве о̄вылтавет, кēл­паныл, нё̄вляныл ураль­таӈкве о̄ста минэ̄гыт. 
Ветеринар-хо̄тпаг са̄выӈпа̄лэ ё̄рн ма̄хум рӯпитэ̄гыт. Та̄н ща̄нь ла̄тыӈ ва̄гыт ос ё̄рнколыт са̄в э̄тпос сыс о̄луӈкве вēрмēгыт.
Кӯтьвыт са̄лыт а̄гмыл ха̄хтуӈкве о̄с вēрмияныл, уколыл та̄н о̄с пуссын тӯщтавет. Ӯйхул пусмал­тан лēккарыт ка̄сыӈ та̄л 7-14 со̄тыра кӯтьвыт тэ̄р­пиӈ уколыл тот ва̄рияныл.  
Кӯщай хум ла̄выс, Ямал ма̄т 1959 та̄лныл «бруцеллез» нампа а̄г­мыл то̄ва порат са̄лыт ēмталэ̄гыт. Са̄лыт нё̄влиг хунь ва̄равет, ōвлэ̄т кēлпаныл сунсавет, ты а̄гм хо̄н­таве ке, нё̄выль тушёнка ос колбаса ва̄рнэ заводын кēтаве, ня̄р­нё̄влиг ат тыналаве.  
2022 та̄лн 62 со̄тыра са̄лыт нё̄влиг тот ва̄рвē­сыт. Ямал ма̄ янытыл 15 ма̄нь па̄влытт са̄лыт нуйнэ ма̄т о̄лэ̄гыт. Яныг холо­дильникыт тот рӯпитэ̄гыт ос 5-7 ветеринар-хо̄т­пат нё̄­выль ос кēлп та̄ра уральтэ̄гыт. Та ма̄т пир­май­тым са̄ккон щирыл сосса ма̄хум туп биркат о̄щнэ ос тэ̄рпил ва̄рнэ са̄лыт нё̄влиг тыналаӈкве вēрмēгыт. 
Кӯщай хум сака ма̄кыг потыртас, ва̄рум рӯ­па­таныл урыл тав хоса тот китыглавес. 
Ӯльнаг ха̄йтыгтан кӯтьвыт урыл 
Ӯйхул пусмалтан лēк­карыт ӯльнаг ха̄й­тыг­тан кӯтьвыт урыл о̄с потыр­тасыт. Россият лильпи са̄ккон щирыл кӯтьвыт щама алуӈкве щар ат ро̄ви. Та̄н пувавет, приют-колн тотавет, ветеринар-хо̄тпатн тот пусмалтавет, э̄рнэ уколыл ва̄равет ос ювле кон та̄ртавет. 
Тувыл ты рӯпата мӯс­ха­лыг ва̄рнэ ма̄гсыл олныл ат та̄ставет, ӯсыт, па̄влыт кӯтьвыт акваг та са̄вмē­гыт. Тэ̄та̄л ха̄йтыгтым, та̄н ма̄хум нупыл хортэ̄гыт, то̄ва порат та̄ра ё̄мнэ хо̄тпат пурасэ̄гыт. 
Ма̄хум ань киттыг-урт­хатасыт: акват ла̄вēгыт, ӯльнаг ха̄йтыгтан кӯтьвыт пуссын алуӈкве э̄рēгыт, мо̄таныт ла̄вēгыт, э̄лаль вос о̄лэ̄гыт, нэ̄матыр лю̄ль ат ва̄рēгыт. Тувыл кӯть­вы­тын пурасым са̄в хо̄тпат ос ня̄врамыт пӯльницан пусмалтахтуӈкве ёхта­лэ̄­гыт. Ма̄н округувт тамле та̄рвитыӈ ва̄рмаль о̄с о̄лы. 
Ань ӯсыт, па̄вылт кӯть­выт о̄щнэ колыт ӯнттавет. Лēккарыт ла̄вēгыт, ман­са̄вит э̄тпос манос та̄л та̄н тот о̄ньщуӈкве пата­вет, хоты пурхатнэ кӯть­выт кон та̄ртуӈкве ро̄ви, ос са̄в мо̄т тэ̄лат урыл пир­майтым нэ̄пакыт щар нэ̄матыр ат хасвес.  
Ты рӯпата мӯсхалыг хумус э̄лаль ва̄руӈкве э̄ри, ма̄хум хоса потыр­тасыт. Ос ты урыл Госу­дарственный Думан пищма кēтуӈкве ла̄вха­тасыт, депутат-хо̄тпат э̄рнэ ла̄тыӈ ты рӯпитан са̄кконын вос хансэ̄гыт. 
Ӯйхул пусмалтан лēкка­рыт мо̄тыт та̄л о̄с аквты щирыл акван-атхатэ̄гыт ос рӯпатаныл урыл тах потыртэ̄гыт.
Людмила ТЕТКИНА
