
Лӯпта э̄тпос ва̄т нупыл са̄тыт хо̄талэ̄т Ханты-Мансийск ӯст культурат рӯпитан ма̄хум акван-атхатыгласыт. Ты са̄пранит округ кӯщай ва̄ӈын хум Юрий Южаков, культура департаментыт рӯпитан нэ̄ Лилия Фидарейк ос мо̄таныт о̄лсыт.
Кина суссылтан то̄тап хосыт мо̄т ӯсытт ос па̄влытт рӯпитан хо̄тпат о̄с хӯнтлысыт. Пуссын аквъёт китса̄ткем э̄лумхо̄лас о̄лыс. Ань ма̄н ма̄вт хумус ты тэ̄ла э̄лаль тотаве, та̄н ты урыл тот потыртасыт.
Округ миркол кӯщаит 2013 та̄лт «Развитие культуры в ХМАО — Югре на 2018-2025 годы и на период до 2030 года» нампа постановление-нэ̄пак пирмайтасыт. Тот ханищтап, са̄всыр мирыт аквъёт юртыӈыщ, акван-нё̄тхатнэ ва̄рмаль ос мо̄т са̄в тэ̄ла э̄лаль тотнэ урыл хансым о̄лы. Ань Югра ма̄вт пуссын аквъёт ниласа̄т арыгтем организация ты ва̄рмаль щирыл рӯпитэ̄гыт: тыитныл нэ̄пак ловиньтан китса̄т арыгтем кол, яныгса̄т хӯрум клуб-кол, налыман нупыл хӯрум музей, нёлолов театр, концерт ва̄рнэ кит яныг организацияг ос мо̄таныт.
Та̄н субсидия-олныл акваг нё̄тавет. Нэ̄пак ловиньтан колыт, музеит ос ня̄врамыт ханищтахтын искусство колыт йильпииг ӯнттавет, хот-щё̄питавет ос ищхӣпыӈ утыл ёвтавет. Ань а̄гмыӈ-мосыӈ хо̄тпат культура кол кӣвырн кӯпнитыг щалтэ̄гыт. Тот та̄н ма̄гсыланыл коляскал яласан лё̄ӈхыт щё̄питавēсыт.
Юи-о̄выл ат та̄л сыс па̄влытт атхуйплов культура колыт ёмащакв рӯпитанэ̄ныл ма̄гыс янытлавēсыт. Тот ва̄т хо̄тпа янытлан нэ̄пакытыл мӯйлуптавēсыт. Округувт о̄лнэ ёнгын, йӣквнэ, э̄ргын ос ма̄щтырлан хо̄тпат акваг нё̄тавет.
Сосса ма̄хум йис о̄лупса э̄лаль тотнэ ма̄гыс о̄с са̄в рӯпата ва̄раве. Ань ня̄врамыт «Ӯй йӣкв» ва̄рмальн ханищтавет. Тувыл са̄ӈквылтап ва̄рнэ кол рӯпиты. Округувт семинарыт, фестивалит ос мо̄т са̄всыр ялпыӈ хо̄талыт акваг щё̄пита̄лавет.
Ос ты тэ̄ла щирыл иӈ са̄в та̄рвит олы. Округувт то̄ва культура колыт ос ня̄врамыт ёнгын колыт хосат ӯнттувēсыт, та̄н ань сака пēсыг ēмтсыт. Тот са̄выӈпа̄лэ ёнгын утыт о̄с пēсыт. Ань ты мус акв со̄тыра яныгса̄т арыгтем йильпи са̄ӈквылтан ут тув ёвтуӈкве э̄ри.
О̄лнэ-хӯлнэ нак щирыл рӯпитан хо̄тпат тох потыртасыт. Ань па̄влытт культура э̄лаль тотнэ хо̄тпат по̄хын кēтуӈкве патавет ке, пēс ва̄рмалянув ла̄щал-ла̄щал ёрувлавет. Тувыл ётыл тыи но̄х-во̄рмалтан ма̄гыс иӈ са̄внув олн э̄рмыглы тах. Тыима̄гыс ты урыл ань ном-сахтуӈкве э̄ри.
Ос акв тамле ва̄рмаль о̄лы. Ма̄ньлат ма̄хум культура щирыл э̄лаль ханищтахтуӈкве ань ат ка̄сащēгыт. Тот са̄выӈпа̄лэ яныгпа̄ла хо̄тпат рӯпитэ̄гыт. Та̄н ты рӯпатаныл ёмащакв кос ва̄рияныл, ос ань са̄всыр йильпи ищхӣпыӈ утыт о̄лэ̄гыт. Ма̄ янытыл ма̄хум пуссын тамле ут ёт рӯпитэ̄гыт. Яныгпа̄ла хо̄тпат ос тох рӯпитаӈкве ат ха̄сэ̄гыт, та̄н ань тыг мус пēс щирыл рӯпатаныл ва̄рияныл.
Ты сапра̄нит ма̄хум округувт о̄лнэ-хӯлнэ накыт э̄лаль тотнэ хо̄тпатн са̄в тэ̄ла щирыл нё̄туӈкве лāвхатсыт. Тот рӯпата мӯсхалыг э̄лаль вос минас, то̄ва па̄влытт йильпи колыт ӯнттуӈкве э̄рēгыт. Ня̄врамыт ты тэ̄лан э̄лаль ханищтахтуӈкве вос ка̄сащасыт. Пēс йис  порат ӯнттым колыт акваг хот-щё̄питаӈкве патавет. Тыи ос мо̄т ва̄рмалит ёмасыг ва̄равет тах. Ка̄сыӈ хо̄тпа культура ос театр колн ща̄гтым вос ёхталы.
