
Ма̄ньщи поэтув Юван Николаевич Шесталов лӯпта э̄тпос 22 хо̄талт 80 та̄лэ то̄влынув. Ты хо̄тал кастыл Ханты-Мансийск ӯст, Чехов ӯсхулы, 19 кол онтсыл тав памятник хольт ва̄рим хуритэ но̄х-тагатавес.

	Юван Николаевич юи-о̄выл та̄лытт та колт о̄лыс, рӯпататэ о̄с ляпат о̄лыс — Югорский государственный университет, тув ла̄глыл ё̄манта̄лыс. Тав хуритэ но̄х-ва̄риматэ порат, таве ка̄сталан ма̄гыс тув са̄в хо̄тпа атхатыгласыт — рӯтанэ, юртанэ, кӯщай хо̄тпат ос тав нэ̄паканэ э̄руптан ос янытлан ма̄хум.

	Округ Дума депутат Александр Новьюхов ла̄выс: «Юван Николаевич ма̄н ва̄слув, тав ётэ рӯпитасув, номсытēвт, тав ань ща̄гтыс — хуритэ но̄х та ва̄рыслӯв. Тав яныг кӯщаит ёт сака няӈра хо̄тпа о̄лыс, ма̄ныр номсыс, таи ля̄льт ла̄выс, нэ̄матарыл ат пилыс. Тав о̄лмēт такви мире, ма̄ньщи ма̄хманэ, ща̄нь ла̄тӈе сака янытластэ. Финно-угорский мир халт тав философия тэ̄лат ва̄нэ мӯтраӈ хо̄тпаг о̄лыс. Тав са̄в ня̄врам ханищтас, ма̄ньлат ма̄хум ёт потыртаӈкв ха̄сыс, са̄в мӯтран та̄наныл ханищтасанэ. Ёмас тэ̄ланэ, ёл-хансыглам ла̄тӈанэ та̄н тах э̄лаль тотуӈкв патыяныл».

	«Спасение Югры» общественный организацият рӯпитан кӯщай ва̄ӈын нэ̄ Надежда Костылева тох потыртас: «Обско-угорский мир ма̄гыс ты ма̄к хо̄тал, ялпыӈ хо̄талыг ла̄вуӈкв ро̄ви. Округ янытыл о̄лнэ э̄ргын-йӣквнэ ма̄хум Юван о̄йка хансыглам потранэ щирыл ёнгēгыт, э̄ргēгыт, кинат ва̄рēгыт. То̄ванакт тав ла̄выглам ла̄тӈанэ сценат хӯнтамла̄лыянув. Тав ва̄рум тэ̄ланэ, тав та̄рата̄лум нэ̄паканэ ань яныгман а̄ги-пыгытн вос ва̄вēт, вос ловиньтавет.

	Ма̄н, общественный рӯпата ва̄рнэ ма̄хум, культура ос ханищтап колт рӯпитан хо̄тпат, тав о̄вылтытэ са̄в вос потыртэ̄в. Тувыл хуньт та̄н мо̄т мирн, ня̄врамытын э̄лаль потыртэ̄гыт тах. Юван Николаевич ма̄ньщи колта̄глыт самын патыс, яныгмас, такви мире о̄лупса урыл ща̄нь ла̄тӈыл тав са̄в потыр, са̄в стихотворение хансыс. Я̄тил мире, я̄тил ма̄хманэ тот маттем та ӯлылыянэ. Ма̄н, Югра ма̄т о̄лнэ ма̄хум, тав потранэ хосыт ма̄ньщи мир урыл ва̄гув, ловиньтэ̄в». 

	«То̄рум Маа» музейт рӯпитан э̄ще Альбина Николаевна Мехнина Юванэ а̄тимыг ēмтме э̄лы-па̄лт хансыглам стихотворениятэ ловиньтастэ, тох намаям-тэ: «Югра – мой рай».

	Тувыл э̄ще тох потыртас: «Юван каӈкум Борис Лосев парк ляпат о̄лыс, тот акваг ё̄мыгтас, ёл-ӯнты, мощ ӯщлахты, ӯнлахо̄лы. О̄лмēт ам нуплум тох ла̄всас: «Сымын матыр та̄рвит о̄ньщи те, паркын ялэн, акв хотты йӣв пēриен. Тувыл йӣв сыныгтэ̄лын, тох мощ лю̄ляхо̄лэн, та̄рвитын урыл потрамен. Мощ по̄йкщен, То̄рум ёмас матыр на̄ӈын вос кēты. Тав тах лю̄ль утанын по̄хан-ӯрмыгтыянэ». Каӈкум самын патум ма̄тэ, яныгмам ма̄тэ сака янытластэ».

	Хури но̄х-ва̄рим юи-па̄лт ма̄хум пуссын «То̄рум Маа» музейн во̄ввēсыт, тот «… Когда заря с зарёю сходится» нампа стихыт ловиньтан ос э̄ргын хо̄нтхатыглап ва̄рыглавес. Та ма̄т о̄с Юван Николаевич памятнике лю̄ли — хуритэ ляпат та̄рыг-стерх товлыӈӯй тыламлы, тав  о̄с ка̄таге товтыг хольт но̄х-а̄лмысаге, сома потырты манос стихотворение ловиньты.

	Юван Николаевич ты товлыӈӯй урыл акваг хансыглас, ла̄всас, хунь хотталь щалты, ты ӯйиг ēмтапи тах, э̄лаль тыламлы. Ляпа ма̄хманэ, юртанэ, мӯй хо̄тпат таве ка̄стысаныл, потыртасыт, манхурип хо̄тпаг тав о̄лыс, са̄в пӯмыщ потыр хӯнтамласув, мощ мовиньтасув. Янге-ма̄не тав хансум стиханэ ос тав о̄вылтытэ хансым йильпи стихыт ловиньтасыт, э̄ргысыт.

	Альбина Николаевна мощ потыртас: «Ам номилум, хунь ма̄н Восыӈтур па̄вылт о̄лсув, ма̄н колувн акв яныгхо̄тпа щалтыс, а̄тям китыглытэ, Юванэ маныр рӯпата ва̄ри. А̄тям ат ва̄стэ, ань стихыт хаснэ ма̄хум тох ла̄вавет — «поэт», тав ювле ла̄выс: «Пыгум ма̄ньщи мир ма̄гыс ма̄ньщи ла̄тӈыл э̄ргыт хансы, ос тав ат э̄ргиянэ, нас ловиньтыянэ, тувыл та хансум э̄рганэ нэ̄пакын хансавет».

	А̄тям Юванэ нупыл акваг кантлыс, ла̄всас: «Ты маныр сыр ман рӯпата — э̄ргыт хансуӈкве, во̄рн вос мины — вос во̄раи манос хӯл алыщлы, колхозт рӯпитаӈкве паты те, тай тэ̄та̄л ат хульты, колта̄глэ щуниӈыщ о̄луӈкв паты». Тувыл 1958 та̄лт, хунь Юван «Ма̄кем ат» нэ̄паке та̄ратавес, тот хансым стихыт а̄тям сака э̄рпыӈыщ хӯнтлысанэ. Миснэ урыл стих тавēн сака мӯстыс, ты нэ̄ ёмас хо̄тпан нё̄ты».

	ЮГУт рӯпитан профессор хум Вадим Орлов гитарал ёнгыс, э̄рыг э̄ргыс. Тэ̄н Юван Николаевичил са̄в та̄л аквъёт рӯпитасыг. Тынакт тав ловумтам руматэ урыл хоса стих хансум, таитэ ловиньтастэ.

	Сака ёмас ла̄тӈыт тув хансум, Юван Николаевич маттем та ка̄стыстэ: «Космос ма̄гыс Юван Николаевич ляпа э̄лумхоласыг о̄лыс. Тав нас хо̄тпа хунь о̄лыс — тав хосытэ ма̄ янытыл о̄лнэ ма̄хум финно-угорский мирыт ва̄ӈкв патсаныл. Ань 80 та̄лэ то̄влынув — ты сака яныг ва̄рмаль. Та̄ланэ-туванэ то̄влысыт кос, ос ань о̄лупсавт тав сома ма̄н ляпавт о̄лы, ма̄н ётув потрами, ма̄н ущпылнэ̄г са̄в номтын ёхтавēв, тав хольтэ стихыт ос потрыт а̄лымапта̄л та хансэ̄в».

	Юван Николаевич са̄в рӯпитас, акваг хансыс. Такви ма̄тэ, ма̄ньщи ма̄хманэ сака янытласанэ, нэ̄паканэ̄т ӯлыласанэ. Са̄в потыр ос стихыт оматэ о̄вылтыт хансыс, тав иӈ ма̄ниг о̄лме порат оматэ а̄тимыг ēмтыс. Рӯт ма̄хманэ ос юртанэ ма̄гыс тав ляпат о̄лы — ма̄ ё̄ӈхи, вит ё̄ӈхи. Тав хансыглам потранэ, стиханэ ань тыхо̄тал мус ловиньтавет, ханищтавет, са̄в йильпи номт но̄х-хулиглы, ла̄выглам то̄ва ла̄тӈанэ ущта та̄ра-паттавет.

	 

Намыӈ-суиӈ хо̄тпав

	 

	Юван Николаевич Шесталов лӯпта э̄тпос 22 хо̄талэ̄т 1937 та̄лт Ха̄льӯс район Хомрат па̄вылт самын патыс. А̄тятэ колхозт пуӈктотым рӯпитас. Ащо̄йкатэ ня̄йт хо̄тпа о̄лыс, улпыл таима̄гыс Юван Николаевич о̄лмēт ня̄йт хо̄тпаг ла̄вылтавес. 1957 та̄лт округувт «Ленинская правда» газетат о̄выл стиханэ хасвēсыт. О̄выл нэ̄паке «Ма̄кем ат» намаястэ, 1958 та̄лт Тюмень ӯст та̄ратавес. 1965 та̄лт тот педагогический институт а̄стлас. Тувыл Ленинград ӯст А.И. Герцен нампа педагогический институтт ханищтахтас. Тот нэ̄ тотыс, а̄ги-пыг янмалтас.

	Юван Николаевич о̄лме палыт са̄в нэ̄пак та̄ратас, ма̄ньщи ос рущ ла̄тӈыл са̄в потыр, стихыт хансыс. Ня̄врамыт ма̄гыс о̄с са̄в хансыс, нэ̄паканэ тох намаясанэ: «Потёпка», «Сказка таёжного игрища», «Снежное утро».

	Э̄рнэ рӯпата ва̄рме ма̄гыс тамле яныг намытыл майлувес — Почётный гражданин Ханты-Мансийского автономного округа — Югры, Лауреат Государственной премии РСФСР им. А.М. Горького, заслуженный деятель культуры округа, член Союза писателей России, профессор кафедры ЮНЕСКО ос мо̄т са̄в янытлан нэ̄пакытыл майлувес.

	Ма̄н, ма̄ньщи ма̄хум, таве о̄с ёмас ла̄тӈыл ка̄стылӯв. Матъёмас ма̄н мирувт тамле хо̄тпа самын патыс, ма̄н халувт о̄лыс, рӯпитас. Тав ва̄рум тэ̄ланэ ма̄н сыманувт о̄лэ̄гыт, та̄наныл ма̄н э̄лаль тотыянув.
