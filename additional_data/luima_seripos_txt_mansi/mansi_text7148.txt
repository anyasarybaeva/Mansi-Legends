
Округ мирколт та э̄тпос 27 хо̄талэ̄т са̄всыр кӯщаит ос сосса ма̄хум сапра̄нин акван-атхатыгласыт, рущ ла̄тӈыл: «Совет представителей коренных малочисленных народов Севера при Правительстве Югры» намаим о̄лыс. Ты сапра̄нит ханты хум Александр Новьюхов пуӈктотыс. 
Сосса щēмьят са̄вмēгыт
Сургутский район миркол кӯщай Андрей Трубецкой сосса мирыт нё̄тнэ урыл о̄влэ̄т потыр­тас. Та ма̄т сосса ма̄хум советаныл 2016 та̄лт ва̄р­вес. Миркол кӯщаит ос ханты, ё̄рн хо̄тпат хӯрум э̄тпос сыс акв щёс акван-атхатыглэ̄гыт. 2020 та̄л сыс та̄н 32 та̄рвитыӈ ва̄р­малит щирыл рӯпитасыт. 
Ань во̄рт о̄лнэ щēмьят ня̄враманыл ханищтан ма̄н ос юв вертолётыл манос ма̄шинал тотыгла­вет. Сосса щēмьят та̄нки ма̄наныл округувт о̄лнэ реестр-нэ̄пакн хансуӈкве ат вēрмысаныл. 
Мирколт рӯпитан хо̄тпатн ты нэ̄пакыт ва̄­руӈ­кве ань нё̄тавет. Москва ӯст ФАДН-колн нэ̄паканыл хумус кēтуӈкве о̄с хӯлта­вет. Сургутский районт сосса ма̄хум акваг ӯрга­лым о̄ньщавет. Ат та̄л сыс сосса ма̄хум тот са̄внувег ēмтыс, са̄лы ӯрнэ щēмьят о̄с са̄вмēгыт. 
Олнаныл но̄х ат нё̄тавет
Сургутский районт о̄лнэ са̄лыӈ хум Степан Кечимов акв ва̄рмаль урыл ла̄тыӈ ла̄выс:
– Пēс йис ма̄т о̄лнэ щēмьят ма̄-во̄й но̄х-винэ компаният ёт соглаше­ние-нэ̄пак щирыл рӯпи­тэ̄гыт. Тувыл са̄в та̄л нё̄т­мил-олныт но̄х щар ат нё̄тавет. 
Са̄лы ӯрнэ хо̄тпа кол ӯнттуӈкве ке ка̄сащи, тав па̄рт ёвтнэ ма̄гсыл 20 со̄тыра солко̄вил туп та̄ставе. Норыт, па̄ртыт ань сака тыныӈыт. Та̄с­тым олнытыл матыр ва̄­руӈкве ос кол ӯнттуӈкве олн щар ат то̄вылхаты. Ты нэ̄пак ань мо̄т щирыл хансуӈкве э̄ри. 
Ма̄-вит ӯргалан де­партамент-колт рӯпитан хо̄тпат ла̄всыт, хоты пор­масыт пēс йис ма̄т о̄лнэ сосса ма̄хумн э̄рēгыт, нэ̄пакн вос хансыяныл. Норыт, па̄ртыт, иснасыт ос мо̄т э̄рнэ утыт ты компа­ният та̄нки вос ёвтэ̄гыт. 
Сосса хо̄тпат олныл ойтуӈкве щар ат э̄ри, то̄ват мо̄т нупыл холтыя­ныл. Степан Кечимов ос ла̄ввес, такви номтанэ нэ̄пакн вос хансыянэ ос ты департаментын пищма вос кēты. 
Общественный Пала­тат рӯпитан ханты нэ̄ Вера Кондратьева ла̄выс: 
– Тыи ёмас тэ̄ла, во̄рт о̄лнэ са̄лыӈ ма̄хум са̄всыр э̄рнэ пормасыл мивет. Тувыл та̄н са̄в та̄л хӯрум э̄тпос сыс акв щёс нила со̄тыра солко̄вил туп ойтавет. Ты олныт но̄х-нё̄туӈкве ань о̄с э̄рēгыт. 
Са̄всыр пособия-ол­ныт акваг но̄х-нё̄тавет, ты компаният са̄в та̄л аквтаса̄вит олн сосса ма̄хумн та ойтэ̄гыт. 
Сапра̄нит рӯпитам хо̄тпат соглашение-нэ̄­пакн ты йильпи ла̄тыӈ хансуӈкве пуссын ка̄са­щасыт. 
Ха̄льӯст о̄лнэ совет рӯпататэ
Ха̄льӯс район миркол кӯщай Павел Артеев сосса ма̄хум советаныл рӯ­пататэ урыл о̄с китыг­лавес. Та̄н ты та̄л сап­ра̄нияныл ищхӣпыӈ ут хосыт туп ва̄рыгласаныл. 
Тот о̄лнэ ма̄ньщи, ханты ма̄хум ма̄н окру­гувт сосса мирыт ма̄гсыл рӯпитан программа урыл ос ФАДН-колн хумус нэ̄пакыт кēтуӈкве, та урыл ва̄тихал киты­глах­тасыт. Ха̄льӯс районт рӯ­питан сосса ма̄хум совет «ВКонтакте» ищхӣпыӈ ма̄т та̄нки ло̄пс ва̄рсыт ос ма̄хум китыглахтын ла̄тыӈ ке кēтэ̄гыт, та урыл тот та̄ра хансэ̄гыт. 
Мāхум ханищтаӈкве патавет
Сапра̄нит о̄с акв ва̄р­маль урыл потыр о̄лыс. Ань са̄в некоммерческий организацият рӯпитаӈ­кве патсыт. Та̄н «Центр гражданских инициатив» нампа колныл олныл акваг нё̄тавет. Та колт кӯщаиг рӯпитан хум Яков Самохвалов ла̄выс, ты та̄л туп нила община та̄нки нэ̄паканыл кēтыгласыт ос грант-олныл та̄стувēсыт. Сосса ма̄хум НКО ат ва̄­рēгыт, ты олн ма̄гсыл нэ̄­паканыл щар ат кēтэ̄гыт. 
Ха̄льӯст о̄лнэ ханты нэ̄ Любовь Васильевна Кашлатова ла̄выс, та̄н 2020 та̄лныл о̄йттур э̄тпосныл НКО ва̄рēгыт, нэ̄паканыл ювле акваг та кēтавет. Ос ты э̄тпост 30 со̄тыра солко̄вил ойтуӈ­кве ла̄ввēсыт. Ты нэ̄пакыт олн та̄л ва̄равет кос, та̄н олн ойтуӈкве щар ат ка̄сащасыт.  
Яков Самохвалов сосса ма̄хум ма̄гсыл ханищтап ищхӣпыӈ ут хосыт ва̄руӈкве ла̄вхатас. НКО хумус ва̄руӈкве ос нэ̄пакыт э̄рнэ щирыл хумус щё̄питаӈкве округ янытыл о̄лнэ ма̄ньщи, ханты, ё̄рн хо̄тпат ха­нищ­таӈкве патавет.  
Та̄рвитыӈ ва̄рмаляныл та̄ра вос паттавет
Уполномоченныиг о̄лнэ нэ̄ Наталья Стребко­ва сапра̄нит о̄с потыртас: 
– Сосса ма̄хум ам пал­тум та̄нки ва̄рмаляныл урыл ва̄тихал хансыглэ̄­гыт. Ань пēс йис ма̄т о̄лнэ ма̄хум кит яныг та̄рвитыӈ ва̄рмаль о̄ньщēгыт. Та̄н о̄лнэ ма̄нылт по̄х хо̄тпат во̄раяӈкве, хӯл алыщ­лаӈкве акваг воратэ̄гыт. 
Во̄рт о̄лнэ сосса щēмь­ят та̄нки тэ̄нэ ма̄гсыл во̄руй ка̄тын-паттуӈкве, хӯл пувуӈкве ат вēрмē­гыт. Ань Россия янытыл пир­майтым са̄ккон хосыт ты по̄х хо̄тпат та̄нки о̄лнэ ма̄нанылныл хот-ня̄влуӈ­кве о̄с ат вēрмияныл. 
Мо̄т яныг та̄рвитыӈ ва̄рмаль – пēс йис ма̄т о̄лнэ щēмьят соглаше­ние-нэ̄пак щирыл на̄лок-олныл ювле ойтуӈкве ла̄вавет. Сосса ма̄хум во̄рт о̄лэ̄гыт, ат рӯпитэ̄гыт, на̄лок-олныт ойтуӈкве о̄с ат вēрмēгыт. 
Ты тэ̄ла урыл Наталья Стребкова са̄всыр сап­ра̄нит акваг потырта̄лы. Ты та̄рвитыӈ ва̄рмалит ёт ты Советыт рӯпитан хо̄тпат э̄лаль рӯпитаӈкве о̄с ла̄всанэ.   
 Людмила ТЕТКИНА
