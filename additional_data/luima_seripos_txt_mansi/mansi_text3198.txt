

	Андрей Семенович Тарханов - ма̄ньщи поэт, ос потранэ рущ ла̄тӈыл хансыянэ. Тав хо̄нтаӈ ма̄ньщи хум, та̄н ща̄нь ла̄тӈаныл хосатнув тыпылтасаныл.  Ювле хультум йис па̄сныл та̄н рущ ла̄тӈыл потыртэ̄гыт, таима̄гыс ла̄тӈаныл та минас.


		Ня̄врамыт школат о̄с туп рущ ла̄тӈыл ханищтавēсыт. Андрей Тарханов рущ ла̄тыӈ ёмащакв ханищтастэ, такви ма̄-витэ, такви ма̄ньщи мире, пēс йис о̄лупса урыл ёмащакв ва̄гтэ, ты урыл рущ ла̄тӈыл стиханэ хан-сыянэ. 

		1963 та̄л порат тав о̄выл нэ̄паке нэ̄глыс, намаим о̄лыс – «Первая завязь». Ловиньтан хо̄тпатн ты нэ̄пак ёмащакв ловиньтавес, критикыт ла̄всыт, потрыт сака ёма-щакв хансым о̄лэ̄гыт. Ты урыл Юван Шесталов тох ла̄выглас: «Нэ̄пак ловиньтамум юи-па̄лт номсахтасум, ты о̄выл ма̄нь нэ̄пакныл хуньт тах яныг йӣв яныгми». 

		Ты поэт Москва ӯст литературный курсыт а̄стлас, кина по̄слын хо̄тпаг ханищтахта̄лыс, о̄выл кинатэ «Са̄т на̄ӈкыт» намаястэ, та та̄лыт порат тав стихыт хансуӈкве ты о̄вылтахтас.

		Учёный хо̄тпа Н. Рогачёва ма̄н ма̄ньщи поэтув урыл тамле ла̄т-ӈыт ла̄выс: «Ты поэт хаснэ потранэ такви сыме та̄ра та̄ртыянэ, тав сака сымыӈыщ ма̄-витэ торгамтытэ, ты хосыт тав ма̄-вит урыл нё̄тнэг ты хансы».

		Андрей Тарханов «Плач неба» («Торум лю̄ньщ») акв нэ̄паке намаястэ, ты нэ̄пак 1996 та̄л порат та̄ратавес. Поэтув ща̄гтым ма̄-вит нупыл сунсы, тав сыме аквтоп во̄йт хуи: «Я̄тил нё̄тнэ ма̄-виткем, ам щар ма̄нь ня̄врам хольт таве э̄руптылум». 

		Ма̄-вит нё̄тмилэ сака янгыг о̄лы, э̄лум-хо̄лас тав ляпатэ̄т – щар ма̄нь. Ос хо̄тпа аквхурипа о̄лупсатэ са̄всырыг о̄лы, са̄всыр ва̄рмалит ва̄руӈкве вēрми, то̄ванакт – ёмас ва̄р-малит, то̄ванакт – лю̄ль ва̄рмалит. Таима̄гыс То̄рмув ты лю̄ньщи, э̄лумхо̄лас о̄лупсатэ урыл тав тысты. Хо̄тпат лю̄ль ва̄рмалит ул вос ва̄рēгыт, ӯргалахтым вос о̄лэ̄гыт, та̄нти сыманыл, номтаныл вос хӯнтлыяныл. 

		Номтыӈ, сэ̄ръёр хо̄т-паг о̄луӈкве те патэ̄гыт, то̄нт ма̄ янытыл о̄лупса ёмаснувег тах ēмты. Ма̄ньщи поэт ты урыл сыме о̄с лю̄ньщи, о̄с тыс-ты, хо̄тпат о̄лупсаныл урыл номсахтым, тав сыме а̄гмыӈ. Тав ка̄сыӈ хо̄тпан нё̄туӈкве таӈхи, хо̄тпат ӯргалаӈкве, э̄рнэ ла̄тыӈ ля̄галаӈкве. Поэт номсахты, тав такви ла̄тӈе но̄ӈхаль тēтытэ, ты урыл тав хансы:

		Поэт во̄внэ̄тэ ма̄гыс 

		лё̄ӈх но̄ӈхаль мины, 

		Сыме ротмалтан ма̄гыс 

		лё̄ӈх но̄ӈхаль мины.

		Тох нё̄тнэ̄г Андрей Тарханов ла̄вуӈкве ха̄сы. «То̄рум а̄ви ла̄тӈыл пӯнсуӈкве – ты ва̄рмаль туп ёмас ма̄щтыр поэт ва̄руӈкве вēрми». Хаснэ̄тэ сыс э̄рнэ ла̄тыӈ акваг хо̄нтуӈкве вēрми, ты ла̄тыӈ хосыт о̄лнэ хо̄таланув илттыг ща̄гтыӈыг ēмтапēгыт. Тамле э̄рнэ ла̄тӈыт хо̄нтуӈкве маныр тавēн нё̄ты? Ма̄ньщи ма̄тетэ̄т ты ла̄тӈыт сымын, номтын ёхтэ̄гыт, такви ма̄ньщи мире ляпат, пēс йис потрыт ос мо̄йтыт ос ты о̄лупса ва̄нэ̄тэ ма̄гыс, такви стиханэ тавēн кӯстыр хансуӈкве.

		Ю. Мешков ла̄выс: «Андрей Тарханов такви мире халт о̄лы, такви щирēт ма̄-вит нупыл сунсы, мир нупыл а̄ӈквата̄луӈкве ха̄сы, такви ма̄-витэ торгамтаӈкве вēрмитэ. Тав ма̄ньщи хо̄тпа. Тав номтанэ ма̄тэ нупыл, мире нупыл пиным о̄лэ̄гыт. Туп ма̄-вит э̄руптым ты хо̄тпа тох ма̄щтырыг потрыт хансуӈкве ха̄сы».

		Андрей Тарханов – лӯи ма̄т о̄лнэ хо̄тпа, тав во̄рт яныгмам хо̄тпат хольт номсахтуӈкве вēрми. Тав акв потре тох ты о̄лы:

		Таквсы па̄рсыт 

		ха̄пытныл ёл-та̄раты,

		То̄рум щалги, аквтоп 

		тыстын та̄н,

		Наӈ тотэн а̄нумн, 

		во̄ткве, тарыг аткве,

		Сэ̄ӈквыл хартым э̄лы 

		са̄мыӈ ма̄ныл.

		Тот хультсыт пупгыт ос 

		пēс йис мо̄йтыт,

		Ос са̄лы хультыс э̄лы 

		во̄р щахылт,

		Тот са̄снёлыт – 

		тыи пӯмыщ утквет,

		Ат мовиньтэ̄гыт 

		воссыг нэ̄мхотьютн.

		Тот ялпыӈ ма̄квет хот
		ёрувлавēсыт,

		Нэ̄мхо̄т хӯнтамлаӈкве 

		потыр суй,

		Хотьют ма̄навн тыщир 

		о̄луӈкв ла̄выс,

		На̄н, ма̄хумаквет, 

		э̄л та минамы̄н…

		 

		Па̄рсум минмыгтамын 

		ма̄гыс тысты,

		Улпыл матыр 

		ва̄рапасум лю̄ль,

		Наӈ а̄нумн тотэн, 

		во̄ткве, тарыг аткве,

		Сэ̄ӈквыл хартым э̄лы 

		са̄мыӈ ма̄ныл.

		Ты поэт яныг ма̄кев урыл хансы, тав ва̄гтэ, хумус ос манхурип потрыт Пушкин, Лермон-тов, Фет, Тютчев, Нек-расов, Есенин хассыт. Ты яныг поэтыт хольт такви потранэ хансуӈкве ханищтахтас, ты сака та̄рвитыӈ ва̄рмалиг о̄лы. Нэ̄пак хаснэ ва̄рмаль ка̄сыӈ хо̄тпан э̄ри, тав йильпи номт, йильпи ма̄щтыр тоты.

		Ань Тарханов стиханэ хунь ловиньтэ̄гын, сти-хыт щирыл ма̄н ма̄вт яныгман йӣвыт-лӯптат аквтоп щар тыт ты яныгмēгыт, таӈхēгын те, та̄наныл атувъяӈкве ро̄ви, рущ ла̄тӈыл те ла̄вуӈкве, тав поэзиятэ  живопись хольт хансым о̄лы. 

		Са̄всыр мо̄т ва̄рмалит урыл поэт о̄с хансы, то̄ва потранэ ща̄гт урыл, то̄ват – тыстым хассанэ. «Холам па̄вылт», «Ху-лорт», «Во̄раян хумыт ювле ат ёхтысыт…», «Ощ», «Щакыр хо̄тпат урыл», «Куль номтанэ», «Ёрувлым ва̄рим ут», «Ха̄ль ос ма̄тум о̄йка», «Ма̄н пуссын ма̄ньлат порат э̄руптавēсув», «Машина кургын суй ма̄ янытыл суйты». 

		Поэт ка̄сыӈ ма̄нь па̄выл урыл э̄рнэ ла̄тыӈ ла̄ви, маныр ты па̄вылт пēс порат о̄лыс, хоты хо̄тпат хо̄нтлам ма̄ныл юв ат ёхтысыт, хоты хо̄тпа мир ма̄гыс маныр ёмас ва̄рыс. 

		Андрей Тарханов то̄ва стиханэ пēс порат о̄лум ва̄рмалит урыл хансы, мо̄т-мо̄т хо̄тпат урыл хансы, тав тамле стихыт о̄ньщи: «Маршал Жуков», «Утро Достоевского», «К Лермонтову», «Костер Вавилона», «Батько Махно», «Сталин», «Брежнев», «Миссия Юлиана», «Явление Нерона» и другие. 

		Щар ёмащаквег тав потранэ ма̄-вит урыл тэ̄лэ̄гыт, тав хансы, хомус а̄лпыл хо̄тал нэ̄глы, э̄типа̄лаг хо̄тал хумус ӯнты, во̄ркве, я̄кве тав сымēн ща̄гт тоты. 

		Ам ань лё̄хъясыт 

		лю̄лēгум, 

		Амти ощща лё̄хъясум 

		мӯйлупты пос.

		Со̄рниӈ пос тоты 

		хо̄талкве я̄тил,

		Сымум торгēннув 

		ща̄гтылыӈ вос.

		 

		Посыӈ номтум ёт 

		э̄лаль ё̄мēгум,

		По̄йкил мӯйлуптас 

		хо̄талкве ка̄т.

		Сымыӈ хо̄тпаг вос 

		э̄лаль о̄лэ̄гум,

		А̄нумныл хо̄свой ат 

		пилы ты ма̄т.

		 

		Хо̄свой юртаге па̄ӈх ос 

		та йӣвкве,

		Тот та йӣв хосыт ха̄йты 

		тав но̄х,

		… номтум ха̄йты тав 

		ётэ аквпо̄х…

		Ня̄врам хольт хотыл 

		номтанум виӈкве,

		Хумус о̄лэ̄гыт 

		юртыӈыщ тох.

		 

		Ма̄ньщи ла̄тӈын Светлана Динисламова толмащластэ

 
