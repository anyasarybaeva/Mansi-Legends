
Людмила Анатольевна Козлова, а̄ги о̄парищ наме Тандалова Ханты-Мансийск ӯст ōлы. Тавēн са̄тлов нупыл хӯрум та̄л, тав хо̄нтаӈ ма̄ньщи нэ̄. 
Ща̄нēн, Александра Григорьевнан, потырта̄л­вес, пēс порат Тандало­выт Юмас па̄вылт о̄лсыт. Конда-я̄ ва̄тат та̄н яныг кол капаяныл ӯнлыс. Колта̄гланыл янгыг о̄лыс, хум хо̄тпат хӯл алыщ­ла­сыт, во̄раясыт, нэ̄ хо̄т­пат тэ̄пканылт са̄всыр тэ̄нут янмалтасыт, во̄рт пил ва̄т­сыт, ла̄хыс атсыт, тыхал пус­сын колхозт рӯпита­сыт. 
Яныг хо̄нт порат Тан­далов щēмьяныл ва̄т ну­пыл тит хум хо̄тпа хо̄нт­лаӈкве минасыт, то̄ваныл урыл похоронка-нэ̄пак ёхталас, то̄ваныл урыл нэ̄матыр ля̄ххал тохи а̄тим о̄лыс…
Людмила ща̄не та по­рат та̄ланэ иӈ мощ ма̄ниг о̄лсыт, тактēтэ хуль­тмēт, увщитэ палт Кама па̄­вылн о̄луӈкве минас. Коланыл улпыл колхозн ёвтвес, пӯльницаг ва̄рвес, акв па̄лэ̄т лēккарыт рӯ­пита­сыт, мо̄т па̄лэ̄т а̄гмыӈ хо̄т­пат пусмалтавēсыт. 
Кама па̄вылт Алексан­дра Григорьевна хум ва̄рыс, о̄йкатэ̄нтыл тит а̄гииг Татьяна ос Людми­ла янмал­тасы̄г. Татьяна Ганина Болчары па̄вылт о̄лы, Людмила Козлова Ханты-Мансийск ӯст о̄лы. 
Ты ма̄ньщи нэ̄ ам хо­сат­та̄гыл ва̄глум, ва̄тихал хо̄нтхатыглымēн, тав ва̄рнэ ва̄рмалянэ̄тныл ка̄сыӈ ēмт ам о̄щатах­тыглэ̄гум. Нэ̄ то̄ва ва̄р­ма­лянэ туп тэ̄лы ва̄риянэ, тōват – туп туи порат. Таи­ма̄гыс таквсы порат тав тэ̄лы хо̄талыт ӯри, ащир­маг вос ēмтнув, тӯйт мо­лях вос патнув. Тӯяг ос туи ма̄лтып хо̄талыт, рēгыӈ хо̄талыт ӯри. Ман­рыг нэ̄ тох о̄лы, ань ты урыл та̄ра-паттэ̄в.

Туи пора
Людмила Ханты-Ман­сий­скат колэ я̄ ва̄тат ӯнлы, я̄ Горныиг ла̄ваве. Ко­лэ̄ныл туи сака нё̄тнэг ма̄-вит сусхаты, щар э̄лын А̄с ва̄та карыс сыпе на̄ӈки, ос Иртыш я̄ хосыт хунь я̄ӈк на̄ин­ха̄пыт нуйха­тэ̄­гыт, та̄н аквтоп пум­ка­ныт хосыт минэ̄гыт, суяныл ат суйтэ̄гыт, туп э̄лн на̄ӈкēгыт. 
Туи о̄вылтахтын порат Людмила палт ам ка̄сыӈ та̄л ялантэ̄гум, тавēныл амти тэ̄пканумт янмалтан ма̄гыс са̄всыр лӯпта та̄р­сыт ёвтыглэ̄гум. Тав са̄ка са̄в лӯптат янмалты, тавēн ты ва̄рмаль сымēн ро̄ви. 
Лӯптат 1982 та̄л па̄с­ныл янмалтаӈкве патыс. Ты ва̄рмаль ва̄руӈкве тавēн сака мӯсты. Тэ̄пканэ̄т са̄всыр хорамыӈ лӯптат яныгмēгыт, та̄н нупланыл сунсым, сымн ща̄гт ёхты. 
Нэ̄ аквщёс апгēн титыг­лаве: «Щащēква, манрыг тыса̄вит хорамыӈ лӯпта ӯнттэ̄гын?» Тав ювле ла̄ви: «Ма̄кве хорамтэ̄гум, нё̄тнэг вос о̄лы. А̄лпыл кон-ква̄лэ̄гын, тамле хорам ка̄салэ̄гын, э̄ргуӈ­кве тахмаēгын». 
Людмила ты ва̄рмале хосыт мо̄т ма̄хмытн о̄с ща̄гт тоты, тав янмалтан лӯптанэ клумбат ма̄гыс садикытн, ишколатн ёв­тавет, ма̄хумн ёвтавет.

Тэ̄лы пора
1999 та̄л па̄сныл тэ̄лы порат Людмила иӈ акв пӯмыщ ва̄рмаль ва̄руӈ­кве патыс. Ты тэ̄латэ тох о̄вылтастэ: аквнакт хум-хо̄тпат юн а̄тимыт о̄лсыт, тав тӯйт хилуӈкве кон-ква̄­лыс. 
То̄нт питипатта ма̄нь пыгēн туп акв та̄л о̄лыс. Нэ̄ пыгтēтэ пӯмщалан ма̄гыс «Колобок» рущ мо̄йтыт о̄лнэ хо̄тпаг ос ӯй­хулыт хурияныл тӯйтыл ва̄руӈкве номылматас. Пуссын ва̄рсанэ, хора­мыӈыг та̄наныл о̄льпыл сартсанэ, сака нё̄тнэ̄г тэ̄лсыт.
Мо̄тыт та̄лыт ра̄тива хосыт тӯйтныл хорамыӈ хурит ва̄рнэ конкурс урыл нэ̄ хӯлыс, мирколн ялыс, хасхатас ос татем са̄в нё̄тнэ хурит ва̄рыс, та̄ра но̄х-патыс. 
Та па̄сныл ка̄сыӈ тэ̄лы порат Людмила такви пӯсасэ̄т ос ӯст Лосев нампа паркыт тӯйтныл хурит ва̄ри, ня̄враманэ, апганэ ос ӯсыӈ мир пӯм­щалыянэ. 
Акв та̄л сыс нэ̄ ва̄­тах­тем са̄всыр Ащирма ōйкат ос снеговикыт, ты коныпал са̄в ӯйхул хурит ва̄ри. Апганэ̄н тав акв­писыг нё̄таве, та̄н тӯйт по̄щ­гē­гыт, вит тотэ̄гыт, тӯйтныл хурит ва̄рнэ ма̄гыс са̄в вит э̄ри.
Тыт о̄с акв ма̄нь потыр охса тэ̄лы урыл хансэ̄в. Людмила ня̄враманэ ма̄ниг о̄лманыл порат, Лильпи та̄лт ёнгын колн миннэ ма̄гыс та̄нанылн акваг нё̄тнэ маснутыт ю̄нтыс.
Ю̄нтум маснутанэ та­тем ма̄щтырыг ва̄рим о̄л­сыт, щар ла̄пкал ёвтум хольт сусхатсыт. Акв щёс ёнгын колт ня̄врамыт ла̄в­вēсыт: «Хотьют ка̄тыл ва̄рим костюмыл о̄лы, мӯйлупса ма̄гыс тыгле йиēн». 
Ла̄вум хо̄тпа ляпан тав ня̄враманэ минасыт, по̄­хытнув та лю̄ляхо̄лэ̄гыт, ат во̄вавет, номсэ̄гыт, ня̄в­ра­мыт ла̄пкат ёвтым мас­нутыл о̄лэ̄гыт. 
Люд­мила такви тувле ялыс, костюмыт хомус ю̄нтсанэ, суссылтас, то̄нт ня̄врамыт ущта мӯйлуп­сатыл май­вēсыт.

Ща̄гт
Людмила ма̄ниг о̄лме порат, хунь такви яныг­мам Кама па̄влэ̄т ёнга­сым ха̄йтыгтас, тамле ном­тыл ёхтувес: э̄ри акв­пи­сыг ща̄гтым о̄луӈкве! 
Ща̄гтэ са̄вмалтан ма̄­гыс тав хо­рамыӈ лӯптат, пилыт, па̄к­выт, ла̄хсыт акваг атын­тас, ма̄-витыл пӯмща­лахтас, йӣвыт, ни­рыт, лӯптат нупыл хоса сунсыс, та̄н ётаныл по­тыр­тас. 
То̄нт тав ляпатэ̄т ща̄нь­тēтэ о̄лыс, ты хосыт сымēт аквписыг ща̄гт о̄лыс. Людмила ла̄ви: «Во̄рт пил ва̄тнэ юи-па̄лт, хунь юв минмыгтэ̄в, ща̄нюв сунсы, ма̄н, ня̄врамыт, щар ва̄гта̄л патмӯв. Тав ма̄­навн ля̄галы: «Ня̄врамыт, сунсэ̄н, тот лэ̄ӈын порги!» Ма̄н мовиньтым, ща̄гтым во̄рн лэ̄ӈын тинсуӈкве та нуйхатэ̄в, аман хо̄т тав порги, ва̄гта̄л патмув урыл хот та ёрувлылӯв. 
Ос номилум, хомус ам намхо̄талум торгамтаӈ­кве патыслум. Улпыл нила та̄лум то̄влыс. Номсэ̄гум, манрыг ам ма̄гсылум па­сан ва̄раве, вотгалавем, аниглавем. 
Тувыл ща̄й аēв, увщи­янумн-каӈканумн сунын та̄лттавем ос сып­ныл тах­суӈкве тотавем. Насати, ты ам самын патум хо̄талум тох мӯйлувес. 
Сака пӯмыщ матыр-а̄ти акв­писыг номылматыг­ла̄луӈкве, та пора урыл, хунь ща̄нюв ляпат ма̄н пуссын о̄лсӯв, таве но­мим сымум аквтоп во̄йт повара̄лы.
Стихыт
Людмила стихыт хаснэ ма̄щтыр хо̄тпа. Потранэ рущ ла̄тӈыл хансыянэ, акв потыр ма̄н ма̄ньщи ла̄тӈыг толмащлылӯв. Ты э̄лы-па̄лт нэ̄ потре ловиньтэ̄н: 
– Мощ янгыг ēмтмум порат ща̄гт урыл стих хан­суӈкве тахмаясум. О̄выл классыт ханищтахтасум, туи порат я̄ ва̄тат сэ̄ит повар­а̄лым, атыр хари то̄румт я̄ӈк тулытыл пӯм­щалахтым, о̄выл стихум хансыслум. Ань таве ат номилум. 
А̄тыт классыт Алтай па̄вылн ханищтахтуӈкве тот­вē­сум, тот библиотека о̄лыс. Номтыл ёхтувēсум: стих ёмасыг хаснэ ма̄гыс, са̄в нэ̄пак ловиньтаӈкве э̄ри. 
Библиотекан минасум, Михаил Шолохов хансум «Поднятая целина» нэ̄­пак ловиньтаӈкве висум. Ловиньтаслум, татем ёмас нэ̄пак, титынтыг о̄с библиотекан минасум, ла̄всум, а̄нум ōс тамле хурип нэ̄пак маēн. Майвē­сум о̄с Шолохов хансум нэпакыл – «Тихий Дон». 
Улпыл хоса ловинь­таслум. Тувыл нэ̄ поэтыт хансум нэ̄пакыт виӈкве патсум: Юлия Друнина, Людмила Татья­ничева, мо̄т нэ̄пакыт. 
Сака са̄в ловиньтасум. Тувыл амти хансуӈкве патсум. 10 классыт ханищ­тахта­мумт акв стихум газетат та̄­ратым о̄лыс, но­милум, хомус э̄сгу­вē­сум… Ня̄вра­мыӈыг хунь ēмтсум, стиханум та̄н ура­нылт хансункве патсум:
Ёнгилэ пōхын оссувластэ,
Пыгтем са̄нсумна ӯнтыс,
А̄нум та̄кыщ сыныгтастэ,
Сымум хӯнтлым 
ла̄щлакв юнсыс.
То̄рум тыи ка̄саластэ,
Хомус пыгтем оилтылум, 
Ма̄-вит суе ротмалтастэ,
Суйта̄лт пыгум нёвитылум.
Я̄тил тыӈын ня̄врамаквем,
Э̄лы лё̄ӈхынт хо̄нтэн пос,
Вос ты щуниӈ-со̄тыӈ
 ма̄квемт
Ат харыгла̄лы сэ̄рипос.
Ам омаг рӯпитэ̄гум
Людмила о̄йкатэ̄нтыл ат ня̄врам янмалтасы̄г. Тэ̄н ань титхуйплов апыг о̄ньщēг, тэ̄н колэ̄нт ка̄сыӈ хо̄тал ня̄врам мовиньт, ня̄врам потыр суйты. Ка̄сыӈн нэ̄ ёмас ла̄тыӈ ла̄вуӈкве а̄лыми, аняпаӈкве, вотумтаӈкве, ёнгалтаӈкве а̄лыми. 
Тав ла̄ви: 
–Ня̄враманум яныг­масыт, хомус та̄на­ныл янмалтасанум, апганум о̄с тыщир янмал­тыянум. Ам та̄н ляпанылт о̄лым, тыхо̄тал мус со̄тыӈ нэ̄г амтина̄м ловиньты­лум. 
Ка̄сыӈ апгум самын патум па̄сныл ка̄тыт о̄нь­щуӈкве вēрмыслум, та̄н о̄выл ла̄вум ла̄тӈаныл хӯлсум, о̄выл ё̄масам по­раныл суссум, ловтсанум, тыт­тысанум, ёнгалтасанум. Ань та̄н а̄нумн нё̄тэ̄гыт. 
То̄ванакт номсахтэ̄гум, манрыг по̄слын хо̄тпаг ман писателиг ат ханищ­тахтасум, то̄нт о̄луп­сам мо̄т щирыл, э̄рыӈ, мин­нув. Мо̄т хо̄тпат нупыл сунсэ̄гум, номсэ̄гум, тох ам рӯпитаӈкве о̄с вēрмы­нувум. 
Тувыл ос амти ня̄вра­манум-апганум нупыл а̄ӈкватэ̄гум, а̄ти, ам ёмас омаг о̄лнэ ма̄гыс самын патсум. Ам рӯпатам ла̄ваве – ома, ам омаг рӯпитэ̄гум!»
Редакция ла̄тыӈ
Людмила Козлова урыл потрув иӈ э̄лаль тот­нув­лӯв, тамле ка̄ркам ос сымыӈ хо̄тпат э̄сгын ма̄гыс ты хо̄йхатэ̄гыт. Туп нэ̄пак ло̄псув э̄лаль хаснэ ма̄гыс ат то̄вылхатас. 8 мартыл Людмила янытлылӯв! Колта̄глэ пуста̄гыл вос о̄лы, ма̄нь ня̄врам потыр суй, мовиньт суй аквписыг та̄н коланылт вос суйты.
Светлана ДИНИСЛАМОВА
 
