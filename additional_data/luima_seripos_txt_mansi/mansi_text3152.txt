

	Юлия Антоновна Казанжи Нижневартовский район Аган па̄вылт о̄лы, ремесла центр колт рӯпиты. Тав ма̄щтырланкве сака ха̄сы, кос маснут, кос мо̄т матыр пормас пуссын ю̄нты.


		Ты колт тав атахтем та̄л рӯпиты, са̄всыр рӯпата ва̄рыс, то̄ванакт ма̄щтырыг вуйлаве, ань тав ос кол ӯрнэ хо̄т-паг тот о̄лы. Рӯпататэ урыл тох ла̄ви, ялпыӈ хо̄талыт хунь о̄лыглэ̄гыт, тав па̄влыӈ ма̄щтырыт ю̄нтум пормасаныл тыналыянэ. Ос э̄типа̄лаг рӯпатан хунь ёхты, то̄нт ты тав ма̄щтырлы, нэ̄мхотьют тавēн торас ат ва̄ри, таквирот та ю̄нсхаты.

		Тав а̄ги о̄парищ наме щирыл Казамкина, ща̄няге-а̄щаге сас хантыиг о̄лсы̄г. Тэ̄н Юлия а̄гитэ̄н самын патме порат ты па̄вылн ва̄нтлысы̄г. Ты а̄гитэ̄н школа юи-па̄лт тэ̄нут па̄йтнэ нэ̄г ханищтахтас, а̄стламе юи-па̄лт юв ёхтыс. Школат мощ рӯпитас. 

		Тувыл хум ва̄рыс, ань хӯрум ня̄врам о̄ньщи. О̄йкатэ ёт титтыг-ми-насы̄г. Ань яныг пыге ва̄т нупыл ат та̄лэ, котиль пыге – ва̄т нупыл акв та̄лэ, пити патта а̄гитэ лов та̄лэ то̄влыс. Такви та̄наныл янмалтыянэ. О̄йкатэ увщитэ палт минас, Юлия ос тав увщитэ ань сас акв о̄парищ намыл о̄лэ̄г. 

		Таитэ наме Любовь Васильевна, тэ̄н ань о̄йкатэ ёт община ва̄рсы̄г, са̄лы ёвтсы̄г, са̄лы ӯрим во̄рт о̄лэ̄г. Туристыг яласан ма̄хум ма̄гыс о̄лнэ колыт ӯнттысы̄г, во̄рн ань са̄в хо̄тпа ёхталы. Яныг пыгēн мӯй ма̄хум во̄рн тотнэ ма̄гыс ӯсн яланты, тот ля̄льт хо̄нтыянэ, тувыл о̄лнэ ма̄нанылн та тотыянэ.Юлия тэ̄натэ̄н о̄с сака нё̄ты, са̄лы котныл ла̄гыл маснут ю̄нты, са̄в-сыр сувенир ва̄ри. 

		Люба увщитэ са̄лы суныл яласаӈкв ёмащакв ха̄сы. Хо̄т касыл ва̄раве, тув та мины. Мо̄лты та̄л Ханты-Мансийск ӯсн ёхталас, тыт касыс. Тувыл Когалым ӯст такви ханты ма̄хманэ халт касыс. Тох та аквъёт та о̄лантэ̄гыт, воссыг хоталь ва̄рхатэ̄гыт. Ня̄врамыт янмалтаӈкв ос тыттуӈкв э̄рēгыт. 

		Валентина Васильева

		 

 
