
Ты туи Восыӈтӯр па̄вылт касыл о̄лыс, тот акван-атхатыглам ханты ос ма̄ньщи ма̄хум ма̄ньха̄пыл товсыт. Та̄н халанылт Кульпас па̄выл, Саранпа̄выл ос мо̄т па̄влыӈ хо̄тпат о̄лсыт. То̄ваныл потраныл на̄н ань э̄лаль ловиньтэ̄н.
Кульпас па̄выл 
Та па̄вылныл Восыӈ­тӯрн Татьяна Андреевна Канева ма̄хманэ ёт ёх­талас. Тав тох потыртас:
– О̄выл щёс 2005 та̄лт Восыӈтӯрт кассӯв, тыт ма̄ньха̄пыл товсӯв. Ань ма̄н хӯрмит щёс касылн ёхтысӯв, каснэ ма̄хум халт са̄в ма̄ньлат а̄гит-пыгыт касэ̄гыт, ты сака ёмас. Та̄н ты щирыл ма̄н мирув пēс о̄лупсав ва̄ӈкв патыяныл, пēс ва̄рмали­тыл пӯмщалахтэ̄гыт. 

Тыт касуӈкв сака ёмас, пуссын яныг ща̄гтыл тыг ювыт. А̄лпыл ёмас хо̄тал о̄лыс, хо̄талъят юи-па̄лт во̄туӈкв патыс, хумпыӈыг ēмтыс. Товуӈкв та̄рвиты­ӈ­ыг о̄лыс. Ос ма̄н коман­дав ёт пуссын аквъёт ёмащакв кассӯв.
Ха̄льӯс 
Ха̄льӯсныл ёхталам хо̄тпат халт Калерия Акрамовна Супрун пуӈк­тотнэ хо̄тпаг о̄лыс. Та̄н ос 2005 та̄л­ныл касуӈкв ёхталэ̄гыт. Калерия Акра­мовна тох ла̄выс:
– Ань юи-о̄выл та̄лытт ма̄н сосса ма̄хманув пēс порат о̄лум наканув э̄лаль тотуӈкв сака ка̄са­щē­гыт. Ма̄н Ягрим па̄­вылт акван-атхатыгласӯв, то̄нт хум хо̄тпат ма̄ньха̄п ва̄руӈкв ханищтавēсыт. 
Район кӯщаиг Павел Артеев рӯпиты,ма̄н ма̄вт самын патум хо̄тпа. Тамле ёмас касылыт, ялпыӈ хо̄талыт хунь о̄лыгла̄­лэ̄­гыт, тав акваг нё̄ты. Матъ­ёмас ма̄нь па̄влыӈ ма̄т тамле касыл ва̄рыг­лаве, то̄нт са̄в мир ак­ван-атхатыгла̄лы. Ха­лувт хосат та̄гыл ва̄йха­тэ̄в, ак­ван-атхатыгланэ̄в порат пуссын татем ща̄гтэ̄в. 
То̄ванув ма̄ньха̄пыл нэ̄мхуньт ат яласасыт, ос касуӈкв сака таӈхēгыт. Ла̄вēгыт, мо̄тыт щёс акв тамле касыл хунь ва̄раве, та̄н та пора мус ёмащакв товуӈкв тах ханьщ­нув­лэ̄гыт. 
Саранпа̄выл
Саранпа̄вылныл ёхта­лам хо̄тпат палт Эдуард Николаевич Лещук пуӈк­тотыс. Тав ос тох ла̄выс:

– Ма̄н тыг хунь во̄ва­вēв, сака ща̄гтэ̄в. Таса̄вит мир ёхталы, пуссын сосса хо̄тпат. Ам са̄всыр ма̄тт ма̄ньха̄пыл кассум – Ягримт, Ханты-Мансийск ӯст, Восыӈтӯрт. Кос хоталь минэ̄в, мантем ё̄р о̄нь­щēв, та товēв. Ам тох ном­сэ̄­гум, са̄всыр ма̄нь па̄в­лытт тамле касыл ва̄­рыг­лаӈкв те патаве, то̄нт ма̄нь­лат хо̄тпат та̄нти пӯмща­лах­туӈкв ос матыр ва̄руӈкв о̄вылтахтэ̄гыт. 
Тэ̄к па̄выл 
Ма̄ньщи хум Николай Петрович Монин Тэ̄к па̄вылт о̄лы. Тав о̄с ма̄нь­ха̄пыл касыс. 

Ла̄выс, Восыӈтӯрн о̄выл щёс ёх­тыс, ты э̄лы-па̄лт касуӈкв нэ̄мхотталь ат ялыс. Та­вēн ма̄ньха̄пыл касуӈкв сака мӯстыс, са̄в ма̄хум ёт ва̄йхатас, юрщхатас. 

Василий Мехнин 
потре ма̄ньщи ла̄тӈыл Валентина Васильева хансыстэ
