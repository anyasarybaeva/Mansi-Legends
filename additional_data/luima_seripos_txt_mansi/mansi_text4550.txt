
Сосса мир халт нэ̄пак хаснэ хо̄тпа са̄в о̄лы. Владимир Семёнович Волдин о̄лыс те, 80 та̄лэ то̄влынув. Ты ханты о̄йка о̄лмēт стихыт, мо̄йтыт, потрыт хансыс.
Таве ка̄стын ма̄гыс ма̄хум Ханты-Мансийск ӯст о̄лнэ Ма-вит ос Э̄лумхо̄лас музейт атхатыгласыт, ты хо̄нтхатыглап тох намая̄лвес: «Живое сердце поэта». Владимир Семёнович 1938 та̄л я̄ӈк на̄тнэ э̄тпос 25 хо̄талэ̄т Назымский район Сыӈ-Вар па̄вылт самын патыс. А̄тятэ хӯл алыщлан ос во̄раян хо̄тпаг о̄лыс.
Пыг школа а̄стламе юи-па̄лт, Ханты-Мансийск ӯст о̄лнэ педучилищат ханищтахтас. Ща̄нь ла̄тӈыл стихыт хансуӈкве то̄нт ты патыс. О̄выл стиханэ «Ленин пант хуват» газетат хасвēсыт.
Училище а̄стламе юи-па̄лт Владимир Семёнович радиокомитетт рӯпитас, ханты ла̄тӈыл передачат ва̄рыс. Тот рӯпитаме порат нэ̄пак хаснэ ханты нэ̄ Мария Кузьминична Волдина ёт ва̄йхатаӈкве патсы̄г, акван-минасы̄г. Таня а̄гитэ̄н самын-патыс. Ня̄врамēн та̄лэ туп то̄влыс, Владимир Семёнович а̄тимыг ēмтыс. Хум 33 та̄лэ туп о̄лыс.
Тав хансыглам стиханэ, потранэ школат ханищтахтан ня̄врамыт нэ̄паканылн хасвēсыт, ловиньтавет. То̄ванэ э̄ргыг ва̄рвēсыт, ялпыӈ хо̄талыт порат э̄ргыглавет. Ты хум ка̄сыӈ стихēт о̄лнэ ма̄тэ ос ща̄нь ла̄тӈе урыл хансыс. «Так молупси» («Та̄к мольщаӈ») поэма хансум, тот о̄с о̄лнэ ма̄тэ янытлытэ. Хум э̄лаль о̄лнув те, са̄в потыр, стих хаснув, са̄в ёмас тэ̄ла ва̄рнув.
Атхатыглам ма̄хум таве ка̄стысаныл, «Лылыӈ со̄юм» колт ханищтахтан ня̄врамыт стихыт ловиньтасыт, то̄ва хо̄тпат э̄ргысыт, а̄гирищит ма̄ньщи супыл масхатым йӣквсыт. Э̄кватэ ла̄вме щирыл, таве та̄н номияныл, хансыглам потранэ пуссын акван-атсаныл, нэ̄пакыг ва̄рсаныл. А̄гитэ, апыгрищанэ, апыг апыгрищанэ пуссын ёхталасыт, ащо̄йканыл о̄вылтыт потыр ос э̄рыг хӯнтлысыт.
