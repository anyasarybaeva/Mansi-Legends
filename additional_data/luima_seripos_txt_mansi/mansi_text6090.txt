
Екатерина Александровна Тандалова  «Колмодай» общинат кӯщай нэ̄ о̄лы. Тав рӯпататэ урыл тох потыртас. 
Цингалы па̄вылт та̄н хӯл алыщлан ма̄ о̄нь­щēгыт, хӯл тот пувēгыт, тувыл солвалтыяныл, то̄слы­яныл. То̄ва хӯлыт ма̄ниг сакватыяныл, фарш ва̄рēгыт, то̄ваныл па̄йтыяныл, па̄нкан лап-то̄варттыяныл, тох э̄л-тыналыяныл. Нэ̄ ла̄выс, хосат та па̄вылт ханты рӯт ма̄хманэ о̄лсыт, пēс та̄гыл хӯл алыщласыт, во̄раясыт. Ань тот пēс коланыл о̄лы, кол по̄хат яныг холодильникыт о̄ньщēгыт, хӯланыл тув пинтлыяныл.
Нэ̄ китыгласлум, хӯланыл хотьютн ёвта­вет, тав тох ла̄выс:
– Са̄выӈпа̄лэ Ханты-Мансийск ӯсн тотыля­нув. Тот «Лукошко» рынок о̄лы, та ма̄т сака ёвтавет. Ма̄хум сорт хӯл фарш сака китыглэ̄гыт, ӯсн туп тотэ̄в, пуссын та̄ра та ёвтавет. 
Ма̄нти ла̄пка ат о̄ньщēв, мо̄т ла̄пкатн хӯланув тотыглыянӯв. Ла̄пкаӈ кӯщаит свони­тэ̄гыт, ла̄вēгыт, манху­рип хӯл э̄ри ман фарш ман са̄вит э̄ри. Хотьют хӯл во̄ви, тув та тотыя­нув.

Ханты-Мансийск ӯст «Вэнт корт» (ханты ла̄тӈыл намаим о̄лы – Во̄р па̄выл) ма̄ о̄ньщēв, Иртыш я̄ ва̄тат о̄лы. Ты ма̄ ӯс мир ӯщлахтын ма̄гыс щё̄питаслув – колыт ӯнттысув, ё̄рн­колыт, пувлынкол, а̄ращ ма̄гыс я̄нас ма̄ ва̄рсув. 
Тот «День рыбака» ос мо̄т ялпыӈ хо̄талыт порат мӯйлэ̄в. Сцена о̄лы, ма̄хум э̄ргēгыт, йӣк­вēгыт. Хотьют ка̄сащи, ма̄ньха̄пыл ос йӣвха̄пыл яласаӈкве вēрми. Щар ма̄к яныг колт ка̄тыл по̄слын хум Александр Рязанов йӣвныл нё̄тнэ улас ос мо̄т э̄рнэ пор­масыт ва̄рыс, нё̄тнэг ёргысанэ. 
«Вэнт корт» ма̄н са̄в мир ёхталы, ма̄хум акваг сво̄нитэ̄гыт, тув мӯйлуӈкве во̄вхатэ̄гыт. Ты сака ёмас ма̄кве, лы­лыēпе сыстам, ня̄врамыт ёнгасан ма̄гыс са̄в ма̄ о̄лы. 
Светлана РОМБАНДЕЕВА
