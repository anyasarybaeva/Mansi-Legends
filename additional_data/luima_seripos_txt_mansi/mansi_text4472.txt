
Ты та̄л Россия янытыл «Бессмертный полкыт» 10 миллион 400 со̄тыра арыгтем хо̄тпа хо̄нтыт патум ос хо̄нтлам ма̄хманыл хурит пувим ё̄мсыт.
Россия Президентув Владимир Владимирович Путин Москва ӯс мир халт о̄с ё̄мыс, тав ка̄тэ̄т а̄тятэ хури пувыс, наме Владимир Спиридонович. Яныг хо̄нт порат о̄йка Ленинград ӯс вуянтас, Невский пятачок ма̄т хо̄нтлыс. Тот саквата̄лвес, хо̄нт юи-па̄лт заводыт рӯпитас, 1999 та̄лт а̄тимыг ēмтыс.
Парад Победы о̄вылтахтам порат Владимир Путин тох ла̄выс:
— Россият о̄лнэ я̄тил мир! На̄нан ам Победа хо̄талыл янытлыянум! Ма̄н ма̄в ма̄гсыл ты ма̄к тыныӈ, ма̄к ялпыӈ хо̄тал. Ма̄н ё̄р ма̄хманувн пуссын фашистрищит витыг тотвēсыт. Та̄н пилыщмаӈ номтрищаныл тэ̄лаг ва̄руӈкве ат а̄лымасаныл. Ма̄н но̄х та патсӯв. Победа ла̄тыӈ ма̄н ма̄хманув хоса ӯрсаныл.
Ань то̄ва мирыт та хо̄нт мо̄т щирыл хансуӈкве таӈхияныл, ма̄н пилта̄л ос та̄к ма̄хманув о̄вылтыт ёмас ла̄тыӈ ла̄вуӈкве ат таӈхēгыт, история мо̄т щирыл потыртыяныл. Кит вильтуп по̄х хо̄тпатын щар ул агтэ̄н. Ма̄н я̄тил мирув, я̄тил тыныӈ хо̄тпатēнув, рӯтанув нэ̄м-хуньт ат ёрувлыянӯв, та̄н тэ̄ланыл урыл акваг потыртаӈкве патэ̄в.
Хо̄нтыт патум мир э̄лы-па̄лт ма̄н ань пуӈканув ёл-та̄ртым лю̄лēв. То̄нт са̄в омат, а̄тят, пыгыт, а̄гит, каӈкыт, увщит, о̄пат ос ащо̄йкат, щащēкват ос анēкват лылыяныл ат нэ̄глысыт. Та̄н ма̄гсыланыл ма̄н сыманув сака ща̄ргēгыт. 1941 та̄лт лӯпта э̄тпост хо̄нт ка̄сыӈ колн щалтыс, ка̄сыӈ сымын пēлхатас. Са̄в ня̄врамыт савалапыг хультсыт, са̄в па̄выл, са̄в ӯс но̄х-ё̄свес. Ты пилыщмаӈ тэ̄лат ма̄н хот ат ёрувлыянӯв.
Ань ма̄ янытыл о̄лнэ государстват, са̄всыр мирыт вос ва̄ганыл, ма̄навн юртыӈыщ о̄луӈкве э̄ри, э̄лы хо̄тал урыл аквъёт номсуӈкве э̄ри. То̄нт ущ ма̄н ёмащакв о̄луӈкве патэ̄в.
Я̄тил тыныӈ ветераныт, на̄н ляпант лю̄люӈкве сака ёмас, сыманув ща̄гтсыт. На̄н по̄хант ма̄н ё̄рыт, номтанув та̄кмалтахтэ̄гыт. Ма̄н на̄н хольтын са̄в рӯпитаӈкве патэ̄в, Россияв ма̄гыс са̄в ёмас тэ̄ла ва̄рēв.
Россия Президент потре ма̄ньщи ла̄тӈыг
Светлана 
МАТВЕЕВАН
толмащлавес.
