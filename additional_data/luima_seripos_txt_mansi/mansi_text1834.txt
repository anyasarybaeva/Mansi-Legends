

	Ха̄льӯс район Кульпас па̄вылныл пищма 

	ёхтыс, Светлана Николаевна Немкова хансыстэ. Тот тав «Найотыр Маа» нампа этнографический парк-музейт кӯщаиг о̄лы. На̄н ань э̄лаль тав хансум потре ловиньтэлы̄н.


		– «Найотыр Маа» му-зей соссаӈ ма̄хманув ма̄гыс ва̄рвес. Тыт 

		лӯима̄т о̄лнэ ма̄нь-щиянув коланыл ос а̄мпараныл ӯнттым о̄лэ̄гыт, пормасаныл, маснутаныл, алыщлапаныл та маныр, пуссын мирн суссылтан ма̄гыс акван-атвēсыт. Музейт ма̄н ялпыӈ хо̄талыт ва̄рыгла̄лэ̄в, мӯй ма̄хум тыг са̄в ма̄ныл ёхта-лэ̄гыт, мощ ё̄мыгтэ̄гыт, пӯмщалахтэ̄гыт.

		Ка̄сыӈ та̄л яныгпо̄ль э̄тпост ма̄н Ӯринэ̄ква хо̄тал ва̄рыглэ̄в. Ты ялпыӈ хо̄талув ма̄н, музейт рӯпитан ма̄хум, тувыл библиотекат ос школат рӯпитан ма̄хум, яныгхо̄тпанув ос ня̄врамыт пуссын аквъёт щё̄питылӯв, «Найотыр Маа» музейт 

		мӯйлэ̄в. Ты та̄л нёлса̄т арыгтем хо̄тпа ёхталас, Ӯринэ̄ква янытласлӯв. Са̄снёлыт ва̄рсӯв, йӣкв-сӯв, э̄ргысӯв. Ня̄врамыт ма̄гыс пēс йис ма̄ньщи ёнгилыт ва̄рыгласӯв, мощ ощхульласӯв. Э̄ргын-йӣквнэ ма̄хум концерт суссылтасыт. «Рахтынья» община кӯщаин А.И. Голошубинын яныг пӯмащипа ла̄тыӈ ла̄вуӈкве таӈхēгум. Ты ялпыӈ хо̄тал о̄лме кастыл тав са̄в нё̄тмил ва̄рыс.

		Тамле хо̄талыт ва̄рыглаӈкве атхунь 

		э̄ри, мирн сакати 

		ща̄гтальпиӈ. Са̄в хо̄тпа акван-ёхталасӯв, маттем та потрамсӯв, мо-виньтасӯв, ща̄й айсӯв, ӯнлахо̄лсӯв. Пēс порат Ӯринэ̄ква янытлан хо̄тал хумус ва̄рыгла-вес, яныгхо̄тпанув ты урыл потыртасыт.

		С.Н. Немкова 

		потре ма̄ньщи ла̄тӈыг 

		С. матвееван  

		толмащлавес.


	 
