
Мо̄лты та̄л Ха̄льӯст рӯпитан метеостанция-кол 190 та̄лэ то̄влыс. То̄рум нупыл суснэ станцият 30 арыгкем та̄л ке рӯпитэ̄гыт, та̄н мирхал колыг ловиньтахтэ̄гыт. Ха̄льӯст рӯпитан кол о̄с тув хансым о̄лы. Ты метеостанцият ма̄ньщи нэ̄ Ирина Константиновна Вынгилева 35 та̄л рӯпиты, то̄рум манхурип хо̄тал ва̄ри, тав ёмащакв сунсы ос нэ̄пакын хансы. Такви рӯпататэ урыл тав тох потыртас:  
– Ха̄льӯс метеостан­цият нэ̄пакн ма̄н таи хансэ̄в: хо̄талув хумус посты, хоты порат ёл-ӯнты, манаса̄вит тӯйт тӯис, хотыл во̄т во̄ты, та̄кыщ во̄ты ман а̄ти, ащирмаӈ хо̄тал, турап хо̄тал ва̄ри, ōс са̄в мо̄т ва̄рмалит. Рӯ­пи­тан колув по̄хат са̄всыр гра­дусникыт ос мо̄т утыт о̄ньщēв, та̄наныл о̄с сун­сыянӯв, пуссын цифрат нэ̄пакн хансыянӯв, тувыл ка̄сыӈ хӯрум щё̄с Ханты-Мансийск ӯсн кēтыянӯв.  
Ты рӯпата 8 хо̄тпа ва̄­рēв, рущ ла̄тӈыл ма̄н «тех­ник-метеорологыг» ла̄вавēв. Акв э̄лумхо̄лас 12 щё̄с тыт рӯпиты, тувыл мо̄т хо̄тпа ёхты. Ты ко­ны­пал 4 хо̄тпа «сино­пти­кыг» о̄лэ̄гыт, то̄рум манху­рип хо̄тал тах ва̄ри, та̄н таи нэ̄пакн хансэ̄гыт ос э̄лаль Ха̄льӯс аэропорт-колн кēтэ̄гыт. Ты нэ̄пак щирыл товлыӈха̄пыт тыт ёл-исэ̄гыт ос но̄х-тылам­лэ̄гыт. Хотыл во̄т во̄ты, та̄кыщ во̄ты ман а̄ти, ракви ман а̄ти, ащирма ва̄ри ман а̄ти, ма̄н та урыл ла̄тыӈ о̄с тув кēтэ̄в. Тов­лыӈ­ха̄пыт ёл-исыглан манос но̄х-тылам­лан ма̄гсыл кēтым нэ̄пака­нув о̄с э̄рēгыт. Ёл-хансум ла̄тӈанув э̄лаль Омск ӯсн ос Москва ӯсн кēтавет. Москва ӯсн Россия янытыл ёхтум нэ̄пакыт акван-атавет ос тувыл рущ ла̄тӈыл ла̄внэ тэ̄ла «прогноз погоды» хансаве. 
– Наӈ са̄в та̄л метео­станцият рӯпитэ̄гын, метеоролог-хо̄тпаг хоты ма̄т ханищтахтасын?
– Ам Новосибирск ӯст ханищтахтасум, диплом-нэ̄пакумт хансым о̄лы: «радист, занятый в ги­д­ро­метеослужбе». 1984 та̄лт училище а̄стласум ос Ха̄льӯсн рӯпитаӈкве ёхтысум. Метеорологыг ханищтахтуӈкве увщимн ла̄ввēсум. Тав о̄йкатэ ты рӯпата ва̄рыс. О̄влэ̄т тэ̄н  Нумто па̄вылт о̄лсы̄г, то̄рум манхурип хо̄тал ва̄рыс, килум нэ̄пакын тот хансыс. Тувыл Сургутский районын кēтвесы̄г, ётыл Ханты-Мансийск ӯст рӯпитасы̄г.
Училище а̄стламум юи-па̄лт, ювле амки яныг­мам па̄влумн рӯпитаӈкве кēт­вēсум. Ам Ха̄льӯст яныг­ма­сум, школа тыт а̄стла­сум. Омагум-а̄тягум ма̄ньщи хо̄тпаг о̄лсы̄г. А̄тям Константин Семёнович Вынгилев Няхлаӈ па̄вылт яныгмас. Омам Клавдия Ефимовна Челданова Ло̄пмус па̄вылныл о̄лыс. Тэ̄н нила ня̄врам о̄щсыг: акв пыг, хӯрум а̄ги. Акв увщим ос каӈкум а̄тимыг ēмтсы̄г. Мо̄т увщим Любам о̄с Ха̄льӯст колта̄глэ ёт о̄лы. Амки акв пыг янмал­тасум, тав аэропорт-колт рӯпиты. Нэ̄тэ ёт акв ня̄в­рам о̄ньщēг. 
– Ирина Констан­ти­новна, ма̄ньлат хо̄тпат метеостанцият рӯпитэ̄гыт? 
– Ань 8 метеорологыт халт ат ма̄ньлат хо̄тпаг о̄лэ̄гыт. Ма̄н пуссын щаг­тым о̄лэ̄в, ма̄ньлат а̄гит ос пыгыт рӯпитаӈкве тыг ёхтэ̄гыт. О̄влэ̄т та̄н пуссын тох ла̄выгласыт: «Акв-кит та̄л тыт рӯпитэ̄гум, тувыл мо̄т рӯпата тах кинсэ̄гум». Тувыл нила-ат та̄л минас, та̄н пуссын  э̄лаль рӯпи­тэ̄гыт, нэ̄мхотьют по̄хын ат минас. Таи ёмас, тыт рӯпатаӈкве та̄нанылн мӯсты.
Ирина Константино­вна такви рӯпататэ сака ка̄ркамыг ва̄ритэ, то̄рум манхурип хо̄тал тах ва̄ри, ла̄вуӈкве вēрми. Ты ва̄рмаль урыл ма̄ньщи нэ̄ ла̄выс: 
– Туи а̄лпыл тулыт ке нэ̄глэ̄гыт ос рущ ла̄тӈыл «башинкообразныиг» ла̄вавет, итипа̄лаг щахыл кургуӈкве тах паты. Ос тулыт ощща-хосаг ос мощ тув-ва̄ӈкырлым ке о̄лэ̄­гыт, во̄туӈкве о̄вылтахты. Хо̄талув мувлахи ла̄кв ёмащакв ке на̄ӈки, то̄нт давление ёл-мины, ту­ра­пыг ēмты. Ос хо̄тал нэ̄г­лын ēрныл во̄т ке во̄ты, о̄с турап тоты, хӯрум ос тыгыл са̄внув хо̄тал тах ракви.  
Людмила ТЕТКИНА
