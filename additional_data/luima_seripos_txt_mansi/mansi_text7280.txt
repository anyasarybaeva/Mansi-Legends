
Людмила Александровна Алфёрова 1966 тāл ва̄т са̄грапнал э̄тпос лов хо̄талэ̄т самын патыс ос 2021 та̄л оигпан э̄лы-па̄лт 55 та̄лэ то̄влыс. То̄нт Ханты-Мансийск ӯст о̄лнэ хо̄тпат тав рӯпата колэ̄н ёхталасыт ос таве янытласаныл. 
А̄лпыл «То̄рум Маа» музейт рӯпитан хо̄тпанэ̄н ӯрвес, ос тув юв щалт­нэ̄тэ порат а̄висунтныл такви рӯпатаӈ колнаке мус ма̄хманэ̄н ка̄тпатта рāтым янытлавес. Та̄н ка̄­тыт хорамыӈ пувыр утыт пувсыт, хорамыӈ лӯптат ос намхо̄талэ кастыл э̄рыг э̄ргысыт.   
Аквта хо̄талт ма̄н округув намхо̄талэ̄ о̄с янытлаве. Таима̄гыс «Лӯи сāм» нампа ма̄ньщи э̄рыг э̄ргыӈ хо̄тпат ты ялпыӈ хо̄тал о̄вылтыт ма̄нь кина по̄слыс. О̄влэ̄т тот округув намытхо̄талэ урыл потыртаве ос пēс хурит суссылтавет, тувыл илттыг Октябрьский район Кевавтнёл па̄вылт 1966 та̄лт ēмтум нак урыл потыртаӈкве патвес. То̄нт тот акв щēмьят ма̄нь а̄гирищкве самын патыс, таве Людмилаг намтвес. Тувыл а̄ги яныгман та̄ланэ урыл потыртавес. Тав хус та̄л школат ня̄врамыт ха­нищтас ос тувыл ущ мо̄т рӯпатан патхатас.
Та ма̄нь по̄слым кина суснэ порат Людмила Александровна ат ва̄стэ, тот тав урēт тах потыр­таве, хот-о̄щатахтас ос мӯй ма̄хум пуссын хот-ща̄гтым моваласыт. «Лӯи сāм» группа тавēн тамле пӯмыщ мӯйлупса по̄слыс, тувыл турло̄пс мӯйлуптас. Мария Сергеевна Мерован пуӈкто̄рыл ю̄нтвес ос ты мӯйлупсал кēтвес. 
«Ханты ясаӈ» ос «Лӯима̄ сэ̄рипос» газетагт рӯпитан хо̄тпат Людмила Александровна о̄с яныт­ласыт. Тав музейт пуӈк­тотнэ рӯпататэ ём­щакв тотытэ, ты коныпал «Югра лылыēп» нампа ассо­ци­ацият са̄всыр э̄рнэ тэ̄лат вāри ос сосса ма̄хумн та̄рвит о̄лупса­нылт нё̄тыглы. Такви ла̄в­нэ̄тэ щирыл, ам касыӈ хо̄­тал музейт матыр-а̄ти э̄рнэ тэ̄лат ва̄рēгум, ӯщ­лахтын хо̄талт ёхтынэ̄ныл порат ассоциация рӯпа­тамт акван-атхатам тэ̄лат щё̄питыянум. Ос то̄ванакт хоты хо̄тпа нё̄тмил ва̄рнэ нак китыгла̄лы, тавēн о̄с нё̄туӈкве э̄ри. 
Ма̄н пуссын Людмила Александровна 55-та̄л­э̄­тыл янытлылӯв, са̄в со̄тыӈ та̄л о̄луӈкве ла̄вилӯв. Пус ка̄т, пус ла̄гыл, То̄рум ёт, О̄тыр ёт! 
