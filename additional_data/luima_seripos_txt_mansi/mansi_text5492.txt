
Туи ӯщлахтаманыл юи-па̄лт округ Дума депутатанув акван-атхатыгласыт ос яныг сапра̄нит са̄всыр ма̄нытныл атхатам олныт ла̄кква-уртсаныл, ты янгыщ организацият на̄лок-олн ойтсыт, тувыл ты олныт атвēсыт. Та̄н ань са̄всыр программатын мивет.
Бюджет-олныт
Андрей Филатов, олныт ловиньтан комитетыт рӯпитан депутат, ла̄выс: «Са̄выӈпа̄лэ олныт ма̄н ань ёвтум коланыл ма̄гсыл ойтхатнэ са̄в ня̄врамыӈ щēмьятын мыганув, йильпи колыт ӯнттын манос округ яны­тыл пӯльницат э̄рнэ ищ­хӣпыӈ утыл ты олны­тыл вос ёвтавет, лēккаранув рӯпата олнаныл но̄х вос нё̄тавет». 1,7 млрд солко̄ви са̄в ня̄врамыӈ ма̄ньлат щēмьят ма̄гыс мивет, ты 1400 колта̄глыт олныл уртавет. 5,4 млрд солко̄ви кол ӯнттын программатын мивет, пēс колытыт о̄лнэ ма̄хум йильпи колыл ӯнттавет ос ЖКХ ва̄рмалитын холтавет. 
6,5 млрд солко̄ви «Сов­ременное здравоохранение» программан пинавет, ты олнытыл пӯльницат УЗИ, МРТ ос мо̄т са̄всыр ищхӣпыӈ утытыл ёвтавет, РФ Президентув ла̄вме щирыл, лēккарыт рӯпата олнаныл но̄х-нё̄тавет. 
Щēмьят ма̄гсыл
Са̄в ня̄врамыӈ кол­та̄глыт ма̄гсыл хансым са̄ккон мо̄тнув щирыл пирмайтавес, йильпи 2020 та̄л па̄сныл школат ос э̄лаль ханищтахтын ня̄врамыт э̄тпос сыс 1300 солко̄ви са̄витыл ойтуӈкве патавет ос иӈ ма̄нь ня̄врамыт 592 солко̄вил ка̄сыӈаныл ма̄гыс тах ойтавет. Колледжит манос университетыт ханищтахтын а̄гит ос пыгыт 24 та̄ла­ныл то̄влын мус ты олнытыл ойтавет ос та̄н та̄нти щēмьяӈыг  иӈ ат ēмтнэ̄ныл мус. Та̄нти щēмьяӈыг хунь ēмтэ̄гыт, ты олнытыл воссыг ат ойтавет. 
Савалапыг хультум ня̄врамыт
Ты ня̄врамаквет ма̄гсыл са̄ккон ос мо̄тнув щирыл хасвес, 2020 та̄л о̄вылтахтын па̄сныл ма̄хум та̄нти щēмья­нылн савалап ня̄врам винэ̄ныл порат 300 со̄тыра сол­ко̄вил о̄влэ̄т ойтавет ос а̄гмыӈ-мосыӈ ня̄вра­макве винэ щēмьят 350 со̄тыра солко̄вил ми­вет. 
Наталья Западнова, депутат-нэ̄, ла̄вум щи­рыл, та̄н ты олнытыл ня̄врамакве о̄лнэ колнаке ёмщакв хот-щё̄питаӈкве ос мебелил ёвтуӈкве вēрмияныл.  
Ань савалап ня̄врам янмалтан ма̄гсыл ща̄ниг-а̄щиг сас олныл ойтавег, ос мо̄тыт та̄лныл акв хотьютэ̄н ойтуӈкве патаве. Туп хӯрум ос тыгыл са̄внув ня̄врам те ян­малтэ̄г манос а̄гмыӈ-мосыӈ ня̄врам висы̄г, то̄нт сас ойтавег. 
Ос то̄ва ня̄врамаквет ла̄вавет – «с ограничен­ными возможностями здоровья», та̄наныл янмалтан хо̄тпат 2 175 солко̄вил ка̄сыӈ э̄тпос ойтуӈкве патавет. 
Депутатыт ла̄вманыл щирыл, округувт са̄р та̄лытт со̄тыра арыгтем ня̄врамыт савалап колт о̄щвēсыт, ань туп 32 ня̄врамакве тот хульт­сыт, мо̄таныт пуссын щēмьятын вуйвēсыт, пус­сын хотты колта̄гылт яныгмēгыт.
 Мо̄тыт та̄лт ня̄врамыт ос пенсия винэ хо̄тпат олнаныл но̄х-нё̄тавет
«Прожиточный минимумыг» ла̄внэ олныт мо̄тыт та̄л кастыл мощ но̄х-нё̄твēсыт, ты урыл депутатыт са̄ккон пирмайтасыт. 2020 та̄лт ня̄врам ма̄гсыл ты олныт 15 280 солко̄ви са̄витыг ēмтэ̄гыт, пенсия винэ ос ат рӯпитан яныгпа̄ла хо̄тпат ма̄гсыл 12  730 солко̄вииг олныт ловиньтавēсыт. 
Хӯл алыщлан урыл

Кирилл Зайцев, промышленность департаментыт рӯпитан кӯщай хум, округувт хӯл алыщлан урыл депутатытн потыртас. Субсидия-олныт мо̄тыт та̄л мо̄тнув щирыл тах уртавет. Предприятият ос общинат ты э̄лы-пал хӯл пувнэ ма̄гсыл олныл майвēсыт, ос ань хӯлыӈ тэ̄нут ва̄рнэ ма̄гсыл ос са̄всыр катерыт, ха̄пыт, моторыт ёвт­нэ ма̄гсыл олныл мивет. 
Ха̄льӯст о̄лум «Сибирская рыба» нампа хӯл алыщлам предприятие лап-пантвес, та пēнтсыл ань округ кӯщаит мо̄т ма̄хум тинсэ̄гыт, та̄н рущ щирыл инвесторыг ла̄вавет, ты кастыл пуссын э̄рнэ нэ̄пакыт щё̄питым о̄ньщияныл.
