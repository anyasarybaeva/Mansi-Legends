
Ты э̄тпост хӯрумхуйлов щислат Ханты-Мансийск ӯст о̄лнэ мир ос мӯй ма̄хум  ёмщакв ӯщлахтасыт. Та̄н ма̄гсыланыл Иртыш я̄ на̄лми ва̄тат  «Пикник» ӯщлахтын нак ва̄рыглавес. Тамле ва̄рмаль ӯст атыт щёс о̄лыс, тав Валентина Киселёва хансум проектэ щирыл э̄лаль тотаве. 2016 та̄лт «Газпромнефть-Хантос» ма̄-во̄й но̄х-винэ кол «Родные города» программа щирыл ты проект олныл нё̄туӈкве патыстэ. Та̄н нё̄тмиланыл кастыл са̄всыр пӯмыщ касылыт, суссылтапыт, э̄ргын-йӣквнэ каныт щё̄питавет. 
Тув щēмьяӈ та̄гыл ма̄хум ӯщлахтуӈкве ёхталэ̄гыт ос тот хо̄т-а̄ти ё̄мыгтанэ̄ныл сыс матыр ва̄рмальн ха­нищтахтуӈкве вēрмē­гыт. Янге-ма̄не акв ма̄т э̄ргēгыт, мо̄т ма̄т йӣквēгыт, то̄ват пēр­щуӈкве манос касуӈкве вēрмысыт. Тот са̄в пӯ­мыщ по̄слахтын каныт щё̄питым о̄лсыт.
Тувыл хотум ēмтнэ манос лю̄ль накн па­тум ма̄хум хумус нё̄­та­вет, та урыл са̄всыр ма̄тт спасателиг рӯпи­тан хо̄тпат потырта­сыт. Та̄н манхурип ма­шинат, ха̄пыт ос мо̄т пормасыт о̄ньщēгыт, таит суссылтасыт. Ты коныпал са̄всыр пи­лыщмаӈ хо̄нтлан ва̄р­малит суссылтавēсыт, пēс порат со̄хт сыраил ос яныг хо̄нтлан ва̄рмаль порат хумус хо̄нтлы­сыт, тувыл Афганистант о̄лыглам накыт ма̄к щирыл щё̄пита̄лвēсыт. Тамле тэ̄лат ма̄ньлат ма̄хумн о̄с вос ва̄вет, ос та̄нки самын патум ма̄наныл, та̄нки о̄луп­саныл ӯргалым вос о̄ньщияныл.
Посыӈ рēгыӈ хо̄талт ма̄хум пуссын ёмщакв ӯщлахтасыт, нэ̄мхотты мори ро̄хнэ ос вина айнэ хо̄тпа тот а̄тим о̄лыс. Пуссын ща̄гтым кас ва̄р­сыт, са̄в по̄слахтасыт ос мӯйлым тыгле-тувле ё̄мыгтасыт.
 
