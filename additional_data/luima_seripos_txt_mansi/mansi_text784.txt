
Ма̄н хосат та̄гыл  Чилла Хорват ёт акван-юрщхатым о̄лэ̄в. Ты венгр ма̄ньлат а̄ги. Тав Сегед ӯст университетыт ханищтахтамēт тыг Ханты-Мансийскан Югорский государственный университетн во̄выглавес. Ос ма̄н ма̄ньщи студент-а̄гиянув венгр ма̄хум палт ялсыт. ЮГУ колт Чилла ма̄ньщи ла̄тыӈ ос культура урыл пӯмщалахтас, ос ма̄нь па̄влыӈ ма̄н ма̄хманув палт мӯйлуӈкве мощщан ялыс. Тав ань Сегедский университет а̄стластэ ос тот э̄лаль рӯпитаӈкве патыс. Тот финно-угорский ла̄тӈыт ханищтан кафедрат венгрыт ма̄ньщи ма̄хум тэ̄ланыл урыл о̄с ат ёрувлэ̄гыт. Чилла ва̄рмалянув о̄вылтыт ма̄навныл ва̄тихал пӯмщалахты. Тувыл та̄н палтаныл маныр пӯмыщ ялпыӈ хо̄талыт манос суссылтапыт ва̄рыглэ̄гыт, ма̄навн ля̄ххалыт хансы, ма̄навн тыи о̄с э̄ри. 

	Аньмунт ам  тавēн

	тамле китыглахтын ла̄тыӈ кēтыгласум: «Венгрият о̄лнэ университетытт  манах хо̄тпа ма̄ньщи ла̄тыӈ ханищтэ̄гыт?» .  Чилла тувыл а̄нумн ювле хансыс, Сегедский университетыт ань ат хо̄тпа ма̄ньщи ла̄тыӈ ханищтэ̄гыт. Хӯрум студентыт мо̄т хо̄н ма̄ныл та̄н палтаныл ёхтысыт. Та̄н ма̄ньщи ла̄тӈув о̄с пӯмщалыяныл. 

	Ты университет Каталин Шипёць ос Бернадетт Биро ма̄ньщи ла̄тыӈ ханищтан нэ̄г рӯпитэ̄г. Каталин ёт мēн о̄с ва̄йхатым о̄лымēн. Тав Санкт-Петербург ӯсн А.И. Герцен нампа университетн ёхталаме порат ла̄тӈув о̄вылтыт пӯмщалахтас, мēн Нина Вынгилева ёт та порат тав ётэ ва̄щинтахтасмēн. 

	Будапешт ӯст ханты ла̄тыӈ сургутский диалектыл потыртаӈкве студентыт ва̄тихал ханищтавет. Ка̄сыӈ китыт та̄лытыт а̄т хо̄тпа ма̄ньщи ла̄тыӈ о̄с ханищтэ̄гыт. Тот Марта Чепреги хосат та̄гыл ла̄тӈув ханищтан щирыл рӯпиты.

	Мо̄т институтанылт ман университетанылт  ма̄ньщи ла̄тнув, культурав учёныитн о̄с пӯмщалавет ос тувыл та̄н наука нэ̄пакыт, потрыт хансэ̄гыт. Печ ӯст Габор Секей о̄лы,  тав а̄ти сака хосат лӯсум ма̄ньщиянув палт мӯй-луӈкве ялыс. Ос Дебрецен ӯст акв аспирантка ла̄тӈув ханищты. 

	Ма̄н ва̄глув, мо̄т финно-угорский ма̄т ос Германият ма̄н мирув пӯмщалан хо̄тпат о̄с о̄лэ̄гыт.  Таима̄гыс Чилла Хорват «Фейсбук»  сайт  нампа ищхӣпыӈ утыт акв ло̄пс ва̄рыс. Тав ты ло̄пс  «In mansi way/ мансийским способом/ маньщи щирыл» намаим о̄лы, тав 2012 та̄л ма̄нь таквс э̄тпос хо̄тхуйплов хо̄талныл рӯпитаӈкве патыс. Тот ма̄  янытыл о̄лнэ ма̄хум ма̄н ща̄нь ла̄тӈув та̄нки ханищтаӈкве вēрмēгыт.

	Потрыт пуссын ма̄ньщи, рущ ос английский ла̄тӈыл Чиллан хансавет. Ань кит-са̄т э̄лумхо̄лас ты ло̄пс сунсыглы ос потрыт ловиньты. 

	Та ма̄хум халт яныг-са̄т са̄вит хо̄тпа хо̄н ма̄ныл о̄лэ̄гыт, аквта са̄вит хо̄тпат Россияныл, са̄выӈпа̄лэ ма̄ньщит. Ма̄хум та̄нки халанылт щар ат ва̄йхатасыт, ань тот румалахтэ̄гыт.

	На̄н ань ты ва̄рмаль ва̄нэ̄г о̄с вос о̄ньщилы̄н, ищхӣпыӈ ут палт ты ло̄пс кинсэ̄лын. Тувыл на̄нки ос матыр ма̄нь потрыт, мо̄йтыт, хурит суссылтан ма̄гыс тув кēтуӈкве вēрмегы̄н тах. Ты та̄л о̄с акв йильпи ло̄пс тот ка̄саласлум, таве Габор Секей ва̄рыстэ. Тав ань лӯсум ма̄ньщиянув палт ялум лё̄ӈхе урыл тот ля̄ххалыт хансы. 

	Ма̄ньщи ла̄тӈыл хаснэ газетав о̄с пӯмщалаӈкве патвес. Анна Феньвеши акв мирхал проект щё̄питас, тав ма̄нав акван-нё̄тхатым, аквъёт рӯпитаӈкве во̄выстэ. Ма̄н ва̄им, ка̄сащасӯв. Ма̄ньщи мирув, ла̄тӈув, пēс йис наканув иӈ са̄в нот э̄лаль вос о̄лнувыт.

	 

	 

	Тамара 

	Мерова

	 
