
Олн ат ойтнэ хо̄тпат ёт ань судебный приставыг ла̄внэ ма̄хум рӯпитэ̄гыт. Ювле хультум э̄тпост та̄н кӯщаяныл Олег Адольф ля̄ххал тотнэ хо̄тпат ёт хо̄нтхатыглас. Тав рӯпатаныл урыл потыртас.

	Ты кӯщай хум тох ла̄выс, коланыл ма̄гыс ат ойтхатнэ хо̄тпат, ГИБДД штрафыт, кредит ос алимент-олн ат ойтнэ ма̄хум ань 75 млрд. солко̄ви а̄рнтаг о̄ньщēгыт. 796 со̄тыра 307 сутытан тэ̄ла щирыл та̄н нэ̄пакыт о̄ньщēгыт.

	Ка̄сыӈ тэ̄ла щирыл я̄нас рӯпитаӈкв э̄ри. Ань округувт 220 хо̄тпа ты та̄рвитыӈ рӯпата ва̄рияныл. Акв пристав-хо̄тпа 3 со̄тыра арыгтем тамле тэ̄ла ёт рӯпиты. 

	Са̄в олн ат ойтум хо̄тпа акваг тинсаве, тав банкыт са̄в олн те о̄ньщи, та олнанэ пуссын тувыл вивет. Ма̄шина те о̄ньщи, водительский права-нэ̄паке хот-а̄лмаяве. Тох рӯпитаӈкв приставыт ущты о̄вылтахтасыт кос, ос ма̄хум та̄ра а̄рнта-олнаныл ойтуӈкв та патсаныл.

	Сака са̄в хо̄тпа алимент-олн ат ойтэ̄гыт. Ань судебный приставыт палт 19 со̄тыра арыгтем тамле тэ̄ла о̄лы. Юи-о̄выл та̄лытт матум ща̄няныл-а̄щаныл ма̄гыс са̄в хо̄тпат алиментыт о̄с ат ойтэ̄гыт. 

	Ты та̄л туи порат ты урыл хансым са̄ккон мощ мо̄т щирыл хасвес – ань алимент-олн ат ойтум ма̄хум мо̄т хо̄н ма̄н ялуӈкв ат та̄ртавет, округувт 4 со̄тыра 765 тамле хо̄тпа о̄лы. 1 со̄тыра 178 хо̄тпа ма̄-шинал яласан ма̄гыс права-нэ̄паканыл хот-вуйвēсыт. Ты кӯщай ла̄выс, ань тыи ма̄гыс са̄в хо̄тпа та̄ра ойтхатуӈкв ты патсыт. 

	Са̄в нэ̄пак ГИБДД па̄лыл та̄н палтаныл тēтаве. Ма̄шина о̄щнэ ма̄хум сака са̄в штраф-олн о̄ньщēгыт. Хо̄тпа лов арыгтем штраф те о̄ньщи, тав лё̄ӈхыт яласанэ̄тэ порат акваг тинсаве, хо̄нтаве те – ма̄шинатэ виве. То̄ват хунь пувавет, та̄ра ойтхатэ̄гыт.

	То̄ва порат пристав-хо̄тпат вокзалын манос аэропортын минэ̄гыт, тот ма̄хум пувияныл. Та̄н ищхӣпыӈ ут ёт-о̄ньщēгыт, а̄рнта-олн о̄щнэ ка̄сыӈ хо̄тпа наме тув хансым о̄лы. Тох тинсыяныл. 

	Туи та̄н Сургут ӯст яныг ла̄пкаӈ ма̄н минасыт. Тот кон сака са̄в машина ӯнлыс. Номер щирыл акв хум пувсаныл, тав ня̄враме ма̄гыс сака са̄в алимент-олн ат ойтум. Пуввес, машинатэ ул вос виве, аквта та̄ра ойт-хатуӈкв тот та патыс.

	О̄лнэ коланыл ма̄гыс то̄ват о̄с та̄ра ат ойтхатэ̄гыт. Округув янытыл приставыт палт ты урыл хансым 40 со̄тыра 90 нэ̄пак о̄лы. ЖКХ ма̄н 1 млрд. 500 со̄тыра солко̄ви олн ат ойтвес. Ань ты хо̄тал мус туп 380 млн. солко̄ви атвес. Тамле хо̄тпа хунь яныг колт о̄лы, тав по̄хēт о̄лнэ ма̄хумныл тав ма̄гсылэ олн атаве. Таит аты ва̄ганыл, та̄н ляпат о̄лнэ ат ойтхатнэ хо̄тпа ма̄гыс та̄нти олнаныл тув мыганыл.

	Ань ка̄сыӈ хо̄тпа такви наме уральтаӈкв вēрми, ищхӣпыӈ утыт «банк данных исполнительных производств» нампа я̄нас ло̄пс о̄лы, тот тисхатэ̄н – r.86.fsspus.ru/iss/ip

	Валентина Хозумова

	 
