
Россияв янытыл о̄лнэ мир ма̄гыс яныг таквс э̄тпос 4 хо̄талэ сака ёмас, э̄рнэ хо̄талыг о̄лы, ань са̄всыр мирыт акван вос хо̄нтхатыгла̄лэ̄гыт, аквъёт вос мӯйлэ̄гыт. Ма̄щтыр хо̄тпат та̄нти ва̄рум пормасаныл вос суссылтыяныл, нэ̄пак хаснэ хо̄тпат манос ка̄тыл хурит по̄слын ма̄хум та̄нти тэ̄ланыл о̄вылтыт вос потыртэ̄гыт, ёмас тэ̄ланыл мирн вос ва̄вет. 
Ханты-Мансийскыт ӯс мир ос мӯй хо̄тпат ма̄гыс са̄всыр хо̄нтхатыглапыт ва̄рыглавēсыт. Ты ӯст о̄лум то̄ва ва̄рмалит урыл на̄н ань э̄лаль ловиньтэ̄н.
Государственный биб­лиотека Югры колн та хōтал сыс 570 арыгтем хо̄тпа ёхталасыт. Ня̄вра­мыт ма̄гыс сыре-сыр ханищтапыт щё̄пита̄лвē­сыт, 25 колнакытн щалт­суӈкве ро̄выс. Акв ма̄т пēс пора урыл потыр хӯнтлысыт, мо̄т колнакытт ос сыре-сыр ищхӣпыӈ утыт сунсыгласыт. Ма̄нь хо̄т­пат ос ханищтахтын ма̄хум «От кольчуги до броне­жилета» лекция по­тыр хӯнтлысыт, «Рыцар­ский турнир» ос «Найди пару» нампа пӯмыщ ён­гилытыл щё̄пита̄лвēсыт, ёнгалтавēсыт.
Я̄нас колнакт ка̄тыл хурит по̄слын нэ̄ Ольга Мерцалова хуриянэ кол­нор онтсыл тагталым о̄л­сыт. Тав ма̄ньщи супыӈ нэ̄т ос хум хо̄тпат, хӯл алыщ­лан ма̄хум, пилыт ос ма̄-витув по̄слум. Ольга Мер­цалова Хулюмсӯнт па̄вылт о̄лы, тот яныгмас. Библио­текат рӯпитан хо̄т­пат ла̄всыт, ты нэ̄ хури­янэ та̄н ва̄тихал сус­сыл­та̄лыяныл, округ мирн ва̄вет. 
Яныгмам па̄влэ̄т ма̄ньщи ма̄хум о̄лэ̄гыт, тав та̄н о̄луп­саныл ва̄гтэ, яныт­лытэ, таима̄гыс хуриянэ̄т ты по̄слыянэ. Тувыл во̄рт яныгман пилыт по̄слы, «Сӯйпил» ос «Та̄хтпил» нампа нё̄тнэ хурияге ва̄сагум. 
Президентский биб­лио­тека центр тармыл пуӈктотнэ нэ̄ Ирина Гро­хотова искусственный интеллект урыл потыра­тас. Нэ̄ тох ла̄выс: 
– Нэ̄пак ловиньтан колн ня̄врамыт акваг щалт­сэ̄гыт. Ань ищхӣпыӈ ут хосыт сыресыр про­грам­мат о̄лэ̄гыт, та щирыл матыр-а̄ти ва̄рēгыт. Ты йильпи тэ̄ла тай сака пӯм­ща­лыяныл – акв хотты нэ̄пакныл потыр-охса выгӯв, тувыл ты урыл ня̄в­рам ка̄тыл хури по̄слы, ос ущ­ты ла̄вылтам искус­ствен­ный интеллект ут хури о̄с щё̄питы, тувыл таве ма̄н сунсыглаӈкве вēрмилӯв. 
Акв тэ̄ла урыл по̄слэ̄г кос, ос хурииг а̄ти акв­ху­ри­паг. Та искусственный интел­лект ут молях по̄слы кос, ос э̄лумхо̄лас хуритэ ном­тыл по̄слытэ, таима̄гыс тав хуритэ сымыӈыщ тэ̄лы. 
Акв колнакт «Неве­роятные приключения вогула Ерофея Анямова» мультфильм щирыл ва̄­рим кина суссылтавес. Ты кина Татьяна Ашуркова тав ва̄рыстэ. Нэ̄ ла̄выс, тав библиотекат рӯпиты, «Шелкопряд» нампа ня̄в­рамыт ханищтап тармыл пуӈктоты. Ма̄ньщи хум Ерофей о̄вылтыт кина ань китыт охсатэ ты сус­сылтыяныл. Тав во̄рт о̄лы, хӯл алыщлым ос во̄раим яласы, са̄всыр тэ̄лат урыл потырты, мо̄йтыт мо̄йты. Кос ня̄врамытн, кос яныг­хо̄тпатн пӯмыщ, ща̄гтым сунсэ̄гыт, хӯнтлэ̄гыт.  
Ма̄-вит ос Э̄лумхо̄лас музейт ма̄хум о̄с маттем та мӯйлысыт. Ка̄сыӈ кол­накытт са̄всыр ханищта­пыт щё̄пита̄л­вēсыт – ня̄в­рамыт ос яныгхо̄тпат ка̄­тыл сыре-сыр порма­сыт ва̄рсыт, по̄слысыт, ра̄кытныл по̄щгысыт, э̄р­гыт хӯнтлысыт. 
Округ сосса ма̄­хум пор­масаныл о̄щнэ колнакт акв ма̄ньщи нэ̄ рӯпиты – Анастасия Федий, тав тох потыртас:
– Музейт ам китхуй­плов та̄л рӯпитэ̄гум, тыт о̄лнэ пормасыт акван-атыянум, ловиньтыянум. Тыхо̄тал «Ночь искусств» тэ̄ла о̄лыс, са̄в мӯй хо̄тпа ёхта­лас. Сосса мир колнакув «Этностиль» намаяслӯв. Ма̄н мирув о̄вылтыт ня̄в­рамыт ос яныгхо̄тпат сака пӯмщалахтэ̄гыт, тыхо̄тал китыглахтын ла̄тыӈ са̄в о̄щсыт. Ты музейт ма̄ньщи ос ханты мир пормас, маснут, алыщлапыт, та маныр са̄в о̄лы. Тыхо̄тал мирн тамле о̄щнут сус­сыл­тасӯв – мольщаӈ, сахи, нуй сахи, супыт, ла̄гыл маснутыт, суныт, ха̄пыт ос мо̄т пормасыт. Рущ ос мо̄т хо̄н хо̄тпат ма̄н супанув масыгласыт, по̄слахтасыт, тыт мощ ё̄мыгтасыт.
Старший научный сотрудникыг рӯпитан нэ̄ Ольга Анищук о̄с акв-кит ла̄тыӈ ла̄выс:
– Тыхо̄тал музейн сака са̄в хо̄тпа ёхталасыт. Ёмас, хунь э̄лумхо̄лас пēс пора о̄лупсал ос пēс йис ва̄рмалил пӯмщалахты, та̄н нупланыл ма̄н ща̄г­тым потыртэ̄в, пормасыт суссылтэ̄в. Номсэ̄гум, тамле хо̄тал та̄н номуӈ­кве патыяныл. 
Ты музейт 5 со̄тыра арыг сосса мир пормас о̄ньщēв, то̄ва пормасыт ань «Мифологическое время» суссылтапт ка̄са­лаӈкве вēрмегы̄н. Ма̄н ма̄к ялпыӈ хо̄талув тай я̄ӈк на̄тнэ э̄тпост о̄лыг­ла̄лы, ла̄ваве «Ночь музе­ев». Ань ос нас культура щирыл рӯпитан ма̄х­манувн нё̄тэ̄в, таима̄гыс ты­хо̄тал па̄выл мир ос мӯй хо̄тпат ма̄гыс музей колув а̄витэ па̄лыг та пӯнсыгта­слӯв. 
Та ялпыӈ хо̄талт «То̄рум Маа» музей а̄витэ о̄с хо̄тал палыт па̄лыг о̄лыс. Хо̄талъя̄т порат сосса мирыт коланыл ӯнлын ялпыӈ канын школат ханищтахтын ня̄врамыт атыглавēсыт, ёнгал­тавē­сыт, экскурсиял щё̄пита̄л­вēсыт. Сып ёлы-па̄лт ос кēр толтын тэ̄ла рӯпитас, матыр кēр пормас ва̄руӈ­кве ка̄сащан хо̄тпат тот мощ ра̄тащласыт, ма̄щ­тыр­ласыт. Э̄типа̄лаг ос Ком­сомольская ӯсхулыт ӯнлын коланылт са̄всыр хо̄нтхатыглапыт, ханищ­тапыт о̄лсыт, ӯс мир тот э̄ткотиль мус мӯйлысыт. 
Матъёмас тамле пӯ­мыщ тэ̄лат ва̄рыгла̄лавет, ма̄­хум ёмас номтыл ё̄мыг­тасыт, халанылт пот­ра­ма­сыт. Ань та хо̄тал о̄лум мо̄т са̄в пӯмыщ тэ̄лат урыл по­тыртаӈкве ат а̄лымасӯв, акв хотты газетат тах о̄с хансэ̄в.
Светлана РОМБАНДЕЕВА
