
Ма̄хум са̄внув ня̄врам вос о̄ньщēгыт, са̄всыр нё̄тмил ва̄раве – о̄лнэ колыл, олныл акваг мивет. Ань ты ёмас рӯпата кӯщаит ва̄рнэ̄ныл ма̄гсыл, юи-о̄выл та̄лыт сыс щēмьяӈ ма̄хум са̄в ня̄врам о̄ньщуӈкв таӈхēгыт. Округувт рӯпитан кӯщаянув, дума депутатанув ты хосыт о̄с рӯпитэ̄гыт. Са̄всыр са̄ккон ос постановление-ла̄тыӈ та̄н акваг та пирмайтэ̄гыт. Ань тамле йильпи ла̄тыӈ та̄н та хассыт.
Ты та̄л о̄вылтахтам па̄сныл са̄в ня̄врамыӈ щēмьят ма̄гыс акв йильпи нё̄тмил округувт ва̄раве. Хӯрум ня̄врам ос тыгыл са̄внув ня̄врам о̄щнэ щēмьят ка̄сыӈ э̄тпос 9 со̄тыра 6 солко̄вил ойтуӈкв патавет. Ос ка̄сыӈ щēмья тох ат нё̄таве. Та̄н ня̄враманыл 2013 та̄лт та̄л котиль э̄тпос о̄выл хо̄тал юи па̄лт самын те патсыт то̄нт ущ. Ты э̄лы-па̄лт самын патум ня̄врамыт тамле пособия-олныл ат ойтавет. 
Ты олн-нё̄тмил винэ ма̄гыс ща̄ниг-а̄щиг мощща олн вос выгы̄г «прожиточный минимум» тыгыл са̄внув олн ул вос сэ̄лэ̄г. Тыи ма̄гыс юи о̄выл хӯрум э̄тпос сыс рӯпатанылт справка-нэ̄пакыл вос мивет тот сэ̄лум олнаныл вос хансавет. Акв та̄л мины, тувыл ос нэ̄пакыт пуссын йильпииг атуӈкв э̄рēгыт. 
Ань нёлолов э̄тпос сыс округувт туп 585 щēмья ты олныл ойтавет. Та̄л оигпан мус акв со̄тыра арыгтем тамле щēмья ēмты .
 
 
