
Ювле хультум та̄л яныг таквс э̄тпост «Ханты ясаӈ» газета 60 та̄лэ то̄влыс. Ты ва̄рмаль кастыл ханты газетат рӯпитан ма̄хум ты тāлыт сыс газетат хансыглым ханты потрыт акван-атсаныл, рущ ла̄тӈыл толмащласаныл ос «60 лет с читателями» нампа нэ̄пакыг щё̄питасаныл. Ос о̄выл кӯщай           Григорий Лазарев, тот рӯпитам хумыт В.С. Алычев, И.Н. Ерныхов, А.М. Сенгепов ос мо̄т са̄в хо̄тпат потраныл тув ва̄рсаныл.
Рēтыӈ ю̄свой э̄тпос 21 щислат ща̄нь ла̄тӈыт янытлан хо̄талэ̄т, ханты газетат рӯпитан хо̄тпат ты ва̄рум рӯпатаныл урыл потыртаӈкве Ханты-Мансийск ӯст нэ̄пак ловиньтан колн во̄выглавēсыт.
Ты нэ̄пак ва̄руӈкве ма̄ньщи ос ханты газетагт кӯщай нэ̄ Раиса Решетникова номылматас ос общественный связь департамент олн та̄стыглас. Ты департаментыт рӯпитан нэ̄ Ирина Безносова, ханты ма̄хумн рӯпатаныл ма̄гсыл пӯмащипа ла̄тыӈ тот ла̄выс ос ма̄хум ща̄нь ла̄тыӈ мирхал хо̄талыл янытласанэ.
Ханты газетат кӯщай нэ̄г са̄в та̄л Мария Кузьминична Волдина рӯпитас. Таисья Степановна Себурова ос тот ва̄ӈын нэ̄г о̄лыс. Тэ̄н сас тув во̄выглавесы̄г. Мария Кузьминична ла̄выс, Касум па̄вылт ня̄врамыт ханищтым, газетат рӯпитаӈкве аты номсыс. Тувыл стихыт хансум хум Владимир Волдиныл акван-минасы̄г, тав Ханты-Мансийск ӯсн о̄луӈкве тотвес. То̄нт тав ханты газетан рӯпитаӈкве патхатас ос Владимир Волдин ёт рāтиват ханты передачат ва̄рыс.
Таисья Степановна Себурова газетат рӯпитаӈкве хуньт о̄вылтахтас, та урыл тот о̄с китыглавес. Тав рӯпитаме порат, ща̄нь ла̄тыӈ, мо̄йтыт, пēс потрыт  ва̄нэ ма̄хум, хо̄нтлаӈкв ялум хо̄тпат ка̄сыӈ па̄вылт о̄лсыт. Та̄нки рӯпатаныл, о̄лупсаныл урыл та̄н са̄в потыртасыт. Ты мӯтраӈ ма̄хум хӯнтлаӈкве, та̄н уранылт потыр хансуӈкве тавēн сака пӯмащ о̄лыс.
Акв порат Таисья Степановна рӯпататэ щирыл Тугияны, такви яныгмам па̄влэ̄н, минмыгтас. Ты урыл тав тох потыртас: «Полноватныл Тугияны па̄вылн Татьяна юрт а̄гим ёт минасамēн. То̄нт «бураныт», са̄всыр ма̄шинат а̄тимыт о̄лсыт, ма̄хум лувыл яласасыт. Мēн о̄с лувыӈ суныл минмыгтасмēн. Кон ёмас ма̄лтым хо̄тал о̄лыс, тувыл тӯяспииг ēмтыс, миннэ лё̄ӈх щар ат на̄ӈкыс. Лувмēн ва̄гта̄л патыс, ня̄р тӯйт сун патан мӯӈкыллас, лувмēн щар ат ё̄ми. Таням ла̄выс: «Лувмēн ва̄гтал патыс, э̄лаль воссыг ат мины, тыт вос хульты. Тыт хо̄т во̄ркол о̄лы, тув минымēн, э̄т хӯлымēн, холытан э̄лаль минымēн. Лувмēн лё̄ӈхыт хультуптаслумēн ос э̄лаль во̄ркол кинсуӈкве та минасамēн. Татьяна лё̄ӈхын щё̄питахтамēт, тэ̄нут ос щēранка ёт вис. Тувыл турманлаӈкве патыс, хоталь нупыл ё̄муӈкве, лё̄ӈх щар ат на̄ӈки. Тав щēранка но̄х-пēламтāлым лё̄хмēн кинсыс. Во̄рколн хунь ёхтысмēн, акв щēранка йиво̄выл туп хультум. Колт кисхатуӈкве патсумēн, щēранка а̄тим. Лё̄ӈх кинсым щама по̄львесамēн. Во̄рколт ӯльюв о̄лыс, Татьянам ты хультум акв щēранкал кӯр та па̄лтыс. Ща̄й па̄йтсумēн, исылтахтасмēн. Ӯнлахо̄лым, юрт а̄гим ла̄выс: «Тыг ё̄мимамēн щēранкамēн витыӈыг ēмтыс, ты акв хультум утум ат ке пēламлас, тыт а̄щирман та тэ̄нувамēн». Тыщирыл акв щēранка йиво̄влыл мēн лылымēн во̄рт ты нэ̄глыс».
Таисья Степановна ханты газетат 30 арыгкем та̄л рӯпитас. Са̄в ма̄хум ёт хо̄нтхатыглас, са̄в э̄лумхо̄лас ёт ва̄йхатас. Акв порат тав округувт рӯпитам ля̄ххал тотнэ хо̄тпат ёт Москва ӯсн ханищтахтуӈкве ялыс. Тот та̄н «Комсомольская правда» нампа газетат рӯпитан ма̄хум палт ханищтахтасыт. Таисья Степановна о̄с ёмащакв номитэ, хумус Германия мо̄т хо̄н ма̄н ялыс, тот о̄лнэ мир хумус о̄лэ̄гыт, ханты газетат о̄с хансыглас.
