
Ха̄льӯс район Хулюмсӯнт па̄вылт о̄лнэ а̄гииг Екатерина Алгадьева ос Юлия Боженко рēтыӈ ю̄свой э̄тпос 7-11 хо̄талыт Санкт-Петербург ӯсн ялсы̄г. Та ӯст «Молодые интеллектуалы России» нампа яныг форум рӯпитас. Са̄всыр па̄влытыт ос ӯсытыт о̄лнэ а̄гит-пыгыт та̄нки хансум докладаныл ловиньтаӈкве С. О. Макаров нампа Государственный университетын во̄выглавēсыт. А̄гииг тэ̄нки хансум потрагēн тот о̄с ловиньтасы̄г.
Екатерина Алгадьева ща̄нь ла̄тыӈ ханищтан секцият  хансум рӯпататэ ма̄гсыл хӯрмит местал майвес. Тав потре  рущ ла̄тӈыл «Язык моей  земли» намаим о̄лыс. Тав Хулюмсӯнт па̄выл ляпат о̄лнэ я̄ӈкылмат, тӯрыт ос я̄т наманыл рущ ла̄тӈыг толмащласанэ ос нэ̄пакн хассанэ.  Ты рӯпата ва̄руӈкве тавēн ня̄врамыт ханищтан нэ̄г Татьяна Андреевна Головина ос  Анна Николаевна Алгадьева нё̄тсы̄г.
Тавēн Хулюмсӯнт па̄выл по̄хат о̄лнэ ма̄т наманыл рущ ла̄тӈыг толмащлаӈкве Галина Константиновна Алгадьева, Константин Георгиевич Адин, Михаил, Леонид, Анатолий Алгадьевыт ос Елена Адина нё̄тсыт. Екатерина ла̄выс, ты потыр хансуӈкве тавēн сака пӯмащ о̄лыс, ма̄ньщи ла̄тыӈ ва̄нэ хо̄тпат ты намыт пуссын са̄всыр щирыл толмащласыт. Яныг хо̄тпаг Галина Константиновна ос Константин Георгиевич пēс йис ва̄рмалит урыл са̄в ва̄гы̄г, тэ̄н са̄в пӯмащ потыр потыртасы̄г.
Екатерина хансум потре урыл Татьяна Головина ла̄выс: «Катя ань онтолов классыт ханищтахты, тав сака ёмас ос э̄рнэ рӯпата ва̄рыс. Ты потыр хунь хансыстэ, ма̄ньщи ла̄тыӈ ханищтаӈкве патыс. Тав щащēкватэ ос мо̄т рӯтанэ ща̄нь ла̄тӈыл потыртаӈкве пуссын ёмащкв ха̄сэ̄гыт. Катя рӯпататэ ва̄рēт 77 я̄ӈкылмат, тӯрыт, я̄т наманыл нэ̄пакн хассанэ ос 72 нам рущ ла̄тӈыл толмащласанэ. Ты юи-па̄лт тав «Краткий словарь топонимов Хулимсунта» нампа нэ̄пак ва̄рыс. Ань ты нэ̄пак ня̄врамыт ханищтахтын колн ос музейн мистэ». 
Юлия Боженко «Моя земля» нампа потыр  Санкт-Петербург ӯст о̄лум форум ма̄гсыл щё̄пита̄лыс. Ты рӯпата тав такви о̄лнэ ма̄тэ урыл хансыс. 2015 та̄лт ма̄ньполь э̄тпос  26-28 хо̄талыт школат ханищтахтын а̄гит-пыгыт Усть-Манья па̄выл мус ма̄шинал тотыглавēсыт. Ня̄врамыт ёт Татьяна Андреевна Головина ос Хулюмсунт па̄вылт о̄лнэ ма̄хум тув ялсыт. Ты па̄выл Нё̄р ляпат о̄лы. Усть-Манья па̄вылн ялманыл порат та̄н Ня̄хщамво̄льн, Яныгпа̄вылн хо̄игласыт.
Китыт щёс Хулюмсӯнт па̄вылт о̄лнэ ма̄хум аквта та̄лт лӯпта э̄тпост тувле  ха̄пыл ялсыт.  Нё̄р нупыл ялманыл порат  ка̄сыӈ па̄вылн пӯхталасыт ос я̄ а̄врахе мана карсыт, я̄ па̄ӈхвитэ ос милытэ ханищтасаныл. Ты коныпал Тагт я̄ ове манхурип ос витэ сыстам ман ати ос нэ̄пакн хассыт. Ка̄сыӈ па̄выл по̄хат вит  а̄мартасыт ос юв тотсыт.  Юн ты вит ос ёмащакв сунсыгласаныл, ханищтасаныл. Ты па̄влытыт та̄н ма̄ньщи ма̄хум ёт хо̄нтхатыгласыт, пēс потрыт нэ̄пакн хассыт ос музей ма̄гсыл пēс ма̄ньщи пормасыт  акван-атсыт.    
Ты кит экспедицияг урыл Юлия Боженко потыр щё̄питас ос яныг ӯсн ялме порат ты урыл потыртас. Юля анēкватэ та ма̄ныл о̄лыс, тыима̄гсыл тувле нупыл ялуӈкве тавēн сака пӯмащ о̄лыс. Татьяна Андреевна тав рӯпататэ урыл тох ла̄выс: «Юля сака ка̄ркам а̄ги, школат тав ёмащакв ханищтахты. Са̄всыр конференцият, касылыт ма̄гсыл потрыт акваг щё̄пита̄лы. Ань тав лов классын яланты. Школа а̄стланэ̄тэ юи-па̄лт ма̄-вит ӯргалан хо̄тпаг ханищтахтуӈкве тах мины».  
