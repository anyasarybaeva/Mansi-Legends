
Ля̄ххал тотнэ хо̄тпат РИЦ «Югра» нампа колн атыглавēсыт ос та̄н ётаныл округ янытыл рӯпатат уральтан кӯщай хум Евгений Кривобоков, тав ва̄ӈын хо̄тпаге Наталья Чекунова ос Владислав Терентьев потыртасыт. Нāн ань ты тэ̄лат вāнэг о̄с оньщēн.
Кӯщаит 2017 та̄л сыс та̄ра-паттум ва̄рмалит о̄вылтыт ла̄всыт, хо̄т ос манхурип та̄рвит ва̄рмалит ēмталасыт, таит ма̄хумн ва̄нэ ма̄гыс хӯлтсаныл. Ма̄хум та̄нки ос ӯргалахтым вос о̄лсыт, рӯпитаӈкве патхатнэ̄ныл порат нэ̄паканыл ма̄к э̄рнэ щирыл та̄ра вос щё̄питавет.
Ма̄хум олныл ат 
ойтавет
Евгений Кривобоков олн ойтнэ ва̄рмалит урыл тох потыртас: «Ань са̄выӈпа̄лэ хо̄тпат рӯпатаныл ва̄рнэ̄ныл ма̄гыс са̄в олн ат сэ̄лэ̄гыт. То̄ванакт щё̄саныл щирыл аргеннув хоса рӯпитаӈкве ла̄вавет ос ла̄пала̄лавет, мощща олныл мивет манос щар ат ойтавет. Та̄н ма̄н палтув пищма кēтэ̄гыт ос ма̄н э̄лаль та кисхатэ̄в.
Ань ма̄н палтув ла̄тыӈ хансум хо̄тпат халт 18% договор-нэ̄пак та̄л рӯпитаӈкве патмыт, та̄нки тыг мо̄т ма̄ныл олн сэ̄луӈкве ёхталамыт. Тувыл 2% организацият ӯргалан нак ёмщакв ат щё̄питаманыл, тамле ма̄т то̄ва хо̄тпат сакватахтэ̄гыт манос порсэ̄гыт.
2017 та̄л сыс ма̄н инспекцияв 12 со̄тыра э̄лумхо̄ласн нё̄тыс. Ты ма̄хум рӯпитан ма̄ныл 863 млн. солко̄вил ойтвēсыт. Янгыщ кол ӯнттын ма̄т, колыт ӯргалан хо̄тпат олныл та̄ра ат ойтавет.
То̄ва порат кӯщаит ктыглахтэ̄гыт, хоты хо̄тпаныл полщ тотсыт.Ам ань таи ла̄вēгум, ма̄н ты тэ̄лат ёл-тӯйтым о̄ньщиянӯв, са̄ккон щирыл нэ̄мхотьютн мори потыртаӈкве ат та̄ртавēв. Ма̄навн пищма хаснэ хо̄тпа туп такви наме, рӯпитан ма̄тэ, щēпт о̄щнэ телефонэ вос хӯлтытэ. Тав тыи ма̄гыс рӯпатаныл по̄хан ня̄влуӈкве ат вēрмаве. Тамле тэ̄лат ма̄н о̄с уральтыянӯв.
Ма̄хум документаныл щё̄питан порат э̄рнэ торыг нэ̄паканыл ат ке ва̄рвēсыт, манос олн ловиньтан хо̄тпатн олныл та̄ра ат ловиньтавес, хо̄таланыл ювле хультсыт — ты тэ̄лат ма̄гыс пуссын та̄н кӯщаяныл китыглавет ос ётыл тав о̄вылн патум хо̄тпаг о̄лы. Тот то̄ванакт кӯщаит по̄хан кēтуӈкве вēрмавет манос яныг олн-штрафыл пинавет».
Нэ̄пакыт ёмщакв
ос э̄рнэ торыг вос щё̄питавет
Мир рӯпатанылт юридический тэ̄лат уральтан хум Владислав Терентьев ла̄выс: «Ма̄нки рӯпатав ва̄рнэ̄в порат ма̄н прокуратурат рӯпитан хо̄тпатн нё̄тавēв. Тувыл матыр та̄ра-паттын ла̄тыӈ ма̄н губернаторн ос ӯс, район кӯщаитн о̄с кēтыглэ̄в. Та̄н о̄лнэ ма̄нанылт комиссия атэ̄гыт ос ма̄н та̄н ётаныл са̄всыр та̄рвит ва̄рмалит акван-нё̄тхатым та̄ра-паттыянӯв.
Са̄в та̄рвитыӈ ва̄рмаль договор-нэ̄пакыт ат хаснэ хо̄тпат о̄ньщēгыт. Та ма̄хум рӯпитан коланылт хоса кисхатэ̄в, э̄рнэ нэ̄пак ат ке хо̄нтэ̄в, то̄нт ма̄хум китыглыянӯв ос та̄н ла̄внэ̄ныл щирыл э̄лумхо̄ласн хотмус нё̄туӈкве вēрмēв».
Ань округув янытыл то̄ва хо̄тпат рӯпатаныл ма̄гыс олныл иӈ ат ойтвēсыт. Тамле ма̄хум са̄в, ань та̄нанылн 46 млн. солко̄ви ойтуӈкве э̄ри. Тыт са̄выӈпа̄лэ хо̄тпат колыт ӯнттуӈкве вуйхатыгласыт ос ётыл э̄лаль рӯпитаӈкве ат вēрмысыт. То̄ва рӯпитан колыт, со̄ль, олныл ат то̄влувēсыт, тэ̄ланыл э̄лаль тотуӈкве ат а̄ртмыс ос а̄рнтаг хультсыт. Мо̄таныт ма̄хум нас уркуптасаныл ос сысы оясыт.
Рӯпитан ма̄нанылт
сакватахтэ̄гыт, то̄ват порсэ̄гыт
Наталья Чекунова рӯпатат сакватахтам ос порсум хо̄тпат урыл потыртас, тав лāтӈе щирыл са̄в хотпат кол ӯнттын ма̄т ос машинал яласым порсэ̄гыт. Тувыл самолётыл яласан Ютэйр компания палт ос хӯрум та̄рвит ва̄рмаль о̄лыс. Ма̄-во̄й но̄х-винэ ма̄т ань сака ӯргалахтым рӯпитаӈкве патсыт, тот ма̄хумн хумус ӯргалахтуӈкве э̄ри, я̄нас ханищтаӈкве патвēсыт. 2017 та̄л сыс 29 э̄лумхо̄лас рӯпатат а̄тимыг ēмтсыт, ты э̄лы-па̄л та̄лытыт са̄внув хо̄тпа о̄лыс. Тамле тэ̄лат ул вос ēмталасыт, ка̄сыӈ рӯпитан ма̄н ты кос ханищтан памятка-ла̄тыӈ хансыглаве. Тувыл ты тэ̄лат ма̄гыс пуӈктотнэ хо̄тпат та̄нки рӯпитан коланылт э̄рнэ пормасыт акваг уральтым о̄с о̄ньщияныл. На̄й харыгтан утыт акв ма̄н пиным вос о̄лсыт, на̄й кēрква̄лгыт ёмщакв ва̄рим вос о̄лсыт.
Тувыл хо̄т матыр та̄рвит хуньт о̄лыс ке, э̄лумхо̄лас та̄ра ат хӯлтыстэ манос намыл хот-тӯйтуӈкве ла̄ввес. Ос ётыл ты э̄лумхо̄лас та паттатэ̄т а̄гмыӈыг ēмтыс ке, ты о̄вылтыт тав «инспекция труда» колт рӯпитан хо̄тпатн кос хоты порат ла̄вуӈкве вēрми.
Э̄лумхо̄лас тув пищма хаснэ̄тэ юи-па̄лт инспекцият ты ва̄рмалит хосыт кисхатуӈкве патэ̄гыт. Ос тавēн э̄рнэ матыр накыт хо̄нтэгы̄т ке, тав э̄лаль пусмалтахтын ма̄гыс олныл ойтуӈкве патаве. То̄ванакт а̄гмыӈ-мосыӈ, сакватахтам хо̄тпа ӯщлахтуӈкве кēтаве ос са̄внув пенщиял ловиньтаве.
Тувыл рӯпатат порсум хо̄тпа ляпа рӯтэ, ня̄враманэ о̄с олн-нё̄тмилыл ойтавет. Таима̄гыс ма̄хум ка̄сыӈ рӯпата коланылт договор-нэ̄пакыт хансым вос о̄щсыт, то̄нт нэ̄мат кисхатнэ тэ̄ла о̄ньщуӈкве ат патэ̄гыт ос кӯщаянылн ёмщакв уральтавет.
