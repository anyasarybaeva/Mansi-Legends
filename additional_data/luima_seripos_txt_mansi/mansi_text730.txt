
Та̄л котиль э̄тпост ва̄т нупыл титыт хо̄талт Ханты-Мансийск ӯс мирколт кӯщаиг о̄лнэ ма̄хум сапра̄ни ва̄рыгласыт. Сапра̄ниянылт щар яныг кӯщаиг окру   Та̄н округув янытыл мори па̄хвтын порс анят ос лю̄льсаӈ ва̄рим порс атнэ во̄ӈхат урыл потыртасыт. Ка̄сыӈ район манос яныг ӯс кӯщай та̄нти ва̄рум рӯпатаныл урыл доклад - нэ̄пак ловиньтасыт.  

	О̄влэ̄т Наталья Комарова ла̄тыӈ ла̄выс: «Хо̄т та̄л сыс мори хуиглам хӯрумса̄т ляпатем порс анят хот-вуйвēсыт.  2013 та̄л сыс округув янытыл хо̄тпан нупыл хӯрум мо̄ри па̄хвтым порсыӈ ма̄ акван-атвес ос ма̄тэ сыстамтавес. Ма̄н тыг о̄лмыгтамув юи-па̄лт, округ янытыл ка̄сыӈ та̄л йильпи порс во̄ӈхат ва̄рēв. 

	Пēс порат рущ ма̄хум нэ̄матыр урыл ат номсысыт. Та̄н нас ма̄-во̄й ос газ но̄х-винэ плананыл то̄варттасаныл, тувыл та. Манырсыр о̄лнэ порсаныл мори мо̄т-мо̄т ма̄т хультуптым, па̄хвтым оссувласаныл. Ань та порс во̄ӈхат сыстамтаӈкве ос ёмащакв щё̄питаӈкве э̄рēгыт. Ёмщакв ат те щё̄питыянӯв, хотьютын ва̄ве, маныр лю̄ль ēмтуӈкв вēрми. Ань ня̄враманув пуста̄гыл э̄лаль о̄лнэ хо̄таланыл урыл номсуӈкв э̄ри. Хотьют ам ётум тох ат те ка̄сащи, вос ла̄ви, хумус тав номсы». 

	Губернатор юи-па̄лт Когалым ӯс кӯщаиг о̄лнэ хум Владимир Иванович Степура нэ̄паке ловиньтастэ. Тав ла̄выс: «Ӯсув янытыл порс по̄хан тотнэ щирыл тит компания рӯпиты. Мо̄лты 2013 та̄лт тэ̄н акван-потыртахтым ос халэ̄нт нё̄тхатым рӯпитаӈкв вуйхатсы̄г. Ань ӯст порс атнэ ос лап-пантхатнэ тēр хусапыт йильпи щирыл ва̄рсаныл. 

	Тувыл та̄н по̄ханылт порс атнэ ма̄гсыл яныг ма̄ щё̄питасыт. Та коныпал та̄н хо̄талыӈ хо̄тал хольт на̄й по̄стын люминесцентная нампа лампочкат, са̄всыр батарейкат ос градусникыт пирмайтан кол пӯссыт. Та̄наныл ёмщакв ат те щё̄питаӈкв, та̄н са̄в лю̄ль мо̄сыӈ а̄гм ва̄рēгыт.  Та а̄гмыл э̄лумхо̄лас а̄тимыг ēмтуӈкв вēрми. 

	2013 та̄л сыс ӯс янытыл 160 со̄тыра тонна са̄всыр порс акв ма̄н тотвес. Ос та сыс порс атнэ йильпи ма̄ ва̄руӈкв о̄вылтавес. Тав Сургут ӯс нупыл минэ лё̄ӈх ляпат ос Когалым ӯсныл онтолов вēрыстан ва̄раве. Тот о̄лнэ ма̄тэ мил во̄ӈхаг хилвес ос порс атнэ во̄ӈхатэ мӯвлахи тēрыл ва̄рим карс пӯсасыл лап-пантвес. Порс атнэ ма̄тэ рӯпитаптын мус э̄рнэ щаӈкванэ пуссын ёвтвēсыт. Тав тынэ 280 млн. солко̄ви са̄витыг ēмтыс. 2014 та̄л оигпанэ̄тэ мус тав тах ва̄раве». 

	Хум потыртан ма̄ныл а̄стуме юи-па̄лт, Покачи ӯс кӯщай хум Раян Замелович Халиуллин потыртас. Тав ла̄выс: «Ма̄н Покачи ӯсувт ань о̄лнэ порс атнэ ма̄ 1989 та̄л па̄сныл рӯпитаӈкв о̄вылтахтас. Ань та во̄ӈха палытэ нила вēрыстаг ты ēмты. Хосат та̄гыл тув 

	тотым порс нумыл ма̄л лап-ра̄гпыслӯв. Порс сайлын ма̄ лēккарытн ос ма̄-вит ӯргалан ма̄х
	мытын ва̄тихал ураль-та̄лаве. 

	Ма̄н ань ос йильпи во̄ӈха ва̄руӈкв номсэ̄в. Хумус ва̄рилӯв, ань та план нэ̄паканув щё̄питан ма̄ныл мощēртын ты а̄стэ̄гыт. Тувыл порс атнэ во̄ӈха ва̄руӈкв та̄ра та вуйхатэ̄в. Атахтем та̄л тах йильпи во̄ӈхан порс тотуӈкв патэ̄в. Пермь ӯст о̄лнэ компания ты проект щирыл ма̄навн нё̄ты». 

	Сергей Владимирович Пикунов округ янытыл ма̄-вит ос во̄руй ӯргалан кӯщаиг о̄лы. Тав сапра̄ният ла̄выс: «Ма̄н округув янытыл мори по̄варалын са̄в тēр пӯщкат, хот-саквалым са̄всыр машинат ос А̄с я̄ ва̄татэ палыт пēс харӈайтым на̄иӈха̄пыт оссувлым хуēгыт. Ма̄н хумус номсэ̄в, та мори повара̄лнэ тēрыт пуссын атуӈкв э̄рēгыт. Мо̄т щирыл та̄н харӈайтыманыл порат лю̄ль утаныл ма̄н ёл-посавет. Тувыл э̄лаль ма̄-вит о̄с лю̄ль утытыл та тэ̄лыгтаве. Тыи пуссын щир мус щё̄питан кастыл са̄в олн э̄ри. Олн ка̄тын-паттэ̄в, та юи-па̄лт я̄ ва̄та янытэ̄т ёмщакв тах щё̄питылӯв». 

	Юи-о̄вылт Наталья Владимировна ла̄выс: «Хунь ма̄н акван-нё̄тхатым рӯпитаӈкве патэ̄в, то̄нт ва̄рмалюв э̄лаль тах ущ нёвумты. Ты урыл э̄лаль номсахтэ̄н, ты ва̄рмаль акван-нё̄тхатым кустырыг ва̄руӈкв э̄ри».

	 

	 

	Александр 

	ВЬЮТКИН

	 
г губернаторув Наталья Комарова о̄лыс.
