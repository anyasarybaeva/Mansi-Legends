
Ма̄н ма̄вт ма̄ньщит пēс та̄йл о̄лсыт. Кēрасколыӈ па̄вылт са̄в щēмья о̄лыс.
Ка̄сыӈ щēмья ма̄ньщи щирыл ӯнттым ёмас кол о̄ньщас. Та̄н тот ёмащакв о̄лсыт, хумит во̄рт во̄раим яласасыт, э̄кват пӯрка ю̄нтым юн ӯнлысыт. Тащир минас щё̄с, минас та̄л, ётыл илтый ёхтыс та пора, хунь па̄выл но̄х-похсатас, ма̄хум кол та̄л арыйта­сыт. Та̄н номсахтаӈкв патсыт: хоталь минуӈкв? Маныр ва̄руӈкв?
  
Ётыл хотьют номтыл ёхтувес, ва̄нтлаӈкв пēс холам рущит па̄вылн, наме Ушма. Рущит нё̄т­сыт, колыт ӯнттысыт. Ма̄хмыт пуссын тув ва̄нтласыт, ла̄щал тот о̄луӈкв патсыт. 
  
Э̄лаль ам хансэ̄гум, хумыс та̄н ань Ушма па̄вылт о̄лэ̄гыт.
Ка̄сыӈ щēмья Ушма па̄вылт колыл ӯнттувес, ат кол ӯнлы я̄ тыпа̄лт, ат кол мо̄т па̄лт, ӯлтта мӯста ханас, ма̄хум та мӯста хосыт ё̄мыйтасыт хоталь э̄ри, хунь э̄ри. Ётыл тӯяг тав хащматас, ань мӯста а̄тюм, рущит ла̄выйласыт мо̄т мӯста ва̄руӈкв, ань мӯс тав а̄тюм. Ма̄хмыт я̄ ӯлтта яласаӈкв ха̄пыл патсыт, мо̄т щирыл ат ро̄ви. Мӯста тай акв ва̄рмаль.

Мо̄т ва̄рмаль - хумыс ӯсын минуӈкв.
Ӯсын минуӈкв тэ̄лы сака та̄кищ рӯпатаӈ ва̄рмаль, лё̄ӈх ат щё̄пи­таве, Вижай па̄выл мус э̄ри минуӈкв лап-тӯим лё̄ӈх хосыт, сака та̄кищ пилыщмаӈ ня̄врамыт ма̄йс, кēрсунын саква­лаӈкв вēрми, вēрми ат ёх­туӈкв Вижай па̄выл мус хунь э̄ри, ня̄врамыт вēр­мавет по̄люӈкв, вēрмēит ēмтуӈкв а̄гмыл. Хо̄т ма̄н о̄лэ̄в, та ма̄т то̄в порат сака ащирмаӈ. Ма̄ньщит ма̄йс рущитна маим ма̄шин тув ат яланты, хунь ма̄навн э̄ри, таи­ма̄йс ма̄н ма̄нки я̄нас ма̄шин кинсэ̄в, олн ой­тэ̄в, тувыл ӯсын минэ̄в. Тувыл хунь ма̄хманув са̄в тэ̄нут ёвтэ̄ит, ювле минуӈкв о̄с сака рӯпа­таӈ ва̄рмаль, э̄ри кинсуӈ­кв кит-хӯрум ма̄шина, тотуӈкв тэ̄нут, э̄лум­хо̄лас тотуӈкв. Тох ты ма̄н ма̄ньщиянув Ушма па̄вылт о̄лэ̄гыт. А̄нь тот ва̄т нупыл ат арыгкем э̄лумхо̄лас о̄лы. 

