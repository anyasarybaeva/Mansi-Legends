
Белоярский районт Сорум па̄выл ляпат «Сорумский» заказник нампа ӯргалан ма̄ о̄лы. Ты сака яныг — 159 со̄тыра 300 гектар яныт ма̄ тот акваг уральтым ос ӯргалым о̄ньщаве.

	Ма̄ньполь э̄тпост акв тамле ма̄тт рӯпитан ма̄хум пуссын Белоярский ӯсн акван-атыглавēсыт. Ва̄рнэ рӯпатаныл урыл тот потыртасыт. Ты ӯргалан ма̄т рӯпитан хо̄тпат тот о̄с о̄лсыт.

	 

Ты ма̄ хумус 

ӯргалаве

	 

	Ты ма̄ заказникыг ва̄рнэ ма̄гыс 1995 та̄лт округ кӯщаюв Александр Филипенко №160 постановление-нэ̄пак хансыс. Та па̄сныл ма̄тэ ӯргалаӈкв та патвес. Тав Белоярский район Сорум па̄вылныл лӯима̄ нупыл о̄лы. Ты заказник рӯпитаӈкв о̄вылтахтаме па̄сныл кӯщаиг тот Даир Меликович Мурсалов рӯпиты. Тавēн нёлолов инспектор-хо̄тпа та̄лэ-тувēт акваг нё̄тэ̄гыт.

	Ӯргалан ма̄ янгыг о̄лнэ̄тэ ма̄гыс таве уральтаӈкв та̄рвитыӈ. Таима̄гыс са̄всыр ма̄тт о̄лнэ колыт ӯнттувēсыт, тот инспектор-ма̄хум тит са̄т о̄лэ̄гыт, тувыл пēнтхатэ̄гыт. Мо̄таныт во̄рн минэ̄гыт. Та̄н пуссын писаль о̄ньщēгыт, телефоныл, маснутыл мивет. Туи порат я̄ хосыт моторха̄пыл яласэ̄гыт, тэ̄лы ос «Бураныл». Манаса̄вит во̄руй та ма̄т о̄лы, та̄н пуссын нумыл вертолётыл ловиньтыяныл.

	 

Янгуит ӯргалавет

	 

	Тот яласан ма̄хум ос са̄всыр по̄х хо̄тпат во̄руй сака алыщлэ̄гыт.

	Заказникыт мощща янгуй хультыс, са̄витаныл тит щёс мощщанувēг ēмтыс. Ты ӯргалан ма̄ та̄ра янгуит лё̄ӈханыл мины. Та̄л сыс та̄н хӯрум щёс тыгле-тувле яласэ̄гыт. Лӯима̄т тӯйт хунь паты, та̄н ма̄лтып ма̄ нупыл нёвумтэ̄гыт. Ащирмаг ēмтнэ э̄лы-па̄лт ос мо̄т тэ̄пыӈ ма̄н минэ̄гыт.

	Янгуит мо̄т ма̄н миннэ пораныл хунь о̄вылтахты, рущ ла̄тӈыл ты пора «миграцияг» ла̄ваве, то̄нт инспектор ма̄хум ты ма̄ сака ӯргалыяныл. Та̄н ты порат ёмащакв ва̄ганыл. То̄нт во̄раяӈкв ос алыщлаӈкв нэ̄мхотьютн тот ат ро̄ви, ма̄шинал яласаӈкв ат ро̄ви, туп инспектор-ма̄хум та̄нти яласаӈкв вēрмēгыт.

	Ма̄шинал миннэ ма̄хум суй щар ул вос ва̄рēгыт. Янгуит саманыл мощ лю̄льсаӈ на̄ӈкēгыт, ос хӯлэ̄гыт тай сака ёмащакв. Таима̄гыс суй та̄л ма̄хум тот яласаӈкв ла̄вавет.

	Ты заказникыт рӯпитан ма̄хум во̄руит ма̄гыс солвал пиннэ то̄тапыт щё̄питэ̄гыт. Товлыӈ ӯит ма̄гыс пити хурип колквет ва̄рēгыт, тот та̄н вос ӯнлэ̄гыт. Мо̄т мощщаг хультум ӯит ос товлыӈ ӯит тот о̄с сака са̄в.

	Ты ӯргалан ма̄ хосыт тит газопроводыг, ма̄шинат яласан лё̄ӈх ос нефтепровод пиным о̄лэ̄гыт. Газ тотнэ турпат хосытаныл 90 вēрыстаг о̄лы. Ма̄-во̄й ос газ но̄х-винэ ма̄тт рӯпитан ма̄хум тыгле-тувле нас яласаӈкв ат вēрмēгыт, та̄н ты заказникыт рӯпитан ма̄хумн тув та̄ратан разрешение-нэ̄пакыл мивет.

	 

Ня̄врамыт ма̄-вит ӯргалаӈкв та̄н о̄с ханищтыяныл

	 

	Туи порат Сорум па̄вылт о̄лнэ ня̄врамыт ма̄гыс «Гвардеец» нампа лагерь ва̄рыглаве. Ня̄врамыт тот парщин колытт о̄лэ̄гыт. Инспектор-хо̄тпатн нё̄тэ̄гыт, ма̄нь йӣвыт ӯнттэ̄гыт. Та̄н ма̄гсыланыл касылыт ва̄рыглавет.

	Акв касыланыл тамле — та̄к ква̄лыг я̄ ӯлтта хартаве. Тыпал ва̄тат йӣвн нэ̄гсалаве, тапал ва̄тат ос мо̄т йӣвн нэ̄гсалаве. Тувыл ты ква̄лыг хосыт я̄ тапал ва̄та мус хотмус минуӈкв э̄ри. Няврамыт халанылт касэ̄гыт, хотьютаныл та̄н халанылт моляхнув тув ёхты.

	Пусмалтахтын ва̄рмальн о̄с ханищтавет. Э̄рыӈ во̄рт хотьютаныл ла̄глэ ман ка̄тэ сакватытэ, таве э̄рнэ щирыл пēруӈкв э̄ри. Ла̄глэ̄н манос ка̄тэ̄н йӣв-о̄выл манос па̄рт-ло̄мт нэ̄гсалаве, хо̄тпа сакватым ка̄тэ ул вос нёвсалтытэ.

	Ты ӯщлахтын пора ня̄врамытн сака мӯсты, та̄н пуссын ка̄сащим тув хасхатэ̄гыт, тот о̄лэ̄гыт. Та̄н ётаныл рӯпитан инспектор-хо̄тпа ла̄выс, ты ня̄врамыт пуссын ма̄-вит ӯргалан рӯпатан э̄лаль ханищтахтуӈкв патэ̄гыт.
