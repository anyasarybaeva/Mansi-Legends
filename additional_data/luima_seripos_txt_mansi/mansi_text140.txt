
Мирн пēриим ма̄хум тӯя хо̄талыт оигпан порат акван-атхатыгласыт. Та хо̄тал та̄н хусахтем са̄ккон пирмайтасыт ос то̄ва кӯщаит ва̄рум рӯпатаныл урыл потраныл хӯнтлысыт.
Щар яныг тэ̄лаг таи о̄лы – округ олнанув ху­мус холтавет. Та урыл потыртаӈкве В.А. Дюди­на во̄виньта̄лвес, тав гу­бернатор ва̄ӈын хо̄тпаг рӯпиты ос олн ловинь­тан Департаментыт кӯщаиг о̄лы. Вера Арка­дьевна ла̄выс: «Ты та̄л о̄выл хӯрум э̄тпос сыс бюджетувн 21 миллиард 800 арыгтем солко̄ви пинвес. Мо̄лты та̄л аквты э̄тпосыт сыс лов миллиард солко̄виныл са̄внув атыгласӯв. Ты таима̄гыс тох о̄лы, ма̄во̄й тынэ мощщаг ēмтыс. Мо̄лты аквты по­рат ма̄-во̄й тынэ бар­рель ма̄гыс 117,5 доллар о̄лыс, ань – 111,4 доллар. На̄лок-олн о̄с аквта щи­рыл организацият кос ойтэ̄гыт. Ос ты тӯя ма̄ньполь э̄тпос ва̄т щисла­тэ ӯщлахтын хо̄талын ēмтыс. Таима̄гсыл та̄н са̄выӈпа̄лэ туп яныгполь э̄тпос о̄выл хо̄талт олна­ныл ойтсаныл.
Та̄лув о̄выл хӯрум э̄тпосанэ сыс 27 миллиард арыгтем солко̄ви ма̄н са̄всыр ва̄рмалитын та̄стысӯв ос мисанӯв. Ты ол­нытыл мир пусмалтан ма̄гыс – 26,5 %, ханищ­тан ма̄гыс – 23,6 %, мирн нё̄тнэ кастыл – 18,7 % та̄стысӯв».
Олн ловиньтан кӯщаюв ла̄тӈе щирыл, хӯрум э̄тпос сыс ат миллиард 800 миллиард арыгтем солко̄ви ат то̄вылхатас, рущ щирыл тав «дефи­цитыг» ла̄ваве.
Мир пусмалтан са̄кконт то̄ва ла̄тӈыт о̄с мо̄тнув щирыл хасвēсыт. Ань ма̄ньлат лēккарыт ма̄нь па̄влытын рӯпитаӈкве минуӈкве вос ка̄сащēгыт, та щирыл ва̄раве. Мо̄лты рӯпитам са̄ккон о̄с э̄лаль ты та̄лн хасвес, 2013 та̄л сыс па̄влын миннэ лēккарыт акв миллион солко̄вил, фельдшерыг ос акуше­рыг рӯпитан хо̄тпат 500 со̄тыр солко̄вил ойтавет.
Депутатыт та̄нти ма̄гсыланыл ос са̄всыр мир­колт рӯпитан кӯщаит ма̄гсыл тамле са̄ккон пирмайтасыт. Ань мо̄т хо̄ныӈ ма̄т банкыт та̄нти олнаныл о̄ньщуӈкве ат ро̄ви. Туп тыт Росси­ят банкытын вос пи­ныяныл. Ты щирыл кӯщаитын, тувыл та̄н э̄кванылн ос нёлоловхуй­плов та̄ланыл ат то̄влум ня̄враманылн ты са̄ккон хосыт о̄луӈкве э̄ри. Акв тамле са̄ккон Государственный Думат пирмайтавес, таима̄гыс округувт о̄с тох ва̄руӈкве э̄рыс.
