
Во̄ртур э̄тпос 11 хо̄талэ̄т округ ханищтап тэ̄лат палт пуӈктотнэ хум Алексей Дренин ос ЮГУ кӯщай Роман Кучин РИЦ «Югра» колн ёхталасыг. 
Кит хумыг, Сургутский государственный университет кӯщай Сергей Косенок ос Сургутт о̄лнэ политехнический колледж кӯщай Вадим Шутов, ищхӣпыӈ ут хосыт потыртасыг. 
Ля̄ххал тотнэ хо̄тпатн та̄н ань ты йильпи ха­нищтахтын та̄л урыл ки­тыглавēсыт, школат такв­сы кастыл аман пуссын щё̄питавēсыт, манах ня̄в­рам ос ма̄ньлат ма̄хум таквсы ханищтахтуӈкве о̄вылтахты.
Алексей Дренин ла̄­выс, сӯкыр э̄тпост округ янытыл школат пуссын рӯпитаӈкве о̄вылтахтэ̄гыт. Ань ты пилыщмаӈ а̄гмыл ӯргалахтын ма̄гыс, округ ханищтап тэ̄ла палт пуӈк­тотнэ ма̄хум са̄в тэ̄ла ва̄рēгыт, школат пуссын э̄рнэ пормасытыл щё̄пи­тавēсыт.
Югра ма̄в янытыл 322 школа рӯпитаӈкве па­ты. Кит школа ущ ӯнт­тувесыг, Сургут ӯст ос Нефтеюганский районт. Ты та̄л оигпанэ̄тэ мус хӯрум йильпи школат а̄стлавет, акв Сургут ӯст, кит – Ханты-Мансийскыт. Ня̄врам садик тынакт кит кол ӯнттувесыг, кит иӈ щё̄питавег.
Ханищтап тэ̄ла палт пуӈктотнэ хум ла̄вме щирыл, ты та̄л 240 со̄тыра ня̄врам ханищтахтуӈкве паты. Та̄н халанылт 27 со̄тыра – ты о̄выл клас­сын миннэ а̄гирищит-пыгрищит.
Югра янытыл о̄лнэ ВУЗытн ос колледжитн 45 со̄тыра ма̄ньлат ма̄хум ханищтахтуӈкве минэ̄гыт, 9 со̄тыра – о̄выл курс а̄гит-пыгыт.
Роман Кучин ЮГУ кол тэ̄ланэ урыл потыртас. Ты та̄л 24 специальностит щирыл ма̄ньлат ма̄хум ханищтахтуӈкве патэ̄­гыт. Ты коныпал тот ма­гистерский тэ̄ла о̄лы, 10 специальность о̄ньщи.
О̄выл курсыт ма̄гыс университет 20 % бюд­жетный местал майвес. Ма̄ньлат ма̄хум са̄выӈпа̄лэ «юриспруденция», «эко­номика» ос «линг­вис­тика» тэ̄ла пēриēгыт, «жур­налистика» ос «фи­лология» факуль­тетыгн о̄с сака ка̄сащēгыт. 
Тех­нический тэ̄ла халт там­ле специальностит о̄лэ̄­гыт – «нефтегазовое де­ло», «энергетика» ос «техносферная безо­пас­ность». Са̄в ма̄хум округт рӯпитан ма̄гыс ханищтахтэ̄гыт.
Владимир Енов потре ма̄ньщи ла̄тӈыг 
С. Ромбандеева толмащластэ     
