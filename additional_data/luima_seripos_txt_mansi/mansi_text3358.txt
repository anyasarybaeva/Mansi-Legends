

	Хӯрум кӯщаит ля̄ххал тотнэ ма̄хум ёт РИЦ «Югра» колт хо̄нтхатыгласыт. Тыи Наталья Стребкова, э̄лумхо̄лас о̄лупсатэ ӯргалан кӯщай нэ̄, Татьяна Моховикова, ня̄врамыт ва̄рмаляныл ӯргалан нэ̄ ос Николай Евлахов, предприниматель-хо̄тпат тэ̄ланыл ӯргалан хум, та̄н пуссын округувт рӯпитэ̄гыт. Рущ щирыл та̄н пуссын уполномоченыиг ла̄вавет. 


		Татьяна Моховикова ня̄врамыт ва̄рмаляныл ёт хосат та̄гыл рӯпиты, Наталья Стребкова та̄л арыгкем ос Николай Евлахов ты э̄тпос атыт хо̄талт кӯщайлахтуӈкве паттувес. РФ Конституция ялпыӈ хо̄тал кастыл та̄н та̄нки рӯпатаныл о̄вылтыт потыртасыт. Та̄н акв са̄ккон нупыл ро̄влахтым пуссын рӯпитэ̄гыт, туп ка̄сыӈ такви рӯпатэ̄т пуӈктоты ос нэ̄мхотты кӯщайлахтын хо̄тпатытн ат я̄рми. Тувыл та̄н Россия янытыл пуссын ӯсыт, районыт мирколыт ёт аквъёт по-тыртахтым то̄ва тэ̄лат ёмщакв щё̄питанэ̄ныл порат акван-нё̄тхатым рӯпитаӈкве вēрмēгыт. Ка̄сыӈ хо̄тпа матыр та̄рвитэ порат ты кӯщаитн ла̄тыӈ хансы ке, тав нё̄туӈкве патаве. 

		То̄ва  хо̄тпат та̄нки та̄рвитаныл ёмщакв ос э̄рнэ̄г хумус щё̄питаӈкве э̄ри, щар ат ва̄ганыл. Та̄н лю̄льсаӈ пусмалтавēсыт ке, а̄гманылт савалэ̄гыт, э̄рнэ торыг нэ̄паканыл ат щё̄питасаныл – та̄ра ат хӯлтвēсыт ос таима̄гыс колыл ат майвēсыт, ханищтан хо̄тпан ня̄врам кант-лым ханищтаве, а̄гирищ манос пыгрищ номтэ савалы – тамле лю̄ль ва̄рмалит ос мо̄т накыт хо̄т-а̄ти акваг о̄лыглэ̄гыт. То̄ванакт ты лю̄ль накытыт нэ̄мхотьютн ат нё̄тавет, та̄нки хоты кӯщаитн ла̄тыӈ хӯлтуӈкве о̄с ат ва̄ганыл. 

		Ань таима̄гыс ты уполномоченыит о̄лэ̄гыт, та̄н округ ма̄хум та̄рвит тэ̄ланыл ёт рӯпитэ̄гыт. На̄н та̄н наманыл ань ва̄ганы̄н, йильпи о̄вылтахтын та̄л па̄сныл та̄н округ янытыл хо̄т-а̄ти яла-саӈкве ос ма̄хум ёт ва̄йхатуӈкве патэ̄гыт тах. Та̄н ань аквъёт э̄лаль рӯпитанэ̄ныл ма̄гыс та̄нки халанылт соглашение-нэ̄пак хассыт. 

		Ос ань ва̄рум рӯпатаныл о̄вылтыт кит кӯщай нэ̄г тох потыртасы̄г. Татьяна Моховикова ня̄врамыт тэ̄ланыл уральтаме юи-па̄лт ла̄выс: «Щар о̄выл та̄рвит – тыи кол ма̄гыс кисхатнэ ва̄рмаль. То̄ват ань тыг мус ат ва̄ганыл, хоты мирколн ос хоты кӯщаитн нэ̄-паканыл тотуӈкве, хоты хо̄тпатныл маныр китыглаӈкве. То̄ват коланыл ма̄гыс ла̄пала̄лавет. Мо̄т та̄рвит – тыи то̄ва ня̄врамыт ёмщакв ат пусмалтавет, тэ̄рпил хансавет кос ос тав пусмалтахты ман а̄ти, э̄лаль торыӈ ат уральтыяныл. Тамле накыт урыл ма̄н лēк-карыт ёт акваг потыртэ̄в. Школат ханищтан хо̄тпат ёт акваг ва̄щиньтахтэ̄в, то̄ват ня̄врамыт нупыл кантлэ̄гыт, хал-малтахтым о̄лэ̄гыт. Соссаӈ ма̄хум ня̄вра-маныл интернатт о̄лнэ̄ныл сыс ща̄нянылн-а̄щанылн аман тув мус та ёрувлавет, та̄н па̄вылн ёхталанэ̄ныл порат ня̄враманыл палт атыпыл щалтсынэ̄ныл. Ма̄н номтанув о̄с савалэ̄гыт».  

		Ань ты накт пилыщмаӈ о̄выл ēмтыс, ня̄врамыт Нефтеюганск ӯсн тотыманыл порат автобус яныг ма̄шинан хо̄яс, тав пулиг-сак-ватавес. Тот лов ня̄врам ос кит яныг хо̄тпаг та̄ра а̄тимыг ēмтсыт. Мо̄т китхуйплов ня̄врамаквет лылыяныл нэ̄глысыт, та̄наныл ань лēккарыт э̄тэ-хо̄талэ пусмалтэ̄гыт. Ня̄врамыт пуста̄гыл яныгман ма̄гыс яныг хо̄тпат та̄н номт тотэ̄гыт. Янгыщ ка̄сыӈ ща̄нь-а̄щ тав та̄кыщ китыглаве – хоталь ос хотьют ёт тав а̄гитэ ман пыге кēтытэ ос маныр тот ва̄рēгыт, ва̄нэг вос о̄ньщияныл.

		Наталья Стребкова ла̄выс: «Ма̄н ма̄хум кол ва̄рмаляныл ма̄гыс о̄с са̄в рӯпитэ̄в. То̄ванакт нё̄туӈкве вēрмēв, то̄-ванакт нэ̄матыр лю̄ль ат хо̄нтэ̄в ос ма̄н палтув ла̄тыӈ кēтум хо̄тпат ёт нас потыртэ̄в. Тувыл нэ̄г-хумыг киттыг-миннэтэ̄н юи-па̄лт а̄щ ня̄враме ма̄гыс олн ат ойты. Хум хо̄тпат рӯпата ма̄наныл ат хӯлтыяныл, тӯйтыглахтым о̄лэ̄гыт, ма̄н ты ва̄рмалит та̄ра-паттуӈкве нё̄тэ̄в. То̄ва ма̄хум сыресыр ма̄н рӯпитаӈкве патхатэ̄гыт, тот олныл ат ойтавет. Тувыл та кӯщаит сут щирыл олныл ойтуӈкве ла̄вавет кос, ос та̄н олн ойтсыт ман а̄ти, сутн воссыг тэ̄ла а̄тим. Э̄лумхо̄лас ӯрхатым нас та о̄лы, тувыл пора мины, хотьютныл маныр китыглаӈкве, ат ва̄гтэ. Э̄лаль тох ул вос о̄лнув, сутн ты тэ̄лат уральтым о̄ньщуӈкве э̄рēгыт».  

		Николай Евлахов предпринимателиг рӯпитан ма̄хум акван-нё̄тхатым рӯпитаӈкве ла̄выс. Матыр та̄рвитыт ēмталан порат тавēн вос хансэ̄гыт манос вос потыртэ̄гыт. Ёмас ханьщувлым наканыл та̄нки халанылт э̄лаль вос тотыяныл ос йильпи тэ̄латн аквъёт э̄лаль ханищтахтуӈве патэ̄гыт тах. 

		 

		Тамара Мерова

		 

 
