
Та э̄тпос оигпам ляпат ля̄ххал тотнэ ма̄хум ёт Александр Тиртока хо̄нтхатыглас. Тав  ма̄н округувт МЧС яныг кӯщаиг о̄лы. Югра янытыл хоты ма̄т яныг вит ēмты, та урыл потыртас.

	Кӯщай хум ла̄выс, я̄ӈк на̄тнэ э̄тпост 44 па̄вылт мус яныг вит ёхтуӈкве вēрми. Тувыл лӯпта э̄тпост то̄ва па̄вылт а̄мараӈкве вēрмавет. Таи лю̄ль, ты па̄влыт мус яласан лё̄ӈх а̄тим.  Александр Тиртока ла̄выс, Алтай ма̄т нё̄рт са̄в тӯйт толы ос ты пора сыс манаса̄вит ракви, та̄н ат ва̄гыт, тыи ма̄гсыл лӯпта э̄тпос яныг вит ēмты манос а̄ти, ань ла̄вуӈкве ат вēрмēгыт. Хоты щēмьят колоныл мус яныг вит ёхты, та̄н вēрмēгыт мо̄т колн ва̄нтлуӈкв, рущ ла̄тӈыл ты колыт «пункты временного размещения» ла̄вавет. 

	Мо̄лтыт та̄л Нижневартовский районт са̄в щēмьят о̄лнэ кола-ныл витн а̄маравēсыт. То̄нт 160 э̄лумхо̄лас мо̄т ма̄н ва̄нтлуптавēсыт. Ты ма̄хум коланыл щар лю̄лиг ēмтыс, нэ̄мата-рыг ат хо̄йхатэ̄гыт, таима̄гсыл та̄н йильпи колыл майвēсыт. Ты та̄л Нижневартовск ос Сургут ӯсыгт я̄ ва̄тат о̄лнэ щēмьят мо̄т ма̄н о̄луӈкве ва̄нтлэ̄гыт, та̄н о̄лнэ коланыл мус вит ёхтуӈкве вēрми.

	Людмила Теткина
