
Сӯкыр э̄тпос китхуйплов щислат Ирина Семёновна Шивторова, такви а̄ги о̄парищ наме Хатанзеева, 50 та̄лэ то̄влыс. Тав Хо̄нтаӈ район Шугур па̄выл школат рӯпиты. Тот ня̄врамыт география урокн ханищтыянэ, ка̄тыл хурит по̄слэ̄гыт ос са̄всыр нё̄тнэ пормасыт аквъёт ва̄рēгыт.

	Ирина Шивторова Ха̄льӯс район Саранпа̄вылт самын патыс, школа а̄стламе юи-па̄лт тав Ханты-Мансийск ӯст педагогический училищат э̄лаль ханищтахтас. Ос тувыл Шугур па̄вылн рӯпитаӈкве кēтвес. Тав ма̄ньлат нэ̄г 1988 та̄лт тув ёхтыс ос та па̄сныл тув та о̄лмыгтас. Тот Марк Шивторов ма̄ньлат пыг ёт акван-хо̄нтхатсы̄г. Тэ̄н ань ва̄т нупыл нёлолов та̄л аквъёт о̄лэ̄г.

	Нэ̄г-хумыг хӯрум ня̄врам янмалтасы̄г. Акв яныг а̄гитэ̄н Ольга Тобольск ӯст институтт а̄стламе юи-па̄лт Ханты-Мансийск ӯст школат рӯпитас ос тувыл такви ня̄врамыӈыг ēмтыс. Котиль а̄гитэ̄н Татьяна мо̄лтынув Тюмень ӯст лēккар пусмалтан академия а̄стлас ос Ямалн о̄луӈкве минас. Володя ма̄нь пыгēн иӈ юн о̄лы, тав 9 классыт ханищтахты. Пыг а̄щēнтыл хӯл алыщлаӈкве ос во̄раяӈкве аквъёт ялантэ̄г. Ты ва̄рмаль тэ̄натэ̄н сака мӯсты. Ирина о̄йкатэ па̄вланылт электросвязь колт кӯщай хумыг рӯпиты, 2006 та̄лт ёмас рӯпататэ ма̄гыс янытлан намыл майвес.

	Ирина Шивторова о̄с са̄в ма̄хумн ва̄нэ нэ̄, тав ка̄тыл такем хорамыӈ хурит щё̄питы. Ты хуриянэ тав нё̄тнэг хӯл совныл, товлыӈ-ӯит пуныл ва̄риянэ. Нэ̄ ла̄внэ̄тэ щирыл, хӯл сов ос товлыӈӯй пун ка̄сыӈ колт са̄в атхаты, тыт хӯл алыщлан ос во̄раян ма̄хум о̄лэ̄гыт. Туп хӯл сов ос пун ёт хумус ма̄щтырыг рӯпитаӈкве, ты ва̄рмаль ёмщакв ва̄ӈкв э̄ри. Ты тэ̄лат э̄лаль вос ва̄вет, Ирина Семёновна па̄влыӈ а̄гирищитн-пыгрищитн потыртыянэ ос суссылты. Тав «Искусство: северная мастерская» ханищтан программа щё̄питас. Тувыл мо̄лты та̄л Ирина о̄йкатэ̄н коланыл по̄хат ма̄щтырлан колыл ӯнттувес, ань пуссын матыр рӯпатат тав тот ва̄риянэ.

	По̄слын ва̄рмалит ос са̄всыр утныл картинат щё̄питан ма̄гыс Ирина Тюмень, Екатеринбург, Москва ӯсытытн юил ялантым э̄лаль ханищтахтас. Тох тав 1997 та̄лт мирыт искусство нампа университетыт «Художник графики и станковой живописи» ва̄нэ хо̄тпаг ēмтыс. Тувыл 2000 та̄лт Уральский государственный педагогический университетыт география ханищтан нэ̄г а̄стлас.

	Школат номтыӈыг са̄в та̄л рӯпитанэ̄тэ ма̄гыс 2007 та̄лт «Почётный работник общего образования РФ» ма̄гылт о̄щнэ по̄сыл майвес. Тувыл 2015 та̄лт УрФО янытыл о̄лнэ «Славим человека труда» касылыт тав ма̄щтыр хо̄тпат халт янытлавес.

	Ам Ирина намхо̄талэ кастыл о̄с янытлылум. Тав ос Валя э̄ще, Саранпа̄вылт о̄лмувт, пуссын аквъёт ёнгим ха̄йтыгтасӯв. Тэ̄н Новиковыт щащēквагēн-о̄пагēн, акияныл, яга̄гияныл ма̄н колув по̄хавт о̄лсыт ос ма̄н халувт юртыӈыщ о̄лсӯв. Валя э̄ще ос мо̄т рӯтанэ Иринан ань паща ла̄тыӈ кēтэ̄гыт, тав са̄в щунь, са̄в со̄т вос о̄ньщи.

	Мо̄т янытлан ла̄тӈыл Валентина Вахрушева, юрт нэ̄тэ̄н, кēтвес. Тав о̄с Саранпа̄вылныл о̄лы, тэ̄н Ирина ёт педучилище а̄стламēн юи-па̄лт аквъёт Шугурн рӯпитаӈкве минасы̄г. Валентина юртнэ̄тэ пуста̄гыл о̄луӈкве са̄в та̄л ла̄витэ, нэ̄мат лю̄ль тэ̄лат нэ̄мхуньт ул вос ēмталэ̄гыт, школат ня̄врамаквет ла̄тыӈ вос хӯнтлэ̄гыт.

	Ам ос таи ла̄вēгум, Ирина щēмьятэ То̄румн, На̄й-О̄тырын вос ӯргалаве, пус ка̄т, пус ла̄гыл!
