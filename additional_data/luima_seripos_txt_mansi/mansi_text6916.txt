
«II Шесталовские чтения» нампа мирхал научно-практический конференция о̄лме порат А̄с-угорский институтт нэ̄пак хаснэ хо̄тпат ос учёный ма̄хум ēӈта пасан ва̄рыгласыт. Тот сосса мир ла̄тӈыт э̄лаль тотнэ ва̄рмаль урыл потыртасыт. 
А̄с-угорский институ­тыт кӯщаиг Виктория Сподина рӯпиты. О̄влэ̄т тав янытлан ла̄тыӈ ла̄выс: 
– Юван Шесталов - ма̄ньщи хум, тав мирн ём­щакв ва̄йвес. На̄н, нэ̄пак хаснэ ма̄хум, ул пуссын тав ётэ ва̄щиньтахтыгла̄­сын ос потрама̄лсын. Хум Ханты-Мансийск ӯс по̄хыт во̄ркол о̄ньщис. Ва̄тихал тув ялантас. То̄ва потранэ та во̄рколэ̄т хассанэ, тав палтэ са̄в ма̄хум тув ёх­тала̄лыс. Потранэ ос сти­ханэ э̄рыг хольт э̄лаль тотсанэ, таве хӯнтлуӈкве сака пӯмащ о̄лыс. 

Тав юи-па̄лэ̄т Светлана Динисламова кит сбор­ник-нэ̄пакыг урыл потыр­тас. А̄кватэ «Шесталов­ские чтения» намаим о̄лы. Тот са̄в научный потыр хасвес. Китыт нэ̄пак «Моё тихое счастье» намаим о̄лы, ты ма̄нь нэ̄паке такви хансыстэ. 

Евра пāвыл хум
Тав ла̄вме щирыл, ма̄ньщи литература 1930 та̄лытныл э̄лаль тотуӈкве о̄вылтавес. То̄нт щар о̄выл нэ̄пак акв ма̄ньщи хум Пантелеймон Чейметов хансыс. Потранэ ёлы-па̄лт наме «Пантелей Еврин» хансыгла̄лыстэ. Хум Хо̄н­таӈ ма̄т Евра па̄вылт яныгмас. Омаге-а̄тяге хӯл алыщлам ос во̄раям хо̄тпаг о̄лсыг. 
Тав Ха̄льӯс партийный школа а̄стлас ос э̄лаль Ленинград ӯс Лӯима̄ мир институтт ханищтахтас. Хо̄нтаӈ районт пēс йис ма̄т кисхатым яласас. Хо̄н­тум пормасанэ Кунс­камера музейт о̄нь­щавет. Максим Горький хансыглам кит потраге ма̄ньщи ла̄тӈыг толмащ­ла­саге. 1940 та̄лт тав «Кит во̄раян хумыг» нампа нэ̄паке ма̄ньщи ла̄тӈыл Ленинград ӯст та̄ратавес. Тувыл 1941 та̄лт хо̄нтлын ма̄н тотвес. Хум 1947 та̄лт хотталь щалтыс.

Нёлсāт арыгкем нэ̄пак хансыс
Юван Николаевич Шесталов ос Ха̄льӯс район Камратка па̄вылт 1937 та̄лт лӯпта э̄тпос ва̄т нупыл китыт хо̄талэ̄т самын патыс. Та порат ма̄н округув Остяко-Вогульский националь­ный округ ла̄ввес. А̄тятэ па̄вылт колхоз кӯщаиг рӯпита̄лыс. О̄патэ ос ня̄йт хо̄тпаг о̄лыс. 
Юван Николаевич сосса мир пēс йис о̄лупса ос о̄лнэ-хӯлнэ накыт пуссын ёмщакв ва̄санэ. Са̄в пēс потрыт, мо̄йтыт, а̄мщит, стихыт ос э̄ргыт нэ̄пакн хансуӈ­кве патсанэ. Ты э̄лы-па̄лт щар нэ̄мхотьют тув ат новхатас. 
Хум 1958 та̄лт «Ма̄кем ат» ма̄ньщи ла̄тӈыл о̄выл нэ̄паке нэ̄глыс. Тувыл акв та̄л ювле хультыс, Юван ос рущ ла̄тӈыл потыр хан­сыс. То̄нт тав ханищтах­тас, нёлоловхуйплов та̄лэ то̄влыс, иӈ нэ̄мхотьютн ат ва̄йвес. Ма̄ньщи ла̄тӈыл хансум стихе Ленин­град ӯст о̄лум поэтытн ло­виньтавес. Та̄н таве сака янытласаныл.
Тувыл 1961 та̄лт тав «Миснэ» нампа стих хан­сыс. Ётылнув 1964 та̄лт «Синий ветер каслания» нэ̄паке та̄ратавес. Ты нэ̄паке мо̄т хо̄н ла̄тӈы­тын толмащлавес. Та юи-па̄лт «Когда качало меня солнце» о̄с акв потыр хансыс. 
Тот такви о̄лупсатэ урыл хансыс. Аквматнакт а̄тятэ купса о̄йка ёт картал ёнгыс, но̄х-патуӈкве ат вēрмыс. Тыима̄гыс купса о̄йка ня̄врам ёт-вистэ. Пыг такви палтэ̄т рӯпи­тым о̄ньщистэ. Ты а̄ти, а̄тятэ ётыл колхоз кӯщаиг ēм­тыс. Тамле о̄лупсатэ та о̄лыс.
Ётыл 1971 та̄лт Юван «Языческая поэма» нэ̄пак хансыс. Ты нэ̄па­кēт са̄всыр порат хансы­глам стиханэ акван-атсанэ. Хум тыима̄гыс государст­венный премиял РСФСР майвес. 

Потрыт нас хӯнтлуӈкве ро̄ви 
Лӯпта э̄тпос ва̄т нупыл китыт хо̄талт «То̄рум Маа» музейт Юван Шес­талов намхо̄талэ кастыл «Аудиокнига» ма̄ньщи ла̄тӈыл та̄стувес. Тав хансум то̄ва стиханэ ань ищхӣпыӈ ут хосыт хӯнтлуӈкве ро̄ви. О̄лме палытыл пуссын аквъёт нёлса̄т арыгкем нэ̄пак хансыс ос та̄ратас. 

Ты проект Майя Макарова ва̄руӈкве номылматас. Тав НКО «Центр продвижения языков и культур обско-угорских народов» нампа организацият кӯщаиг рӯпиты. 
Ты ва̄рмаль э̄лаль тотнэ ма̄гыс округ куль­тура депар­тамен­тыт рӯпитан ма̄хум нё̄тмил ва̄рсыт, та̄н олн мисыт. О̄выл нэ̄пак «Мӯтра йӣв» та̄ра­тавес. Ань ос «Миснэ», «Ма̄кем ат», «Ма̄-вит э̄рыг», «Э̄тпос» ос мо̄т потрыт ма̄ньщи ла̄тӈыл та̄ратавēсыт. 

Ань ты нэ̄пак ловинь­тан колт «ЛитРес» интер­нет ло̄псыт ос хо̄нтуӈкве ро̄ви. Ты потрыт ка̄сыӈ хо̄тпа хӯнтлуӈкве вēр­миянэ. Телефон палт о̄с о̄ньщуӈкве ро̄ви. Тыгыл э̄лаль акваг тамле нэ̄пакыт хансуӈкве пата­вет. 
Ты потрыт пуссын Денис Вынгилев ищхӣ­пыӈ ут хосыт ёмщакв щё̄питасанэ. Тав о̄выл та̄ратан нэ̄пак ловиньтым порат са̄ӈквылтап та̄н тув нё̄тумтас, тыщир хӯнт­луӈкве ёмас. Ты рӯпата урыл «То̄рум Маа» музей-колт Николай Чебоненко ма̄хумн потыртас. Ань о̄выл нэ̄пак «То̄рум Маа» музей кӯщайн Людмила Алфёрован мӯйлуптавес. 
Ма̄хум мӯйлысыт
Та юи-па̄лт мӯй ма̄хум во̄р ма̄н «То̄рум Маа» музейн тотыглавēсыт. Тот памятник по̄хыт Юван Николаевич ка̄стувес. Тув Альбина Николаевна Мехнина э̄ще ос Людмила Александровна Алфёрова ёхталасыг. 
Саранпа̄вылныл Галина Николаевна Ларионова, Хулюмсӯнт па̄вылныл Марина Тихоновна Двинянинова ос нэ̄пак хаснэ мо̄т хо̄тпат о̄лсыт. 
Потрыт юи-па̄лт мӯй ма̄хум сып пуӈкын но̄х-ха̄хсыт, тот та̄н ма̄гсыла­ныл концерт щё̄пита̄л­вес. Ма̄хум ё̄рнкол по̄хат са̄ӈквылтапыл са̄ӈквыл­тасыт, стихыт ловиньта­сыт, э̄ргыт э̄ргысыт ос йӣквыт йӣквсыт. 

Э̄типāлаг пасан ва̄­рыг­лавес, мӯй хо̄тпат атыӈ хӯл исмитыт тыттувēсыт. Тот ка̄сыӈ хо̄тпа ща̄гтым о̄лыс. 
Юван Николаевич 2011 та̄лт яныг таквс э̄тпос атыт хо̄талт а̄тимыг ēмтыс. То̄нт тав 74 та̄лэ о̄лыс. Тав Ханты-Мансийск ӯс по̄хат во̄рыӈ ма̄тэ̄т ёл-щё̄питавес. Конференция о̄лум порат ма̄хум тув о̄с ялсыт. 
Ма̄н, ма̄ньщи ма̄хум, ты намыӈ-суиӈ хо̄тпа акваг номуӈкве патылув. Хум потранэ ос стиханэ ловиньтаӈкве сака пӯ­мащ, тав ма̄ньщи мир ма̄гыс са̄в ва̄рыс, о̄лнэ-хӯлнэ накув э̄лаль тотыс. Тав хосытэ̄ныл ма̄н са̄в э̄лы мо̄т хо̄н ма̄т ва̄ӈкве патвесӯв. 
Николай МЕРОВ
 
