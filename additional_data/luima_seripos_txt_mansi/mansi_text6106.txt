
Ты туи ня̄врамыт ӯщлахтын ма̄т о̄йттур э̄тпос о̄выл хо̄тал­ныл рӯпитаӈкве о̄выл­тахтэ̄гыт. Кит э̄тпос сыс ма̄н округувт атса̄т арыгкем ӯщлахтын ма̄т 250 со̄тыра арыгкем а̄гирищит-пыгрищит тах ӯщлахтэ̄гыт.  
Ха̄льӯс район Я̄сунт па̄вылт о̄лнэ «Ма̄нь Ӯсквет» хӯрум смена рӯпитаӈкве паты. Хоты порат сменат ва̄рыгла­вет ос манаса̄вит ня̄вра­мыт тот ӯщлахтэ̄гыт, та урыл Любовь Павловна Стаканова ма̄ньщи газе­тав ма̄гсыл потыр­тас. 
– «Языковая» нампа смена о̄йттур э̄тпос 10 хо̄талныл 17 хо̄талэ мус тах рӯпиты. Тот 65 ня̄врамыт тах ӯщлах­тэ̄­гыт ос ма̄ньщи ла̄тыӈ ханищтаӈкве патэ̄гыт. Ма̄ньлат хо̄тпанув ос ня̄враманув ща̄нь ла̄тыӈ ат ва̄гыт, тыима̄гсыл ма̄н тамле смена ань ва̄рыглэ̄в. 

Та̄н ётаныл Мария Васильевна Фризоргер рӯпитаӈкве паты. Тав са̄в та̄л школат ня̄вра­мыт ханищтым рӯпи­тас. Ханты-Мансийск ӯсныл «Лылыӈ Союм» нампа центрыт рӯпитан нэ̄ Ольга Мартыновна Норова (Анямова) а̄гит, пыгыт ма̄ньщи ла̄тӈыл ханищтаӈкве о̄с ёхты. 
Та порат ня̄врамыт ма̄щтырлаӈкве ханищ­тахтуӈкве патэ̄гыт. Ты та̄лныл ма̄н «Кочующая школа» нампа ханищтап ос Хулюмсӯнт, Кульпас ос Ягрим па̄влытт ва̄рыгласӯв. Тот о̄лнэ ма̄щтыр хо̄тпат «Ма̄нь Ӯсквēн» ань во̄выглы­янӯв. Ханты-Мансийск ӯсныл ма̄щтыр э̄квав Мария Сергеевна Мерова о̄с тах ёхты.
Китыт смена «Горная» о̄йттур э̄тпост 19-28 хо̄талыт ва̄рыглылӯв. Ты та̄л Нё̄рн хус а̄ги ос пыг минэ̄гыт. Та̄н ётаныл Иван Николаевич Вокуев ос Сергей Викторо­вич Стаканов ялэ̄г.

Хӯрмит смена «Время поющих стрел» о̄йттур э̄тпос 30 хо̄талныл во̄р­тур э̄тпос 6 хо̄талэ мус тах рӯпиты. 70 ня̄врам ӯщлахтуӈкве тув ёхталэ̄­гыт. Та сменан учёный нэ̄ Светлана Алексеевна Попова во̄вилӯв. Тав Ӯй йӣквнэ ва̄рмаль урыл та̄­наныл потыртаӈкв паты. 
«Ма̄нь Ӯскве» нампа ма̄н ка̄сыӈ ня̄врам ёхта­лаӈкве вēрми.  
Оманыл-а̄тянылн заявление-нэ̄пак ань хансуӈкве ос ма̄н палтувн кēтуӈкве э̄ри. Заявление-нэ̄пакыт Ха̄льӯс, Приполярный, Ня̄хщамво̄ль, Хулюм­сӯнт, Ло̄пмус, Кульпас, Саранпа̄выл ос Ханты-Мансийск ӯст о̄лнэ ма̄хмыт хассыт».
«Ма̄нь Ӯсквет» рӯпи­тан ма̄хум ӯщлахтын ма̄ныл щё̄питаӈкве о̄вылтахтасыт. Ос ты э̄лы-па̄лт са̄в э̄тпос сыс са̄всыр нэ̄пакыт ёт рӯпитасыт. 
Любовь Павловна ла̄выс, ань коронавирус а̄гм о̄лнэ ма̄гыс, та̄н ос са̄всыр нэ̄пакыл кēтавет, са̄всыр рӯпата ва̄руӈкве ла̄вавет. Ты рӯпата та̄н мӯсхалыг ва̄рияныл, «Ма̄нь Ӯсквет» а̄гирищит ос пыгрищит ёмащакв вос ӯщлахтэ̄гыт. 
Людмила ТЕТКИНА    
