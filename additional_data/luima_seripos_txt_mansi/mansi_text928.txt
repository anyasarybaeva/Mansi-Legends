
Ты э̄тпос 12 хо̄талэ̄т Ханты-Мансийск ӯст «Ӯринэ̄ква хо̄тал» ва̄рыглавес. Йис та̄гыл ма̄ньщи ос ханты ма̄хум ӯринэ̄ква янытласыт. Тӯя̄г тав ёхтынэ̄тэ порат матыр а̄ны-са̄н щё̄питасыт, ялпыӈ хо̄тал ва̄рыгласыт. 

	«Ӯринэ̄ква  хо̄тал» ма̄н округувт 2011 та̄л па̄сыл ва̄руӈкве патвес. Ты ялпыӈ хо̄тал кӯщаитн са̄ккон щирыл ва̄рвес, нэ̄пакын хасвес. Ань ка̄сыӈ та̄л яныгполь э̄тпос китыт субботатэт округт о̄лнэ мир вос мӯйлэ̄гыт. 

	Ханты-Мансийск ӯст ма̄хум «Югорская долина» нампа гостиница по̄хат мӯйлысыт. Тот татем ёмас, сыстам во̄рыӈ ма̄кве. А̄ти сака яныг сцена ва̄рыглавес, ма̄хум тувыл ты выступайтасыт. О̄выл ла̄тыӈ губернатор ва̄ӈын хум Геннадий Бухтин тав ла̄выс: «Ӯринэ̄ква хо̄тал – ты ка̄сыӈ колта̄гыл ма̄гыс ялпыӈ хо̄тал. Йис та̄гыл ты хо̄талт ма̄ньщи ос ханты ма̄хум ща̄нь-а̄щаныл ос ня̄враманыл янытласаныл. Ань ты ювле хультум та̄л сыс ма̄н ӯсувт соссаӈ ма̄хум халт са̄в ня̄врам самын патыс, та̄наныл ма̄н пуссын янытлыянӯв». 

	Ты хум потыртаме юи-па̄лт сценан ня̄врам самын паттум нэ̄т-хумит ня̄враманыл ёт во̄ввēсыт, пуссын янытлавēсыт, диплом нэ̄пакыл ос мӯйлупсатыл майвēсыт. Ты та̄л сыс Ханты-Мансийск ӯст, насати, хо̄тхуйплов ма̄ньщи ос ханты ня̄врам самын патум. 

	Округ кӯщай Наталья Комарова тув о̄с ёхталас, ла̄тыӈ ла̄выс, ма̄хум янытласанэ. Нэ̄пак хаснэ ханты э̄ква Мария Кузьминична Волдина э̄рыг э̄ргыс, апыгрище ханты йӣкв йӣквыс. Ты юи-па̄лт мир мӯйлуӈкве та патыс. Концерт ва̄рыглавес, ма̄хум янге-ма̄не э̄ргысыт, йӣквсыт. Ня̄врамыт ос ма̄ньлат ма̄хум ма̄гыс са̄всыр ёнгилыт ва̄рыглавēсыт – халанылт пēрщисыт, са̄грап па̄хвтысыт, ё̄втыл ня̄л та̄ратасыт.

	Кит ё̄рнколыг тӯщталавесы̄г, ма̄хум тув щалтсасыт, ӯнлахо̄лсыт, хӯл исмитыл ос исум ща̄ил айтвēсыт. 

	Ма̄хум ёсал кассыт

	Аквта хо̄тал Иртыш я̄ тармыл ма̄хум ёсал кассыт. 1200 спортсменыт ё̄раныл а̄рталаӈкве тув ёхталасыт. Та̄н халанылт намыӈ-суиӈ спортсменыт о̄лсыт – Евгений Дементьев, Александр Легков ос округув янытыл спорт ва̄рмаль Департаментыт кӯщаиг о̄лнэ хум Евгений Редькин. 

	Ты коныпал тув соссаӈ ма̄хманув во̄виньта̄лымат. Сургутский район Русскинская па̄вылныл ханты ма̄хум ёхталасыт – э̄кват-о̄йкат, нэ̄т-хумит ос ма̄ньлат пыгыт, пуссын та̄нти ма̄снутанылт масхатым о̄лсыт. Ё̄рнкол тӯщталасыт. Та̄нти халанылт ща̄нь ла̄тӈыл потыртэ̄гыт. 

	Хум хо̄тпаныл ёсал кассыт. О̄выл места Леонид Конкин тав вис, китыт – Сергей Русскин, хӯрмиттыг ос Виталий Русскин тав ёхтыгпас. Но̄х-патум ма̄хум пуссын мӯйлупсатыл мӯйлуптавēсыт, янытлавēсыт.

	Светлана ХОЗУМОВА

	 
