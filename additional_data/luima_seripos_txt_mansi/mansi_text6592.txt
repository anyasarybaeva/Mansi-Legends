
Ма̄ньщи учёныюв Евдокия Ивановна Ромбандеева урыл 2020 та̄л оигпан ляпат нэ̄пак та̄ратавес, тав тох намаим о̄лы: «От глубин языка к высотам науки…».
Ты нэ̄пакн потрыт Татьяна Дмитриевна Слинкина ные урыл акван-атуӈкве патыс. Тавēн нё̄тыс Светлана Алексеевна Герасимова, Āс-угорский институтт ма̄ньщи филология отделт рӯпитан нэ̄. 
Тув са̄в ма̄хум хассыт, хотьют таве ва̄с, хотьют тав ётэ рӯпитас, журна­листыт, учёныит сымын ро̄внэ ёмас ла̄тӈыт тēтсыт. Евдокия Ивановна о̄лмēт такви рӯпататэ урыл по­тыр­та̄лум потранэ пуссын ты нэ̄пакн щё̄пита­вēсыт. Са̄в ёмас потыр тот ло­винь­таӈкве ро̄ви. 
Потрыт тув хунь иӈ атвēсыт, Татьяна Дмитрие­вна а̄тимыг ēмтыс ос тав ётэ Āс-угорский инсти­тутт рӯпитам ма̄хум ты тэ̄ла а̄стлысаныл. Ос та̄л оигпан порат «Новости Югры» издательский колт нэ̄пакыт ва̄рвēсыт. Ты кастыл общественных ос внешних связей округ департамент па̄лыл олн та̄стыглавес. 
Ты нэ̄пак ва̄рнэ ма̄гыс рецензия-потыр Софья Владимировна Онина, ос Дина Васильевна Герасимова, филология наукат кандидатыг о̄лнэ нэ̄г, хассы̄г. Потрыт ём­щакв щё̄питасанэ̄н Свет­лана Алексеевна Попова, история наукат канди­датыг о̄лнэ нэ̄, ос Оксана Юрисовна Динисламова, ма̄ньщи филология отделт рӯпитан а̄ги. 
Евдокия Ивановна о̄лме палытыл акваг туп наука хосыт рӯпитас, ма̄ньщи ла̄тӈе сака яныт­ластэ, сака са̄в рӯпата хансыс, са̄в ханищтахтын нэ̄пак та̄ратас, ма̄ньщи мире ма̄гыс яныг щунь хультуптас. Тав хансум нэ̄паканэ хосыт ань ма̄нь­лат а̄гит ос пыгыт наука рӯпата ва̄рēгыт, ханищтах­тэ̄гыт. Ты яныг учёныюв хо̄т-а̄ти туп ёмас ла̄тӈыл ка̄ставе ос пӯмащипал ла̄ваве.
Галина КОНДИНА
