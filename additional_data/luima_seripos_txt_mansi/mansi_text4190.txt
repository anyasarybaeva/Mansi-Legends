
Ханты-Мансийск ӯсн «То̄рум Маа» музейт о̄лум конференциян Венгрияныл история наукат кандидатыг о̄лнэ хум Дьёни Габор ёхталас. Тав Будапешт ӯст о̄лы, Лоранд Этвеш нам о̄щнэ университетт научный сотрудникыг рӯпиты.

	Ты хум «Сибирские, угорские следы в культуре и истории мадьяр» нампа доклад ловиньтас. Ам таве венгр (та̄нтина̄наныл та̄н мадьярыг ла̄вияныл) ма̄хманув о̄вылтыт китыгласлум, ла̄тӈанув со̄ль акван-ёхтэ̄гыт ман а̄ти. На̄н ань э̄лаль Дьёни Габор потре ловиньтэлы̄н.

	— Ам ань венгр ма̄хманув урыл потыртасум, хумус та̄н Урал нампа нё̄рытныл Карпат ма̄ мус ва̄нтлысыт. Тапалыт ма̄ мус та̄н 50 манос 60 та̄л сыс минасыт.

	Венгр ма̄хманув ань о̄лнэ ма̄нанылн минманыл порат са̄в мирыт ёт акв ляпат о̄лсыт, та̄н о̄лнэ хурияныл ос то̄ва ла̄тӈаныл ханищтасаныл. Хатанит ляпат сака хоса о̄лсыт. Хунь о̄лнэ ма̄нанылн ёхтысыт, о̄лупсаныл мощ мо̄тнувēг ēмтыс.

	Ос ма̄ньщи, ханты мирыг ёт рӯтыг о̄лнэ̄в тай ва̄глӯв, ща̄нь ла̄тӈув щирыл пуссын на̄ӈки — ма̄н сака ляпа рӯтыг о̄лэ̄в. Ма̄н ма̄хманув, на̄н пēс ма̄хманын хольт, лув о̄с сака янытлыяныл.

	Пēс йис та̄гыл лув урыл са̄в мо̄йт о̄ньщēв, пēс потыр са̄в о̄лы. Лув о̄вылтыт венгр хум — этнограф Вильмош Диосеги са̄в потыр хансыглас, ты ва̄рмаль тав мӯсхал щирыл ханищтастэ. О̄йка хосат а̄тимыг ēмтыс, на̄н тав хансыглам нэ̄паканэ ловиньтаӈкве вēрмегы̄н.

	Онтоловит нот юи-о̄выл та̄ланэ̄т ма̄н ма̄хманув ань Венгрияг ла̄внэ ма̄н та ёхтысыт, тув акваг та о̄лмыгтасыт.

	То̄нт о̄выл венгр ня̄врамыт самын патуӈкве та патсыт. Та порат та̄н Урал ма̄т хультум мадьярыт (венгрыт) ос ма̄ньщи манос ханты ма̄хум ёт иӈ ва̄йхатасыт, халанылт юртыӈыщ о̄лсыт. Сака э̄л, мо̄т хо̄н ма̄н, минманыл ма̄гыс, рӯт ма̄хманыл ёт потыртаӈкве ос хо̄нтхатыглаӈкве ат вēрмысыт. Тувыл тох ла̄щал-ла̄щал потраныл та оигпас, акван-ёхталаӈкве воссыг ат та патсыт.

— Габор, наӈ хумус номсэ̄гын, ма̄ньщи ос вēнгр ма̄хум номтаныл аквнув хурипат, со̄ль аквхольт потыртэ̄в?

	— Ма̄н э̄лы хо̄н ма̄т о̄лэ̄в, ла̄тӈув ань ва̄им мо̄т хурипа. Потыртаӈкве патэ̄в, халувт ат торгамтахтэ̄в. Ам ань тыт «То̄рум Маа» музейт ё̄мыгтэ̄гум, матыр-а̄ти ловиньтэ̄гум, акв кол норанэ онтсыл нэ̄пак-ло̄мт тагатыма, тот ма̄ньщи ла̄тӈыл хансым о̄лы: «Тэ̄лы кол». Ам хунь ты ла̄тӈыг ловиньтасагум, сымум татем та̄кыщ путгуӈкве патыс, ам хот-ща̄гтсум. Ам сома юн о̄лэ̄гум, амти ла̄тӈум ловиньтылум, ма̄н щирувт о̄с аквтох.

	Ам аньмунт ты потыртасум лув урыл, венгерский ла̄тӈыл ма̄н о̄с аквтох ла̄вēв — «лув». Пēс ма̄хманув ма̄гыс лув а̄ти туп рӯпитаптын ма̄гыс о̄щвес, тав угорский мирыт (мадьярыт, ма̄ньщит ос хантыт) ма̄гыс ялпыӈ ӯиг о̄лыс.

	Валерий Чернецов нэ̄пакēт ловиньтасум, пēс йис порат хунь хо̄тпа а̄тимыг ēмты, ма̄ньщи ос ханты ма̄хум лув алэ̄гыт, пуӈке ос сове са̄с то̄тапын пинтлысаныл ос тав ётэ щё̄питасаныл. Мадьяр ма̄хум пēс порат ма̄хманыл о̄с аквтох ёл-щё̄питасаныл. Вильмош Диосеги ты ва̄рмалит пуссын ханищта̄лсанэ, я̄ӈк лув урыл хо̄т хӯлыглам, ты о̄вылтыт о̄с хансыглас.

	Ма̄ньщит то̄ва ма̄наныл тох намая̄лсаныл: Лув Нё̄р ос мо̄т щирыл, хо̄т ла̄тыӈ Лув о̄лы. Екатеринбург ӯст о̄лум учёный о̄йка А.К. Матвеев о̄с хансыглас, Урал янытыл са̄в ма̄т Лув ла̄тӈыл намаим о̄лэ̄гыт.

	Ам ань таи ла̄вуӈкве таӈхēгум, ма̄н ма̄хманув хосат тēпыл э̄л минасыт, мо̄т мирыт халт сака хоса о̄лсыт, ос ма̄ньщи, ханты мирыг ёт рӯтыӈыщ о̄лнэ хурияныл ат тыпылтасаныл. Ань туп ла̄тӈанув та̄ра на̄ӈки — ма̄н со̄ль акв рӯтыӈ ма̄хум. Са̄всыр индоевропейский ла̄тӈыт халт о̄лнэ̄в тēпыл, ма̄н угорский мирыг хультсӯв, пēс йис ма̄хманув хольт номсэ̄в, потыртэ̄в.

	_________________

	Дьёни Габорын ам пӯмащипа ла̄тыӈ ла̄всум. Матъёмас та̄н ла̄тыӈ щирыл рӯтаныл кинсыяныл, ла̄тӈаныл ос пēс йис о̄лупсаныл ханищтыяныл, ма̄н ётув ва̄йхатэ̄гыт. Я̄тил мадьяр ма̄хманув пуссын пуста̄гыл вос о̄лэ̄гыт, На̄й-О̄тыранылн вос ӯргалавет. Ма̄н о̄лнэ ма̄вн ва̄тихал вос ёхталэ̄гыт, акван-хо̄нтхатэ̄в, ща̄гтэ̄в, потрамēв.
