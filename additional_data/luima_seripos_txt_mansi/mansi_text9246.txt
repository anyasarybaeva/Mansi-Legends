
Ты та̄л «Югра лылыēп» нампа сосса ма̄хум организация 35 та̄лэ то̄влыс. Ань округ янытыл са̄в ма̄ньщи, ханты ос ё̄рн хо̄тпат тув хасхатым о̄лэ̄гыт. Ма̄ньлат а̄гит, пыгыт ты организация хосыт о̄с са̄в э̄рнэ рӯпата ва̄рēгыт.  
Ха̄льӯст о̄лнэ ма̄ньлат нэ̄ Валерия Новьюхова ёт ам Ханты-Мансийск ӯст ва̄йхатасум. Тав во̄р­тур э̄тпост округ Дума-колн яныг сапра̄нин «Югра лылыēп» Ха̄льӯс отделениятэ кӯщай нэ̄ Калерия Супрун ёт ёхта­лас. 
То̄нт округ янытыл о̄лнэ сосса ма̄хум та̄рви­тыӈ ва̄рмаляныл, пир­майтым са̄кконыт, нё̄тмил ва̄рнэ программат урыл потыртаӈкве ты ӯст ак­ван-атхатыгласыт. Такви урēтыл Валерия Новью­хова тох потыртас:
– Ам Ха̄льӯст «Север­речфлот» нампа органи­зацият рӯпитэ̄гум, «Моло­дежь Югры» нампа сосса ма̄ньлат ма̄хум ма̄гсыл ва̄рим органи­зациян хас­хатасум. Ха̄льӯст ань 20 арыгкем ма̄ньщи, ханты ма̄ньлат хо̄тпат тув ялан­тэ̄гыт. 
Ма̄н «Югра лылыēп» Ха̄льӯс отделениятэ Калерия Супрун кӯщай нэ̄н о̄с нё̄тэ̄в. Ты ка̄ркам ма̄ньщи нэ̄ Ха̄льӯст о̄лнэ сосса ма̄хманэ са̄всыр ялпыӈ хо̄талытн, суссыл­тапытн, хо̄нтхатыглапытн, касылытн во̄выглыянэ. 
Тав ма̄ньлат а̄гит, пы­гыт акваг ханищтыянэ, та̄н та̄нки пēс йис ва̄р­ма­ляныл вос янытлэ̄гыт, культураныл, ща̄нь ла̄тӈа­ныл но̄х вос во̄рмалтэ̄гыт. Тамле яныг сапра̄нин ам о̄выл щёс ёхтысум. Тыт са̄в мир акван-атхатасыт, та̄н та̄нки тэ̄ланыл урыл потыртасыт. 
Кӯщаит тыт ла̄всыт, мо̄­тыт та̄лныл сосса ма̄хум ма̄гсыл кол ёвтуӈкве нё̄тнэ лильпи программа рӯпитаӈкве тах о̄вылтах­ты. Ам юв хунь ёхтэ̄гум, ты тэ̄ла урыл ма̄ньщи, ханты ма̄ньлат хо̄тпатн тах потыртэ̄гум.
Роман Ананьев Ха̄льӯст ма̄ньлат хо̄тпат «Моло­дежь Югры» орга­низа­цияныл кӯщаиг ос «Югра лылыēп» отделеният кӯ­щай нэ̄ Калерия Супрун ва̄ӈын хо̄тпаг о̄лы. Роман Ха̄льӯст товлыӈха̄пыт иснэ ма̄т водителиг рӯпиты. 
Тав ётэ ам Ха̄льӯст хӯл алыщлан хо̄тпат янытлан хо̄талт ва̄йхатасум. Роман мо̄т ма̄ньлат пыгыт ёт касуӈкве тув ёхталас. Тав ла̄выс:
– Ам ётум Михаил Яркин, Артём Новьюхов ос Владислав Батманов тыт касэ̄гыт. Ты ма̄ньлат пыгыт о̄с «Молодежь Югры» нампа организациян хас­хатым о̄лэ̄гыт. 
Ма̄н са̄всыр ялпыӈ хо̄талн, ханищтапн ва̄ти­хал яланта̄лэ̄в. Мо̄лты та̄л ма̄н Салехард ӯсн «Российский Север» нампа яныг сапра̄нин во̄выглавесӯв. Россия янытыл ёхталам ма̄ньлат ма̄хум рӯпатаныл тот потыртасыт ос са̄всыр проектаныл э̄рнэ щирыл хансуӈкве ханищтахта­сыт. Ос мо̄лты та̄л таквсы порат Ханты-Мансийск ӯсн «Школа лидеров» нампа ханищтапн ялсӯв.
Ха̄льӯс районт туи «Ма̄ньха̄п» касыл щё̄пи­та̄лвес. Ма̄н ма̄ньщи, ханты ма̄ньлат хо̄тпат ёт ма̄ньха̄пыл товуӈкве Ягримн, Восыӈтӯр па̄вылн о̄с во̄выглавесӯв. 
Тамле ка̄ркам ма̄ньла̄т хо̄тпат Ха̄льӯст ты о̄лэ̄гыт ос ма̄ньщи, ханты мирыг ма̄гсыл са̄в ёмас тэ̄ла ва̄рēгыт.
Людмила ТЕТКИНА
