
Ты э̄тпост нэ̄пак хаснэ ханты э̄ква Мария Кузьминична Волдина 80 та̄лэ то̄влы. Тав ва̄т са̄грапнал э̄тпос 28 хо̄талэ̄т 1936 та̄лт Юильск па̄выл ляпат Куръёх я̄ ва̄тат самын патыс. Ты ма̄ э̄лнаӈ Ха̄льӯс район нупыл хансым о̄лыс, ювле хультум нотт тав Белоярский район нупыл хасвес. Ща̄нь-а̄щаге са̄лыӈ хо̄тпаг о̄лсы̄г.

	Мария Кузьминична Ханты-Мансийск ӯст о̄лы. Самын патум хо̄талэ э̄лы-па̄лт ам тав ётэ хо̄нтхатыгласум, о̄лупсатэ урыл китыгласлум, мощ пот-рамасмēн. Тав о̄влэ̄т яныгмам поратэ но-мылматастэ, ла̄выс: «Ам о̄пагум-щащēквагум, ащо̄йкам ос анēквам акваг ӯлылыянум, акваг ка̄сталыянум. Ма̄н яныгмамув порат, та̄н ка̄сыӈ э̄типа̄лаг ма̄навн мо̄йт мо̄йтсыт. Очера о̄лыс – акв хо̄тал ты хо̄тпа мо̄йты, мо̄тыт хо̄тал ос мо̄тананыл мо̄йты. 

	Ма̄н, ня̄врамыт, ты пора сака ӯрыслӯв. То̄ванакт мо̄йт хӯнтлым, ёл-оявēв. Тамле тэ̄ла ка̄сыӈ ё̄рнколт о̄лыс. Хуйнэ пора ёхты, пуссын ёл-щё̄питахтэ̄гыт, я-ты, мо̄йт манос пēс йис потыр та о̄вылтаве. Ма̄хманув то̄ванакт а̄мщуӈкве тӯлтхатэ̄гыт, э̄ткотиль мус та а̄мщēгыт. 

	Ам о̄пам Николай Александрович сака ка̄ркам хум о̄лыс, 36 та̄лэ то̄влуме порат сампыльта̄лыг ēмтыс. Са̄лыл сака молях яласас, о̄влэ̄т по̄сасыянэ, сунэ̄н ӯнтылматы, э̄л та нуяве. 

	Аквматнакт о̄с аквтох са̄лыянэ по̄сасанэ, ос сунэ̄н ӯнтылматуӈкве ат а̄лымас, хо̄ны рагатас, йӣв та̄рытын щё̄притэ хо̄яс, та юи-па̄лт самаге поста̄лыг ēмтсы̄г, сампыльта̄лыг та ēмтыс. О̄влэ̄т щащēквамн ва̄нтата̄лвес, тувыл хунь ам яныгмасум, тавēн нё̄туӈкве патсум. То̄нт ам ат та̄лум о̄лыс. Ам таве ва̄нтата̄лыслум, тав ос а̄нум са̄всыр мӯтран ханищтастэ. 

	Ам сака мулумыг о̄лсум, ос туп та порат ёл-ротмыгласум, хунь о̄пам матыр потыртас манос мо̄йтыс. Ань са̄лыӈ суныл минымēн, То̄рум нупыл сунсэ̄гум, татем тулыӈ, тав ла̄ви: «Мощēртн сыстамлы». Со̄ль, То̄рмув сыстамыг та ēмты. 

	Ам номсасум, аман хумус тав ва̄гтэ. Манос тавēн ла̄вēгум: «Сэ̄мыл тулыӈыг ēмтыс, щар лап-хартхатас, щахыл а̄тим». О̄пам ювле ла̄ви: «Ань тах аквтем хо̄талыг паты». Тав сампыльта̄л тēпыл тамле ощхуль, потрыӈ о̄лыс. Ма̄ньта̄гыл ма̄н са̄всыр потрыт, сыре-сыр пословицат ос поговоркат хӯлыгласӯв».

	Мария Кузьминична оматэ наме Варвара Ивановна, а̄ги о̄парищ наме Молданова о̄лыс. Тав Нумто тӯр ва̄тат Ма-саӈкорт па̄вылт самын патыс. А̄тятэ Кузьма Николаевич Вагатов Осётное нампа са̄лыл яласан ма̄ па̄лыл о̄лум хум. Тэ̄н китхуйплов ня̄врам о̄щсы̄г. 

	Мария Кузьминична 1943 та̄лт хо̄т та̄лэ то̄влуме порат Юильск па̄выл школан вуйвес. Ты урыл тав тох ты потыртас: «Ка̄сыӈ такв
	сы са̄лыӈ колныл ня̄врамыт школан тотавет. Ня̄врамыт акван-атнэ ма̄хум ма̄н палтув ёхтысыт, номсэ̄гыт, ам са̄т та̄лум, ань ам ёлы-па̄лум Катя йӣгтем ос Проня а̄пщим о̄лсы̄г. Тот нила класс мус ханищтахтасум, тувыл Касум па̄вылн тотвēсум, э̄лаль тот ханищтахтасум. Са̄тыт класс а̄стламум юи-па̄лт э̄лаль Ханты-Мансийск ӯст о̄лнэ педучилищат ханищтахтасум». 

	1955 та̄лт Мария Кузьминична училище а̄стластэ. Касум па̄выл школат о̄выл класс ня̄врамыт ханищтас, интернатыт кӯщаиг рӯпитас. 1968 та̄лт тав колта̄глэ ёт Ханты-Мансийск ӯсн ва̄нтлыс, педучилищан патхатас. 

	1971 та̄лт Лениниград ӯст о̄лнэ А.И. Герцен нампа институт а̄стлас. Та юи-па̄лт КПСС комитетн тав «Ленинская правда» газетан рӯпитаӈкве кēтвес, тот ханты ос ма̄ньщи ла̄тӈыл хансым ло̄псыт палт пуӈктотыс. 1974 та̄лт «Ленин пант хуват» газета редакторыг паттувес.

	1991 та̄лт «Ханты ясаӈ» ос «Лӯима̄ сэ̄рипос» аквъёт рӯпитан колэ̄н ва̄рвес. Мария Кузьминична тув кӯщаиг паттувес, пенсиян минаме мус тот рӯпитас. Ля̄ххал тотнэ хо̄тпаг тав ва̄т арыг та̄л рӯпитас. 

	Югра ма̄в янытэ̄т яласастэ. Мирн нё̄тмил ва̄рнэ тэ̄лат акваг ва̄рыс, депутатыг пēрия̄лвес. Нусаг о̄лнэ колта̄глытын ос савалап ня̄врамытын тав акваг нё̄тыс. Хо̄нтлам ма̄хум ос та пилыщмаӈ порат рӯпитам хо̄тпат палт тав ва̄тихал яланта̄лыс, матыр нё̄тмилыл ва̄рыгласанэ. 

	Мария Кузьминична такви ла̄тӈēтыл ос рущ ла̄тӈыл хансы. Тав хансум стиханэ, мо̄йтанэ ос пēс потранэ нэ̄пакыг ва̄рвēсыт, са̄всыр журналытыт ос газетатыт хансыг-лавēсыт. То̄ва потранэ школат ханищтахтан ня̄врамыт нэ̄паканылн хасвēсыт, ань урока-нылт ловиньтэ̄гыт. Тав мо̄йтанэ, потранэ мо̄т хо̄н ла̄тӈыг толмащлавēсыт – якутский, венгерский, английский, французский, чешкий ос мо̄т ла̄тӈыг. 2006 та̄лт тав «Ёшак на̄й» ансамбль ва̄рыс, колта̄гыл ма̄хманэ ёт э̄ргēгыт ос йӣквēгыт. 

	Тав «Заслуженный работник культуры РСФСР» нам о̄ньщи, «Ветеран труда», нэ̄пак хаснэ ма̄хум Союз палт хансым о̄лы. 2005 та̄лт «Почетный гражданин Ханты-Мансийского автономного округа – Югры» намыл майвес.

	Мария Кузьминична кит а̄ги ос апыгрищит о̄ньщи. Тав со̄тыӈ ома, хо̄тпа нупыл сымыӈ э̄лумхо̄лас. Ма̄н, «Лӯима̄ сэ̄рипос» газетат рӯпитан ма̄хум, таве яныг намхо̄талэ̄тыл янытлылӯв! Са̄в та̄л пуста̄гыл вос о̄лы, На̄й-О̄тыранэ̄н вос ӯргалаве! 

	 

	Светлана Ромбандеева     
