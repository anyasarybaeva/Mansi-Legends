
Валентина Дорофеевна Саратина Ха̄льӯс район Ягрим па̄вылт о̄лы. Ты ма̄ньщи нэ̄ ёт ам тӯяг Ягримт сакныл турло̄пс ва̄рнэ порат потрамасум. Тав о̄с пēс ма̄хманув щирыл турло̄пс хартыс. 
Валентина Дорофе­евна китыгласлум, хо̄т самын патыс, хоты рӯт­ныл о̄лы. На̄н ань э̄лаль тав потре ловиньтэлы̄н:
– Ам Хо̄рыӈпа̄вылт самын патсум, ма̄нь­по̄ль э̄тпос 26 хо̄талэ̄т 1953 та̄лт, тот яныгма­сум. А̄тям Дорофей Николаевич Вадичупов Са̄ӈкитур па̄вылныл о̄лыс. Омам Дарья Ивановна, такви а̄ги о̄парищ наме Волкова. Тав Лӯи па̄вылт самын патыс, ащо̄йкам о̄с тот о̄лыс, та̄н пуссын Лӯи па̄выл ма̄хум. Ащо̄йкам Волкуп Ванькаг ла̄ввес. 
А̄тям яныг хо̄нтын ялыс, тот сакватавес, 1944 та̄лт юв ёхтыс. Тэ̄н омамтыл улпыл 1947 та̄лт акван-хо̄нтхатсыг. Ма̄н нила ня̄врам о̄лсув. Щар яныг каӈкув 1948 та̄лт самын патыглас, ма̄нь порат хотталь щалтыс. Володя каӈкум 1950 та̄лт самын патыс, тувыл ам, щар ма̄нь Ду­ся э̄щум. Володям 2011 та̄лт, Дусям 2008 та̄лт хотталь щалтсыг. 
– Наӈ школат хо̄т ханищтахтасын?
– О̄влэ̄т Ло̄пмус па̄­вылт ханищтахтасум, пēс школат, нила класс мус. О̄выл учительни­цав Александра Яков­левна Гоголева. Тав ня̄в­рам ӯрыс те, Дмитрий Васильевич Ромбан­деевын ханищтавесӯв. 1966 та̄лт нила класс а̄стламув юи-па̄лт пус­сын ла̄кква ма̄н кēтве­сув – хотьют Кульпасн тотвес, хотьют Сор­тыӈъя̄ нупыл кēтвес. Ам Кульпаст хультуп­тавēсум, тот каӈкум ханищтахтас, улпыл таима̄гыс тув тотвē­сум. Э̄лаль тот ханищ­тахтасум. 1974 та̄лт а̄гит ёт Иваново ӯсн мина­сув, тот са̄в фабрикат о̄лэ̄гыт, ханищтахтасум, рӯпитасум. Тувыл 1979 та̄лт ювле йисум, омам а̄гмыл ēмтыс. Даша Сангилева ёт Тюмень ӯс та̄ра ювле йисумēн. Тобольскын ёхтысамēн, яныг на̄иӈха̄пын та̄л­сумēн, тох ювле та ёхтысамēн. Воссыг та ма̄н ат ялсум. 
Саранпа̄вылт садикт ня̄врамыт ӯргалым рӯ­питасум. Та юи-па̄лт Хо̄рыӈпа̄выл ла̄пкан ос пēкарнин патхатыг­ласум, тот акво̄йкамēн­тыл акван-минасамēн. О̄йкам Ягримт яныгмас. Оматэ Хо̄рыӈпа̄выл­ныл о̄лыс, тав ётэ ак­ваг па̄влувн ёхталас, ма̄н ма̄ньта̄гыл аквъёт ха̄йтыгтасув. Мēн хӯ­рум ня̄врам о̄щсумēн. Ань яныг а̄гим Лена ос пыгум Дима о̄лэ̄г. Акв а̄гим машинан сакватавес, а̄гирище яныг а̄гимн янмалтаве. Ленам Белоярский ӯсн ва̄нтлыс, пыг о̄ньщи. Ня̄врамыг школат ха­нищтахтэ̄г. О̄йкам 2005 та̄лт а̄тимыг ēмтыс. 
– Валентина Доро­феевна, а̄тян хо̄нт юи-па̄лт рӯпитаӈкве вēрмыс?
– А̄тям саквата̄лыг­лавес тēпыл, акваг рӯ­питас. Тав партийный хо̄тпаг олыс, тыт-тот яласас – Ло̄пмуст, Я̄сун­тыт рӯпитас. Ётыл Хо̄­рыӈпа̄выл ла̄пкат рӯ­питас, лесникыг о̄лыс. 
О̄пам Николай Ки­риллович Вадичупов, щащēквам Наталья Петровна, такви а̄ги о̄парищ наме Гынды­бина. Василий пыгēн, а̄тям каӈке, о̄с хо̄нтлыс, Сталинград ēрт тот хо̄т хо̄нтлыс, о̄с саквата̄л­вес. Юв ёхталас, Ким­къясӯйт о̄лыс. Тот ань Са̄нка о̄па а̄гим о̄лы. Хулимсӯнтыт Дарья Ал­гадьева а̄квум о̄лыс, Са­ранпа̄вылт Нина а̄квум, тэ̄н ань сас а̄тимыг. 
Ащо̄йкам Омск ӯст хотталь тотвес (реп­рессировайтавес). Тэ̄н анēкваӈыщ са̄лыт о̄щ­сыг, са̄лыянэ̄н ӯрим яла­сасыг. Ащо̄йкам тотым юи-па̄лт са̄лыяныл хот-вуйвēсыт, маснутаныл, арыг коланыл хот-ё̄х­тувēсыт. Ётыл коланыл Ло̄пмусн тотыглавес. Акв мисыл хультуптавēсыт, лувэ̄кваныл о̄с хот-вуйвес, колхозн майвес. То̄нт тот Шесталов о̄йка председателиг рӯпитас.
– Наӈ тамле ма̄щтыр нэ̄, оман улпыл о̄с ма­тыр ю̄нтыглас?
– Омам янгыщ сов­ныл ю̄нтыс, ма̄хум та­вēн маснут акваг ю̄н­тылта̄лсыт. Таквина̄тэ̄н сахи ю̄нтуӈкве ат а̄лы­мас, сахи ло̄псэ ань тыг мус иӈ хуи, тав о̄вылта̄лум па̄сыг со­выӈ сахи ло̄псэ. Мо̄т­хо̄тпат ва̄йит, сахит ю̄нтылтасыт, хансал ва̄риянэ. Ань ты супум ныюм тав ю̄нтыгластэ, тав совныл о̄с ю̄нтыс, нуйсахи ва̄рыс. 
Ань потрумēн та оигпас. Валентина До­рофеевна ма̄щтыр нэ̄, матыр-а̄ти ва̄руӈкве пуссын ха̄сы. Ты я̄тил ма̄ньщи нэ̄ пус ка̄т, пус ла̄гыл вос о̄лы, На̄й-О̄тыранэ̄н вос ӯргала­ве.
