
Ус ос район лēккар кӯщаит ищхӣпыӈ то̄тап щирыл потыртаӈкве атыглавēсыт. Ханты-Мансийсканыл та̄н ётаныл округ мир пусмалтан департаментыт кӯщаиг о̄лнэ хум Алексей Добровольский потыртас. Тав 2018 та̄л онтолов э̄тпос сыс о̄лыглам тэ̄лат урыл потыртас ос та юи-па̄лт ка̄сыӈ ма̄т ва̄рмалит хумле о̄лэ̄гыт, лēккарыт китыгласанэ. Ос хо̄т матыр та̄рвит ēмталы ке, пуссын акван-нё̄тхатым вос рӯпитэ̄гыт.
Алексей Добровольский ла̄внэ̄тэ щирыл, ма̄н округувт са̄в ня̄врам самын паты ос мощща хо̄тпа а̄тимыг ēмты. Мо̄т российский ма̄тыт халт ма̄н тэ̄ланув ёмаснувег о̄лэ̄гыт. Ань округувт 1 млн 655 со̄тыра 074 э̄лумхо̄лас о̄лы, та̄н яныгса̄т са̄виткем сыресыр пусмалтан колытыт пусмалтавет. 
Округувт ма̄хум пусмалтан ма̄гыс са̄т проектыт рӯпитэ̄гыт, та̄н хосытанылт пӯльницат пуссын йильпи ищхӣпыӈ пормасыл ёвтавет, ня̄врамыт ос сака а̄гмыӈ хо̄тпат та̄н о̄влэ̄т вос пусмал-тавēсыт. Ань сыресыр пувласпи а̄гм ос сым а̄гм о̄щнэ хо̄тпа са̄выг ēмты, та̄н ма̄гсыланыл я̄нас пусмалтан накыт о̄с щё̄питавет. 
Тувыл тамле а̄гмыт пусмалтан лēккарыт ка̄сыӈ пӯльницат вос рӯпитанувыт, таима̄гыс ма̄ньлат а̄гит-пыгыт ханищтаӈкве э̄рēгыт. Та проектытн хансым тэ̄лат э̄рнэ̄г ке ва̄равет, то̄нт э̄лум-хо̄лас матумыг ēмтнэ̄тэ мус са̄в та̄л пуста̄гыл тах о̄лы. Ос ка̄сыӈ хо̄тпа таквинāтэ мощ ӯргалым вос о̄ньщитэ.
Ань лю̄ль а̄гмыт пусмалтан ма̄гыс то̄ва пӯльницат ищхӣпыӈ утыт о̄ньщēгыт, та̄-нанылтыл операцият ва̄равет. Ты та̄л онтолов э̄тпос сыс 9 со̄тыра 751 э̄лумхо̄лас та̄рвит операциял ва̄рвēсыт ос пусмалтавēсыт. Лов хо̄тпа мо̄т пус са̄ӈква̄хвтасыл ӯнтты-мат. 2018 та̄лув сыс сыресыр операциял ва̄рнэ щирыл 13 со̄тыра 166 э̄лумхо̄лас нэ̄пакн хансым о̄лэ̄гыт».
Ты та̄л Советский ӯст терапевт-лēккарытн ма̄хум пус-малтан ма̄гыс йильпи пӯльница пӯсвес. Тот 235 хо̄тпа пӯльницат хуим пусмалтавет ос 665 хо̄тпа а̄гмыӈыг ēмтнэ̄ныл порат юил ёхталаӈкве вēрмēгыт. Мо̄тыт та̄лт Сургут ӯст та̄рвитыӈыщ о̄лнэ нэ̄квет ос ущ самын патнэ ня̄врамыт ӯргалан центр-кол ӯнттын ма̄ныл а̄стлаве тах, тувыл Нижневартовск ӯст яныг пӯльница пуссын о̄с ӯрēгыт. 
2018 та̄л ос мо̄тыт та̄л кастыл са̄внув олн э̄рнэ пормасыт ёвтнэ ма̄гыс та̄стувес. Ань 53 «скорый помощь» нампа ма̄шинат ёвт-вēсыт, та̄л оигпан мус иӈ 112 ма̄шинат ёвтавет тах ос округ янытыл кēтавет. То̄ва па̄влыт сака э̄лн о̄лэ̄гыт, ма̄хум тыгле-тувле туп товлыӈха̄пыл манос вертолётыл тотыглавет. 
Тӯяг я̄т о̄нтэ̄гыт, ма̄хум ма̄нь на̄иӈха̄пыл мо̄т ӯс пӯльницан ялантэ̄гыт, ос тэ̄лы сыс ма̄шинал яласан лё̄х ке о̄лы, то̄нт хотталь ялантэ̄гыт. Тамле ма̄т акв хотты яныгнув па̄влыт пӯльница о̄лы ке, ма̄нь ляпа па̄вылквет о̄лнэ ма̄хум тот вос сунсыглавет, э̄рнэ нэ̄пакыл хасылтавет ос тувыл ущ район манос яныг ӯс пӯльницан вос кēтавет. Ӯст э̄рнэ нэ̄пак та̄л лēккарытн ат сунсавет. 
Тувыл ос таи лю̄ль, то̄ва пӯльницат та̄рвит а̄гмыт пусмалтан лēккар ат о̄ньщēгыт. Ма̄хум та̄нки а̄гманыл урыл «Николай Пирогов» на̄иӈха̄пыл ёхталан лēккарыт хосыт та̄ра-паттыяныл ос то̄нт ущ пусмалтахтуӈкве о̄вылтахтэ̄гыт. Тэ̄лы э̄лн о̄лнэ па̄влыт мус ань нила яныг ма̄шинат яласаӈкве патсыт, тот лēккарыт са̄всыр а̄гмыт хо̄нтнэ утыт ёт о̄ньщēгыт. 
Ты та̄л туи сыс 47 па̄влыт палт на̄иӈха̄п па̄г-пӯхталас, тот 16 со̄тыра 666 э̄лумхо̄лас лēккарытн сусвес, та̄н халанылт 4 со̄тыра 549 сосса хо̄тпат о̄лсыт. Тэ̄лы порат лēккарыт ма̄шинал яласым 14 э̄лн о̄лнэ па̄влын ёхталасыт. То̄нт 3 со̄тыра 531 э̄лумхо̄лас сусвес, та̄н халанылт 718 сосса хо̄тпат о̄лсыт. Ань тох ялым ос ма̄хум уральтым 100 млн са̄вит олн холтсыт. 
Э̄лн о̄лнэ па̄вылт илттыг а̄гмыл ēмтнэ э̄лумхо̄лас палт верто-лёт кēтыглаве. Акв тыламлан щё̄сэ ма̄гыс мир пусмалтан департамент 121 со̄тыра солко̄ви са̄вит ойты.
