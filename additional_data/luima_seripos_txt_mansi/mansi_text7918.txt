
Са̄в э̄тпос сыс Ня̄хщамво̄льт о̄лнэ ма̄хум лēккар та̄л о̄лсыт. Ма̄нь таквс э̄тпост тув ма̄ньлат хум Гаврил Ануфриев ёхтыс. Такви рӯпататэ урыл лēккар тыи потыртас:
– Ам ма̄нь таквс э̄тпос 18 хо̄талныл Ня̄хщам­во̄ль па̄выл пӯльницат рӯпитэ̄гум. Ты э̄лы-па̄лт ам онтолов э̄тпос сыс Ханты-Мансийск ӯст «Скорый помощь» лēк­карыг о̄лсум. 
Тувыл э̄лаль та ӯст МЧС-колт фельдшер-спаса­те­лиг патхатуӈкве тах­сум. То̄нт а̄нумн Ха̄ль­ӯс район пӯльница кӯщай Анато­лий Ефимович Райх­ман свонитас ос Ня̄хщамво̄ль па̄выл пӯль­ни­цан лēкка­рыг рӯпи­таӈкве во̄­выстэ. Ам мощ ном­сах­тасум ос Ня̄х­щам­во̄льн та ёхтысум. 
Амки ты па̄вылныл о̄лэ̄гум, тыт самын пат­сум, яныгмасум. 2017 та̄лт школа а̄стласум ос Ханты-Мансийск ӯсн Медицинский академиян  фельдшерыг ханищтах­туӈ­кве минасум. 2021 та̄лт диплом-нэ̄пакыл май­вēсум. 
Ня̄хщамво̄ль па̄влувт ань 440 арыгкем э̄лум­хо̄лас о̄лы, та̄н халанылт 100 арыгкем – тыи ня̄в­рамыт. Яныгхо̄тпат тыт са̄внув, та̄н палтаныл юв ялантэ̄гум, яныг тавле­ние ке о̄ньщēгыт, тэ̄рпил манос уколыл ва̄риянум. Ма̄нь ня̄врамыт о̄с ураль­тыянум, э̄рнэ прививкал тӯщты­янум. 
Па̄влыӈ мир корона­вирус а̄гмыл ул вос ēмтэ̄гыт, тамле тэ̄р­пиӈ уколыл о̄с тыт ва̄­риянӯв. Ты э̄лы-па̄лт 18 вак­цинал кēтыглавесӯв, мо­щēртын ты тэ̄рпил тотавēв, ма̄хум ты уколыл о̄с тах ва̄рия­нӯв.
Пӯльницат ань са̄всыр э̄рнэ оборудование пус­сын о̄лы кос. Ань кисло­род ат о̄ньщēв, тамле ут коронавирус ос мо̄т а̄г­мыл ēмтум хо̄тпатн э̄рмы­глаӈкве вēрми. Ос акв тэ̄рпи ат о̄ньщēв, рущ ла̄тӈыл «обезбо­ли­вающие» ла̄вавет. Ты тэ̄рпит сака та̄рвитыӈ а̄гмыл ēмтум хо̄тпатн э̄рēгыт.  
Пӯльницавт тэ̄рпи ты­налан кол о̄лы. Э̄рнэ ут пуссын тыт ёвтуӈкве ань ро̄ви. Ты тэ̄рпил Ха̄льӯс пӯльницаныл кēтавēв. 
ФАП-колт ма̄н 12 э̄лумхо̄лас рӯпитэ̄в, акв хо̄тпа ӯлщпуӈк пусмалты, хӯрум хо̄тпа – ма̄нь лēккарыг о̄лэ̄гыт, кит нэ̄г санитаркаг рӯпитэ̄г, акв хо̄тпа – водителиг о̄лы, кит сторожиг ос аквав пӯльницат кӯр па̄лтыглы. Та̄н пуссын рӯпата щи­рыл а̄нумн нё̄тэ̄гыт. 
Лēккар ос ла̄выс, па̄в­лыӈ ма̄хманэ пусмалтым, Ха̄льӯс пӯльницат рӯпи­тан лēккар ёт ищхӣпыӈ ут манос телефон хосыт потыртаӈкве вēрми. Китыглахтын ла̄тыӈ ке о̄ньщи, тот о̄с нё̄таве. 
Ань ма̄ньлат хум ома­ге-а̄тяге палт о̄лы, мо­щēр­тын я̄нас о̄лнэ ко­лыл тах миве. Оматэ Любовь Семёновна Ануфриева, ма̄ньщи нэ̄, такви о̄парищ наме Самбиндалова, а̄тятэ Сергей Петрович Ануфриев, саран хум. Гаврил кит каӈк, акв а̄пщи о̄ньщи, яныг каӈке нё̄рт рӯпиты, котиль каӈке Ханты-Мансийск ӯст о̄лы ос а̄пщитэ Ня̄хщамво̄льт о̄лы.    
Ма̄н, редакцият рӯпи­тан ма̄хум, Гаврил Серге­евичин са̄в ёмас, сымыӈ ла̄тыӈ кēтэ̄в. Ма̄ньлат хум са̄в ё̄рыл, номтыл вос пинаве, рӯпататэ кӯпни­тыӈ вос о̄лы. Па̄влыӈ ма̄хманэ пуста̄гыл э̄лаль вос о̄лэ̄гыт, вос рӯпитэ̄­гыт.
Людмила ТЕТКИНА
