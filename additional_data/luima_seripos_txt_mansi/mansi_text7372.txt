
Хурит Артём Ванюта по̄слым о̄лы. Ты хуритэ ань Ха̄льӯс район Саранпа̄вылн омаге-а̄тяге палт кēтыстэ. 
Тамара Савельевна Ванюта, оматэ, Сӯкыръя па̄вылт школат ос ма̄нь ня̄врамыт ӯрнэ колт пуӈктотнэ нэ̄г рӯпиты. 
Тав пыгкēтэ урыл тамле ла̄тыӈ хансыс: «Артём пыгум 2016 та̄лт Саранпа̄выл школа а̄ст­лас ос Тюмень ӯсн минас. Тот аграрный универси­тетыт «водные био­ресур­сы» ва̄рмалит ва̄нэ ос рӯпи­тан хо̄тпаг ханищ­тах­тас. Мо̄лты та̄лт универ­ситет а̄стластэ ос ущнув армиян вуйвес. Тынакт пищма ос хури кēтыс, тав десантный войскат связь щирыл лусыты.
Лусытан та̄лэ ёмщакв вос о̄лнув, тав ма̄гсылэ ма̄н сыманув ща̄ргēгыт. Ты кос ва̄глум, тав та̄ксар хум хо̄тпаг о̄лы, юн акваг нё̄твēсум. Тувыл хӯл алыщлым ос во̄раим яласанэ̄в порат акваг ёт тотыгласлӯв. 
Ам а̄тям, Артём ащ­о̄й­катэ, Савелий Вьюткин о̄с армиян тотыглавес. Тав ма̄ньлатыг о̄лме порат хумыт кит та̄л лусытым то­тыглавēсыт. А̄тям зенит­чикыг о̄лыс, тав аквъёт лусытам ма̄хманэ ёт ма̄кыг ва̄рнэ тэ̄ланыл ма̄гыс по̄с­лувēсыт ос газетан хан­сыгла̄лвēсыт. На̄нан ты хурииг суссылтан ма̄гыс о̄с кēтыягум».
Ма̄н, газетат рӯпитанум ма̄хум, хум хо̄тпат та̄н ялпыӈ хо̄таланыл кастыл янытлыянӯв, пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет.
Тамара МЕРОВА
