

	Ань 2020 та̄лт Ханты-Мансийск ӯст Все-мирный шахматный олимпиада ва̄раве тах. Ты урыл Василий Филипенко тох ла̄выс: «Ты ёнгил ма̄н ӯсувт ва̄руӈкве ань ма̄ янытыл о̄лнэ Мирхал шахматный федерация Конгрессыт рӯпитан мир пуссын ка̄сащасыт. Ты ма̄гыс ма̄н номтанув ёмасыт. Ты тэ̄ла палт ма̄н нёлолов арыг та̄л ты рӯпитэ̄в, 2010 та̄лт тыт май Шахматный олимпиада о̄лыс. Таима̄гыс ма̄н о̄лнэ ма̄в ань ва̄ве, ӯсув о̄с та пēриявес».

	Игорь Губкин ос тох потыртас: «Округувт са̄всыр олимпиадат ва̄тихал ва̄рыглавет, таима̄гыс ма̄н ань ты рӯпата ва̄глув. Ам номсэ̄гум, ты яныг ёнгил кос мо̄тыт та̄л ва̄рнуве те, маныр э̄ри ма̄н пуссын молях щё̄питапнувув. 

	Ты ёнгил ва̄нэ ма̄ янытыл о̄лнэ мир ма̄н ма̄в ос ӯсув колыг ла̄вияныл, тыг та̄н ка̄сыӈъēмт ёхтуӈкве вēрмēгыт. Мирн ва̄нэ хо̄тпат таима̄гыс тыг ва̄тихал та ёхталэ̄гыт».

	Округув янытыл ань шахматы ёнгил палт са̄в касылыт ва̄рыглавет – ня̄врамыт ос ма̄ньлат ма̄хум коныпал са̄в-сыр организациятыт рӯпитан хо̄тпат халанылт касэ̄гыт. Галина Ковалёва ла̄вме щирыл, Югорский шахматный академия колт ӯщлахтан хо̄талыт ат о̄лыглэ̄гыт, ма̄хум тот ка̄сыӈ хо̄тал ёнгēгыт, ханищтахтэ̄гыт манос касэ̄гыт».

	Ань тыгыл э̄лаль ка̄сыӈ школат ос спортивный колт ня̄врамыт шахматы тэ̄ла ханищтаӈ-кве патыяныл. Ты тэ̄ла палт пуӈк тотнэ хо̄тпат округ янытыл яласэ̄гыт, ма̄хум ма̄гыс мастер-классыт ва̄рыглэ̄гыт – 43 са̄вит тамле тэ̄ла о̄лыс. 

	Ищхӣпыӈ ут хосыт о̄с ханищтэ̄гыт. Ань округ янытыл 15 со̄тыра арыг ня̄врам шахматал ёнгасэ̄гыт, яныгхо̄тпат ёт – 18 со̄тыратем. 

	Георгий Рябов онтолов та̄лэ то̄влыс, тав нила та̄лэ то̄влум па̄сыл шахматал ёнгасы. Ля̄х-хал тотнэ ма̄хум нупыл тав тох ла̄выс: «Ам 2020 та̄л порат ēмтнэ Мирхал олимпиадат ёнгуӈкве таӈхēгум. Тот э̄лы-хо̄н ма̄хум ёт ёнгуӈкве ро̄ви, та̄наныл йильпи матыр ханищтаӈкве, ос тувыл мо̄т хо̄тпат ёт каснэм порат но̄х-патуӈкве ро̄ви».

	 

	Светлана Матвеева 
