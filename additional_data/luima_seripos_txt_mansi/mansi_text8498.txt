
Туи Ханты-Мансийск ӯс ляпат о̄лнэ Шапша па̄вылт ма̄ньха̄пыл яласан касыл ва̄рыглавес. Та порат округ сосса ма̄хум халт э̄лы хо̄н ма̄ныл ёхталам нэ̄ ос хум хо̄тпат кассыт, пуссын аквъёт 250 арыгтем э̄лумхо̄лас ма̄ньха̄пыл яласасыт. 
Светлана Мултанова ха̄пыл аквторыг нёвум­там нэ̄т халт но̄х-патыс. Тав Сургутский район Русскинской па̄вылт ханты колта̄гылт самын патыс. Ма̄ньха̄пыл тамле ма̄т ань хӯрмит та̄л ты касыс. Тав яныгмам ма̄тэ̄т, ла̄ви, сосса ма̄хманыл та̄нти халанылт о̄с касыгла̄лэ̄гыт. Тыт ос сака са̄в мир, то̄ват мо̄т хо̄н ма̄ныл ёхтысыт, таима̄гыс товуӈкве мощ та̄рвитыӈнуве. 
Светлана китыгласлум, ма̄ньха̄пыл яласаӈкве хо̄т ханищтахтас? Тав ювле ла̄выс: «Ам ма̄нь­та̄гыл товуӈкве ха̄сэ̄гум, омагумн-а̄тягумн ханищ­тавēсум. Па̄влыӈ-во̄рыӈ ма̄т о̄лэ̄в, ма̄ньха̄пыл яласаӈкве пуссын ха̄сэ̄в, ва̄тихал товыгла̄лэ̄в, яла­сэ̄в. Таима̄гыс каснэ хо̄тал кастыл сака ат щё̄питах­тэ̄в. Ам ань нэ̄т халт о̄влэ̄т ёхтыгпасум, ты ма̄гыс номтум ёмас». 
Терентий Итыков о̄с ханты пыгрищ, 16 та̄лэ то̄влыс, Сургутский район­ныл ёхталас. Тав 14-17 та̄л яныт ня̄врамыт халт о̄выл места вис. Пыг тох ла̄выс: «Тамле яныг ка­сылт ма̄ньха̄пыл ам китыт щёс ты яласэ̄гум. Тӯпыл товуӈкве та̄рвитыӈ а̄ти, тамле ха̄пыл ма̄ньта̄гыл яласэ̄гум. А̄гирищит-пыг­рищит ёт ма̄ньха̄пыл акваг яласэ̄в, тыгле-тувле товыгтэ̄в, ханищтахтэ̄в. Омам ос а̄тям ма̄ньха̄пыл яласаӈкве о̄с атхунь ха̄­сэ̄г, пēс йис о̄лупса э̄лаль то­тытэ̄н. А̄тям наме Антон Терентьевич, ха̄пыт ос суныт ва̄ри. Омам Клавдия Григорьевна пēс щирыл маснут ю̄нты». 
Э̄лы хо̄н ма̄ныл о̄лум ма̄ньлат ма̄хум
Акв ма̄ньлат а̄ги Россиян Африка ма̄т о̄лнэ Замбия ма̄ныл ёхтыс, наме Мервис Мариам. Ханты-Мансийск ӯст Югорский государственный универ­ситетт 3 курсыт экология тэ̄лан ханищтахты. А̄ги рущ ла̄тыӈ татем ёмщакв ва̄гтэ, тох ла̄выс: «Ам Русака ӯст самын патсум, тот школа а̄стласум. Мо̄т хо̄н ма̄т ханищтахтуӈкве сака тахсум, хунь яныг­масум, Россиян йиӈкве номылматсум. Тыт о̄луӈ­кве а̄нумн мӯсты, рущ ла̄тӈыл потыртаӈкве ха­нищтахтасум. Ханты-Мансийск ӯст ёмас, сымыӈ ма̄хум о̄лэ̄гыт. Тыт ань ма̄ньха̄пыл китыт щёс ка­суӈкве ты патэ̄гум, мо̄лты порат китыт места висум».
Каснэ ма̄н Мервис Мариам хӯрум юрта̄­гиянэ ёхталасыт, та̄н о̄с Зам­бия­ныл о̄лэ̄гыт, Москва ӯс университетт ханищ­тах­тэ̄гыт, рущ ла̄тӈыл ёмщакв потыртэ̄гыт. А̄гит ща̄г­тым ла̄всыт, мо̄лты тыг о̄с ёхталамыт, сосса ма̄хманув халт кассыт. Ань о̄с хо̄талпалыт я̄ ва̄тат о̄л­сыт, ма̄ньха̄пыл каснэ ма̄хум нупыл суссыт, та̄нти о̄с кассыт. Ты ма̄гыс номтаныл сака ёмас. Тувыл ё̄рнколт ня̄рнё̄выль, ня̄р­хӯл ос мо̄т хащта̄л тэ̄нут тэ̄сыт. Мо̄т мирыт о̄лупса ка̄са­лаӈкве та̄нанылн пӯмыщ.  
Акв хурит ос хӯрум ма̄ньлат хӯм лю̄лēгыт, та̄н о̄с Африканыл о̄лэ̄гыт, Москва ӯс университетт туризм тэ̄ла ханищтэ̄гыт. Ма̄н округувн мӯйлуӈ­кве-касуӈкве во̄ввēсыт. Мартин Камерунт самын патыс. Хум ща̄нь ла̄тыӈ урыл китыгласлум, Аф­ри­ка­нылт та̄нти ла̄тӈыл ул­пыл потыртэ̄гыт? Тав ла̄­выс: «Камерунт 326 ща̄нь ла̄тыӈ о̄лы. Омам такви ла̄тӈе – баса, а̄тям – итун. Ам ма̄нь порат хӯлыглас­лум, тэ̄н халэ̄нт ща̄нь ла̄тӈыл потыртасы̄г. Ос ма̄н ань пуссын француз­ский ма­нос англий­ский ла̄тӈыл потыртэ̄в, о̄лнэ ма̄в Фран­ция нупыл тӯ­лым о̄лы. Э̄лнаӈ ма̄хманув не­мец­кий ла̄тӈыл потыр­тасыт, то̄нт немецкий колония о̄лыс. Тувыл хо̄нт­лын нак порат фран­цу­зыт ос анг­ли­чаныт но̄х-патсыт, ма̄в мирыӈ та̄гыл та̄н нупла­ныл та па­тыс, та̄н ла̄тӈыл потыр­таӈкве, ла̄т­ӈаныл ханищ­таӈкве ё̄рва̄гыл ла̄вве­сӯв. 
Ань Камерун ма̄вт та̄н ла̄тӈаныл ма̄кыг та о̄лы, ма̄н ща̄нь ла̄тӈа­нув суйтэ̄гыт ман а̄ти, кӯ­ща­итн тувле нупыл тэ̄ла а̄тим. Ма̄хманув ща̄нь ла̄тӈыл мо̄рсыӈ порат потырта̄лэ̄гыт, янгыщ яныгхо̄тпат. Ма̄ньлат хо̄т­пат ос ня̄врамыт пуссын мо̄т хо̄н ла̄тӈыл потыр­тэ̄­гыт, номсэ̄гум, ма̄нти ла̄т­ӈанув тах ла̄щал-ла̄щал та со̄ймēгыт. 
Тоби ос Теми Нигерия­ныл о̄лэ̄г. Тоби сака пот­рыӈ, тох ла̄выс: «Ам ос юртанум Москва ӯс уни­верситетт ханищ­тахтэ̄в. Ханты-Мансийск ӯсн мо̄л­хо̄тал товлыӈха̄пыл ёх­тысӯв. Э̄типа̄лаг ӯсхулыт хосыт ё̄мыгтасӯв, ӯска­нын ялсӯв, сака нё̄тнэ ма̄кве. Мо̄лхо̄тал ты я̄т ам ма̄ньха̄пыл яласаӈкве ханищтахтасум. Тӯпыл товуӈкве насати сака та̄рвитыӈ, ос ам ма̄ньха̄­пыл тох иӈ та яласасум, ханищтахтасум. Тувыл товуӈкве мощ ха̄суӈкве патсум, лэ̄щмысум, ща̄гт­сум. Тыхо̄тал сосса хо̄тпат халт касуӈкве патэ̄гум, номсэ̄гум, о̄выл мēста ат те выгум, сакати ха̄пум ēри ул вос ё̄ӈхыгпи. Афри­кат ха̄пыт щар мо̄т хури­пат, о̄лупсав о̄с я̄нас – ма̄нти На̄й-О̄тырыт ос ялпыӈхо̄талыт о̄ньщēв, ма̄нти щирыл по̄йкщēв, мӯйлэ̄в. Матъёмас на̄н миркол кӯщаянын тамле э̄рнэ касылыт ва̄рыг­ла̄­лэ̄гыт, ма̄навн, э̄лы хо̄н ма̄ныл ёхталам хо̄тпатн, пӯмыщ. Ма̄н сунсэ̄в, тыт о̄лнэ сосса ма̄хум хумус касэ̄гыт. Сака та̄ксар э̄лум­хо̄ласаквет, молях то­вуӈ­кве ха̄сэ̄гыт, ня̄вра­маныл ма̄ньха̄пыл ма̄нь­та̄гыл яласэ̄гыт. Ты ма̄гыс Югра ма̄н пӯмащипа ла̄тыӈ ла̄вēгум!».  
Бурак Турцияныл о̄лы, ань Москва ӯст спорт университетт ханищтах­ты. Ма̄ньлат хум ла̄выс, Россия янытыл са̄в ма̄т о̄лыс, са̄всыр мирыт куль­турат ва̄щинтас. Хунь тыг во̄ввес, та̄ра ка̄сащас. Ма̄н ма̄вт ха̄нты ос ма̄ньщи ма̄хум ка̄салас, сунсы, хумус ма̄хманув ма̄нь­ха̄пыл яласэ̄гыт.
Нила хум ос Индияныл о̄лэ̄гыт, наманыл Лолит, Кабо, Ангит ос Картеги. Та̄н Сургут ӯст медицин­ский университетт 3 курсыт ханищтахтэ̄гыт. Ханты-Мансийск ӯсн о̄выл щёс ёхтысыт. Ла̄вē­гыт, о̄выл курс ищхӣпыӈ ут хосыт ханищтахтасыт, тувыл рущ ла̄тыӈ ханищ­тасыт. Хунь Россиян ёх­тысыт, та̄ра китыт курсын вуй­вēсыт. Тыт о̄луӈкве ос ханищ­тахтуӈкве та̄на­нылн мӯсты, ос таи та̄р­ви­тыӈ – тэ̄лы порат сака ащирмаӈ, по̄лявет.
Акв хум Китайныл о̄лы, наме Ховеймин Хи. Тав ётэ о̄с потрамасӯв, китыгласлӯв, ма̄ньха̄пыл хуньт яласа̄лыс? Ховей­мин Хи ла̄выс: «Ам Москва ӯст аспирантурат ханищ­тахтэ̄гум. Матъёмас ты ялпыӈхо̄талын ёхтысум. Тамле ха̄пыл нэ̄мхуньт ат яласасум, товуӈкве ат ханищтахта̄лсум. Тыт щар о̄выл щёс ха̄пын та̄лсум, ань ва̄глум, хумус яласаӈкве э̄ри. Ханты-Мансийск – сака нё̄тнэ ӯскве, таса̄вит йӣв яныг­ми, лылыēпе сыстам. Тыт ёмас, сымыӈ ма̄хум о̄лэ̄­гыт. Ханты ос ма̄ньщи ма̄­хум ёт ва̄йхатасум, пус­сын пуста̄гыл вос о̄лэ̄гыт, вос щунēгыт!»
Касум хо̄тпат ёт Светлана РОМБАНДЕЕВА потыртас 
