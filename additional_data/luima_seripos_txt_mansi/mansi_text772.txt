

	Акв па̄вылт кит ма̄ньщи а̄гииг о̄лсы̄г. Наманэ̄н Аннэ ос Лена. Акв ва̄тихал тэ̄н акван-ялантасы̄г, пил ва̄тым, ла̄хс атым во̄рт ха̄йтыгтасы̄г. Аквнакт ӣтипа̄лаг акв а̄гирищкве тэ̄н палтэ̄н щалтапас, ла̄ви: «Паль хот-оигпас, ква̄лгыӈ та̄гыл кӯтьвытн сып ёлы-па̄лн та ня̄влувес». 

	Паль - Аннэ  тав ягпыге во̄раян а̄мпе о̄лыс. Ягпыге ты торыг юн а̄тим о̄лыс, щēмьяӈ та̄гыл о̄ныпе палт мӯйлым яласас. Колэ, кӯтьванэ Аннэн уральтавēсыт. А̄гииг кон ква̄лапасы̄г, хӯнтлэ̄г. Со̄ль, сып ёлы-па̄лт кӯтювыт та хортнэ суяныл. «Я-та-ты, ань кӯтюв ква̄лгыӈ та̄гыл минас, ул ёл та тагапас, ул вос пурнуве». 

	А̄гииг молях а̄с-тапасы̄г, тув та ха̄йтэ̄г. Минамēн порат Аннэ ща̄нēн ла̄всас кос, тав ёмщакв ат торгамтамтэ,  хоталь а̄гияге тахасы̄г. Минамēн мус акв а̄гитэ колэ̄н масхатуӈкв ха̄йтталас, ма̄нь писале матрыг ёт а̄лмаямтэ. 

	Па̄выл ёлы-па̄лт Кēрасколыӈъя о̄втахты ос посыӈ витуп со̄с о̄лы, Кēрасколыӈъя̄н паты. Со̄с ӯлтта я̄ по̄х ня̄лиӈ лё̄хъяс о̄лы, мо̄лты па̄выл ущ ва̄рим ляпат Кēрасколыӈъя по̄х суитт Аннэ ща̄не щёпыр 

	ня̄лит  о̄ньщас. Ань та лё̄хъяс хосыт а̄гииг та ха̄йтэ̄г. 

	Ха̄йтэ̄г-ха̄йтэ̄г, ляпан ат ёхтэ̄г. Акв э̄ла, акв э̄ла кӯтьванэ̄н та патантэ̄гыт. Ха̄йтсы̄г-ха̄йтсы̄г, торгамтастэ̄н, кӯтьванэ̄н матыр ня̄влэ̄гыт. Ла̄вēг: «Мощ тотнув ты кос суйтэ̄гыт, тув нэ̄гылттахтыглы-мēн, маныр хортаве».

	Я̄н ва̄глыгпасы̄г, хӯсы ха̄ль хосыт я̄ ӯлтта ха̄йтсы̄г, ма̄нь ня̄р во̄ӈха хосыт тахасы̄г. Мощ тотнув, йӣв щахылт ты 

	суйтэ̄гыт. Тувле тэ̄латэ̄н а̄ти, акв кӯтьвēн тэ̄-натэ̄ныл э̄ла ат сэ̄ты. Халэ̄нт потыртэ̄г:

	- Хотьютамēн па̄-тамты?

	- Наӈ писалиӈ, наӈ и па̄тлуптэн.

	Тыхал хӯнтала̄лэ̄г, матыр товсакв саквалан ат суйты. Хунь со̄рп хортаве, паль йӣвыӈ ма̄н ке ēмты, товсаквыт сакваланэ̄ныл суйтэ̄гыт. Ты нэ̄матыр ат суйты. Кӯтювыт лэ̄ганыл во̄пыстэ̄гыт. Ос ляпаннув минасы̄г. Аннэ а̄ла ля̄втуӈкв патыс: «Нэ̄матыр а̄тим, аман ня̄р лэ̄гп лэ̄ӈын я̄сса ты янытва̄гыл лоӈхитахтэ̄гыт». 

	Лена та порат ла̄ви: «Во̄рто̄лно̄йка?» Сома акватэ̄н китыглытэ̄н. Аннэ ос та порат самаге но̄ӈхаль патсы̄г, ла̄ви: «А-га». Ювле кос а̄ӈкваты, акватэ тай ла̄глаге щё̄приныл вуйлыяге. Акв юи-па̄лт нас вущкасахтыгласы̄г, сома туп во̄тн тотвесы̄г. Ня̄р во̄ӈха хунь хультыгпас, ул ат  мосталастэ̄н. Акв та хӯсы ха̄лēн ёхтыгпасы̄г, хотьют кит щёс суй та та̄ратас, ня̄лахтас. Ёл-ротмапасы̄г. 

	- Тай ос аман хотьют? 

	Лэ̄гыӈ утыт ло̄йгын ма̄ныл по̄йтыгпасыт. Насати, ягпыгēн о̄с кӯтюв хортнэ ма̄н ха̄йтум. Тэ̄н минамēнт ягпыгēн кол сыст са̄гырхатас. Тав, насати, Полум ма̄хум са̄лы та̄ртан лё̄х хосыт ха̄йтум. Унсах хосыт я̄ ӯлтта унсыгтам, я̄ мо̄т па̄лыл а̄мпанэ юи-па̄лт минам.  

	Ань ка̄ркам китыг тай ат ва̄гтэ̄н, маныр ва̄руӈкв. Аман юв ха̄йтуӈкв, аман акв тув лаквхатуӈкв. «Нумын ӯнлум ут-капаēн омакēтэ ке нэ̄глы? Тай матыр та ēмты…»  Халэ̄нт ла̄вēг: «Хатэ, сар, кисувла̄лымēн. Хотьют о̄лы, ювле тах кисувлы». Со̄ль, хотьют ювле та кисувлас. Акватэ палягēн ат агты, ла̄ви:

	- Наӈ о̄с кисувла̄лэн. Э̄рыӈ, ӯйрищ ро̄ӈхи. 

	О̄с та суящēг. Аквматэ̄рт хӯнтлэ̄г, хотьют ла̄ви: «Тыг яēн». Яныг сам хартым, тув та минэ̄г. Ляпан ёхтуӈкв патсы̄г, ягпыгēн ля̄льт нэ̄глыс. Тэ̄н о̄выл ла̄тӈēн – манах? 

	Ягпыгēн ла̄ви: 

	- Китыг оясы̄г. Нэ̄н ос маныр тыт ва̄регы̄н?

	- Мēн кӯтюв хортнэ ма̄н йисмēн, Паль ква̄лгыӈ та̄гыл ёл-тагапи, номсымēн.

	Оям китыг - тай а̄гииг. То̄ва ма̄хум, хо̄т маныр во̄псата̄лы, тувле суй та та̄раты, та новитэ па̄тлуптаӈкв. 

	Ань во̄рн ялум ма̄хум юв ёхтысыт. А̄гииг тай ща̄нен-а̄квен мощ та та̄ӈвесы̄г, такыщ ла̄ввесы̄г. Мо̄тынтыг 

	хоталь ат э̄ри, тэ̄н-кинатэ̄н ул вус тотытэ̄н. Маныр ат ēмты. Ягпыгēн яныг ягпыге во̄выс, о̄с аквта ма̄тэн минасы̄г, а̄пщикēтэ̄н э̄рнэ щирыл щё̄питастэ̄н, юв тотастэ̄н. А̄лпыл ёмщакв пӯрласаныл, тэ̄пыӈ пасаныл ва̄рыгласаныл, ос ущ парласаныл. 

	Ты ма̄хум то̄нт иӈ аюм-китум о̄лсыт. Во̄рто̄лно̄йка наска̄ссыг ва̄гылттаӈкв о̄с ат ро̄ви. Тавēн пӯрлахтын ут, йир э̄ри. Кēрасколыӈ па̄выл ань щар сытамыг ēмтыс, кит о̄лнэ кол туп о̄лы, пилва̄тно̄йкат-во̄рто̄лно̄йкат па̄вылн нэ̄глалаӈкв патсыт. Ла̄хс атуӈкв минэ̄гын, о̄с нэ̄глуӈкв вēрмавēн. Таве ат ке новилы̄н, тав о̄с ат новхаты. Тох та во̄р кӣвырт ма̄ньщия
	нув о̄лэ̄гыт.

	 

	Паль – сэ̄мыл ман хопсат палиӈ я̄ӈк кӯтюв тох намтаве;

	Хӯсы ха̄ль – ёл-хӯсылам, ёл-патум ха̄ль. Ты потырт ха̄ль я̄ ӯлтта патум;

	Ла̄глаге щё̄приныл вуйлыяге – пēлпыщ ха̄йты;

	Та̄ӈвесы̄г - такыщ ла̄ввесы̄г;

	Полум ма̄хум са̄лы та̄ртан лё̄ӈх - хусахкем та̄л ювле ка̄сыӈ таквсы-тӯя Полум ма̄хум иӈ Кēрасколыӈъя̄ па̄выл та̄ра са̄лыяныл по̄сгалым яласасыт. 

	Ань са̄лыт холасыт, са̄лы по̄сгалам ма̄хмытныл о̄с нэ̄мхотьют а̄тим. Туп са̄лы та̄ртан ма̄наныл ос яласам лё̄ӈханыл наманыл хультсыт.  

	 

	Анна 

	Алгадьева

	 
