
Ка̄сыӈ та̄л ищхӣпыӈ ва̄рмаль урыл потыртаӈкве мир янытыл са̄в ма̄хум Ханты-Мансийск ӯсн акван-атхатыглэ̄гыт.
Ты та̄л лӯпта э̄тпос о̄вылтахтам порат тыт яныг мирхал IT-форум о̄с рӯпитас.
Анисет Габриэль Кочофа хӯрмит та̄л Ханты-Мансийск ӯсн ты форумн ёхталы. Ты хум Бенин ма̄ныл о̄лы, Россият Полномочный посолыг рӯпиты.  Тав ла̄выс, тамле хо̄нтхатыглап са̄в э̄рнэ тэ̄ла тоты. Ань са̄всыр ищхӣпыӈ утыт сака ёмащакв рӯпитэ̄гыт, ма̄хум телефон хосыт лēккар па̄лт хасхатуӈкве вēрмēгыт, э̄рнэ нэ̄пакыл о̄с интернет хосыт кēтавет.
Ты коныпал са̄в мо̄т  ва̄рмаль ты щирыл
ва̄руӈкве ань ро̄ви.
Анисет  Кочофа ма̄тэ̄т са̄в мир нуса тотым о̄лэ̄гыт, то̄ва па̄вылт ма̄хум на̄йпос та̄л о̄лэ̄гыт, та̄н са̄всыр ищхӣпыӈ тэ̄лат урыл
аты ва̄гыт, ань о̄лнэ
йильпи пӯмащ утыт нэ̄мхуньт ат ва̄щиньтасыт. Ос ла̄выс, акв порат такви самын патум па̄влэ̄н ялыс ос
ханищтахтан колн
щалтсас. То̄нт школан кит компьютер мӯйлуптас, тувыл ты утыг ат рӯпитасы̄г, па̄вылт ма̄хум на̄йпос та̄л о̄лсыт. Кит та̄л ювле хультыс, тав ос яныгмам па̄влэ̄н ялыс, ань тот на̄йпос ва̄рвес, ня̄врамыт акв компьютер щирыл пуссын рӯпитэ̄гыт. Хум ла̄ви, тав па̄влыӈ ма̄хманэ ос са̄всыр ищхӣпыӈ утыл рӯпитаӈкве э̄лаль тах пуссын ханищтахтэ̄гыт.
Мохаммед Али Камиль о̄с Полномочный посол-хумыг рӯпиты. Тав ос Африка Джибути ма̄ныл о̄лы. Ты хум о̄с ёмащакв рущ ла̄тӈыл потырты. Тав о̄выл щёс Ханты-Мансийск ӯсн ёхталас. Ля̄ххал тотнэ ма̄хумн  такви о̄лнэ ма̄тэ урыл потыртас. Ла̄выс, тав о̄лнэ ма̄тэ̄т ма̄хум о̄с са̄в та̄рвитыӈ ва̄рмаль о̄ньщēгыт, ма̄шинал яласан лё̄ӈх а̄тим, пӯльницат  ат рӯпитэ̄гыт, то̄ва па̄вылт ня̄врамыт ханищтахтан колн ат ялантэ̄гыт. Тот о̄лнэ мир о̄с са̄всыр ищхӣпыӈ утыт урыл аты хӯлыгласыт. Тувыл ань то̄ва ма̄т на̄йпос ва̄руӈкве о̄вылтавес,  са̄всыр йильпи утыт хосыт ма̄хум тот о̄с тах молях ханищтахтэ̄гыт. Тамле ут хунь ва̄раве, ма̄хманэ мощ ёмщаквнувег о̄лмыгтэ̄гыт. Тыи ма̄гсыл тав тамле форумын ёхталас ос тыт са̄в э̄рнэ тэ̄лат хӯнтлыс, юв хунь ёхты, ты ва̄рмаль урыл э̄лаль потыртаӈкве тах паты.
