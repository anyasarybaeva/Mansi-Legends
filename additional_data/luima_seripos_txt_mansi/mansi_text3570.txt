
Ханты э̄ква Агафья Александровна Волдина ка̄тыл ва̄рыглам пормасанэ Ханты-Мансийск ӯст «То̄рум Маа» музей колт суссылтавēсыт. Ты хо̄нтхатыглап тох намая̄лвес: «Душа творит руками…» 1998 та̄лт тав «Народный мастер России» намыл майвес.

	Ты ма̄щтыр э̄ква о̄лме палыт са̄всыр хусапсовыт са̄сныл ю̄нтыглас, хорамыл щуртсанэ. Па̄квпалыӈ супыт ю̄нтыс, са̄лы котыл ла̄гыл маснут ю̄нтыглас, сакныл матыр хартыс. Са̄всыр пормас, маснут тав та ва̄руӈкве ха̄сыс, ма̄щтырлаӈкве ха̄сыс, акваг матыр щаквщис.

	Музей кӯщай ва̄ӈын нэ̄ Эрика Петровна Сургутскова ла̄вме щирыл, Агафья Александровна сака пӯмыщ пормасыт ва̄рыс — ма̄-вит, во̄р, йӣвыт ос ӯйхулыт хурияныл пуссын тот о̄лэ̄гыт, на̄ӈкēгыт. Та̄н выставкатын ос са̄всыр конкурсытын тотыглавēсыт, мирн суссылтавēсыт. Агафья Александровна дипломытыл ос янытлан нэ̄пакытыл акваг майлувес. Тав ва̄рум пормасанэ «То̄рум Маа» музей коныпал Россия янытыл са̄в ма̄т о̄лэ̄гыт. Эрика Петровна э̄ква о̄вылтыт са̄в ёмас сымыӈ ла̄тыӈ ла̄выс. Тувыл ты ма̄щтыр э̄ква а̄гитэ Галина Семёновна Волдина потыртас:

	— Ам омам 1934 та̄лт Октябрьский район Моим па̄вылт самын патыс. Яныг хо̄нт порат омам пӯрка ю̄нтыс, та порат тав са̄т та̄лэ ущ то̄влыс. Тувыл э̄лаль акваг матыр ю̄нтуӈкве та патыс. Ма̄нь та̄гыл а̄тятэ юи-па̄лт ха̄йтыгтас, тав ётэ хӯлуп сунсуӈкве, пил ва̄туӈкве ялантас. Оматэ ю̄нсхатуӈкве ӯнты, тав ляпатэ̄н ӯнтылматы, сунсы, хумус тав ю̄нты, щаквщи. Тох ла̄щал-ла̄щал та ханищтахтас.

	Хунь сыре-сыр фестивалит ква̄лтапаптувēсыт, ам омам нупыл ла̄вēгум: «Наӈ таса̄вит пормас ка̄тыл ва̄рсын, то̄ваныл акв хотты суссылтапын тотыглыянамēн. Ма̄хум вос сунсэ̄гыт, ань ханты нэ̄ хо̄тпанув маныр ва̄руӈкв ха̄сэ̄гыт, вос пӯмщалахтэ̄гыт». Омам ка̄сащас, тувыл тав ва̄рум пормасанэ хо̄т-а̄ти тотыглаӈкве патвēсыт, омам ва̄ӈкве патвес, намыӈ-суиӈыг ēмтыс. Ма̄хум тавēн ханты супыт ю̄нтылтасыт. Яныгмамум порат тав а̄нумн ханты супыт ю̄нтыс, пӯркат ю̄нтыс. Омам э̄ргуӈкве ха̄сыс, ханты э̄рыг са̄в ва̄с. Тав яныг щēмьят самын патыс, анēквам а̄ги о̄парищ наме Обатина о̄лыс.

	Ань ты музей суссылтапын то̄ва пормасыт Галина Семёновна Октябрьский па̄вылт о̄лнэ музейно-выставочный центырныл тотыс. То̄ват «Культура» нампа Творческий объединение колныл вуйвēсыт, матахмат пормас ос «То̄рум Маа» музейт о̄ньщавет. Ты ма̄щтыр э̄ква молты а̄тимыг ēмтыс. Тав тэ̄латэ Галина Семёновна а̄гитэ̄н э̄лаль тотаве. Оматэ хольт тав ань о̄с матыр ю̄нты, са̄всыр суссылтапытын яланты, ка̄тыл ва̄рнэ пормасанэ мирн суссылтыянэ.
