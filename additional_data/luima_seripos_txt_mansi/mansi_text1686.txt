

	Ольга Литова налог-олн акван-атнэ ма̄т кӯщаиг о̄лы. Тав декларация-нэ̄пак урыл потыртас. 2014 та̄л сыс округувт са̄в олн сэ̄лнэ ма̄хум та̄нки нэ̄паканыл яныгполь э̄тпос 30 хо̄талэ мус та̄н палтаныл вос кēтыяныл ос о̄йттур э̄тпос 15 хо̄талэ мус налог-олн вос ойтэ̄гыт. Ты рӯпата  ат  ке ва̄рēгыт, та̄н штрафыл  пинавет.  

	Кӯщай нэ̄ ла̄вме щирыл, та та̄л сыс тыт о̄лнэ мир пуссын аквъёт 70 млрд. солко̄ви налог-олн ойтсыт. Округувт ань 8 щё̄лыӈ хо̄тпа о̄лы, та̄н халанылт акв э̄лумхо̄лас та̄л сыс 10 млрд. солко̄ви сэ̄лыс. 7 хо̄тпат миллионерыг о̄лэ̄гыт.      

	Щēмья кол ке ёвтыс, нэ̄г-хумыг сас налог-олныл ювле ань ойтавēг. Акв э̄лумхо̄лас кит миллион солко̄вилныл 13% савит налог-олныл ювле миве. Щēмья кол ёвтнэ нэ̄паканыл та̄н палтын ке кēтыныяныл, нэ̄г-хумыг сас 260 со̄тыра солко̄ви ойтавет. Тох  акв щēмья 520 со̄тыра соко̄вил виӈкве вēрми.   

	Людмила Теткина  
