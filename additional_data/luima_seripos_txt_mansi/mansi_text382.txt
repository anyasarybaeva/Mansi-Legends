
 

	Ха̄льӯс район Ялъӯс на̄лми ва̄тан о̄с акв моторха̄п па̄г-пӯхтыс. Ма̄хум йильпи памятник сунсуӈкве тув ёхтысыт.  Сунсэ̄гум, ха̄пныл хорамыӈ супыл масхатым акв  ма̄ньщи э̄ква па̄г-ква̄луӈкве нё̄твес. А̄врах ва̄тат лю̄льнэ нэ̄ хо̄тпат потыр суяныл хӯнтамласлум: «Я-а, Нюра ёхтыс? Со̄ль, тав ты о̄лнэ̄тэ!»  Та сыс э̄ква  на̄лми ва̄таныл  па̄гле а̄ӈкватас, мощ сунсыглахтас ос сэ̄й хосыт па̄гле та ё̄мантас. 


		Тыи Анна Николаевна Гындыбина о̄лум. Тав Ялъӯс па̄вылт самын патыс, тот яныгмас. Ос хум ва̄рме юи-па̄лт Кимкъясӯй па̄вылн тотвес, та па̄сныл тав Ялъӯсн ат ёхталас. «Па̄вылкем тытты-я, щар ня̄ртпум оспаг ēмтум!  Ам хо̄тпан  та̄л тыг ат ёхталасум.  Мēн тумпумēн, хо̄т хасап нэ̄гыгласмēн, та янытаг та ēмтум. Хоримēн тыи?» - э̄ква ма̄ньта̄гыл о̄ньщнэ Надя юрта̄гитэ китыгластэ. Надежда Константиновна  Захарова ла̄выс: «Нюрамēнтыл ма̄нь таргыт ёлы-па̄лт хасап нэ̄гимēн, ва̄тихал тот ӯнлахо̄лсумēн.Хасап кӣвырт тав маньнэ нё̄тнэ хансаӈ суп ос хорамыӈ то̄рыт ю̄нтым ӯнлыс, пӯри ва̄руӈкве щё̄питахтас».  Аннэ э̄ква мовалас, пуӈке хӯтувьяптастэ: «А-а, ам то̄нт хорамыӈ а̄кань о̄с ю̄нтсум». 

		Э̄кваг ма̄ньпора та̄ланэ̄н номылматыг-лым, хуньт тэ̄нки о̄лум ма̄тэ̄нт ё̄мыгтасы̄г,  ань ос туп хара ма̄ хультыс. Тувыл хоты кол, хоты щēмья тот о̄лсыт, тэ̄н таи потыртасы̄г. «Манах кол ос манса̄вит ма̄хумаквет тыт о̄лсыкет. Ка̄сыӈ колта̄гыл ня̄врамыл та̄глэ̄кв.  Ма̄н пуссын тыт ха̄йтыгтасӯв, ёнгасасӯв, йӣвын ха̄ӈхыгласӯв, – Анна Николаевна потырты, тувыл акв ма̄т ёл-лю̄люмтас, - О̄пам кол  ёре тох та пумын яныгмима. Ма̄н колта̄глувт ат пыг, ам амккем а̄гирищ о̄лсум. Ня̄врамыг о̄лмувт ня̄р ла̄глыл пуссын тыт ха̄йтыгтасӯв, мувлахи сэ̄й о̄лыс. Ань сунсэ̄н, ты ма̄в пумын, нирщахлын лап-яныгмима. 

		О̄пам наме Егор Петрович Сангилев о̄лыс, щащēквам Матрёна Николаевна Нахрачёва. Тэ̄н мисыт-лувыт о̄щсы̄г. Хо̄нтлан ва̄рмаль ēмтум порат Ёхор о̄пам хӯл алыщлаӈкве пиркатирыг паттувес. А-на-на, то̄нт 10-13 та̄л яныт ня̄врамыт, пуссын хӯл алыщлаӈкве тотыглавēсыт. Ам ётыл о̄памн о̄с ёт-тотыг-лаӈкве патвēсум. Сака та̄рвит пора о̄лыс.Са̄в хӯл алыщласӯв, пувнэ хӯланув хо̄нтлан ма̄хманув палт кē-тыглавēсыт. Акв щёс толыг хартым ам ква̄лгыӈ та̄гыл витн хасумтавēсум. О̄пам ка̄саластэ, ро̄ӈхувлас: «А̄гикве, ӯрхатэ̄н сар, ӯрхатэ̄н!»  А̄нум пувумтаӈкве а̄лымас. Ма̄н  иӈ ня̄врамыг о̄лсув, юв ёхтэ̄в, тэ̄гув ос кон ха̄йтыгтаӈкве та атхатэ̄в. Э̄типа̄лаг мус та ёнгысӯв, рӯпитан та̄рвитув хот та ёрувлылӯв. Ос а̄лпыл о̄памн но̄х-са̄йкатавем, о̄ста хӯл алыщлаӈкве минэ̄в.

		Омам Евдокия Андреевна а̄ги о̄парищ наме Явлина о̄лыс, тав А̄нъя па̄вылныл о̄лум нэ̄. А̄тям Николай Егорович Сангилев армиян тотвес, ам ат та̄лум то̄влыс. То̄нт, номилум, ам маткем та лю̄щсум. Хум хо̄тпат на̄иӈхапын та̄лттувēсыт,  Ха̄льӯсн тотвēсыт, ос тувыл хо̄нтлуӈкве  кēтвēсыт. Та па̄сныл а̄тям воссыг ат та ва̄щиньтаслум. Ань Ялъӯс о̄лнэ ма̄ньщи ма̄кēвт такем ёмас ва̄рмаль тыт ва̄рсыт. Тыг ёхтысум, мощ ё̄мыгтасум, номтум ёмас. Ань тай тыг ва̄тихал вос тотыглавем тах!» - э̄ква мовалас.

		Ма̄ньщи мирув  иӈ са̄в нот сыс пēс йис ма̄хманэ вос ка̄стыянэ 

		ос номиянэ. А̄що̄йканув-о̄панув номуӈкве патыянув ке, тащирыл ма̄н та̄кыг э̄лаль о̄лэ̄в.

		 

		 


	 
