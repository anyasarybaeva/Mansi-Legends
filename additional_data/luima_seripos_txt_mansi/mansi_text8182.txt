
Ка̄сыӈъēмт са̄лыл каснэ ва̄рмаль Саранпа̄вылт хоса ӯрилӯв, тав ос акв хо̄тал сыс та̄ра та мины. Тув са̄в ма̄ныл ма̄хум мӯйлуӈкве ёхталэ̄гыт, тувыл та каснэ ва̄рмалит ёмас номтыл о̄ньщияныл. Ань то̄ват ёт ва̄йхатсум ос ты о̄вылтыт китыгласанум. 
Кит щēмьяг, Соколов нэ̄г-хумыг Тобольск ӯс­ныл ос мо̄т нэ̄г-хумыг Наталья ос Дмитрий Тишиныг Челябинский областьныл ёхталасыг. 
Тишиныг ла̄всыг: 
– Ма̄н Снежинск ӯсныл ань тыг ёхтысӯв, Евгений пыгмēн Мурманский область Полярный ӯсныл тыг во̄высламēн. Саран­па̄вылн ма̄н 2020 та̄л па̄сныл ёхталаӈкве тах­сӯв кос, тахольт 2023 та̄лт номтув тэ̄лаг та ēм­тыс. Таима̄гыс хот-ща̄г­тым о̄лэ̄в, каснэ ва̄рмаль суссӯв, ма̄навн тыт сака мӯстыс. Па̄вылт о̄лнэ ма̄хум пуссын ка̄с ва̄­рēгыт, мӯй хо̄тпат нупыл сымыӈыщ сунсэ̄гыт. Тамле ялпыӈ хо̄тал щё̄питан хо̄тпатн пӯмащипа ла̄тыӈ ла̄вēв. Ма̄н тыг тэ̄лы лё̄ӈх хосыт машинал ёхтысӯв. Тыт Андрей Филиппов рӯтув колэ̄т мӯйлэ̄в. 
Евгений Понисаев пыгēн э̄лаль потыртас: 
– Ам щар о̄выл щёс тыг ёхтысум, тыт ёмас ос пӯмыщ. Пēрщин ёнгилыт ань кассум, но̄х-патсум ос мӯйлупсал майвēсум. Ма̄н тыгыл Нё̄рн ялуӈкве о̄с таӈхēв, омагум-а̄тягум тыгыл 40 вēрыста палы­тан тотыглавесы̄г. Туи порат о̄с номсэ̄в тув ми­нуӈкве, туп тыгле-тувле яла­сан лё̄ӈхын сака та̄рвит.  
Мо̄т мӯй хо̄тпат Пермь ӯсныл ёхталасыт. Татьяна Сасунова таи ла̄выс: 
– Мēн о̄йкамēнтыл китынтыг тыг ёхтысмēн. Тамле касыл урыл ма̄н ищхӣпыӈ ут хосыт ля̄х­хал ловиньтэ̄в ос тыг ми­нуӈкве та щё̄питахтэ̄в. Тыг йинэ та̄рвит лё̄ӈхыл ат пилэ̄в, тыт пӯмыщ ялпыӈ хо̄тал ва̄рыглаве. Сосса ма̄хум сака ёмасыт, та­хольт та̄нки пēс йис наканыл э̄лаль тотыяныл. 
Игорь Сасунов о̄йкатэ э̄лаль потыртас: 
– Ам ань тыт о̄лнэ сосса ма̄хум ща̄нь ла̄тӈыл э̄р­гын э̄рганыл хӯнтлыса­нум, такем ёмасыг, нё̄тнэ̄г суйтэ̄гыт. Тувыл ва̄глум, ма̄ньлат хо̄тпат ща̄нь ла̄тӈыл потыртаӈкве ат ха̄сэ̄гыт. Та̄н такем ёмас ва̄рмаль вос ва̄рēгыт, пēс наканыл ул вос ёрув­лыя­ныл, ос ща̄нь ла̄тӈаныл э̄лаль вос тотыяныл. 
Лариса Шевченко, юртнэ̄тэ̄н о̄выл щёс Саранпа̄вылт мӯйлыс, тав ла̄выс: 
– Такем пӯмыщ ялпыӈ хо̄тал о̄лыс, тыт ӯщлахтын тэ̄лат ёмщакв щё̄питавēсыт, таима̄гыс пӯмащипа ла̄вēгум. Ту­выл яныг пӯмащипа ла̄­тыӈ са̄лыӈ ма̄хумн ла̄вē­гум, та̄н нёмсат кос ос та­кем та̄ксарыт, пēс накыт ва̄ганыл. Янгыщ нэ̄ хо̄т­патыл ам о̄щатахтасум. Та̄н а̄нумн сака мӯстысыт.  
Аквта порат акв ма̄нь­лат са̄лыӈ хум Дмитрий Солянов потыртас: 
– Ам 2013 та̄лт са̄лы ӯрнэ ма̄н рӯпитаӈкве пат­хатсум. Тот ёмас, тамле о̄лупса а̄нумн ты э̄ри. Ты э̄лы-па̄лт омагум-а̄тягум са̄лыӈколт яласасы̄г, рӯ­питасы̄г. Ань пенщиян патхатсы̄г, тувыл Саран­па̄вылн ва̄нтлысы̄г. 
Ма̄н хо̄тыт пиркатат рӯпитэ̄в. Хӯрум щēмьяӈ ма̄хум тот о̄лэ̄в, Соля­новыт коныпал Наталья Хозяинова ос Вокуев колта̄глыг. Акв ма̄нь ня̄в­рамакве ёт тотыглым о̄ньщēв, яныгнув а̄гири­щит-пыгрищит па̄вылн ханищтахтуӈкве кēтыгла­вет. 
Пирка̄та щирыл ма̄н ат со̄тыра са̄вит са̄лы ӯрия­нӯв. Олн ма̄нки сэ̄лэ̄в, матыр ёвтнэ порат ищ­хӣпыӈ ут хосыт ла̄тыӈ кēтэ̄в. Ма̄навн са̄в хунь э̄ри. Тэ̄нутыл ос э̄рнэ пор­ма­сыл таквсы ēмт вер­то­лётыл то­тыглавēв, та сыс ня̄в­рамыт тув та̄лттавет ос школан та кēтыянӯв. Туи ювле тотавет, та̄н о̄с матыр выгыт. Вездеход яланты, уральтавēв о̄с матарыл тотавēв. 
Ань ялпыӈ хо̄талув сыс па̄вылт ла̄пкан щалтсэ̄в, матыр ёвтэ̄в. Яныг таквс э̄тпос ащирма хо̄талыт сыс са̄в са̄лыт нё̄влиг ва̄риянӯв, то̄нт 700 са̄вит са̄лыт нё̄влиг тыналыя­нӯв.  
Ань мӯйлын хо̄тпат посыӈ номтыл ювле минасыт, ос са̄лы ӯрнэ ма̄х­манув са̄лыӈкола­нылн ювле ва̄нтлысыт. 
Тамара МЕРОВА
