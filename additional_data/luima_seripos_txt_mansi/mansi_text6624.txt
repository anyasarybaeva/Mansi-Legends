
Владимир Алексеевич Мазин та̄л котиль э̄тпос о̄выл хо̄талэ̄т 70 та̄лэ то̄влыс. Ты хум поэтыг о̄лы, са̄в яныг нам о̄ньщи. Ты наманэ халт акв наме тамле – хантыйско-русский поэт.
Тав са̄в та̄л ювле хуль­тум порат Нижне­вар­товск ӯсныл Саранск ӯсн ва̄нтлыс, тот о̄лы. Яныг намхо̄талэ кастыл пӯмыщ ва̄рмаль ва̄рыглавес – са̄в ма̄т ӯнлын ма̄хум интернет щирыл акван-о̄лтвēсыт ос та щирыл та̄н Владимир Алексеевич яныт­ласаныл.
О̄влэ̄т «То̄рум Маа» музейт рӯпитан ма̄хум тав о̄лупсатэ урыл мощ потыртасыт. Ты хум хо̄тпа насати ханты о̄йка. Тав Нижневартовский районт самын патыс, тот ханищ­тахтас ос рӯпитас. Тувыл пенсиян минамēн юи-па̄лт тав э̄кватэ̄н Мордо­вия ма̄н о̄луӈкв во̄ввес, тув та о̄лмыгта­сы̄г. Та па̄сныл тот та о̄лэ̄г, то̄ва­накт мощ­щан тыг, ма̄н окру­гувн, ёхталэ̄г.
Ань ты та̄л о̄вылтах­там порат самын патум хо̄талэ̄т округ кущай нэ̄ Наталья Комарова Владимир Алексеевичн  свонитам, таве янытла­стэ. Хум ты урыл тох по­тыртас: «Наталья Влади­мировна, губернатор нэ̄, ёт потыртамум юи-па̄лт пыгумн ла̄вēгум, та яныт кӯщайн та янытлавēсум». Тав ювле ла̄ви: «Наска̄с­сыг янытлаӈкв хунь па­тавен, о̄лум ма̄тынт мирн номавен».
Владимир Мазин оматэ рущ нэ̄ о̄лыс, тав 1934 та̄лт Ларьяк па̄вылн рӯпитаӈкв тēтвес. Война порат интернатыт рӯпи­тас, ма̄нь ня̄врамыт ураль­тасанэ. Тувыл хум ва̄рыс, о̄йкатэ ханты хум о̄лыс – Алексей Григорьевич Кунин. 
Тит пыгагēн самын патсы̄г, Вова хӯрум та̄лэ иӈ ат то̄влыс, а̄тятэ̄н а̄ти­мыг ēмтыс, а̄пщирище нёло­лов э̄тпосэ туп то̄в­лыс. Оматэ̄н та янмал­та­весы̄г. Та̄нти о̄лнэ кол ат о̄щсыт, акв колныл мо̄т колн ва̄тлым пыгыг тох та яныг­масы̄г.
Пыг школат акв ханты нэ̄н Раиса Прасинан ха­нищ­тавес, тав Володя сака э̄руптастэ, са̄всыр пӯмыщ ловиньтан нэ̄пакыл май­лыстэ. О̄выл стихыт тав Раиса Федоровнан ло­виньтасанэ. 
Нэ̄ тавēн ак­ваг ла̄всас, такви яныг­мам ма̄тэ вос янытлытэ, ма̄тэ̄н ё̄рыл тах пинуӈкв па­таве. 

Стихыт хаснэ урыл
Владимир Алексеевич оматэ урыл тох потырты, тав ща̄не э̄ргуӈкв сака ха̄сыс, турсуе татем суиӈыг о̄лыс. Ул таима̄гыс ты пыге о̄с артистыг о̄луӈкв тах­маяс. Са̄всыр ялпыӈ хо̄та­лыт порат па̄влыӈ мир э̄лы-па̄лт тав э̄ргыс ос йӣквыс, щар ат э̄ссамтас.
Школа юи-па̄лт Тобольск ӯст культпросвет учи­лищат ханищтахтас, рӯпи­таӈкв юв ёхтыс, такви па̄влэ̄т культура кол кӯщаиг пат­тувес. Матах та̄л рӯпитас, Ленинград ӯсн минас. Тот ты тав ёмащакв йӣквуӈкв ханищтахтас, са̄всыр спектаклит ос концертыт ёнгыс. 
Ма̄ньщи поэтув Юван Шесталов ёт тэ̄н 1962 та̄лт акван-хо̄нтхатсы̄г. То̄нт Юван тавēн ла̄выс, тав стихыт те хансы, хан­сум стиханэ ёл-тӯйтым ул вос о̄ньщиянэ, ма̄хумн вос ловиньтавет. 
Ань Саранск ӯсныл Владимир Алексеевич тох потыртас:
– Ам Ларьяк па̄вылт о̄лмум порат са̄всыр ял­пыӈ хо̄талытыт акваг э̄р­гы­сум. Па̄влыӈ ма̄хманум номсы­сыт, ам туп э̄ргуӈкв ха̄сэ̄­гум. Хансум стиханум нэ̄м­хотьютн сака ат сус­сыл­тасанум. 
1967 та̄лт районный газетат о̄выл стихум та хасвес. Ма̄н газетал тот­весӯв, ам намыл ня̄нь ма̄гсыл ла̄пкан минасум. Амти па̄выл хосыт ё̄мēгум, номсэ̄гум, аман манрыг нэ̄м­хотьют нэ̄матыр а̄нумн ат ла̄ви. Ла̄пкат о̄с аквты тох, ам нупылум аты сун­сэ̄гыт. Тав вос я, матъёмас тох о̄лы – па̄влыӈ мир нэ̄матыр ат ва̄гыт, ам таима̄гыс мощ ща̄гтсум. Тох ты стиханум хансуӈкв патвēсыт.
Намыӈ-суиӈ хо̄тпаг та ēмтыс
Нижневартовск ӯст о̄лме порат тав са̄всыр ма̄тт рӯпитас - школат, лицейт, педагогический институтт. Наука рӯпата о̄с ва̄рыс, культурология кандидатыг о̄лы. 
Оматэ рущ нэ̄ кос о̄лыс, Володя ма̄ньта̄гыл ханты ла̄тӈыл сака ёмащакв потыртас. А̄тятэ щирыл о̄лнэ ханты рӯтанэ – Куниныт, та̄н коланылн акваг ёхталасыт. 1997 та̄л­ныл са̄в ханты пēс мо̄йт ос потыр атыс, нэ̄пакн хас­санэ. То̄ванэ ловиньтан нэ̄пакыг ва̄рсанэ. 
Владимир Алексеевич ань са̄в яныг нам о̄ньщи, са̄в ловиньтан нэ̄пак та̄ра­тас. Поэтыт халт тав яныт­лаве. Ловиньтан нэ̄пакыт хаснэ̄тэ ма̄гсыл 2002 та̄лт округ губернатор па̄лыл премиял майвес.
Валентина УЗЕЛЬ
