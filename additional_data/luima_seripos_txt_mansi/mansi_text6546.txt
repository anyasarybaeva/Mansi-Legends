
Ты та̄л о̄вылтахтаме кастыл ма̄н сосса ма̄хманув янытлыянӯв ос сымн ро̄внэ ла̄тӈыл пуссын ла̄виянӯв. Та оигпам та̄лув ка̄сыӈ хо̄тпан маткем та̄рвит тотыс ман а̄ти, ань пуссын та̄рвитаныл ювле вос хультэ̄гыт Ма̄хманув э̄лаль щуниӈыг вос о̄лэ̄гыт.
Ты э̄тпос хӯрумхуй­плов хо̄талэ̄т печать колт рӯпитан ос ля̄ххал тотнэ ма̄хум янытлан ялпыӈ хо̄­талыг о̄лы. Ювле хультум та̄лт ма̄н коронавирус а̄гм паттат хотталь ялуӈ­кве сака ат вēрмысӯв. 
То̄ванакт ищхӣпыӈ ут хосыт ма̄хманув ёт по­тыртасӯв манос та̄нки ма̄навн ля̄ххал кēтыгла­сыт. Ань ма̄ньщи газетан нё̄тмил ва̄рнэ ма̄ньщи хо̄т­панувн пӯмащипа ла̄тыӈ кēтэ̄в. Та̄н са̄всыр ёмас тэ̄латыл ма̄хманув пӯм­щаласаныл, то̄ва тэ̄лат ётыл ущ хӯнтамласанӯв ос газетан хансыгласанӯв. 
Ма̄ньщи хум урыл
Ань ты ма̄ньщиянув урыл ущты хансэ̄в ос та̄наныл йильпи та̄лыл янытлыянӯв. Мо̄лты та̄л яныг таквс э̄тпост Хулюм­сӯнт па̄вылныл Ханты-Мансийск ӯсн Николай Тимофеевич Пеликов, са̄ӈквылтапыл ма̄щтырыг са̄ӈквылтан хум, ёхталас. 
Тав «Лылыӈ союм» ня̄врамыт ханищтан колн во̄виньта̄лвес ос тав тот а̄ги­рищит-пыг­ри­щит са̄ӈ­к­вылтаӈкве ханищтасанэ. Николай Тимо­феевич Пеликов Свердловский область Кēрасколыӈъя па̄вылт лӯсум ма̄ньщия­нув халт о̄лы. 
Та ēрт о̄лнэ ма̄хманув пēс та̄наныл ма̄ньта̄гыл о̄патэ̄ныл хӯнтлыс, ань та̄наныл номим са̄ӈквыл­та­санэ. О̄йка такви о̄с ща̄гтым о̄лы, пēс накыт ма̄нь­лат хо̄тпатн э̄лаль ань то­тавет. 

Но̄х-патум ма̄ньщи нэ̄
2020 та̄лт «Лылыӈ союм» этнокультурно-обра­зовательный колт рӯпи­тан нэ̄ Раиса Марты­новна Гаврильчик ща̄нь ла̄тыӈ ханищтан хо̄тпат халт округувт касыс ос но̄х-патыс. 
Тав ва̄т са̄грапнал э̄тпост Москва ӯсн э̄лаль касуӈкве во̄виньта̄лвес. Тот та̄нки ща̄нь ла̄тӈытыл ва̄т каснэ хо̄тпат халт «Учитель языков корен­ных малочисленных на­ро­дов РФ» нампа я̄нас ва̄рум номинацият но̄х-патыс ос мӯйлупсал май­вес.  
Ма̄щтыр нэ̄г урыл

Белоярский ӯст Оксана Васильевна Сидак о̄лы, ты ма̄ньщи нэ̄ са̄всыр тэ̄лат ва̄руӈкве а̄лыми. «Югра лылыēп» обще­ственный организацият нё̄тмил ва̄рум тэ̄лат ко­ны­пал тав ялпыӈкол па̄лыл нё̄тмил рӯпата ва̄ри. Ты организацият акван-ат­хатыглан нэ̄ хо̄тпат яныг щēмьятн ос нусаг о̄лнэ ма̄хумн нё̄тэ̄гыт. 
Та̄нки ос матыр-а̄ти ка̄­тыл ва̄рēгыт ос савалап ня̄врамытн мӯйлупты­яныл. Йильпи та̄л кастыл та̄н ховтын тагатан хора­мыт ва̄рсыт, кампēткат ёвсыт, тувыл та хорама­ныл ёт ня̄вра­мытн юв тотсаныл. 

Оксана мо̄т нё̄тмил ва̄рум тэ̄лат урыл о̄с потыртас. Пӯльницат акв ма̄ньлат нэ̄ юртыӈ ня̄вра­мыӈыг ēмтыс. Тавēн ня̄в­ра­маге янмалтаӈкве сака та̄рвит о̄лыс. То̄нт Оксана сосса нэ̄квет палт ла̄тыӈ кēтыс. Александра Серге­евна Лельхова, ханты нэ̄, тавēн та̄ра нё̄туӈкве ла̄вхатас, кит хургыгн са̄в ёмас маснутыт атыс ос та нэ̄квен мисанэ. 
Ма̄н таи ла̄вуӈкве таӈ­хēв, на̄нки халынт акван-нё̄тхатым, юртыӈыщ о̄лэ̄н. Йильпи та̄лт тэ̄лан ём­щакв э̄лаль вос минэ̄гыт, нэ̄мат лю̄ль накыт ул вос ēмталэ̄гыт, пус ка̄т, пус ла̄гыл на̄нан, То̄рум ёт, О̄тыр ёт о̄лэ̄н ! 
Тамара МЕРОВА
