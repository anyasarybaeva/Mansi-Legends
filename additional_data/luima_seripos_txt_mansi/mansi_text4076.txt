
Хӯрум хо̄тал Ханты-Мансийск ӯст «Югра многонациональная» нампа форум рӯпитас. Ты ёмас тэ̄ла яныг таквс э̄тпос 10-12 хо̄талытт о̄лыс. Ма̄хум са̄всыр районытныл ос яныг ӯсытныл тыг во̄выглавēсыт. Та порат суссылтапыт, ханищтапыт, сапра̄нит ва̄рыглавēсыт ос са̄всыр мо̄т рӯпата щё̄пита̄лвес.

	Ма̄хум э̄лы-па̄лт о̄влэ̄т округ кӯщай нэ̄ Наталья Комарова потыртас. Тав ла̄выс, ань 120 арыгкем са̄всыр мирыт халанылт юртыӈыщ тыт о̄лэ̄гыт. Атпан арыгкем та̄л ювле хультум порат ма̄-во̄й но̄х-виӈкве ты ма̄т о̄вылтавес. То̄нт са̄в ма̄хум рӯпитаӈкве тыг ёхтысыт ос о̄луӈкве тыт хультсыт. Та̄н пуссын акв яныг рӯпата ва̄рим, халанылт юртыӈыщ о̄лсыт. Хантыт ос ма̄ньщит пēс йис та̄гыл ты ма̄т о̄лэ̄гыт ос та̄нки пēс наканыл, пēс ва̄рмаляныл ат ёрувлыяныл, э̄лаль тотыяныл. Мо̄т ма̄ныл ёхтум ма̄хумн ты мирыг янытлаӈкве акваг э̄рēг.

	 

Округ кӯщай нэ̄ ма̄хум янытласанэ

	 

	Ты юи-па̄лт Наталья Комарова э̄рнэ рӯпата ва̄рнэ хо̄тпат янытласанэ ос нэ̄пакыл мисанэ. Рущ ла̄тӈыл та̄н лауреатыг ла̄вавет, ос янытлан нэ̄пак «За вклад в межэтнические отношения в ХМАО-Югре» намаим о̄лы. О̄влэ̄т Валентина Тарлина янытлавес, тэ̄н о̄йкатэ̄нтыл Белоярский районт са̄лы ӯрим о̄лэ̄г. Ханты-Мансийск ӯст «Лылыӈ со̄юм» колт ня̄врамыт ханищтан хум Алексей Рещиков янытлан нэ̄пакыл майвес. Тав са̄в та̄л а̄гирищит, пыгрищит са̄ӈквылтаӈкве ос йӣквуӈкве ханищтыянэ. Константин Соловьев ня̄врамыт са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве ос акв ма̄ныл э̄лаль порыгмаӈкве ханищтыянэ. Э̄рнэ рӯпата ва̄рнэ̄тэ ма̄гсыл тав о̄с тот янытлавес.

	Та хо̄тал са̄всыр районытныл ос яныг ӯсытныл ёхталам ма̄хум 22 суссылтапыт щё̄пита̄лсыт. Ка̄сыӈ мир та̄нки культураныл э̄лаль хумус тотэ̄гыт, тот суссылтасыт, ханищтапыт ос ва̄рыглавēсыт. Творчество колт рӯпитан ма̄ньщи хум Анатолий Вадичупов са̄сныл ня̄лы ва̄руӈкве ма̄хум ханищтасанэ. Ханты ма̄щтыр нэ̄ Мария Эккер мӯй хо̄тпат ёт а̄канит ю̄нтыс. Мо̄т мирыт та̄нки пēс йис ва̄рмаляныл урыл потыртасыт ос са̄всыр пормасыт хумус ю̄нтавет манос ва̄равет, о̄с суссылтасыт.

	«Югра-Классик» нампа яныг кол по̄хат «Фестиваль этноспорта» нампа касыл ва̄рыглавес. Ка̄сыӈ э̄лумхо̄лас пӯмащ ма̄гсыл са̄лыӈ сун ӯлтта порыгмаӈкве, ня̄л та̄ратаӈкве, ёсал ха̄йтуӈкве тот вēрмыс. Округныл ёхталам нэ̄ хо̄тпат ёсал ха̄йтым та̄нки халанылт кассыт. Хум хо̄тпат ос то̄выль тармыл ӯнтым йӣво̄выл кит нупыл хартсыт, хотьют ё̄рнувег о̄лы, тох пēриясыт. Округ кӯщай нэ̄ Наталья Комарова тув о̄с ёхталас. Этноспорт федерацият рӯпитан хум Олег Хатанев ты касылыт урыл тавēн потыртас. Олег Андреевич ты рӯпата 20 арыгкем та̄л ва̄ри, ты касылыт урыл са̄в ва̄г.

	 

Ща̄нь ла̄тӈыт урыл потыртасыт

	 

	Аквта хо̄талэ̄т соссаӈ ма̄хум, учёныит, ня̄врам ханищтан хо̄тпат ща̄нь ла̄тӈаныл урыл потыртаӈкве акван-атхатыгласыт. А̄с-угорский институтт рӯпитан ханты нэ̄ Валентина Соловар ла̄выс, ща̄нь ла̄тӈанув ул вос со̄ймысыт, ань ня̄врамыт ос ма̄ньлат а̄гит-пыгыт ма̄ньщи, ханты ла̄тӈыл ханищтаӈкве э̄ри. То̄нт ла̄тӈанувтыл э̄лаль потыртаӈкве патэ̄в.

	Нижневартовск ӯсныл ёхталам нэ̄ Надежда Семёнова ня̄врамыт ханищтан «Вогулка» нампа программа урыл потыртас. Тав ла̄выс, ма̄ньщи ос ханты мирыг пēс йис та̄гыл тыт о̄лэ̄гыт, ань мо̄т ма̄ныл ёхтум мирытын та̄н культураныл урыл ва̄ӈкве э̄ри. Та̄н ты программа хосыт а̄гит-пыгыт ма̄ньщи ос ханты ла̄тӈыл ханищтыяныл.

	Евдокия Ивановна Ромбандеева о̄лмēт манхурип нэ̄пакыт хансыс ос та̄ратас, А̄с-угорский институтт ма̄ньщи отделт рӯпитан нэ̄ Мария Кумаева тот суссылтас. Тот рӯпитан хо̄тпат ня̄врамыт ма̄гсыл манхурип нэ̄пакыт хансэ̄гыт, та урыл о̄с ла̄тыӈ ла̄выс.

	Форум рӯпитам порат «Мыслящие люди» нампа касылт но̄х-патум хо̄тпат янытлавēсыт. Ты касыл ма̄ньщи ос ханты ла̄тӈыл ля̄ххал тотнэ ма̄хум ма̄гсыл ва̄рыглаве. «Выдающиеся люди обско-угорского мира» номинацият «Ханты ясаӈ» газетат рӯпитан нэ̄ Ирина Самсонова но̄х-патыс. Тав Ха̄льӯс район Саранпа̄вылт о̄лнэ хум Дмитрий Георгиевич Агеев урыл потыр хансыс. Ты хум 20 арыгкем та̄л ювле хультум порат та па̄вылт «Са̄лы лё̄ӈх» нампа коллектив ва̄рыс. Ос ня̄врамыт ма̄ньщи э̄ргыт э̄ргуӈкве ос йӣквыт йӣквуӈкве ханищтасанэ. Ань то̄ва а̄гит-пыгыт та̄нки ня̄врамыт ханищтэ̄гыт, то̄ват А̄с-угорский театрыт рӯпитэ̄гыт. Ты хум ма̄ньщи мир пēс йис ва̄рмаляныл но̄х-во̄рмалтан ма̄гсыл яныг рӯпата ва̄рыс. «Хранители традиций» нампа номинацият «Югория» телевиденият рӯпитан ханты нэ̄ Наталья Маковецкая о̄выл места вис. Тав Сургутский районт о̄лнэ Сопочиныт са̄лы ӯрнэ щēмья урыл кина по̄слыс. «Этноспорт, этнотуризм» номинацият «Лӯима̄ сэ̄рипос» газетат рӯпитан нэ̄ Тамара Мерова янытлавес. «Год экологии в Югре» номинацият ос Людмила Спирякова о̄выл места вис. «Юный корреспондент» нампа номинацият о̄выл местал кит ня̄врамыгн майвес. Белоярский район Касум па̄вылт о̄лнэ а̄ги Мария Сенгепова янытлавес. Тав такви о̄лнэ ма̄тэ урыл потыр тув кēтыглас. Белоярский район Полноват па̄вылт о̄лнэ пыг Евгений Хуланхов тыг во̄выглавес. Тав ос такви анēкватэ урыл потыр хансыс. Ты касыл китыт щёс ва̄рыглавес, ты та̄л ля̄ххал тотнэ хо̄тпат ат номинациян 40 арыгкем потыр тув кēтыгласыт.

	 

Соссаӈ мирыт 

ма̄гсыл хансым са̄кконыт

	 

	Китыт хо̄талэ̄т ма̄хум са̄всыр тэ̄лат урыл потыртаӈкве акван-атхатыгласыт. Соссаӈ ма̄хум та̄рвитыӈ ва̄рмаляныл ос пирмайтым са̄кконыт урыл акв сапра̄нит потыртавес. Государственный Думат депутатыг рӯпитан хум Григорий Ледков, округ Дума депутат Александр Новьюхов ос мирколт советникыг рӯпитан хум Сергей Тимошков тув ёхталасыт.

	Александр Новьюхов хӯл алыщлан ва̄рмаль урыл ла̄тыӈ ла̄выс. Ма̄н округувт пирмайтым са̄кконыт щирыл Ханты-Мансийск, Нижневартовск, Сургут ӯсытыт ос Приобье па̄вылт о̄лнэ соссаӈ ма̄хум пēс йис ма̄ нупыл ат хасвēсыт. Ханты-Мансийск ӯст ат со̄тыра арыгкем ма̄ньщи, ханты, ё̄рн хо̄тпат о̄лэ̄гыт. Ты са̄ккон щирыл та̄н тэ̄нэ ма̄гсыл ёмас хӯл пувуӈкве ат тāртавет. Ань ты са̄ккон мощ мо̄т щирыл хансуӈкве э̄ри, ты яныг ӯсытыт о̄лнэ соссаӈ ма̄хум хӯл пувуӈкве о̄с вос вēрмысыт.

	Сапра̄нит пēс йис ма̄т урыл потыр о̄лыс. Рущ ла̄тӈыл ты са̄ккон «О территориях традиционного природопользования в ХМАО-Югре» намаим о̄лы. Сергей Тимошков ла̄выс, то̄ва кӯщаит ты пēс йис ма̄т ӯргалан ма̄ нупыл хансуӈкве таӈхияныл. Соссаӈ ма̄хум о̄лнэ ма̄наныл тув ке хансавет, та̄н хӯл алыщлаӈкве, во̄раяӈкве ос ӯльюв сартуӈкве тах ат вēрмēгыт. Тамле ла̄тыӈ ты са̄кконын хансуӈкве щар ат э̄ри.

	Государственный Думат рӯпитан депутат ос Россия янытыл о̄лнэ соссаӈ ма̄хум Ассоциациянылт кӯщай хум Григорий Ледков ла̄выс, ты э̄тпост та̄н ня̄врамыт ханищтан хо̄тпат Санкт-Петербург ӯст акван-атыяныл. Россия янытыл о̄лнэ соссаӈ ма̄хум тув во̄выглыяныл. Тот яныг сапра̄нит та̄н ща̄нь ла̄тӈыт но̄х-во̄рмалтан ос э̄лаль тотнэ ва̄рмаль урыл пуссын аквъёт тах потыртэ̄гыт.

	Ва̄т са̄грапнал э̄тпос 11 хо̄талэ̄т мирколт рӯпитан соссаӈ хо̄тпат ос депутат-ма̄хум акван-атыяныл. Ты сапра̄нит та̄н Россият о̄лнэ мощщаг хультум мирыт манхурип та̄рвитыӈ ва̄рмаль о̄ньщēгыт, ты урыл тот потыртэ̄гыт. Ма̄н округувт ня̄врам ханищтан хо̄тпат, депутатыт ты кит яныг сапра̄нин о̄с во̄всанэ. Сапра̄нин ёхталам ма̄хум са̄лы ӯрнэ, хӯл алыщлан ва̄рмалит, ханты ма̄хум алфавит ос са̄в мо̄т тэ̄лат урыл кӯщаит китыгласаныл.
