
Ты ханищтахтын та̄л Ханты-Мансийск ӯст о̄лнэ Югорский государственный университетт хумус о̄вылтахтас, ань тымат пилыщмаӈ а̄гм порат студентыт тув ялантэ̄гыт манос ищхӣпыӈ ут хосыт ханищтахтэ̄гыт – пуссын ты урыл ЮГУ кол кӯщай нэ̄ Татьяна Карминская ос тот ханищтахтын ма̄ньлат ма̄хум советаныл палт пуӈктотнэ хум Ринат Загитов ля̄ххал тотнэ хо̄тпат китыгласаныл. 
ЮГУ колт студентыт 2001 та̄л па̄сныл ханищтахтэ̄гыт. Тав Россия университетыт халт сака яныг а̄ти. 
Т. Карминская ла̄выс:
– Ка̄сыӈ ма̄т ма̄хум ёмас щирыл вос о̄лсыт, вос рӯпитасыт, о̄лнэ ма̄нанылт университет вос о̄ньщēгыт. То̄нт па̄выл ман ӯсыӈ мир ёмащакв о̄луӈкве патэ̄гыт, тах рӯпата о̄ньщēгыт, олн сэ̄лэ̄гыт. Ма̄н ЮГУ колувт ханищтап мощ мо̄т щирыл мины. Тав МГУ (Московский государственный университет) ос мо̄т хосат та̄гыл рӯпитан университетыт халт щар ма̄нь, таима̄гыс ма̄навн са̄в рӯпитаӈкве ос ханищтахтуӈкве э̄ри, юв ул вос хультэ̄в, о̄лнэ ма̄вн па̄рыс тотуӈкве вос вēрмēв.
Ос ма̄к таи, тыт ханищтахтын ма̄ныл а̄стум ма̄хум диплом-нэ̄пакыл вос мивет. Хо̄тпа университет а̄ст­лас те, тав о̄лнэ̄тэ палыт тыт э̄лаль акваг ха­нищ­тахтуӈкве вēрми. Ма̄н тыт са̄в­сыр программат о̄ньщēв – бакалавриат, маги­стратура ос аспи­рантура. Хо̄тпа туп э̄лаль ханищтахтуӈкве вос тахнув. 
ЮГУт 10 со̄тыра ма̄ньлат ма̄хум ханищ­тахтэ̄гыт, та̄н халанылт 5 со̄тыра 200 хо̄тпа тыт тармыл ханищтахтэ̄­гыт, о̄с аквты са̄виттем хо̄тпа мо̄т ӯсытт ха­нищтахтэ̄гыт, тот ма̄н филиалыт о̄ньщēв – Сургут, Нижневартовск, Нефтеюганск ос Лянтор ӯсытт. 
Ты COVID–19 а̄гм ма̄гыс, ма̄н ань ЮГУт мощ мо̄тнув щирыл рӯпитэ̄в. Студентанув сӯкыр э̄тпост ханищ­тах­туӈкве о̄вылтахта­сыт кос. Ос ань акван са̄в хо̄тпатн атхатуӈкве ат ро̄ви, маскат ма­суӈкве э̄ри, ка̄танув ловтуӈкве, тувыл сыре-сыр антисептик нампа тэ̄рпиӈ витыл сартуӈ­кве э̄ри, та маныр. Таима̄гыс ань то̄ванув юн ищхӣпыӈ ут хосыт ханищтахтэ̄гыт. 
Ты та̄л о̄выл курсын 1 со̄тыра 300 хо̄тпа ханищтахтуӈкве ёхты­сыт, ты хо̄тпатныл 854 – бюджет щирыл ханищ­тахтэ̄гыт. Са̄выӈпа̄лэ общежитият о̄лэ̄гыт. Яныг курсытыт ханищ­тахтын ма̄хум ущ ёхтум хо̄тпатн са̄в нё̄тмил ва̄рēгыт, студентыт-волонтёрыт о̄с акваг нё̄тэ̄гыт.
Группа ЮГУ колн ёхты те, аквхотты колнакт ӯнлэ̄гыт, университет яны­тыл мори ат ё̄мē­гыт. Маскат, ка̄т сартнэ вит ос мо̄йтак пус­сын о̄ньщēв. Са̄в щёс ма­сыглан маска 10 со̄тыра са̄вит ёвтсӯв, акв щёс масапа̄лнэ маскат 100 со̄тыра ёвтсӯв. 
Хо̄тпа университетн ёхты, маска ат те о̄ньщи, тот миве. Тох о̄луӈкве ма̄н ань ханьщувласӯв, воссыг хоталь ва̄рхатэ̄в, ань тув хотьют щалты, та̄ра маска та масапи, нэ̄мхотьютн нэ̄матыр ла̄вуӈкве ат э̄ри. 
Ринат Загитов ла̄выс:
– ЮГУт ма̄хум са̄в ма̄ныл ханищтахтэ̄гыт, Россия коныпал тыг э̄лы хо̄н ма̄ныл ёхталэ̄­гыт, общежитият о̄лэ̄гыт. Ты та̄л 51 хо̄тпа ёхтыс, ос пуссын аквъёт – хӯрум­са̄т арыгтем СНГ мо̄т хо̄н ма̄ныл о̄лнэ сту­ден­тыт ханищтахтэ̄­гыт, та̄н халанылт кит ма̄нь­лат хо̄тпаг тыг Даль­ний зарубе­жье ма̄ныл ёхтысы̄г.
Ля̄ххал тотнэ ма̄хум стипендия-олн урыл китыглахтасыт, ха­нищ­тахтын хо̄тпат ня̄нь винэ олныл аман ёмащакв нё̄тавет. Хум ла̄выс, ущ ёхтум ма̄хум 3 со̄тыра 500 солко̄вил майлавет, тыгыл э̄лаль ёмащакв ханищтахтуӈкве патэ̄­гыт те, 7 со̄тыра арыг солко̄вил миӈкве па­тавет. Ты коныпал мо̄т са̄всыр тэ̄лат ма̄гыс олныл ойтавет – пре­зидентский, учёный совет от мо̄т стипендият.
COVID–19 а̄гм урыл потыр о̄лыс, хотьюта­ныл а̄гмыӈ ман а̄ти. Т.Д. Кармин­ская ла̄выс, акв нэ̄ а̄г­мыл ēмтыс, тав ма̄ньлат ма̄хум ат ханищты, уни­верситетт нас рӯпата ва̄­рыс. Тувыл кит студентыг – акватэ ӯсыӈ хо̄тпа, мо̄танэ общежитият о̄лы. Та̄н ань пуссын пусмалтах­тэ̄гыт.
Светлана РОМБАНДЕЕВА
