
Во̄р па̄вылт о̄лсыг э̄кваг-о̄йкаг. Э̄ква такви торыг а̄ги о̄ньщас. О̄йка такви торыг а̄ги о̄ньщас. А̄гиягēн янгыг ēмтсыг. Аквма-тэ̄рт э̄ква ла̄ви:- Маныр а̄гин, во̄рт э̄лнув ма̄нь колхусапыл ва̄рапēлын, вос такви тот о̄лы. Яныг а̄ги. 

	О̄йка хоталь щалты, та минас. Ма̄нь ёмас яныт колхусап ва̄рыс, а̄гитэ тув та ва̄нтлуптастэ. 

	- Наӈ тыт о̄лэн, - ла̄ви, такви лю̄ньщи. 

	- Воссыг хумле ва̄рилум, 

	о̄ньгын ляпан ат вивен, акваг 

	тораставен. 

	Тот та о̄лы. О̄йка о̄лы-о̄лы, уральтытэ. Нуса порат  пēс тэ̄нутыл тотытэ. Аквматэ̄рт ёхтыстэ, а̄гитэ ӯнлы, щёвалт такем ты пӯтэ па̄йтахты. 

	- Айкве, наӈ хотыл нё̄выль висын? Осын такем ты нё̄влиӈ.

	 Юв щалтыс, сунсыглахты, колэ̄т тай щар акваг сэ̄млуй-выгруй ханта̄л акв лēӈк а̄тим.  Акваг осэва̄тал нёхсыт па̄рт 

	осыл ханащлэ̄гыт. 

	- Наӈ хотьют о̄ньщēгын?

	 А̄ти, ат суйтыглы а̄гитэ.

	- А̄щ, ӯнтэ̄н. 

	Пӯтэ а̄стыс, пӯтыл хӯныстэ, манарастэ.  Тыттыстэ, манарастэ. Юв минуӈкв патыс. 

	- Тыт-ты, пӯт ва̄рнэ нё̄выль вуēлн, юв тотэ̄лн. 

	Сунсовн та̄лтхатас, о̄йка юв та харты. Юв ёхтыс, э̄кватэ ляльт ла̄ви: 

	- А̄гимēн такем та ёмщакв о̄лы, колэ̄т тай таса̄вит сэ̄млуй
	вы̄груй нас хананты. Кон со̄млях сове та̄глэ нё̄выль. 

	- Вос тах туииг ēмты, ам а̄гим о̄с я̄нас колыл ва̄рапēлын. 

	О̄с о̄йка о̄лы-о̄лы, о̄ста яланты уральтаӈкв. А̄гитэ тай акваг сэ̄млуй-вы̄груй нас хананты. 

	- Наӈ хумыс тох о̄лэ̄гын?

	- Ам Мисхумн ва̄глувēсум. Тав э̄лумхо̄ласн ат суссылтахты. Во̄рт акваг та яласы, акваг матыр-а̄ти алыщлы, осэва̄тал во̄руй юв

	тоты. 

	- Ёмас.   

	О̄йка сыме ёмас, а̄гирище ёмщакв о̄лмыгтас, манарас.Тӯяпа̄лаг патыс, нэ̄тэ тай 

	акваг та вораты.

	- Молях-молях кол ва̄рен. А̄гирищум колыл ва̄рапēлн, ӯнттыгпēлн. Вос такви я̄нас о̄лы, э̄рыӈ о̄с тах щёлыӈ хум ва̄ри. 

	Тӯяпа̄лаг патыс, о̄йкарищ колхусап та ва̄ри, манари, щё̄питас а̄гитэ ма̄гыс. Туп а̄стапас, та̄ра а̄гитэ а̄лмаястэ, пормасыӈ та̄гыл  тув та ха̄йттастэ. 

	А̄гитэ о̄лы, аквматэ̄рт о̄лы-мēтэ, хотьют та ло̄хи. 

	- Щалтапен, кей, щалтапен, а̄ви па̄лыг-о̄лы.

	Юв та щалты. Мēӈквын ёхтувес. 

	- Матыр тэ̄нут о̄ньщēгын? 

	И-и, тав тай та ха̄йты, манари. Тэ̄нут такос аты, пасанн такос ӯнтты. Манарн пуки сове то̄влаве. Та тэ̄с, та тэ̄с. О̄с тэ̄ӈкв таӈхи, такви та лохасавес. Саманэ-палянэ аялавēсыт, пуӈк хопаритэ а̄ви-ха̄пн ӯнттыгпавес. Такви ань та мины.

	 Э̄кваг-о̄йкаг тай та о̄лэ̄г. Аквматэ̄рт матпалыт хоса о̄лсы̄г, ва̄ти о̄лсы̄г. 

	- Сар, ам ялэ̄гум, а̄гим уральтылум, хумыс о̄лы, - э̄ква ла̄ви.

	Тув та мины. Тув мины, сунсы. Я-я, а̄ги тай кол а̄витэ па̄лыг, ул нё̄выль пут па̄йты. Такем та рēгтыглыма, кол а̄витэ па̄лыг-пиныма. Ляпан та ёхтыс, ёмщакв сунсуӈкв патыстэ, я-а, манаре, а̄гитэ туп пуӈк хопаритэ ӯнттыгпиме, ӯнлы. Саханэ пӯт йӣвн пēрумтымат. Лю̄ньщим, 

	поварим юв та мины, ля̄втым. 

	Хумитэ палт ёхтыс. 

	-Наӈ а̄гин нэ̄матрыг ат таи, тав тай ёмас щёлыӈ хум ва̄рыс. Ам а̄гирищум витыг та минас.  

	Мо̄йтум та оигпас.

	Ты мо̄йт а̄нумн Елена Константиновна Самбиндалова мо̄йтыстэ. Тав Ня̄хщамво̄ль па̄вылт о̄лы. Аква̄тихал 

	Хулюмсунтын ёхтала̄лы. Тыт тав а̄гияге ос а̄ги ня̄враманэ  о̄лэ̄гыт. Мо̄йт тавēн тав ща̄не Мария Григорьевна Самбиндалова, а̄ги о̄парищ наме Тасманова, потырта̄лас. 

	АннаАлгадьева
