
Ка̄сыӈ хо̄тпа матыр ва̄рнэ сым-олн ке о̄ньщи, кос хунь кӯм хо̄нты такви ма̄гсылэ матыр ва̄руӈкв: щаквщин хо̄тпа – щаквщи, ю̄нтнэ хо̄тпа - ю̄нты, сагнэ хо̄тпа – саги, по̄слан хо̄тпа - по̄слы, матыр йильпи пищ ханищтан хо̄тпа – ханищтахты. 
Хулюмсӯнт па̄вылт ДК «Фортуна» клуб колт ка̄тыл пōслым хурит сус­сылтап о̄лыс. Ты хурит Лариса Николаевна Туганова по̄слас. Тав ма̄нь та̄гыл ты па̄вылт о̄лы, тыт яныгмас, ханищ­тахтас, тыт рӯпиты, а̄ща­ге-ща̄няге, а̄пщитэ тыт о̄лэ̄гыт. Лариса школат ханищтахтаме па̄сыл акваг пōслаӈкв ка̄сащас. Таима̄гыс школа а̄стламе юи-па̄лт тав Югорск ӯст художественный учили­щет ханищтахтас. 
Ам тав ётэ потыртан ма̄гыс хо̄нтхатыгласум, Лариса ла̄ви: 
– Художник – тый кос маныр ка̄тыл ва̄руӈкв ха̄снэ хо̄тпа. Ам омам о̄с матыр-а̄ти ва̄­руӈкв пуссын ха̄сы: са̄в­сыр пальсакыт, олынка­сыт сакыл харты, сэ̄тапыл саги… Ам мо̄лтынув акваг по̄сласум, тувыл мощнув ёл-пōйтсасум. Ань ты йист интернет хосытыл са̄всыр ханищтапыт о̄лэ̄­гыт, тув сунсым маныр ат ва̄сын – ханищтаӈкв рōви, маныр э̄ри, пуссын тыт хо̄нтуӈкв рōви. 
Тувыл акв ты ищхӣпыӈ ут та̄ра о̄с мо̄т са̄всыр пищит о̄лэ̄гыт, тыт и ёвт­хатуӈкв ро̄ви: манхурип о̄льп, кос маныр - пуссын посылка щирыл хасыл­таӈкв ро̄ви. Ты ва̄рмаль а̄нумн сака мӯсты. Ам ань юи-о̄выл кит та̄л акрил о̄льпыл пōс­лэ̄гум. Ты о̄льп вōиӈ о̄люпныл моляхнув то̄сы. О̄с акв йӣльпи по̄с­лан ва̄рмаль ханищтасум: ты штампыл пōслан ва̄р­маль. Тыт ам о̄влэ̄т штамп ва̄рēгум, тамле рēщин­ка поталы э̄рнэ щирыл ёргащлылум, тувыл таве о̄льпыл сартумта̄нтым по̄слан ма̄н понюмта̄н­тылум. Тамле пōслан ва̄р­маль ам мо̄т-пал хо̄ныӈ э̄кваныл суссум, наме Сьюзен Дэвис. Э̄лнаӈ номсэ̄гум, э̄рыӈ лӯима̄ ēр ма̄хум урыл тыщир по̄с­лаӈкв патэ̄гум. Ты урыл ёмщакв номсахтуӈкв э̄ри. Флюит-арт щирыл о̄с по̄слэ̄гум, тыт ос о̄льп щурмаптылын пōслан ма̄н, тувыл а̄тыт то̄слан феныл э̄рнэ щирыл ла̄к­ква-пувлылын, о̄с нё̄тнэг тэ̄лы. Ань щё̄питам сус­сылтапумт ам йильпи щирыл по̄слан ва̄рмаль суссылтэ̄гум.
Выставка пӯнсым хо̄­талт са̄в хо̄тпа ёхталас. Тыт ма̄хум Лариса Нико­лаевнан суссыл­тавēсыт, э̄лумхōласн хумыс са̄всыр о̄льпыт акван тэ̄лыгтаӈкв рōвēгыт. О̄с суссылтас, ху­мыс вильт тармыл по̄с­лаӈкв ро̄ви. Ань ты ва̄рмалил ма̄нь а̄гит пӯм­ща­лахтэ̄гыт.
Лариса такви сака ка̄­сащи матыр хорамтаӈкв. Тав о̄с тамле ма̄т рӯпиты, художественный офор­мителиг о̄лы, хунь матыр янытлан хо̄тал ман мӯй­лын хо̄тал ēмты, «Фортуна» колт сценатэ тав хорам­тытэ. Тувыл ос ня̄врамыт ёт матыр ва̄руӈкве школан яланты, тōва порат нас открыткат ня̄врамыт ёт по̄слэ̄гыт. Аквматэ̄рт а̄ка­нит ва̄рыглас - та̄ра ла̄к­ква-атлыгтавēсыт. 
Тамле ты ка̄ркам ма̄щ­тыр хо̄тпа Хулюмсӯнт па̄вылт о̄лы. Нас ат о̄лы, акваг матыр-а̄ти йильпи матыр ханищты, ня̄вра­мыт о̄с ханищтыянэ. Пус ка̄т, пус ла̄гыл тавēн! Со̄тыӈ хо̄тал ос йильпи номт ты хо̄тпан ла̄вēв. 
Анна АЛГАДЬЕВА
