
Ювле хультум хӯрум э̄тпос сыс округувт о̄лнэ а̄гит-пыгыт хумус ӯщлахтасыт ос манаса̄вит олн тув та̄стыглавес, та урыл мир нё̄тнэ департаментыт кӯщай ва̄ӈын нэ̄ Елена Немчинова, Ханты-Мансийск ӯс мирколт ханищтап щирыл рӯпитан нэ̄ Оксана Федорова ос «Ёлочка» ма̄нь ня̄врам ӯргалан колт кӯщай нэ̄ Инна Ярманова потыртасыт.
Елена Немчинов  ла̄выс, ты туи порат 75 со̄тыра а̄гит-пыгыт са̄всыр ма̄т ӯщлахтасыт. Та̄н халанылт 51 со̄тыра арыгкем ня̄врам округувт о̄лнэ лагеритын ялсыт, 22 со̄тыра 500 а̄гит-пыгыт ща̄рыщт пувлысыт ос пусмалтахтасыт. Та̄нанылн ӯщлахтын ос пусмалтахтын ма̄гсыл округ бюджетныл ос тыт рӯпитан организацият кит арыгкем млрд. солко̄ви та̄стыгласыт. Ща̄нит-а̄щит ня̄враманыл ялнэ лё̄ӈх ма̄гсыл туп олн ойтсыт. Са̄в ня̄врам янмалтан ос нуса щēмьят яныгман а̄гит-пыгыт ӯщхатуӈкве ялнэ ма̄гсыл мирн нё̄тнэ департамент олн ойтыс.  
Ма̄н округувт 570 ла̄герит рӯпитасыт. Ня̄врамыт хумус тот о̄лсыт, ща̄няныл-а̄щаныл та̄наныл ӯральтаӈкве вēрмысыт. Ты та̄л акв комиссия ва̄рвес, тув пēриим ща̄нит-а̄щаит округ янытыл кӯщаит ёт лагерит уральтым яласасыт.
Соссаӈ ня̄врамыт хумус ӯщлахтасыт, кӯщай нэ̄ о̄с потыртас. Ка̄сыӈ та̄лныл округувт са̄внув этнолагерь ēмты. Щар о̄влэ̄т туп нёлолов тамле ӯщлахтын ма̄ тыт о̄лыс, ты туи порат 18 этнолагерь рӯпитас. Са̄в та̄л Белоярский районт «Нумсаӈ ёх», Ха̄льӯс районт «Ма̄нь Ӯскве» ос Кондинский районт «Ня̄врамыт па̄выл» нампа ӯщлахтын ма̄т рӯпитэ̄гыт.  Ка̄сыӈ та̄лныл са̄внув ня̄врамыт тув ёхталэ̄гыт. О̄влэ̄т туп ма̄ньщи, ханты ос ё̄рн ня̄врамыт тув во̄выглавēсыт, ань мо̄т ня̄врамыт тот о̄с ущлахтэ̄гыт.
Оксана Федорова ла̄выс, ты та̄л во̄ртур э̄тпос Ханты-Мансийск ӯст «Югорский долина» нампа ма̄т «Юртыӈ па̄выл» этнолагерь о̄выл щёс рӯпитас. Акв сменат «Лылыӈ союм» колн ялантан а̄гит-пыгыт ӯщлахтасыт. Ня̄врамытн тув ялантаӈкве сака мӯстыс, тыи ма̄гсыл мо̄тыт та̄л лӯпта, о̄йттур ос во̄ртур э̄тпосыт сыс тот хӯрум смена рӯпитаӈкве тах паты ос ӯст о̄лнэ ня̄врамыт ӯщлахтуӈкве пуссын тув во̄виньта̄лавет.
Ханты-Мансийск ӯст рӯпитан садикытыт а̄гирищит-пыгрищит хумус ӯщлахтасыт, Ирина Ярманова потыртас. Ты та̄л Ханты-Мансийск ӯст рӯпитан «Ёлочка» нампа садикт са̄т та̄л яныт ня̄врамыт ма̄гсыл акв смена ва̄рыглавес. Нилахуйплов хо̄тал сыс та̄н пусмалтавēсыт ос школан ялантаӈкве щё̄питавēсыт. Тамле рӯпата ӯст о̄лнэ то̄ва садикыт о̄с о̄выл щёс ва̄рыгласыт. Ня̄врамыт тув ялантан ма̄гсыл ща̄няныл-а̄щаныл олн та̄нки ойтсыт. Кӯщай нэ̄ ла̄выс, Ханты-Мансийск ӯст о̄лнэ са̄в ма̄хум та̄нки ня̄враманыл тув тотыглаӈкве ка̄сащасыт, тыи ма̄гсыл мо̄тыт та̄л тамле рӯпата ка̄сыӈ садикт щё̄пита̄лаве ос кит манос хӯрум смена тах ва̄рыглаве.
