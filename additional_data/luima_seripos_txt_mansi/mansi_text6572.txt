
Ма̄н округувт тэ̄лы порат ма̄нь па̄влыт халт машинал ялнэ ма̄гыс тэ̄лы лё̄ӈхыт щё̄питавет. Ты рӯпата АО ГК «Северавтодор» ва̄рēгыт. 
Та̄н то̄ванакт я̄т ӯлтта уснэ ма̄гыс я̄ӈк осыӈыг по̄льтнэ мус хосанув ӯр­хатэ̄гыт. Ты накт то̄ва ма̄тт ёмас лё̄ӈх та̄ра ва̄руӈкве ат а̄ртмыс. Яныг таквс э̄тпост торыӈ ащирмаӈ хо̄тал а̄тим о̄лыс, тувыл тӯйт мощща тӯйис. 
Ва̄т са̄грапнал э̄тпост сака ащирмаӈыг ēмтыс ос ва̄т нупыл ат хо̄талэ̄т тэ̄лы лё̄ӈхыт ущта пус­сын ва̄рвēсыт. Ань ма̄хум ма̄шинал тыгле-тувле яласаӈкве вēрмēгыт, са̄в пормасыӈ та̄гыл яныг ма̄шинат о̄с яласаӈкве та̄ртвēсыт.
Округ янытыл я̄т ӯлтта ва̄т нупыл ат уснэ лё̄ӈхыт ёмщакв по̄льт­вēсыт ос нёлолов пере­прават ва̄р­вēсыт. Ань Кондинский районт 9 я̄т ӯлтта миннэ лё̄ӈхыт хосыт яласаӈкве ро̄ви, Ханты-Мансийский районт – 12, Октябрьский районт – 11, Ха̄льӯс райо­ныт – 8 ос 1 Белоярский районт. Ос акв переправа Нефте­юган­ский районт ос мо̄танэ Сургутский районт ва̄рвес. 
Мо̄лты ос ты та̄л сыс тэ̄лы ма̄гыс ва̄рим лё̄ӈхыт хо̄т ва̄рим о̄лэ̄гыт ос хота мус рӯпитаӈкве патэ̄гыт, на̄н МЧС России ХМАО-Югры ищхӣпыӈ ло̄псыт ля̄ххалыт ловиньтаӈкве вēрмегы̄н. Ты по̄с ураль­тым о̄ньщелы̄н: https://86.mchs.gov.ru/deyatelnost/ledovye-perepravy-2020-2021
Тувыл сака ащирмаӈ хо̄талытт э̄лы ма̄т о̄лнэ па̄влыт мус на̄нккēн ул минэ̄н, мощ ӯрхатэ̄н ма­нос кит машинал потыр­тахтым яласэ̄н. 
Тамара МЕРОВА
