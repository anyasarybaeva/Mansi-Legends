
Ты тӯя мир Мария Кузьминична Волдина, са̄в мирн ва̄нэ ос стихыт хаснэ э̄ква, Касум па̄вылн мӯйлуӈкве во̄виньта̄лвес. Тав ётэ тот па̄вылт о̄лнэ ма̄хум нэ̄пак ловиньтан колт акван-хо̄нтхатыгласыт. Ань ты кол тав намēтыл намтвес.

	Мария Вагатова – тыи тав а̄ги о̄парищ наме, Юильск па̄выл ляпат 1936 та̄лт самын патыс. Тав 1955 та̄лныл 1968 та̄л мус Касум школат ня̄врамыт ханищтас ос интернатт кӯщаиг о̄лыс. Тувыл нэ̄ Ханты-Мансийск ӯсн рӯпитаӈкве во̄ввес, тот тав ханты ма̄хум культуратэ, ла̄тӈе э̄лаль тотнэ ма̄гыс са̄в ёмас вēщкат тэ̄лат ва̄рыс. 

	Ам Касум па̄вылн ялмум порат нэ̄пак ловиньтан колн щалтсасум ос рӯпатаныл урыл китыгласанум. Светлана Ивановна Рандымова нэ̄пак ловиньтан колт 2012 та̄л па̄сыл рӯпиты, тав ла̄выс: «Ма̄н палтув ань 169 э̄лумхо̄лас хасхатасыт, та̄лув оигпан порат 400 са̄вит э̄лумхо̄лас хасхатым о̄лыглы. Са̄выӈпа̄лэ школат ханищтахтын ня̄врамыт ма̄н палтув ёхтыгпа̄лэ̄гыт ос та̄нки ма̄гсыланыл э̄рнэ нэ̄пак выгыт. 

	Ка̄сыӈ та̄л ма̄ньполь э̄тпос хӯрмит щислат писателит мирхал ялпыӈ хо̄таланыл кастыл ма̄н са̄всыр суссылтапыт щё̄питэ̄в. Та хо̄талт а̄гирищит ос пыгрищит та̄нки хансум стиханыл манос потраныл ма̄навн ловиньтыяныл. Ты та̄л Н.А. Лесков 185 та̄лэ то̄влум кастыл «Очарованная Русь Лескова» нампа пӯмыщ суссылтап ва̄рыгласӯв ос тав урēт потыртасӯв. Нэ̄ хо̄тпат Дарья Донцова, Юлия Шилова, Екатерина Вильмонд ос Олег Рой хансум потраныл ловиньтэ̄гыт. Хум хо̄тпат янгыщ Николай Леонов, Евгений Сухов ос Борис Акунин детектив-нэ̄пакыт тыт китыглэ̄гыт. То̄ват Лев Толстой, Антон Чехов, Иван Бунин классикаг ла̄внэ потрыт ловиньтаӈкве выгыт. 

	Еремей Айпин, Юван Шесталов, Мария Вагатова, Юрий Вэлла ос Анна Конькова хансум потраныл, стиханыл ос мо̄йтаныл ня̄врамытн ловиньтаӈкве сака мӯстэ̄гыт. Тувыл акв колнак са̄мēт «краеведение» нампа ва̄рмалит суссылтыянӯв. Тот ня̄врамыт та̄нки ка̄тыл ва̄рум сыресыр пормасаныл акван-атым о̄лэ̄гыт. Ань тув са̄лыӈ ма̄хум ялпыӈ хо̄тала-ныл кастыл «Северные напевы» йильпи суссылтап ма̄н щё̄питасӯв. Юрий Вэлла, Микуль Шульгин ос Еремей Айпин нэ̄паканыл суссылтаӈкве тув пинсанӯв. 

	Па̄вылт о̄лнэ ма̄хма-нув соссаӈ писателит хансум нэ̄паканыл, «Ханты ясанг» ос «Лӯима̄ сэ̄рипос» газетаг ловиньтаӈкве ва̄тихал ма̄н палтув о̄с щалтсэ̄гыт. Газетагт та̄нки рӯт манос юрт хо̄тпаныл урыл потрыт, ля̄ххалыт хо̄нтэгы̄т ке, хот-ща̄гтэ̄гыт. Ма̄н ань на̄нан яныг пӯмащипа ла̄тыӈ ла̄вуӈкве таӈхēв. Соссаӈ миркēв, о̄лупсаныл урыл са̄внув хансэ̄н, хури по̄слэ̄н, на̄н ёмас э̄рнэ ва̄рмаль ва̄регы̄н, тыи ма̄навн сака пӯмыщ. 

	Тувыл ма̄н палтув округт о̄лнэ писателит ос мо̄т ма̄ныл са̄всыр мӯйлын хо̄тпат ёхталэ̄гыт ос та̄нки уранылт потыртэ̄гыт. Мо̄лал Людмила Кошиль, Павел Черкашин, Владимир Енов, Наталья Сенькина ос Людмила Стрелец ма̄н ма̄хманув ёт акван-хо̄нтхатыгласыт. Та̄н э̄лы-па̄ланылт Касум па̄вылн Валентина Терешкова, о̄выл космонавт нэ̄, мӯйлуӈкве ёхталас. Тыт космос урыл энциклопедия-нэ̄пакыт пащалахтын ла̄тыӈ хансыс ос хасхатас. 

	Аньнув Мария Кузьминична Волдина мӯйлуӈкве во̄выгласлӯв. Тав ётэ Касум па̄выл кӯщай нэ̄ Алсу Назырова пащалахтуӈкве ёхталас ос тав намēтыл ма̄н нэ̄пак ловиньтан колув намаим тэ̄лат урыл ла̄выс.  

	Ма̄навн таи сака мӯсты, ты ма̄н ма̄вт самын патум хо̄тпат са̄в мирн ва̄вет ос янытлавет. Тыт аквтох Татьяна Молданова «Оланг ясанг» нэ̄паке ос о̄йкатэ Тимофей Молданов ёт хансум «Кань кунш оланг» нэ̄пак ма̄хумн сака пӯмщалавēг. Тувыл Елена Тарлина хансум стихыт ма̄навн сака мӯстэ̄гыт, тыт акв «Колыбельная» намаим стихе ка̄сыӈ хо̄тпан ва̄ве. Ма̄н ты ма̄хумкенувн яныг пӯмащипа ла̄тыӈ кēтэ̄в, пуста̄гыл вос о̄лэ̄гыт, та̄н ханты ла̄тӈув ос пēс накыт э̄лаль тотыяныл».

	Ам ос Светлана Ивановнан пӯмыщ потре ма̄гыс пӯмащипа ла̄тыӈ ла̄вēгум. 

	 

	Тамара Мерова
