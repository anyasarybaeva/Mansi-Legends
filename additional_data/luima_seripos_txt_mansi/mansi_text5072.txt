
Э̄лнаӈ ла̄пкат матыр сака хунь о̄лыс, маснут, о̄щнут, а̄ны-са̄н та маныр пуссын ка̄тыл ва̄руӈкве э̄рыс. Нэ̄ ос хум хо̄тпат э̄рнэ пормасыт ма̄щтырласыт. Ань тай матыр-а̄ти пуссын ла̄пкат о̄лы, туп олн вос о̄щсув. Пēс та̄гыл ма̄ньщиянув халт ма̄щтыр хо̄тпа са̄в о̄лыс, ань тамле ма̄хумаквет о̄с о̄лэ̄гыт.
Ханты-Мансийск ӯст о̄лнэ нэ̄ Светлана Михайловна Астапович пēс щирыл ма̄ньщи суп, ва̄таӈ то̄р, то̄рсахи ос мо̄т маснут ю̄нты. Тав ётэ ам потрамсум, китыглахтасум, хотыл о̄лы, ю̄нсхатуӈкве хо̄т ханищтахтас. На̄н ань э̄лаль ты ма̄ньщи нэ̄ потре ловиньтэлы̄н:
— Омам увщитэ Надежда Андреевна Тынзянова сака ма̄щтыр нэ̄ о̄лыс. Ам ань о̄щнэ то̄рсахим анēквам ма̄гыс тав ю̄нтыгластэ. Хунь тэ̄н а̄тимыг ēмтсыг, суп а̄нумн майвес. Ка̄тыл матыр ва̄рнэм хус арыг та̄лыг ты ēмтыс. Хунь ня̄врамагум мощ яныгмасыг, номтыл ёхтуӈкве патвēсум, ань ка̄тыл матыр ва̄руӈкве татем таӈхēгум. Тувыл тыхал ю̄нсхатуӈкве ӯнтылматыглэ̄гум, манос матыр йинэ̄гум. Тох ла̄щал-ла̄щал та ханьщувласум щаквщуӈкве. 
— Светлана Михайловна, наӈ хотыл о̄лэ̄гын?
— Ам Октябрьский район Ня̄рихумит па̄вылт самын патсум. Омам наме Фёкла Андреевна, такви о̄парищ наме Евлахова. А̄тям рущ хум, ма̄ньщи мир халт яныгмас. Тэ̄н нила ня̄врам янмалтасыг. Ам щар яныг, кит э̄щ ос а̄пщи о̄ньщēгум. Школа а̄стламум юи-па̄лт Санкт-Петербург ӯст А.И. Герцен нампа университетт ханищтахтасум, тувыл колта̄глум ёт Ханты-Мансийск ӯсн ва̄нтлысум. Кит пыг о̄ньщēгум, тэ̄н тыт Центр искусств колт ханищтахтасыг. Яныг пыгум са̄ӈквылтаӈкве ха̄сы, а̄пщитэ ка̄тыл хурит по̄слы. 
Ам ань акваг щаквщēгум, ма̄ньщи супанум ос то̄р сахиянум па̄квпалыл ю̄нтыянум. Пēс порат ю̄нтым маснутыт сунсыглыянум, ханищтыянум, хумус та̄н ва̄рвēсыт. Тувыл та щирыл суп ман ла̄гыл маснут йинэ̄гум, ты юи-па̄лт ущ ю̄нтылум.
Ма̄н ань ӯсыӈ ма̄т о̄лэ̄в, сака мат та̄рвитыӈ рӯпата хунь ва̄рēв, таима̄гыс ам ань щаквщим ӯнлахо̄лэ̄гум. Надежда Андреевна а̄к-вум ат ня̄врам янмалтас, ӯйхул о̄ньщас, пил ва̄тым, на̄йив атым во̄рн ялантас. Са̄в рӯпитаме халт ю̄нсхатуӈкве а̄лымас, нё̄тнэ па̄квпалыӈ супыт о̄ньщас. Ты я̄тил ма̄щтыр а̄квтем сака ӯлылылум, тав о̄вылтам тэ̄латэ ам ань э̄лаль тотылум. А̄квум хӯрум а̄ги янмалтас — Алла, Любовь ос Татьяна, кит пыг о̄ньщас. Ань апыгрищанэ ос апыг апыгрищанэ о̄лэ̄гыт. Нэ̄мхотью-таныл ат ю̄нсхаты, тувле тэ̄ланыл а̄ти.
— Наӈ ань маныр ю̄нтэ̄гын?
— Тынакт А̄с ма̄ньщиянув о̄щнэ суп ос то̄рсахи ю̄нтсум. Хунь рӯпатам оигпас, супагум-сахиягум музейн мӯйлуптасагум. Та̄ра колнор онтсыл но̄х-тагатавесыг, ань ӯс мирн сунсыглавег, пӯмщалавег. Ам яныгмам па̄влумт ань тох нэ̄мхотьют ат ю̄нты, таима̄гыс тамле маснут о̄с ю̄нтуӈкве номсэ̄гум. Ха̄льӯс районт о̄лнэ ма̄ньщи ма̄хманувныл хотьют улпыл ю̄нты, ат ва̄глум, ань тувле ат ялантэ̄гум. А̄квум о̄лме порат Ха̄льӯс районын ялсум, ма̄щтыр ма̄хум тот ва̄сум. Ю̄нсхатанэм коны-пал ла̄гылн маснэ па̄квпалыӈ щултин сагēгум, сакныл са̄всыр хорамыт хартэ̄гум.
— Пыгагын ма̄ньщи ла̄тӈыл потыртэ̄г?
— А̄ти, ат торгамтэ̄г. Яныг пыгум ла̄ви: «Ома, хунь э̄лумхо̄лас такви ла̄тӈе ва̄гтэ, татем ёмас. Юн ма̄ньщи ла̄тыӈ ханищтаӈкве патэ̄в». Сунсэ̄гум, ня̄враматем ща̄нь ла̄тӈе ат ва̄нэ̄тэ ма̄гыс сыме татем ща̄рги, э̄рыс ма̄ньта̄гыл ханищтаӈкве. Амти о̄с ат хӯлэ̄гум, таима̄гыс тэ̄н о̄с ат та торгамтэ̄г. «Лӯима̄ сэ̄рипос» ма̄ньщи газетав сака э̄руптылум, ёхты, сунсыглылум, акв ма̄н пинылум. 
Ты та̄л ам Тверь ӯс ляпат о̄лнэ карелыт палт ялсум. Ты финно-угор рӯт ма̄хманув ка̄сыӈ туи Карельский форум ва̄рыглэ̄гыт. Янге-ма̄не акван-хо̄нтхатыглэ̄гыт, та̄нти ла̄тӈаныл ханищтэ̄гыт, культураныл но̄х-во̄рмалтыяныл. Пуссын во̄рт о̄лсув, парщин колт э̄тхӯлсув, хӯл алыщласӯв, исмит па̄йтсӯв. Ам-тирот номсэ̄гум, ма̄н, ма̄ньщи ма̄хум, о̄с тох вос о̄лнувув, то̄нт тах ня̄враманув ма̄нти ла̄тӈувтыл потыртанувыт.
