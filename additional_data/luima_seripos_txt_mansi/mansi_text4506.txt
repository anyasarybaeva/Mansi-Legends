
Ня̄врамыт янытлан мирхал хо̄тал кастыл лӯпта э̄тпос о̄выл щислат Ханты-Мансийск ӯст о̄лнэ «То̄рум Маа» нампа музейт ялпыӈ хо̄тал ва̄рыглавес. А̄гирищит-пыгрищит «Ворщик хо̄тал» янытлаӈкве музейн во̄выглавēсыт.
Пēс порат ты ялпыӈ хо̄тал хо̄нтаӈ ма̄ньщиянув янытласаныл. Та̄н мо̄йтаныл щирыл, ты ӯйрищ тӯя порат лӯи ма̄н ёхты ос товлагēт ма̄лтып хо̄тал тоты. Хо̄нтаӈ ма̄ньщит ла̄выгласыт, ворщик я̄ӈк тармыл ке исы, такви лэ̄гēтыл я̄ӈк хот-са̄кватытэ ос луйгим рēгыӈ хо̄тал во̄ви.
Хо̄нтаӈ ма̄ньщит ялпыӈ хо̄таланыл «То̄рум Маа» музейт 2010 та̄лт о̄выл щёс ва̄рыглавес. Ты та̄л ворщик янытлаӈкве ниласа̄т арыгкем ня̄врам тув ёхталас. Акват са̄лы сун ӯлтта поргысыт, ня̄л та̄ратасыт ос мо̄т щирыл касым ёнгысыт. Мо̄таныт ма̄щтырлаӈкве ханищтахтасыт ос ворщик хуритэ то̄рло̄мтыл ва̄рсыт.
Ялпыӈ хо̄тал о̄лум порат суссылтап рӯпитас. Тот ня̄врамыт ка̄тыл по̄слум хурияныл ос ва̄рум пормасаныл суссылтавēсыт. Ты э̄лы-па̄лт музейт рӯпитан ма̄хум «Легенды То̄рум Маа» нампа касыл ва̄рыгласыт. Округувт янытыл 300 арыгкем а̄гит-пыгыт та̄нки рӯпатаныл тув кēтыгласаныл. Ты касылт но̄х-патум ня̄врамыт ялпыӈ хо̄талт янытлавēсыт. Ты та̄л жюри-хо̄тпаг «То̄рум Маа» музейт рӯпитан хо̄тпат, Сергей Ремизов, Зоя Никифоровна Лозямова ос мо̄т ма̄хум о̄лсыт. Та̄н ты а̄гирищит-пыгрищит янытласыт ос сымыӈ ла̄тӈыл ла̄всаныл, мӯйлупсал ос диплом-нэ̄пакыл мӯйлуптасаныл.
Ты юи-па̄лт концерт о̄лыс, мӯйлын ма̄хум э̄лы-па̄лт «Югра-Классик» нампа колт рӯпитан нэ̄т «А̄лпыл сэ̄рипос»  ма̄ньщи ла̄тӈыл э̄рыг э̄ргысыт, ма̄ньлат пыгыт ос йӣквсыт.
Мария Гришкина «То̄рум Маа» музейн «Ворщик хо̄тал» янытлаӈкве о̄с ёхталас. Та хо̄талт ханты а̄ги музейт рӯпитан хо̄тпатн нё̄тыс. А̄ги ты та̄л 14 та̄лэ то̄влыс, тав ма̄ньлат мир кол па̄лныл тот рӯпитас. Тав ма̄нь ня̄врамыт ёт ёнгыс ос ка̄тыл хурит по̄слас. Ворщик ялпыӈ хо̄тал урыл Маша тох ла̄выс: «Ты ялпыӈ хо̄тал янытлаӈкве ам юртанум ёт тыг ёхтысум. А̄гирищит-пыгрищит са̄всыр касылыл ва̄рыглавēсыт ос пӯмащ ёнгыл ёнгалтавēсыт, ты ма̄гсыл а̄нумн тыт сака мустыс».
Ялпыӈ хо̄тал оигпан э̄лы-па̄лт ня̄врамыт мӯйлупсал майвēсыт ос пасан ва̄тан ща̄й аюӈкве во̄ввēсыт. А̄гирищит-пыгрищит ёмащакв тот ӯщахтасыт ос пуссын ща̄гтым юв та минасыт.
