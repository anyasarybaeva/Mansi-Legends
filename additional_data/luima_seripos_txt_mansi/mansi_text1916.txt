

	А̄с-угорский институтт рӯпитан хо̄тпат Победа 70 та̄лэ то̄влын кастыл мӯйлын нак ва̄рыгласыт. Та̄н Ханты-Мансийскат о̄лнэ матумпа̄ла соссаӈ ма̄хум акван-атыгла̄лсаныл. То̄ват а̄щаныл войнан тотыглавēсыт, то̄ват ма̄нь та̄гыл та̄наныл ва̄щинтым воссыг нэ̄мхуньт ат та ка̄саласаныл, та̄н та̄лэ̄тыл яныгмасыт. 


		Тув  мӯйлуӈкве Евдокия Александровна Белявская, Мария Кузьминична Волдина, Мария Сергеевна Мерова, Руфина Михайловна Новопашина, Евдокия Георгиевна Отшамова, Людмила Степановна Отшамова, Андрей Семёнович Тарханов ос Владимир Вячеславович Хромов ёхталасыт. 

		Нэ̄пак ловиньтан колнакт рӯпитан нэ̄ Е.П. Степанова Победа кастыл суссылтап  щё̄питыглас. Тувыл институт кӯщай ва̄ныӈ нэ̄ М.В. Воробьёва та̄н ётаныл пащалахтас, ёмас сымыӈ ла̄тӈыл ла̄всанэ, та юи-па̄лт та̄н пуссын мӯйлупсал майвēсыт. 

		С.А. Герасимова ос Т.В. Волдина война порат э̄ргыглам э̄ргыт урыл  потыртасы̄г. Та пилыщмаӈ порат ма̄хум сака ул вос хурахласыт, сака ва̄гта̄лыг ул вос ēмтсыт – та̄н ма̄гсыланыл ка̄сыт ва̄рыглавēсыт. То̄ва хум хо̄тпат та̄нки баяныл ёнгуӈкве ха̄ссыт, ос акван-атхатыгламаныл сыс э̄ргысыт, мощ ӯщлахтасыт.   

		Ань Валерий Ледков мӯй хо̄тпат ма̄гыс о̄с гитарал ёнгыс ос Булат Окуджава, Владимир Высоцкий, Юрий Визбор хансум э̄рганыл э̄ргысанэ. Тувыл хо̄нтлуӈкве ялум хо̄тпат Павел Коган, Семён Гудзенко, Юрий Грунин, Давид Самойлов, Борис Слуцкий, Юрий Левитанский, Фёдор Сухов хансум стиханыл ловиньтасанэ. Ты э̄ргыт ос стихыт хосыт хо̄нтлам ма̄хманув пуссын номтаныл щирыл та̄ксарыг ēмталасыт, пилта̄лыг э̄лаль хо̄нтлысыт. Ма̄н о̄с ты стихыт ловиньтым порат та̄н та̄рвит о̄лупсаныл осн-паттыянӯв, номтыт о̄ньщиглыянӯв. 

		Та юи-па̄лт мӯй ма̄хум пуссын пасан ва̄тат во̄ввēсыт ос тот та̄н ща̄й айнэ̄ныл сыс та̄нки а̄щаныл, о̄паныл, ащо̄йканыл урыл потыртасыт. Андрей Семёнович Тарханов Ленинград ӯсн ханищтахтуӈкве минам порат  а̄ще ёл-щё̄питым ма̄тэ кинсуӈкве ялум. Тав а̄ще Семён Прокопьевич Тарханов та ӯс ляпат 286 стрелковый дивизият лусытас. Ос 1944 та̄л лӯпта э̄тпост аквъёт хо̄нтлам ма̄хманэ ёт Каннельярви нампа па̄вылт порславēсыт. Пуссын тот хо̄т  ёл-щё̄питымат. 

		Ты па̄выл Финляндия хо̄н ма̄ ляпат о̄лы, мори хо̄тпа тув ялуӈкве ат та̄ртыглавес. Ос та ма̄н тав акв щёс ялум, тот хо̄нтлам хо̄тпат номеранэ щирыл кисхатас. Та па̄сыл са̄в та̄л ювле хультыс.  Ётылнув тув ялме порат Андрей Семёнович ка̄салас - та ма̄ ло̄мт хот-сыстамтыма. Кӯщайлахтын хо̄тпат тот матыр ӯнттуӈкве ла̄вēгыт, тох та капыртэ̄гыт.

		Мария Сергеевна Мерова ань тыг мус а̄ще Сергей Егорович Хатанев порслым ма̄тэ ат ва̄гтэ. А̄щēныл туп хӯрум пищма хультсыт, та̄н Грозный ӯсныл кēтым о̄лсыт, тав тот пусмалтым о̄щвес. Таи туп та̄ра-паттым о̄лы, тав 168 стрелковый батальонт лусытас. Ос 1944 та̄лт ма̄нь таквс э̄тпос хо̄тхойлов щислат 5062 ЭГ (эвакогоспиталит) а̄тимыг ēмтыс. Тувыл оматэ̄н нэ̄матыр похоронка-нэ̄пак ат ёхталам. Ётыл ущ та̄ра-патыс  – та хансум нэ̄пакēт щар ат о̄лыглам па̄выл хӯлтвес, тот Саранпа̄выл миркол мо̄т щирыл хансым о̄лыс.

		Ань ка̄сыӈ мӯй хо̄тпа такви рӯтанэ о̄вылтыт ла̄тыӈ ва̄рыс, ос ты ка̄сыӈ хо̄тпаныл урыл я̄нас потыр хансуӈкве ро̄ви. 

		Институтт рӯпитан ма̄хум та̄н потраныл о̄с диктофонын хассаныл , тувыл матыр нэ̄пак тах ул щё̄питэ̄гыт.  

		 

		Тамара Мерова

 
