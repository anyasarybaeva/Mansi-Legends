
Ма̄н ма̄вт округ творчество кол 60 арыгкем та̄л рӯпиты. Ань юи-о̄выл та̄лытт ты кол рӯпататэ о̄ста о̄вылтавес. Ты э̄лы-па̄лт матах та̄л ат рӯпитас, матрыг рӯпататэ ёл-по̄илтта̄лвес.
Сосса мир колнакт кӯщаиг ма̄ньлат ханты нэ̄кве рӯпиты, тав наме Светлана Николаевна Нестерова. Тав ва̄рнэ рӯпататэ урыл тох потыртас.  
— Ма̄н округувт ма̄ньщи ос ханты мир халт ма̄щтыр хо̄тпа ань сака са̄в а̄тим. Ка̄сыӈ тамле хо̄тпа наме ва̄ӈкв э̄ри, хо̄т тав о̄лы, маныр ва̄руӈкв ха̄сы. Ос щар ма̄к ёмас тэ̄лаг ēмты, хунь тав ма̄щтырланэ̄тэ порат тинан по̄славе, ва̄нэ мо̄йтанэ, потранэ пуссын нэ̄пакн хансавет. Ма̄н ань тамле хо̄тпат тинсыянӯв.
Рӯпатав ань о̄с са̄всыр ищхӣпыӈ утыт ёт ва̄рилӯв.  Ань интернетыт ма̄н я̄нас ло̄пс оньщев, рущ ла̄тӈыл ла̄вилӯв — реестр. Тув ма̄щтырлан хо̄тпат наманыл пуссын тах хансыянӯв. Та̄наныл ма̄н ты щирыл ла̄кква-уртыянӯв:
— пēс йис мо̄йтыт, пēс йис амщит ва̄нэ хо̄тпат;
— пēс йис э̄ргыт, са̄ӈквылтан та̄ныт, ялпыӈ э̄ргыт ва̄нэ хо̄тпат;
— са̄ӈквылтапыт, нэ̄рнэйӣвыт, тарыгсыплув-йӣвыт ос мо̄т са̄всыр са̄ӈквылтан ман ёнгын утыт ва̄рнэ  хо̄тпат;
— пēс о̄лупса (пēс ялпыӈ хо̄талыт, пӯрлахтын ва̄рмалит) э̄лаль тотнэ ма̄хум. 
Ань ма̄навн та̄н наманыл пуссын ва̄ӈкв э̄рēгыт. Ка̄сыӈ хо̄тпа наме, о̄лнэ ма̄тэ, ва̄нэ тэ̄ланэ ма̄н пуссын та̄ра-паттыянӯв. Таима̄гыс округувт о̄лнэ мирн ань тамле ла̄тыӈ тēтэ̄в, хотьют тамле хо̄тпа те ва̄гтэ, ма̄навн вос потырты манос пищма вос тēты. 
Ма̄н колувт рӯпитан ма̄хум ты сосса хо̄тпат наманыл, хурияныл, о̄лупсаныл урыл хансым потрыт, по̄слым тинат пуссын ищхӣпыӈ ут ло̄псын тах ва̄риянӯв. Ма̄ янытыл о̄лнэ мир матыр мӯтра о̄щнэ хо̄тпат урыл тот ловиньтаӈкве, хурияныл сунсыглаӈкве, потраныл-мо̄йтаныл ловиньтаӈкве    вēрмияныл.

Та та̄л оигпам э̄лы-па̄лт ма̄н акван-атхатыгласӯв, комиссияв рӯпитас. Ам о̄с тув хансым о̄лэ̄гум. Ма̄н акван-атхатыгланэ̄в порат потыртэ̄в – хоты сосса хо̄тпа наме та реестр-ло̄псын хансуӈкве  э̄ри.
Ма̄навн нила хо̄т-пат нэ̄паканыл тēтыгласаныл — Яков Никифорович Тарлин, Мария Тихоновна Двинянинова, Любовь Николаевна Айпина ос Семён Александрович  Айпин. 
Ма̄н та̄наныл «э̄рыг-мо̄йт ва̄нэ хо̄тпаг» хассанӯв. Мо̄лты тӯяг ос лов хо̄тпа хо̄нтсанӯв, та̄н халанылт акв ханты хум Сергей Васильевич Кечимов «пēс ялпыӈ э̄ргыт э̄ргын хо̄тпаг»  хасвес.
 
Светлана Николаевна э̄лаль ла̄выс, сосса мир халт ань матыр ва̄нэ, матыр ха̄снэ хо̄тпа мощща о̄лы. Ос округувт са̄всыр ханищтапыт, семинарыт ва̄рыглавет. Тот матыр ва̄руӈкв ка̄сащан ма̄хум ма̄щтырлан тэ̄лан акваг ханищтавет. Пēс йис наканув э̄лаль тотнэ ма̄гыс мо̄т мир тот о̄с вос ханищтахтынувыт.
Ань ты нэ̄кве ма̄хманув во̄виянэ — э̄ргын, йӣквнэ ман матыр ва̄руӈкве ха̄снэ сосса хо̄тпат, ю̄нсхатнэ нэ̄квет урыл ла̄тыӈ округ творчество колн вос тēтэ̄гыт. Маныр нэ̄пак тēтуӈкв тув э̄ри, та̄н ищхӣпыӈ ло̄псыт вос тисхатэ̄гыт.
