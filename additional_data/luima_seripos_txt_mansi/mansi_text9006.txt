
Тынакт Ханты-Мансийск ӯст Ма̄-вит ос Э̄лумхо̄лас музейт кит нэ̄пакыг урыл потыр о̄лыс: акватэ «Тёплые сказки», мо̄танэ – «Сказочный Ямал». Ты нэ̄пакыгн ма̄ньщи нэ̄ Галина Рудольфовна Кондина оматэ мо̄йтыглам мо̄йтыт хасвēсыт. 
О̄выл ла̄тыӈ музейт рӯпитан нэ̄ Лариса Сергеевна Поршунова ла̄выс:
– Ма̄н ань кит ёмас нэ̄пакыг суссылтан ма̄гыс атхатасӯв, тот ма̄ньщи мо̄йтыт хансым о̄лэ̄гыт. Ты мо̄йтыт Галина Рудоль­фовна Кондина тав оматэ Аксинья Степановна Мерова мо̄йтыглас – «Хӯрум хум мо̄йт», «Хумус Виткащ а̄ги пыгēн нэ̄ хо̄нтыс» ос «Во̄тпыг мо̄йт».
Тыхо̄тал, яныгпо̄ль э̄тпос 12 хо̄талт, Аксинья Степановна намхо̄талэ о̄лыс. Тав «Народный мастер России» нам о̄нь­щас. Аксинья Степановна са̄сныл матыр-а̄ти ю̄нтуӈ­кве сака ёмщакв ха̄сыс. Ю̄нтум утанэ акваг хора­мыл щуртсанэ. Ма̄ньщи супыт, нуйсахит, са̄лыӈ сов маснутыт ю̄нтыс. О̄лмēт Миснэ ӯра пӯрлахтын ма̄тэ ӯргаластэ, Миснэ – ты Сӯйур э̄ква а̄гитэ.
Мо̄йтыт урыл Галина Рудольфовна Кондина тох потыртас:
– Ма̄н ань тыхо̄тал тит нэ̄пакыг урыл потырта­сӯв, акв нэ̄паке «Тёплые сказки», мо̄т нэ̄паке «Сказочный Ямал», тот ма̄ньщи мо̄йтыт хансым о̄лэ̄гыт. Ты мо̄йтыт хуньт ам омамыл хансыгласум. Ты нэ̄пакыт тит нэ̄г Александра Агафонова ос Екатерина Кравченко тэ̄н ва̄рēг, ка̄сыӈ та̄л са̄в мо̄йт акван-атэ̄г ос нэ̄па­кыг ва̄риянэ̄н. Тот бесер­мяне, удмуртыт, ненцыт, хантыт, ма̄ньщит ос мо̄т са̄в мир мо̄йтаныл хан­сым о̄лэ̄гыт. 
Нэ̄г ищхӣпыӈ ут хосыт ам о̄йкамн Москваныл хассы̄г, ла̄вēг, ма̄ньщи мо̄йтыт тинсэ̄гыт, та̄на­нылн матыр вос кēты. О̄йкам ла̄ви: «Ма̄ньщи ла̄тыӈ ат ва̄глум, э̄квам тав ва̄гтэ». Тувыл ам тэ̄н ётэ̄н хасхатуӈкв патсум, са̄в мо̄йт тэ̄натэ̄н кēтсум. Нэ̄г тувыл хӯрум мо̄йт пē­риясы̄г, ла̄вēг, э̄ри тамле мо̄йтыт, хоты нэ̄пакыт ат ва̄рыглавēсыт, ма̄хумн сака ул вос ва̄вет.  
Ты мо̄йтыт ма̄нь ня̄в­рамытн ос яныгхо̄тпатн ловиньтаӈкве ро̄ви. Акв нэ̄пакт рущ ос ма̄ньщи ла̄тӈыл хансым о̄лэ̄гыт, мо̄т нэ̄пакт ос туп рущ ла̄тӈыл хансым о̄лэ̄гыт. Акв нэ̄пакēт ам мо̄йт тур­суил хансыслум, тот ань кьюар-код по̄с о̄лы. Ань ка̄сыӈ хо̄тпа телефон о̄ньщи, тув по̄стуӈкве ро̄ви ос телефон хосыт хӯнтлуӈкве вēрми. Хотьют ловиньтаӈкве ат таӈхи, рущ ла̄тӈыл тот о̄с хӯнт­луӈкве ро̄ви.
Ам ма̄нь порат номи­лум, мēн ӯнтымēн, омам ю̄нсхаты, ам тав по̄хатэ̄т ӯнлахо̄лэ̄гум. То̄нт матыр телефоныт хунь о̄лсыт, омам матыр мо̄йт номыл­маты, мо̄йты, ам тав ётэ ӯнлахо̄лэ̄гум, матыр о̄с пувиньтахтэ̄гум. 
Ма̄ньщи нэ̄, филоло­гический наука кандидат Дина Василь­евна Гера­симова ща̄гтым ла̄выс:
– Матъёмас тамле хо̄нтхатыглапыт ва̄рыг­ла­вет. Ам тыт ань са̄в ёмас потыр хӯнтамла­сум. Галина Рудольфовна а̄тятэ ва̄слум, тав о̄с ма̄щ­тыр хум о̄лыс, ос оматэ Аксинья Степановна ёт ат та хо̄нтхатыгласум. Ма̄ньщи мирув халт тамле мӯтраӈ э̄лумхо̄ла­саквет та о̄лнэ̄ныл, ты ма̄гыс номтум сака ёмас.
Анатолий Васильевич Вадичупов Ха̄льӯс район Кимкьясӯй па̄вылт яныг­мас, хум ла̄выс:
– А̄тям ма̄ньщи мо̄йтыт о̄с акваг мо̄йтыглас. Тав ётэ во̄рн минымēн, э̄ти­па̄лаг потыртымēн, тувыл хунь потрыт холэ̄гыт, мо̄й­туӈкве паты. Хотты ма̄т минымēн, матыр ӯрай ман тӯр ва̄тат, манос мēсыг, ла̄ви, ты ма̄ тамле мо̄йт о̄ньщи, тувыл та мо̄йты. Па̄влувт о̄лум хо̄тпа Петр Сергеевич Таратов сака са̄в мо̄йтыс. Та порат тамле хаснут о̄лыс те, са̄в мо̄йт ёл-хансуӈкве ро̄выс. 
Галина Рудольфовнан ма̄н са̄в ёмас, сымыӈ ла̄тыӈ ла̄вēв! Матъёмас оматэ мо̄йтыглам мо̄йтыт ёл-хан­сыгласанэ, ань ма̄ньщи мо̄йтанув ма̄ янытыл о̄лнэ мирн ло­виньтаӈкве, ва̄ӈкве пата­вет. 
Светлана РОМБАНДЕЕВА
