
Мо̄лалнув Италия ма̄т Риета ӯст мирхал касыл о̄лыс. Ма̄н округувныл тув Павел Иващенко касуӈкве ялыс. Тав са̄всыр ма̄ныл ёхталам пыгыт ёт касыс. О̄влэ̄т ниласа̄т метра акв юи-па̄лт ха̄йтым са̄ртын ёхтыс, тувыл пус­сын аквторыг ха̄йталтахтынэ̄ныл порат о̄с но̄хпатыс.
Ойттур э̄тпос 25 хо̄талт ты пыг Ханты-Ман­сийск ӯсн юв ёхталас. Павел ма̄гылн тагатан кит со̄рни по̄с тотыс. Ань тав двухкратный чем­пион Европы ēмтыс. Россия янытыл о̄лнэ ма̄ньлат хо̄тпат халт тав щар молях ха̄йты. Ты э̄лыпа̄лт Юрий Борзаковский чемпионыг о̄лыс. Павел тавēныл хӯрум се­кундан моляхнув ёхтыс.
Ос таи ла̄вуӈкве э̄ри. Тав ань Сургут ӯс универ­ситетыт ханищтахты, китыт та̄л а̄стлас. Университет кӯщай пыг урыл тох ла̄выс: «Павел ханищтахтын ма̄н акваг яланты, юв ат хульты». Тав тот ханищтахтуӈкве о̄вылтахтаме порат ха̄йтыгтаӈкве патыс. Кит та̄л лёгкий атлетика щирыл Ханты-Мансийск ӯст о̄лнэ хум Владимир Вла­сов таве ханищтас. Ты хум каснэ ва̄рмаль ёмщакв ва̄гтэ, тав хосытэ ты ма̄ньлат пыг чемпионыг ēмтыс.
Павел а̄лпыл нила щё̄ст товлыӈха̄пыл э̄лы ма̄ныл Сургут ӯсн ёхтыс. Аэро­портыт ща̄няге-а̄щаге, тувыл университет кӯщай ос тав ётэ ханищ­тахтын а̄гит-пыгыт яныг ща̄гтыл таве ӯрсаныл. Яныг нэ̄пак тагатасыт, тот тав урēтыл янытлан ла̄тыӈ хассыт. Ты касыл урыл та̄н хоса потырта­сыт, пыг маттем та яныт­ласаныл.
Ань э̄лаль во̄ртур э̄тпос 10-18 хо̄талытт о̄с акв тамле касыл Москва ӯст щё̄питаве. «Лужники» нампа стадионт ха̄йтнэ лё̄ӈхыт ва̄рвēсыт. Росси­ят тамле ва̄рмаль китыт щёс тах мины. Са̄ртын 2006 та̄лт аквхуйпловит касыл щё̄пита̄лвес. Ань нилахуйпловит касыл о̄с ма̄н ма̄вт ēмты. Па­вел ань тув щё̄питахты.
Ма̄н тавēн пуста̄гыл о̄лнэ ла̄тыӈ кēтэ̄в. Ты ка̄ркам пыгкве та касылт но̄х вос паты. Ма̄н таве сака янытлылӯв.
