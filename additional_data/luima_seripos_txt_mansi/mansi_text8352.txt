
Са̄всыр мирыт янытлан хо̄нтхатыглапын Ханты-Мансийск ӯсн Ямал ма̄ныл ма̄ньлат а̄гит ос пыгыт ёхталасыт. Лидия Кельчина Салехард ӯст о̄лы, мирколт сосса мирытн нё̄тнэ колнакт рӯпиты. Нэ̄ китыгласлум, та̄н ма̄нанылт ханты ос ё̄рн ма̄хум хумус о̄лэ̄гыт, са̄лы ӯрим манах хо̄тпа яласы. На̄н ань э̄лаль Лидия Геннадьевна потре ловиньтэлы̄н.
– Тынакт Ханты-Ман­сийск ӯсн янгыщ ма̄ньлат нэ̄ ос хум хо̄тпанув ёх­тысыт. Та̄н пуссын сака ка̄ркамыт, сосса миранув ос ща̄нь ла̄тӈанув но̄х-во̄рмалтан ма̄гыс са̄всыр э̄рнэ тэ̄лат ва̄рēгыт. 
Надым ӯсныл Ксения Жукова ёхтыс, а̄ги мас­ну­тыт ю̄нты, ханты мир хо­рамытыл ва̄риянэ. Дмит­рий Кельчин «Полярный круг» газета ва̄рнэ колт рӯпиты, пумыщ потрыт хансы, ты коныпал нэ̄пакыт та̄­ра­таӈкве а̄лыми. 2019 та̄лт «Мосты шамана» нэ̄паке ма̄гыс Ямал губернаторын янытлавес, литературный премия лауреат намыл майвес. 
Са̄лы ӯрнэ ма̄ньлат хум Егор Вэнинго тыг тунра ма̄ныл ёхтыс. Тав колта̄гыл ма̄хманэ ёт са̄лыӈ колт яласы, рӯпиты. Ань мо̄т ма̄ныл ма̄н палтув сосса мир о̄лупса сунсуӈкве са̄в хо̄тпа ёхталы, са̄лы ӯр­нэ ма̄н во̄вхатэ̄гыт. Егор то̄ванакт та̄наныл тунра ма̄н тотыглыянэ. Пыг ӯсн ханищтахтуӈкве ёхтыс, э̄рнэ тэ̄лат урыл потрыт мощ хӯнтлы ос сунсы, ань мо̄т ма̄т о̄лнэ ма̄хум хумус рӯпитэ̄гыт, манхурип проектыт щё̄питэ̄гыт.

– Ӯсувн о̄выл щёс ёх­тысы̄н? 
– То̄ванув Ханты-Мансийскыт хуньт о̄лсыт. Ам тыг «Российский Се­вер» хо̄нтхатыглапын ёхталасум, та па̄сныл номтум сака ёмас, тыт сымыӈ э̄лумхо̄ласаквет о̄лэ̄гыт, хо̄та̄ти аквъёт ё̄мыгтасӯв, рӯпитасӯв. 
Ам номсэ̄гум, тамле хо̄нтхатыглапыт ва̄руӈк­ве э̄ри. Ма̄нти э̄лаль нёв­суӈкве ат те патэ̄в, тэ̄­ланув хотьютн ва̄равет?! Таима̄гыс ань ма̄ньлат хо̄тпанув ка̄ркамыщ ты рӯпитэ̄гыт. Та̄н ва̄ганыл, миранув, пēс о̄лупсанӯв-ла̄тӈанув туп ма̄навн э̄рēгыт, мо̄т хо̄н хо̄тпа ва̄ӈкве ат ва̄гтэ̄, маныр манавн э̄ри, маныр ма̄гыс сыманув ща̄ргēгыт. Тыт ма̄н са̄в хо̄тпат ёт юрщмахтасӯв, ань халанувт ва̄йхатэ̄в, маныр ва̄гув, потыртэ̄в, та̄н потраныл о̄с хӯнтлысанӯв.
Ма̄ньлат нэ̄ пӯмыщ 
потыр ловиньтас
Ётылнуве Ямал ма̄ныл ёхталам то̄ва нэ̄квет ща̄нь ла̄тыӈ о̄вылтыт потыртан колнакн щалтсасыт, тот Лидия Кельчина тэ̄ланыл урыл пӯмыщ потыр ло­виньтас.
Нэ̄ тох ла̄выс:
– Ямал ма̄т 48 со̄тыра арыгтем сосса ма̄хум о̄лэ̄гыт. Та̄н халанылт 18 со̄тыра са̄виттем мир тун­ра янытыл са̄лы ӯрим яласэ̄гыт – хантыт, ё̄рныт, селькупыт ос сараныт. Статистика тэ̄ла щирыл, 60% сосса ма̄хум ща̄нь ла̄тӈыл потыртэ̄гыт. Ань янгыщ са̄лы ӯрнэ мир та̄н ла̄тӈаныл ва̄ганыл, потыртэ̄гыт, ня̄враманыл ханищтыяныл.
Ма̄н ма̄вт ща̄нь ла̄тыӈ ва̄нэ ос ханищтан хо̄тпат сака янытлавет, са̄всыр нё̄тмилытыл щё̄пита̄лавет. Ка̄тыл матыр-а̄ти ва̄рнэ ма̄щтыр ма̄хум янытлан ма̄гыс лов та̄л сыс Экс­пертный Совет рӯпиты. Тот ма̄хум пормасаныл-маснутаныл сунсыглавет, тувыл ма̄к ма̄щтыр хо̄тпат наманыл ла̄вавет, та̄н та но̄х-патэ̄гыт. Акв хо̄тпа те, 50 со̄тыра солко̄вил ми­ве, организация – 300 со̄ты­ра солко̄вил миве. 
Ань ма̄н ма̄вт о̄лнэ ща̄нь ла̄тыӈ ва̄нэ а̄гит-пы­гыт сыре-сыр проектыт хансуӈкве ха̄сэ̄гыт, хурит по̄слэ̄гыт, ща̄нь ла̄тӈыл нэ̄пакыт та̄ратэ̄гыт. Шу­рышкарский районт о̄лнэ пыг Иван Сандрин кит та̄л сыс грант-олн вуйлас. Тав ханты мо̄йтыт акван-атсанэ, аудисборник ва̄­рыс, ань та̄наныл ищ­хӣ­пыӈ ут хосыт хӯнтлуӈкве ро̄ви. 
Надым ӯс пыг Илья Сыротэтто 30 ё̄рн мо̄й­тыт-потрыт ёл-хас­са­нэ, ань о̄с хӯнтлавет. Шу­рыш­карский районт ня̄вра­мыт ханищтан ма̄ньлат хум Алексей Конев шко­лат студия щё̄питас, а̄ги­рищит-пыгрищит ёт те­левизор хосыт ля̄ххалыт потыртэ̄гыт. 
Ты ос мо̄т са̄в ёмас тэ̄лат урыл Лидия Кельчина потыртас. Ты я̄тил нэ̄квēн ос Ямал ма̄т о̄лнэ мӯтраӈ хо̄тпатын са̄в ёмас, сымыӈ ла̄тыӈ ла̄вēв. Пус ка̄т, пус ла̄гыл вос о̄лэ̄гыт, са̄в ёмас тэ̄лат вос ва̄рēгыт!
Светлана Ромбандеева  
 
