

	Ха̄льӯс район Кимкъясуй па̄вылт Алексей Ефимович Канев старостаг о̄лы. Тав ётэ потыртамумт, кол ӯнттын ва̄рмаль урыл китыгласлум. 

	Алексей Ефимович 

	ла̄выс, Кимкъясуй па̄-вылт са̄в та̄л социальный найм щирыл колыт ат ӯнттувēсыт. Та ма̄хум, хотьют вēрмысыт, о̄лнэ кол та̄нки ӯнттысыт. Ань таи ёмас, юи-о̄выл та̄лытт са̄в ма̄ньлат щēмьят па̄вылт кол ӯнттэ̄гыт. Са̄в щēмья Ипотечный агентстват  о̄лнэ очередин хасхатасыт, субсидия-олн тувыл ӯрēгыт. 

	Ань Кимкъясуй па̄вылт 36 щēмья о̄лы. Ос ты та̄лт социальный найм щирыл очередин хансым хо̄тпат ма̄гсыл колыт ӯнттуӈкве патвēсыт. Мо̄лты та̄л па̄рт-норыт па̄вылн тотвēсыт. Кимкъясуй па̄вылт колыт «Рахтынья» нампа община ӯнтты. Ты общинат Александр Игоревич Голошубин кӯщаиг  рӯпиты. 

	О̄влэ̄т кит яныг колыг ӯнттувесы̄г. Ты йильпи колыгт нила квартира о̄лы, тув нила ма̄ньщи щēмья ва̄нтласыт. Акв колэ са̄ртыннув я̄ӈк на̄тнэ э̄тпос а̄стлавес, кит щēмья тув о̄лмыгтасы̄г. Мо̄т кол мощ ётылнув лӯпта э̄тпост а̄стлавес, о̄с кит щēмья йильпи колыл тот майвесы̄г. Акв колт Лыткиныт, са̄в ня̄врам янмалтан щēмья, ань о̄лы. Мо̄т кол ос савалап пыг Владимир Вынгилевн майвес. Клавдия Ивановна Вынгилева о̄с та очередин са̄в та̄л хасхатым о̄лыс, тав о̄с пēс колныл йильпи колн ва̄нтлас. Анна Николаевна Гындыбина колэ на̄йн ё̄свес, тав о̄с колыл майвес. 

	Ты коныпал Кимкъясуй па̄вылт ань кит яныг колыг ӯнттавēг. Акв колэ̄т кит квартира о̄лы, ос мо̄т колэ̄т хӯрум квартира ва̄раве. Ты колыт о̄с «Рахтынья» нампа общинат рӯпитан ма̄хум ӯнттэ̄гыт. 

	Алексей Ефимович ты урыл тох ла̄выс: «Нэ̄пакыт щирыл ты колыт яныг таквс э̄тпос 29 хо̄талэ мус а̄стлаӈкве э̄ри. Тувыл ты колыт интернетыт аукцион щирыл тыналаӈкве тах патавет. Са̄ккон щирыл ань тох ва̄руӈкве э̄ри. Туп ты юи-па̄лт мирколт рӯпитан ма̄хум ӯнттум колыт па̄влыӈ ма̄хманув ма̄гсыл ёвтуӈкве вēрмияныл. Ам номсэ̄гум, ма̄хма-нув 2016 та̄л о̄вылтах-тан э̄лы-па̄лт йильпи колн тах ва̄нтлэ̄гыт». 

	Староста хум китыгласлум, манса̄вит хо̄тпат ты очередин хасхатасыт. Тав ювле ла̄выс: «Ма̄хум ты очередин хасхатнэ ма̄гсыл Кульпас па̄вылн нэ̄паканыл тотыяныл. Манса̄вит щēмья тув хансым о̄лы, щар ат ва̄глум. Ань ӯнттым йильпи  ат квартира хоты щēмьян мивет, о̄с ат ва̄глум. 

	Кульпаст мирколт рӯ-питан ма̄хум ты урыл са̄внув ва̄гыт. Та̄н 

	палтыланыл китыглах-туӈкве э̄ри».

	Кульпас па̄выл миркол кӯщаиг Людмила 

	Тихонона Тихонова 

	о̄лы. Ам таве ты ва̄рмаль урыл китыгласлум, тав Кимкъясуй па̄вылт кол ӯнттын ва̄рмаль урыл тох ла̄выс: 

	«Ты э̄лы-па̄лт па̄влыӈ мир туп Ипотечный агентстван та̄нки нэ̄паканыл кēтыгласаныл. Ма̄н 

	палтув о̄лнэ очередит 

	туп йильпи колн ва̄нтлуӈкве ка̄сащан щēмьят хансым о̄лсыт, та̄н ма̄гсыланыл колыт ӯнттувēсыт. Ань социальный найм щирыл щēмьят йильпи колыл ӯнттуӈкве патвēсыт. Тыи ма̄гсыл па̄влыӈ ма̄хум ты очередин хаснэ ма̄гсыл та̄нки нэ̄паканыл тотуӈкве патсаныл. Манаса̄вит хо̄тпат тув хасхаты тах, щар ат ва̄глум. Тувыл ос Ипотечный агентство па̄лыл ты та̄л 

	Кимкъясуй па̄вылт о̄лнэ щēмьят олныл ат майлувēсыт, та̄н халанылт йильпи кол нэ̄мхотьют ат ёвтыс. 

	Кульпас па̄вылт о̄лнэ хӯрум щēмьят субсидия-олныл та̄стувēсыт. Акв щēмья о̄лнэ кол Саранпа̄вылт ёвтыс, акв щēмья Ха̄льӯст кол вис. Ос акв хо̄тпа Ханты-Мансийск ӯст кол ёвтыс».

	Людмила 

	Алгадьева
