
Та̄л котиль э̄тпос 15 хо̄тал – лӯима̄т о̄лнэ ӯйрищит янытлан хо̄тал ла̄ваве. Тэ̄лы кон ащирмаӈ, ма̄нь ӯйрищит тэ̄та̄л о̄лэ̄гыт ос тэ̄нут кинсым, э̄лумхо̄лас ляпан ёхтэ̄гыт. 
Ты порат ащирман ул вос тэ̄вет, тэ̄та̄л ул вос ӯсэ̄гыт, ма̄хум хусапыт ва̄рēгыт, тув тэ̄нут-сакв пинэ̄гыт ос йӣвытн та­га­тэ̄гыт. Тамле ёмас ва̄р­маль урыл са̄внув ма̄хум, ня̄врамыт вос ва̄ганыл, ань сус­сылтапыт ос мо̄т са̄всыр рӯпата ва̄рыг­лаве.   
Ха̄льӯс культура колт рӯпитан ма̄хум 1-3 классытт ханищтахтын ня̄врамыт та̄нки палта­ныл во̄выгласаныл ос тэ̄лы сыс ты ма̄т о̄лнэ ӯйрищит, товлыӈ ӯит урыл потыртасаныл. Хо̄т питит та̄н ва̄рēгыт, манса̄вит мӯӈи тув пинэ̄гыт, хоты порат ӯй­рищит но̄х-тыламлаӈкв ханищахтэ̄гыт, та урыл ос са̄в мо̄т пӯмащ тэ̄ла урыл потыртавēсыт. Ты юи-па̄лт щёпрыт урыл по̄слум кинал суссыл­та­вēсыт. 
«Берёзовский» нампа ма̄-вит ӯргалан заказни­кыт рӯпитан хо̄тпат тув о̄с во̄выглавēсыт. Тэ̄лы сыс манхурип товлыӈ ӯит та ӯргалан ма̄т о̄лэ̄гыт, а̄гирищитн, пыгрищитн потыртасыт.  
Тувыл ня̄врамыт «Хоты товлыӈ ӯй тэ̄лы сыс ты ма̄т о̄лы?» нампа ёнгыл ёнгалтавēсыт. Ос са̄всыр ма̄нь ӯйрищит, товлыӈ ӯит по̄слым хурин сус­сылтавēсыт. 
А̄гирищит ос пыгрищит ла̄ввēсыт, хусапсовыт коланыл по̄хыт вос тага­тэ̄гыт, ня̄ньсакв ос ма̄нь­самп сыртап тув вос пинэ̄гыт, ӯйрищит тув ёхталаӈкве акваг тах патэ̄гыт. Тув солвалыӈ, са̄ккарыӈ тэ̄ну­тыл, греч­кал пинуӈкве ат ро̄ви. Ӯйрищит ня̄нь, пшено, кукуруза ос мо̄т сыртап ёмащакв тэ̄гыт.
А̄гит, пыгыт ня̄ньсакв, сыртап пиннэ хусапыт ва̄руӈкве ос коланыл по̄­хыт яныгман йӣвытн та­гатаӈкве ла̄вхатасыт. 
Ня̄врамыт о̄лнэ ма̄на­ныл вос янытлыяныл, ӯйхулыт вос ӯргалыяныл, тамле ёмас, э̄рнэ тэ̄ла Ха̄льӯст ка̄сыӈ та̄л ты щё̄пита̄лаве. 
Марина Табун кēтум потре Людмила ТЕТКИНА ма̄ньщи ла̄тӈыл хансыстэ
 
