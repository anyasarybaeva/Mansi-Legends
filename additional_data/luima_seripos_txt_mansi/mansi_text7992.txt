
Ты та̄л туи порат ма̄н, Лӯсум ма̄т о̄лнэ ня̄врамыт, «Ма̄нь Ӯскве» ӯщлахтын ма̄н ялсӯв. Ма̄нав Я̄сунтын Анна Воронкова тув во̄всанэ, тав Москваныл о̄лы.  
Ма̄н хоса тув минасӯв. Са̄ртна Ивдельта поездна ӯнтсӯв. Приобье мус лов щё̄скем минасӯв. Приобьен ёхтасӯв, я̄ ва̄тан минасӯв, тувыл ма̄навн «метеорыл» э̄лаль минуӈкв э̄рыс. Тот ма̄н билетыт ёвтсӯв ос ӯрхатсӯв, хунь минмыгтэ̄в, та мус ма̄н тэ̄сӯв, та маныр. 
«Метеорта» атахкем щё̄с минасӯв, ос Ха̄льӯст ма̄н ма̄ньщи э̄ква Наталья Алексан­дровна палт э̄т хуясӯв. Тыттувēсӯв, лов­тах­тасӯв, ётыл а̄лпыл аэро­портна минасӯв, вертолётыл Саран­па̄выл­на ты­лам­ласӯв. 
Тувыл ха̄пыл «Ма̄нь ӯсквен» тахасӯв, тот ма̄нав Любовь Павловна Стаканова ӯрыстэ. Хунь ма̄н тув ёхтысӯв, хот-ща̄йт­сӯв, тот такем хорамаӈ о̄лыс, нила ё̄рнкол лю̄лē­гыт, акв ё̄рнкол «выгрыг» ла̄ваве, тот ма̄н акван атхатыгласӯв, э̄ргысӯв ос мо̄йтсӯв. 
Ос мо̄т ё̄рнколыт о̄лсыт, акв ё̄рнколта хум хо̄тпат ос пыгрищит хуясыт, мо̄т ё̄рнколт а̄гит хуян­тасыт. Ма̄н тот ёмщакв тыттувесӯв. 
Гитара ёт а̄лпыл акваг ёхтэ̄гыт ос ма̄нав са̄йка­тэ̄гыт, э̄ргыт э̄ргēгыт, ма̄н та порат но̄х та ква̄­лэ̄в. Тувыл ма̄н зарядка ва̄р­сӯв, ётыл ма̄н тэ̄ӈкв ми­нэ̄в, ма̄н тот о̄с нё̄тсӯв, тэ̄нут па̄йтнэ э̄кван паса­нын тэ̄нут щё̄питаӈкв ос  тэ̄нэ а̄ныянув ловтсанӯв. 
Ка̄сыӈ хо̄тал акваг расписание ва̄рсыт, хунь ма̄н тэ̄гув ос манхурипа занятиен минуӈкв э̄ри. Тот ма̄н ма̄ньщи супыт ю̄нт­сӯв, ам тот супум ю̄н­туӈкв ат а̄лымасум, юн ю̄нтаслум, такем хорамыӈ тэ̄лыс. 
«Ма̄нь Ӯсквет» ма̄н о̄лмув порат «Время поющих стрел» пӯмыщ ёнгил о̄лыс. Ка̄сыӈ а̄ги хум пēрияс. Тот пуссын хӯр­мыг уртхатсыт, ам о̄выл ма̄хум ёт о̄лсум. Ла̄кква-уртхатам пыгыт ос хумыт халанылт пуӈкын нэ̄гим саганыл хот-хасумтаӈкве э̄рыс. Тох та̄н хала­нылт пēр­щисыт. 
Хоты ма̄хум сагыӈ та̄­гыл но̄х-патэ̄гыт, хора­мыӈ ма̄ньщи а̄ги та̄нки палтаныл выганыл. Та̄н кит хо̄тал ёнгысыт, са̄ртна ма̄н но̄х-патсӯв, ётыл ки­тыт племя но̄х-патыс. 
Хорамыӈ маньщи а̄ги­иг Карина Ларионова о̄лыс. Ётыл сменат холме юи-па̄лт, ня̄врамыт юв минуӈкв патсыт. Ма̄н арыгтасӯв о̄с акв сменан, тот ма̄щтырлаӈкв, ю̄н­туӈкв, са̄сныл матыр ва̄­руӈкв э̄рыс. Ётыл ма̄н о̄с юв минуӈкв щё̄питахта­сӯв, юв минуӈкв сака мат ат таххатас, тот сака ёмас о̄лыс. 
Ам ань та рума̄гиянумн ос Любовь Павловнан Йильпи та̄л кастыл пуста̄­гыл о̄лнэ ла̄тыӈ кē­тэ̄­гум, та̄н ётаныл о̄с хо̄нт­ха­тыглахтуӈкве сака таӈ­хēгум. Та̄н сымыӈ, ёмас хо̄тпат, матъёмас тамле «Ма̄нь Ӯскве» о̄лы, тот о̄лнэ ма̄хум пуссын ак­ван-юрщхатым, акван-нё̄т­хатым о̄лэ̄гыт, нэ̄м­хотьют ат марщумлаве.
Ам номсэ̄гум, «Ма̄нь Ӯскве» ня̄врамыт ӯщлах­тын я̄тил ма̄кве хоса вос о̄лы, акваг вос рӯпиты. Яныг ма̄хум Я̄сунт па̄вылт о̄луӈкве о̄с ка̄сащēгыт. Пуссын ма̄хманувн яныг пӯмащипа ла̄тыӈ ла̄веюм, та̄н ка̄сыӈ ня̄врамын яныг ка̄с тотэ̄гыт.
Анна ТОСМАНОВА
