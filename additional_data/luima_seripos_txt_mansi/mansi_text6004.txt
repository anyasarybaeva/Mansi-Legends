
Ка̄сыӈ порат Ханты-Мансийск ӯст о̄лыглан, тыгле-тувле яласан суссылтапын са̄в хо̄тпа ёхталы. Ма̄н, ля̄ххал тотнэ ма̄хум, ты тэ̄ла ва̄рнэ мир ёт потрамēв, о̄лупсаныл пӯмщалыянув, тувыл потраныл ёл-хансыянув. 
Та̄н о̄вылтытаныл на̄н о̄с вос ва̄глын, вос ловиньтэгы̄н. То̄ваныл сака сымыӈ э̄лумхо̄ла­саквет, матыр урыл ща̄гтым потыртэ̄гыт. Ва̄им, тамле ма̄т рӯпи­тан хо̄тпа ма̄ ялы, вит ялы, маныр ат ва̄щинты. Ос потрыӈ те, ка̄ркам те, таве хӯнтлуӈкве пӯмыщ. 
Кӯрыӈ колыӈ музей
Рущ нэ̄ Татьяна Алексеевна Колчедан­цева рущ супыл ё̄ӈха­тахтыглас. Пēс порат рущ ма̄хум манхурип маснут о̄щсыт, тав тамле маснутыл масхатым о̄лыс. Нэ̄ китыгласлум, хотыл о̄лы, маныр урыл тав потырты, маныр суссылты. На̄н ань э̄лаль Татьяна Алексеевна потре ловиньтэлы̄н.

– Ма̄н Курганский областьныл ёхтысув. Тот Каргапольский район Тагильское па̄вылт «Русская изба» музей о̄лы, ам тот пуӈктотэ̄гум. Музеюв рӯпитанэ̄тэ ат та̄лыг ты ēмтыс. Пēс порат рущ ма̄хманув хумус о̄лсыт, тӣвре тох ва̄рыслув. 
О̄панув, щащēкванув, ащо̄йканув ос анēкванув маныр ва̄рсыт, манарыл рӯпитасыт, та пēс тэ̄лат но̄х-во̄рмалтыянув. Кӯр ӯнттысув, сэ̄тап ва̄рнэ станокыт щё̄питасув, колас сакватан йӣвсу­пыт (рущ щирыл ла̄ваве – жернова) ва̄рсув. Акв тамле йӣвсупув мирн суссылтан ма̄гыс ёт-тотыслув, ань тыт ты сунсэ̄н, колкант ӯнлын нэ̄в колас сакваты. 
Пēс та̄гыл рущ ма̄х­ма­нув нила ман ат са̄мыӈ кол ӯнтталасыт. Нила са̄мыӈ колт рущ кӯр ӯн­лыс. Ат са̄мыӈ кол мощ янгыгнувег ӯнтталавес, «пятистенок» ла̄ввес. Щёлыӈ хо̄тпат коланыл пēрна хольт ӯнттала­саныл, тамле кол нила колнак о̄ньщас. 
Ня̄врамыт ёнгал­тыянув 
Музейн ёхталан мирн ма̄н пēс о̄лупса урыл потыртэ̄в, тот о̄лнэ пормасыт суссылтэ̄в. Ка̄сыӈ пормас ка̄тын виӈкве ос сунсыглаӈ­кве ро̄ви. Тув щалтсан ня̄врамытн пӯмыщ, матыр ка̄тын вуйлэ̄гыт, сунсыглыяныл, ма̄лащ­лыяныл. Та̄н ма̄гсы­ланыл ма̄н са̄в пӯмыщ тэ̄ла ва̄рыглэ̄в. «От зёрнышка до каравая» ва̄рмалюв сака э̄руп­тыяныл.

Хунь ущ рӯпитаӈкве патсув, ня̄врамыт блины ня̄нил тыттыянув, ща̄ил айтыянув, китыглахтэ̄в: «Ня̄нь атыӈ?» Та̄н ювле ла̄вēгыт: «Атыӈ». О̄с китыглыянув: «Ня̄нь хотыл тэ̄лы?» Ща̄гтым та ля̄галэ̄гыт: «Ла̄пкат о̄лы, «Монетка» ла̄пкат ёвтэ̄в». 
Тувыл ма̄н ня̄врамытн ня̄нь урыл потыртаӈкве патсув, хотыл тав тэ̄лы, хумус ва̄раве. Тӯяг тэ̄п­канын минэ̄в, пуссын пēс щирыл ю̄нтым рущ маснутыл масхатэ̄в. Яныгхо̄тпат пēс ма̄хма­нув хольт э̄ргēгыт. Пыг­рищит тэ̄пкант ма̄ саква­тэ̄гыт, а̄гирищит сыртэп ма̄нн пинэ̄гыт.
Таквсы щарлал (сер­пыл) ня̄ньпум яктэ̄в, акван-нэ̄гсалыянув, гумно нампа колн тоты­янув. Тот пумыт ра̄тащ­лыянув, ня̄ньсаманыл акван-атыянув, ётыл коласыг ва̄риянув, тувыл та коласыл музейт ня̄врамыт блины ня̄нь са̄ритэ̄гыт. Ма̄нь ма̄х­манув ань ва̄ганыл, колас хотыл тэ̄лы, ня̄нь пасанын ёхтынэ̄тэ мус манхурип рӯпата ва̄­руӈкве э̄ри, ня̄ньло̄мт па̄хвтуӈкве ат ро̄ви. 
«Русская изба» музейт са̄всыр ялпыӈ хо̄талыт ва̄рыглэ̄в - То̄рум нупыл агтнэ ялпыӈ хо̄талыт порат мӯйлэ̄в, пēс порат ма̄хманув маныр яныт­ласыт, хоты хо̄талт мӯй­лысыт, та̄ра-паттэ̄в, ки­тыглахтэ̄в. Янге-ма̄не пуссын аквъёт мӯйлэ̄в. 
Тэ̄нут пēс щирыл па̄йтэ̄в
Мӯй мир рущ кӯр тӣвырт па̄йтым тэ̄ну­тыл тыттыянув, пēс ма̄х­манум тох па̄йтсыт. Э̄лнаӈ ма̄хум сыресыр пиццат ман колпаса хунь тэ̄сыт, кӯрт нас тэ̄нут па̄йтсыт, тох ла̄выгласыт: «Исмит ос со̄ламат - ма̄н тэ̄нутув» («Щи да каша – пища наша»). 

Ма̄хум щēмьяӈ та̄гыл ёхталэ̄гыт, та̄н нупла­ныл портыртэ̄в, пēс порат пасан ва̄тан о̄влэ̄т колыӈ кӯщай ӯнты, тувыл мо̄т яныгхо̄тпат, та юи-па̄лт ущ ня̄врамыт ӯнтэ̄гыт. Ос ма̄к таи, колыӈ кӯ­щай тав колта̄гыл ма̄х­манэ ня̄нил уртыянэ, пасант ӯнлын пӯтныл исмит о̄влэ̄т тав ня̄лыл а̄марты, тав юи-па̄лэ̄т ущ ма̄х­манэ тэ̄ӈкв о̄вылтахтэ̄гыт. 
Ня̄врамыт ма̄гыс пӯмыщ хо̄нтхатыгла­пыт щё̄пита̄лэ̄в, самын патум хо̄таланылт яныт­лыянув. Ты кастыл кӯр тӣвырт атыӈ ня̄нь ос сыресыр булочкат ва̄рēв. Мӯй ма̄хум ла̄вē­гыт, хунь музейн щалтэ̄в, сома пēс поран ликмēв. 
Ты колув ма̄н таи­ма̄гыс ты ва̄рыслув, ма̄хум пēс о̄лупса ул вос ёрувлыяныл - яныг­хо̄тпат ма̄нь пораныл вос номылмата̄лыяныл, ты урыл ня̄врамыт нупыл вос потыртэ̄гыт, хумус яныгмасыт, ща̄нь-а̄щаныл маныр рӯпата ва̄рсыт. Ма̄н, музейт рӯпитан ма̄хум, о̄с хотты пӯмыщ потыр потыртэ̄в манос мо̄йтэ̄в. 
Пӯри ва̄рēв
О̄с акв пӯмыщ тэ̄лав «Пӯри ва̄рнэ кол» («Свадебный дворик») намаяслув. Ань нэ̄г-хумыг хунь акван-хас­хатэ̄г, ма̄хманэ̄н ёт музейн ёхтэ̄гыт, тот пӯрияныл ва̄рēв. Пēс порат ма̄хманум хумус пӯри ва̄рыгласыт, пус­сын тох щё̄питэ̄в. 
О̄влэ̄т нэ̄ ха̄йталаве, тувыл пуссын ялпыӈ­колн ялэ̄гыт, ювле ювыт, э̄лаль музейт мӯйлэ̄гыт. О̄нып (а̄ги оматэ) ва̄псэ ма̄гыс о̄выл блин ва̄ри, ня̄не ат те тэ̄лы, ёл-ханы манос арген щаритытэ, щёровн тавēн юв-тэ̄ӈкве э̄ри. 
Акван-минам нэ̄г-хумыг пēс щирыл ю̄нтым рущ супыл мастыягув. Тэ̄н ма̄гсылэ̄н я̄нас э̄рыг э̄ргēв. Хум «Светичек мой алый» э̄ргыл яныт­лылув, нэ̄тэ ос «Земля­ниченька была, цвела, на пригорочке росла» э̄ргыл ӯлылылув. Хунь акван-ӯнттыягув, «Вьюн над водой» э̄ргыл яныт­лыягув. 

Тувыл нэ̄г-хумыг кол­кан котильн во̄виягув, пӯри тэ̄нэ ма̄хум тэ̄н мувлахитэ̄н «восьмёрка» йӣкв йӣквēгыт – тэ̄н ань халэ̄нт ёмащакв вос о̄лэ̄г, со̄тыӈыщ, щу­ниӈыщ вос о̄лэ̄г-хӯлэ̄г. Пēс ма̄хманув та̄н тох э̄ргысыт, йӣквсыт. Паса­нын рущ кӯр тӣвырт па̄йтым тэ̄нут ӯнттэ̄в. 
Ущ акван-миннэ хо̄тпатн ты колув сака э̄руптаве, ма̄хум пӯри ва̄руӈкве тув Тюмень, Екатеринбург ос мо̄т ӯсытныл ёхталэ̄гыт. 
Мӯйлуӈкве ёхталэ̄н
«Русская изба» му­зеюв ань са̄в ма̄т ва̄ве. Тыгле-тувле яласан туристыт Африканыл, Американыл ос Испа­нияныл о̄лсыт. Ань ищхӣ­пыӈ ут хосыт лови­нь­тэ̄гыт, музеюв та̄ра-паттыяныл. Адре­сув тамле: Курган­ская область, Карга­по­льский район, Тагильское па̄выл, Ленин ӯсхулы, 127 кол.
Округт о̄лнэ я̄тил мир, ма̄ньщи ма̄хум, ня̄враманын ёт музе­ювн мӯйлуӈкве ёхталэ̄н, тот мощ ё̄мыгтэ̄н, пӯм­щалахтэ̄н, хумус пēс порат рущ ма̄хум о̄лсыт. Хотьют ка̄сащи те, пӯри вос ва̄ри, ма̄н нё̄тыянув. 
Татьяна Алексеевна сымыӈ, потрыӈ нэ̄. Ла̄ви, халанувт юртыӈыщ вос о̄лнувув, «Лӯима̄ сэ̄рипос» газетан хаснэ ма̄гыс та̄н музейныл са̄всыр ля̄ххал кēтуӈкве вēрмēгыт, о̄лупсаныл урыл ма̄ньщи ма̄хманув о̄с вос ловиньтэ̄гыт. 
Светлана РОМБАНДЕЕВА 
