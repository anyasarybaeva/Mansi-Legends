
Лӯима̄ мир Департамент Ханты-Мансийск ӯст рӯпитаме порат округ янытыл о̄лнэ сосса ма̄хум нё̄тмил ма̄гсыл тув ялантасыт. Тувыл ты кол лап-пантвес, тот рӯпитан хо̄тпат по̄хын кēтвēсыт. Ань ма̄ньщит, хантыт нё̄тмил во̄внэ ма̄гсыл са̄всыр кӯщаит палт ялантаӈкве ла̄вавет. 
Ха̄льӯс районт пēс йис пора та̄гыл сосса мирыт о̄лэ̄гыт, тыима̄гсыл районный мирколт я̄нас отдел ва̄рвес. Кӯщаиг тот Наталья Васильевна Лапина рӯпиты. Ам ты нэ̄ ёт хо̄нтхатыгласум ос рӯпатаныл урыл китыгласлум. Тав тох потыртас:
– Ма̄н «Социально-экономическое развитие КМНС ХМАО-Югры» нампа са̄ккон щирыл рӯпитэ̄в. Ха̄льӯс район янытыл пēс йис ма̄т о̄лнэ ма̄ньщи, ханты, ё̄рн щēмьят нё̄тыянӯв. Университет манос колледж-кол а̄стлам ма̄ньлат хо̄тпат о̄с олныл ойтыянӯв. Ты нё̄тмилыл Ха̄льӯс районын рӯпитаӈкве ёхтын ма̄ньлат хо̄тпат акв щёс та̄стыянӯв. 
2009 та̄лт Россият №631 распоряжение-нэ̄пак пирмайтавес.  Россия янытыл о̄лнэ сосса ма̄хум пēс йис ма̄наныл пуссын ты нэ̄пакн хасвēсыт, рущ ла̄тӈыл тох лававет: «Перечень мест традиционного проживания коренных малочисленных народов РФ». Ань мощщаг хультум мирыт о̄лнэ ма̄наныл та̄нки нупыланыл хансуӈкве вēрмияныл. 
Ты нэ̄пак щирыл Ха̄льӯс район янытэ̄т сосса ма̄хум пēс йис ма̄г ловиньтаве. Тот о̄лнэ мир во̄раян, хӯл алыщлан ос са̄лы ӯрнэ ма̄наныл та̄нки нупыланыл хансуӈкве ань о̄с вēрмияныл. Ты э̄лы-па̄лт ма̄н округувт о̄с акв нэ̄пак пирмайтавес, рущ ла̄тӈыл «Реестр территорий традиционного природопользования» намаим о̄лы. 
Ты нэ̄пак щирыл Ха̄льӯс районт 21 пēс йис ма̄-ло̄мт ань о̄лы. Округувт пирмайтым са̄ккон щирыл тот о̄лнэ щēмьят субсидия-олныл та̄ставет. Тамле нё̄тмил ма̄гсыл та̄н та̄нки нэ̄паканыл акван-атыяныл ос ма̄н палтув тотыяныл. Акв щēмья акв млн. арыгкем солко̄вил ойтуӈкве вēрмаве. 
Та̄л котиль э̄тпос о̄выл хо̄талныл ма̄н округувт сосса мир ма̄гсыл йильпи программа рӯпитаӈкве тах паты, рущ ла̄тӈыл «Устойчивое развитие коренных малочисленных народов Севера» намаим о̄лы. Ты нэ̄пак щирыл ма̄н рӯпитаӈкве тах о̄с о̄вылтахтэ̄в. Тувыл ма̄н рӯпатав щирыл йильпи ла̄тыӈ тув ат хасвес, сосса ма̄хум э̄лаль аквта щирыл нё̄туӈкве тах патыянӯв. 
Ты са̄ккон щирыл, округувт о̄лнэ реестр-нэ̄пакн хасхатам хо̄тпат туп ты нё̄тмилыл мивет. Во̄ркол, пувлынкол, па̄рткол, сӯмъях, норкол, туи кол, лēтник ӯнттын ма̄гсыл субсидия-олныл та̄наныл та̄стыянӯв. Нё̄тмил ма̄гсыл ма̄ньщи, ханты хо̄тпатн  о̄влэ̄т смета-нэ̄пак хансуӈкве э̄ри ос ма̄н палтув тотуӈкв. Ты юи-па̄лт таве очередин хансылӯв. Пēс йис ма̄т о̄лнэ щēмьят субсидия-олныл туп акв щёс майлавет. Ха̄льӯс районт сосса ма̄хум пēс йис ма̄наныл Ня̄хщамво̄ль ос Саранпа̄вылт по̄хат о̄лэ̄гыт. Тот о̄лнэ щēмьят во̄раēгыт ос хӯл алыщлэ̄гыт. 
Общинат ос са̄всыр некоммерческий организацият ёт ма̄н о̄с рӯпитэ̄в. Общинат во̄раян манос хӯл а̄лыщлан ма̄т о̄ньщēгыт ке, о̄с субсидия-олн виӈкве вēрмēгыт. Тувыл манаса̄вит общинат Ха̄льӯс районт рӯпитэ̄гыт, ма̄н ат ва̄глӯв, тамле нэ̄пак ат о̄ньщēв. 
Ма̄-вит ӯргалан ва̄рмаль хосыт ма̄н о̄с рӯпитэ̄в. Ха̄льӯс районт ма̄-во̄й но̄х-винэ компаният ат рӯпитэ̄гыт, ма̄-витув сака ат па̄ӈктаве. Сосса ма̄хум тамле тэ̄ла ёт ма̄н палтув ат ёхталэ̄гыт. Тамле та̄рвитыӈ ва̄рмаль Сургутский, Нижневартовский ос Нефтеюганский районытт ань о̄лы. 
Ма̄н ӯйхул янмалтан щирыл рӯпитэ̄в. Ха̄льӯс районт «Саранпаульский» са̄лыӈ компания рӯпиты. Тот ма̄ньщи, саран ос ё̄рн ма̄хум са̄лы ӯрим яласэ̄гыт. Мо̄т са̄лыӈ ма̄хум районувт воссыг а̄тим. 
Па̄влытыт о̄лнэ ма̄ньщи, ханты ос ё̄рн щēмьят о̄с нё̄тыянӯв. Мо̄лты та̄л районный мирколт сосса ма̄хум Советаныл рӯпитаӈкве о̄вылтахтас. Ма̄н акв та̄л сыс кит щёс акван-атхатыглэ̄в ос та̄н ва̄рмаляныл урыл потыртэ̄в. О̄влэ̄т рӯпата та̄л о̄лнэ хо̄тпат урыл потыртасӯв, юи-о̄вылт ос сосса ма̄хум пусмалтан ва̄рмаль урыл потрув о̄лыс. Ань Ха̄льӯс районт то̄ва ма̄нь па̄вылквет лēккар а̄тим, тыима̄гсыл ма̄хум уральтахтуӈкве ат вēрмēгыт. Ты та̄рвитыӈ ва̄рмалит ёт э̄лаль хумус рӯпитаӈкве, ты Советыт рӯпитан хо̄тпат пуссын аквъёт ань номсахтэ̄гыт. Мо̄тыт щёс ты сапра̄ни Ягрим па̄вылт тах ва̄рилӯв.  
