
Ма̄н ма̄вт рӯпатта̄л о̄лнэ мир акваг нё̄тмилыл ва̄равет. Хотты ма̄хум рӯпата ат ке о̄ньщēгыт, та̄н «Центр занятость» колн нэ̄паканыл кēтуӈкве вēрмēгыт. Тот та̄н рӯпатал кинсавет. 
Ань ма̄ янытыл мир хащта̄л а̄гмыл ēмтэ̄гыт. Тыима̄гыс 2020 та̄лныл «Центр занятость» колт рӯпитан хо̄тпат ищхӣпыӈ ут хосыт заявление-нэ̄пакыт пирмайтэ̄гыт. Ма̄хум та̄нки тэ̄ланыл урыл «Госуслуги» интернет ло̄пс хосыт потыр тув кēтуӈкве вēрмēгыт. 
Тот на̄н ёмщакв хансэ̄н - хо̄т о̄лэгы̄н ос маныр рӯпата ва̄руӈкве ха̄сэгы̄н. Хо̄тпа ты колн такви о̄с ялуӈкве вēрми. 
Округувт о̄лнэ мир та̄н халанылт сосса мāхум ты ва̄рмаль щирыл нё̄тавет:
– ма̄хум э̄рнэ рӯпатал кинсавет; 
– хо̄тпа хо̄т рӯпитаӈкве ка̄сащи, ты ва̄рмаль щирыл ханищтахтуӈкве кēтаве; 
– рӯпатта̄л хо̄тпа номтэ лю̄лиг ке о̄лы, тав ётэ тот психолог-хо̄тпа потырты, та̄рвит ва̄рмаль урыл ул вос номсыс; 
– хотты э̄лумхо̄лас матыр рӯпата хосыт тыт манос э̄лы ма̄т ханищ­тахтуӈкве ка̄сащи ке, тав ханищтахтын ма̄н патхатуӈкве нё̄таве; 
– тувыл 14 ос 18 та̄л яныт ня̄врамыт, ханищ­тахтын пораныл оигпи о̄с матыр рӯпатал мивет; 
– ханищтахтын ма̄ныл а̄стлан ма̄ньлат ма̄хум, хотьютаныл 25 та̄ланыл то̄в­лыс, та̄н о̄с рӯпата хо̄нтуӈкве нё̄тавет. 
Рӯпатта̄л о̄лнэ сосса мир ма̄гыс о̄с нё̄тмил ва̄­раве. Хо̄тпа рӯпата хо̄н­туӈ­кве ат ке вēрми, тав кит э̄тпосн хотты рӯпатал хо̄нтаве.  Ханты ос ма̄ньщи хо̄тпатн «Центр занятость» колн миннэ порат, нам-нэ̄пак ос паспорт ёт виӈ­к­ве э̄ри. 
Хотты сосса хо̄тпат община, пēрма манос мо̄т рӯпата та̄нки ва̄руӈкве ка̄сащēгыт ке, ты тэ̄ла щирыл «Центр занятость» колт та̄н ма̄гсыланыл олн та̄стым о̄лы. Округувт о̄лнэ ма̄хум та̄нки рӯпа­таныл ва̄руӈкв о̄вылта­нэ̄ныл порат 220 со̄тыра солко̄вил олн-нё̄тмилыл ойта­вет. 
Нё̄тмил ва̄рнэ колт тав ты тэ̄ла урыл ёмщакв потыртаве ос анкета-нэ̄пак хансуӈ­кве ла̄ваве. Ос рӯпататэ урыл бизнес-план хан­суӈ­кве нё̄таве. 
Ты э̄рнэ ва̄рмалит щё̄питанэ̄тэ юи-па̄лт, тавēн заявление-нэ̄пак ос договор-нэ̄пак хан­суӈкве э̄ри, тувыл ущта нё̄тмил-олныл ойтаве. Нāлок-олн ойтнэ колн ялуӈкве о̄с э̄ри. 
Ты ва̄рмаль та̄ра-пат­тын ма̄гыс «Центр занято­сть» колт рӯпитан хо̄тпат ёмщакв китыглэ̄н.
Та̄н Ханты-Мансийск ӯс, Карла Маркса ӯсхулыт, 12 колт рӯпитэ̄гыт. Телефонаныл: 8 (3467) 32-21-88, тув свонитэ̄н.
«Центр занятость» колныл кēтым ля̄ххал ма̄ньщи ла̄тӈыг Н. МЕРОВ толмащластэ
