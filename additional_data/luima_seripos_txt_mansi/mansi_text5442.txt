
Семён Яковлевич Пальчин – ё̄рн хум, тав Красноярский край Таймыр нампа ма̄т самын патыс. Ты та̄л тӯяг тав 61 та̄лэ то̄влыс. Хум сака ёмас рӯпата ва̄ри, ты рӯпататэ рущ ла̄тӈыл тох ла̄ваве – Уполномоченный по правам коренных народов Красноярского края. 
Ты рӯпата тав 2008 та̄л па̄сныл ва̄ритэ. Россия янытыл та̄н ма̄­нанылт щар о̄выл там­ле кӯщай рӯпитаӈкв патыс. Ань Якутия ма̄т ос Камчатский крайт акв тамле кӯщаиг о̄с рӯ­питэ̄г. Мо̄т ма̄тт ос ма̄н округувт тамле кӯщай воссыг нэ̄мхо̄т а̄тим. 
Рӯпататэ урыл 
Кӯщай хум рӯпататэ урыл тох потыртас:
– Лов арыгтем та̄л тот ты рӯпитэ̄гум. Ка̄сыӈ та̄л ам яныг кӯщаянувн, мирн пēриим ма̄хумн потыртэ̄гум, та̄л сыс сосса ма̄хманув хумус нё̄тсанум, маныр рӯпа­та ам ва̄рсум. 
Ам амттем рӯпитэ̄­гум. Ма̄н о̄лнэ ма̄в сака яныг. Районытт ос ӯсыӈ ма̄т а̄нумн нё̄тнэ хо̄тпат олныл щар ат ойтавет. Ам та̄наныл доверенность-нэ̄пакыл мисанум, та̄н ань та̄нти о̄лнэ ма̄нанылт ма̄хум та̄рвитыӈ ва̄рмаляныл та̄ра-паттыяныл ос а̄нумн потыртэ̄гыт. 
Та юи-па̄лт яныг кӯ­щаит палт минэ̄гум, хотьют та̄рвитыӈ ва̄р­мальн я̄рмыс, вос нё̄­тавет. Ма̄н ань тамле яныг ва̄рмаль о̄ньщēв – са̄в хо̄тпанув та̄нти во̄р ма̄нанылт о̄лэ̄гыт. Та̄н во̄р яктуӈкв ат та̄рта­вет. Кол ӯнттын ма̄гыс та̄нанылн норыт те э̄рē­гыт, та̄н «тендерыг» ла̄в­нэ касыл щирыл во̄р-ло̄мтыл мивет. Ос тот хотьют са̄внув олн те мыг, тав во̄рыл та миве. Ань федеральный са̄ккон мо̄т щирыл хансуӈкв э̄ри, тот ёмащакв вос хансаве – о̄влэ̄т во̄рт о̄лнэ сосса ма̄хум вос нё̄тавет, тувыл ущ мо̄т ма̄хум. 
О̄лупсатэ урыл потре
Ты хум ла̄выс, тав ё̄рн щēмьят яныгмас, омаге-а̄тяге са̄лы ӯрим о̄лсы̄г. А̄тятэ наме о̄лыс – Яков Михайлович Пальчин. Тав яныг хо̄н­тын тотыглавес, са̄в ма̄т хо̄нтлыс. Юв ёхтыс, нэ̄ тотыс. Э̄кватэ̄нтыл лов ня̄врам о̄щсы̄г. Ань акв пыгēн яныг кӯщаиг ты ēмтыс.  
Семён Яковлевич тох потыртас: 
– Ам са̄лыӈ колт яныгмасум. Хоты са̄лы хумус ла̄ваве, наманыл пуссын ва̄ганум. Ам ань сака таӈхēгум, ты йист о̄лнэ ма̄ньлат ма̄х­манув ща̄нь ла̄тӈыл вос пӯмщалахтэ̄гыт, вос потыртэ̄гыт. Пēс ва̄р­малянув, пēс наканув пуссын вос ва̄ганыл, э̄лаль вос тотыяныл.
Ам институт а̄стла­мум юи-па̄лт о̄влэ̄т зоо­техникыг рӯпита­сум, тувыл совхоз ди­ректорыг паттувēсум, сельский хозяйства уп­равленият кӯщаиг о̄с о̄лсум. СССР Верховный Совет депутатыг пē­рия̄лвēсум. То̄нт ханты хум Еремей Айпин ёт Москват аквъёт рӯ­питасмēн. 
Юи-о̄выл лов та̄л сыс мощщаг хультум лӯи­ма̄т о̄лнэ мирыт ӯрга­лан хо̄тпаг амти ма̄мт рӯпитэ̄гум. Ань тыт хӯ­рум мир сака мощщаг ēмтсыт, ты нганасаныт, энцыт ос кето. 
То̄ва ла̄тӈыт ты со̄ймēгыт
Хум ла̄выс, тав э̄кватэ – энка. Ань «энцыг» туп 200 хо̄тпа хансавет, та̄н халанылт туп 10 хо̄тпа ты ла̄тӈыл потырты, мо̄таныт пуссын ща̄нь ла̄тӈаныл щар ат ва̄­ганыл. Нганасан ла̄тӈыл 300 хо̄тпа потырты. Кето нампа ла̄тыӈ о̄с сака мощща хо̄тпа ва̄г. 
– Ма̄ янытыл мощщаг хультум мирыт ла̄тӈа­ныл ёмащакв ханищ­таӈкв ань э̄рēгыт. Мо­щēртын та̄н пуссын хот-со̄ймēгыт. Ма̄н ма̄вт кӯщаит ты та̄рвитыӈ ва̄рмаль ва̄ганыл, ма̄­навн нё̄тэ̄гыт. Потапов нампа па̄вылт энец мир ла̄тӈын ня̄врамыт лēк­кар нэ̄ ханищтыянэ, тав ты ла̄тыӈ ва̄гтэ, потыр­таӈкв ха̄сы. Мо̄т ма̄нь па̄влыӈ ма̄т ня̄врамыт о̄с ханищтавет, хо̄т кето ла̄тӈын, хо̄т нганасан ла̄тӈын.
Амти ня̄враманум ща̄нь ла̄тӈаныл ат ва̄ганыл, туп акв-тит ла̄тыӈ торгамтэ̄гыт, ту­выл та. То̄ва порат ё̄рн ла̄тӈыл ля̄выльтаӈкв патыянум, та̄н тай та ла̄тӈыт торгамтыяныл. Э̄квам ос такви ла̄т­ӈēтыл потыртаӈкве ня̄врамагмēн о̄с ат ха­нищтасаге. Ос мēнти халмēнт юн ё̄рн ла̄тӈыл потыртымēн. 
Ты кӯщай хум самын патме порат ща̄няге-а̄щаге са̄лыӈ колт рӯ­питасыг. Тав ё̄рнколт яныгмас, таима̄гыс сос­са мир та̄рвитыӈ ва̄р­маляныл тав ёмащакв ва̄ганэ. Ань тав тох ла̄выс: «Мат палыт ам рӯпитаӈкв патэ̄гум, ма­ныр ё̄р о̄ньщēгум, ам амти ма̄хманум тах нё̄тыянум».
Ма̄н округувт сосса ма̄хманувн нё̄тнэ ма̄гыс о̄с тамле кӯщай кос э̄ри. Ос округ дума депу­татанув такос ты урыл потыртэ̄гыт, матрыг ок­руг кӯщаянувн щар ат хӯлавет.
