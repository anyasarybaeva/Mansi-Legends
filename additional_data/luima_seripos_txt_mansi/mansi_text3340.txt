

	Ка̄сыӈ яныгнув па̄вылт манос ӯст музеит о̄лэ̄гыт, тот та̄н мираныл о̄лупса урыл са̄всыр суссылтапыт ва̄рыглавет. Ос хунь тамле музеит рӯпитаӈкве патсыт, улпыл мощща хо̄тпа ты урыл ва̄гыт. Ма̄н «То̄рум Маа» округ музеюв тэ̄лы-таквс яныг таквс э̄тпост ва̄т нупыл онтолов та̄лэ то̄влыс. 


		Музей пēс нэ̄паканэ̄т хансым о̄лы: «17 хо̄талт лӯпта э̄тпост Ханты-Мансийский исполком нэ̄пак та̄ратас, тот хансым о̄лыс, этнографический музей ӯнттын ма̄гсыл «Са̄т сӯйт» 15 гектар ма̄ вос та̄ставе». То̄нт 1987 та̄лт сӯкыр э̄тпос 9 хо̄талт музей ӯнттуӈкве та о̄вылтавес. Ма̄ ӯсыӈ мирн харамтавес. Хотьют ка̄сащас, ка̄сыӈ хо̄тал ёхталасыт. Учили-щат ханищтахтам ня̄врамыт ма̄шинал то-тыглавēсыт, та̄н сака ёмщакв нё̄тсыт. Щар акваг тот рӯпитам хо̄т-пат наманыл са̄выӈпа̄лэ округув янытыл ва̄вет: Ю.Н. Шесталов, Е.Д. Айпин, У.Н. Шульги-на, В.И. Шульгин, Т.А. Молданова,З.Н. Ло-зямова, Э.И. Косполов, Г.И. Егорова, Леонид Юдин, Николай Вол-дин, Е.П. Соломина, Г.С. Райшев ос мо̄таныт. Та̄н ва̄рум рӯпатаныл хосыт та ма̄ соссаӈ мир музеиг ты ēмтыс. 

		О̄выл кӯщаиг 1989 та̄лт тот Р.С. Ользина рӯпитас. Тав юи-па̄лэ̄т Г. Лазарев кӯщаиг о̄лыс. 1997 та̄лт Т.А. Клемено-ва кӯщаиг паттувес. 2008 та̄лныл В.Н. Кочетыгова рӯпитас. 

		Ань музей ва̄т нупыл онтолов та̄лэ то̄влыс, намхоталэ янытлан ма̄гсыл ӯс мир мӯйлуӈкве тув во̄виньта̄лвēсыт. Са̄в-сыр коллективыт ёхталасыт, тот ма̄ньщи ос ханты ма̄хманув э̄ргыт э̄ргысыт, йӣквсыт, ня̄врамыт стихыт ловиньтасыт. «Лылыӈ союм» колт ханищтахтын ня̄врамыт о̄с сака ёмщакв ханищтахтэ̄гыт. Акв пыг Арсений са̄ӈквылтапыл са̄ӈквылтас, ты мус 

		йӣквнэ а̄каниг йӣквсы̄г. Руслан Вьюткин ос Руслан Аширбакиев ня̄лыт ёт хум йӣкв йӣквсы̄г. Марк Ромбандеев, ма̄нь пыгрищакве, Юван Шесталов стихотворениятэ ма̄ньщи ла̄тӈыл ловиньтас. Ма̄ньщи нэ̄ Маргарита Рябова татем пӯмщиг йӣквыс, тав тай тӯлыглахтуӈкве сака ха̄сы. Тав нупылэ сунсуӈкве ма̄хматын сака пӯмыщ о̄лыс. Фаина Иштимирова ма̄ньщи йӣквыт нё̄тнэг йӣквыс. 

		Йӣквнэ ма̄хманув нупыл сунсым пора сака молях ювле хульты, концерт оигпас, мӯй ма̄хум ща̄й аюӈкве во̄ввēсыт. 

		Ня̄врамыт хотьют ка̄сащас, ня̄л па̄хвтуӈкве вēрмысыт, сунсовыт ӯлтта поргысыт. Ӯсыӈ ма̄хум а̄мпыӈ та̄гыл тув ёхталасыт, та а̄мпыт сунын тēравет, ня̄врамыт суныл тотыглавēсыт. Тот таса̄вит ма̄хум атхатыгласыт, ка̄сыӈ хо̄тпа а̄мпыл ялуӈкве таӈхыс. А̄мпыт ёмщакв ханищтым о̄лэ̄гыт, о̄траныл ла̄тӈын хӯнтлэ̄гыт, та̄н о̄с татем ща̄гтмыт, сакати, хотталь во̄р ма̄н тотвēсыт, лыпащ мощ ха̄йтыгтэ̄гыт. 

		Тох ты музей нам-хо̄талэ̄т янытлавес, ань ӯсыӈ мир ва̄ӈкве патсаныл, матыр ялпыӈ хо̄тал порат акваг тув ёхталэ̄гыт. Сыстам лылыēпыл тот лылтэ̄гыт, нё̄тнэ во̄рквел пӯмщалахтэ̄гыт. Ма̄н о̄с хунь тув ёхталэ̄в, ма̄нти яныгмам ма̄в номылматылӯв, сымт кӯпнитнувег ēмты. 

		 

		Галина Кондина

		 

 
