
Яныг таквс э̄тпос 21-22 хо̄талыгт Ханты-Мансийск ӯст  ханищтап щирыл выставка ва̄рыглавес. Рущ ла̄тӈыл ты ва̄рмаль «Образование Югры – 2013. Непрерывное образование» ла̄ввес. Округ губернаторув Наталья Комарова тув о̄с ёхталас. Ань ханищтан хо̄тпат ос ня̄врамыт са̄всыр пӯмащ ва̄рмаль ва̄рēгыт. Ка̄сыӈ та̄л йильпи проектыт щё̄питэ̄гыт.
Тыима̄гыс ань ва̄рыглым суссылтапт яныг ос ма̄нь школатт рӯпитан ма̄хум, дошкольный образование э̄лаль тотнэ хо̄тпат та̄нки проектаныл суссылтасыт. Пуссын аквъёт са̄тлов арыгкем учреждение та̄нки рӯпатаныл суссылтаӈкве ёхталасыт. 
Ань акушерыт, фармацевтыт ос ма̄нь лēккарыт манарыл ханищтавет, ты ищхӣпыӈ утыт яныг кӯщаин суссылтавēсыт. Тувыл Нижневартовск ӯс ня̄врамыт ос ханищтан хо̄тпат «Робототехника в образовании» нампа проект суссылтасыт. Та̄н са̄всыр военный техника ос мо̄т э̄рнэ тэ̄ла ва̄рсыт. Ты рӯпатаныл ма̄гыс кӯщаювн янытлавēсыт.
Ты коныпал Наталья Комарова ос мо̄т са̄в рӯпатат суссанэ. Тав ёхталам ма̄хум пуссын янытласанэ. Ос ла̄выс, мо̄тынтыг ты выставка тох ва̄руӈкве э̄ри, ты технология хумус рӯпиты, сунсуӈкве ёхталан хо̄тпат та̄нки уральтаӈкве вос вēрмысаныл.
 
