
«Ханты ясанг» газетат рӯпитан ма̄хманув ты э̄тпост о̄выл щислат о̄с акв ялпыӈ хо̄таланыл о̄лыс. 1957 та̄лт аквты э̄тпост щар о̄выл газетаныл та̄ратавес, ос ты э̄лы-па̄лт ма̄нь таквс э̄тпос атыт щислат хӯлтыглан нэ̄пак хасвēс.

	Ля̄ххал тотнэ ханты ма̄хманув кит янытлан хо̄талыг о̄ньщēг, ты та̄лт та̄н са̄ртыннув янытлавēсыт. Та̄н о̄влэ̄т та̄ратам нэ̄пак-ло̄псаныл «Ленин пант хуват» намтым о̄лыс, та па̄сныл 60 та̄л ювле хультыс. Ос 1990 та̄лт тав «Ханты ясанг» газетаг намтвес.

	Ялпыӈ хо̄таланыл янытлан ма̄гыс Удмуртияныл ат нэ̄квет ёхталасыт. Тыи Елена Миннигараева, тав «Удмурт дунне» газетат кӯщай ва̄ӈыг нэ̄г о̄лы. Та̄нки ща̄нь ла̄тӈыл та̄ратан нэ̄паканыл 2015 та̄лт ю̄свой э̄тпост 100 та̄лэ то̄влыс. Та̄н тот са̄всыр ля̄ххалыт хансэ̄гыт, пēс о̄лнэ наканыл урыл потыртэ̄гыт.

	Тувыл «Иднакар» («Идна ӯс») нампа газетат кӯщай нэ̄ Нина Дзюина о̄лыс. Ты газетаныл Глазов ӯст та̄ратаве ос район янытыл о̄лнэ ма̄хум ма̄гыс ва̄раве. Тот удмурт ос рущ ла̄тӈыл хансым потрыт ищхӣпыӈ ут хосыт о̄с ловиньтаӈкве ро̄ви.

	«Кенеш» нампа журналт, рущ ла̄тӈыл тав «Совет» толмащлаве,  кӯщаиг о̄лнэ нэ̄ Ольга Бородина ёхталас. Ты нэ̄пакт удмурт ла̄тӈыл стихыт, потрыт, мо̄йтыт 1926 та̄л па̄сныл хансавет.

	Ос кит журналыг ня̄врамыт ща̄нь ла̄тыӈ ханищтан ма̄гыс ва̄равēг. Тыи «Вордскем кыл» («Ща̄нь ла̄тыӈ») тувыл редакторыг о̄лнэ нэ̄ Надежда Хайдарова ос «Кизили» («Совкве») нампа колт рӯпитан нэ̄ Люза Бадртдинова ёхталасы̄г. О̄выл нэ̄пак 1990 та̄лныл та̄ратаве, тав школат ня̄врамыт ханищтан хо̄тпатн нё̄тнэ ма̄гыс ва̄раве, тот сыресыр урокыт ос этнопедагогика о̄вылтыт потрыт хансавет. Китыт нэ̄пак 1986 та̄л па̄сныл ва̄раве. Тот ня̄врамыт потрыт, мо̄йтыт ловиньтэ̄гыт, тувыл са̄всыр ёнгыт ханищтэ̄гыт, касуӈкве ла̄вавет. Ты нэ̄паканыл  э̄тпос сыс акв щёс та̄ратаве ос та̄н пуссын ищхӣпыӈ ут хосыт сунсуӈкве вēрмавет.

	Ань ты мӯй нэ̄т ма̄н округувн о̄выл щёс ёхталасыт. Та̄н о̄влэ̄т А̄с-угорский институтн, ётыл «То̄рум Маа» музейн тотыглавēсыт. Институтт ма̄н учёный хо̄тпанув о̄вылтыт кӯщай нэ̄ Виктория Сподина потыртас, Елена Степанова хантыт ос ма̄ньщит урыл хансым нэ̄пакыт ос хурит суссылтас.

	Ты э̄лы-пал хо̄талт тот рӯпитан ма̄хум Москваныл ёмас ля̄ххалыл кēтвēсыт. Та̄н «Ключевое слово» олн винэ касылыт «Лучший мультимедийный проект» номинацият но̄х-патсыт. Та̄н пēс потрыт, мо̄йтыт ос э̄ргыт ханты, ма̄ньщи ос ё̄рн ла̄тӈыл хӯнтлын щирыл ищхӣпыӈ то̄тапсовын хасманыл. Ань э̄лумхо̄ласыт матыр хӯнтлуӈкве ос сунсуӈкве тахмаи ке, тот потрыт, мо̄йтыт вос хо̄нты. Хумус ты ищхӣпыӈ ло̄пс ёт рӯпитаӈкве э̄ри, мӯй нэ̄кветн Ольга Ерныхова потыртас.

	Тувыл нэ̄квет пēс пормасыт сунсыгласыт, музейн ялманыл порат тот о̄с акваг пӯмщалахтасыт. Та̄наныл ӯсув сака мӯстыс. О̄выл тыг ёхтум хо̄таланылт ма̄н ӯсувт тӯйт патыс, мощ ащирмаӈыг ēмтыс. Ла̄вēгыт, ма̄шинал конква̄лсыт, хот-рохтысыт — хоталь нупыл минуӈкве, ат ва̄гыт. Тувыл китыглахтуӈкве патсыт, хащта̄л ма̄хмыт та̄н ётаныл пуссын сымыӈыщ потыртасыт. То̄нт та̄нанылн такем ёмасыг ēмтыс.

	Тыт та̄н са̄в соссаӈ ма̄хманув ёт ва̄йхатасыт, мо̄т финно-угор журналистыт ёт о̄с ва̄щинтахтасыт. Рӯпатанылн э̄рнэ тэ̄лат аквъёт та̄ра-паттысаныл. Тыг ёхталам лё̄ӈханыл ань тыг мус номияныл, ос паща ла̄тыӈ кēтэ̄гыт, ань та̄нки ма̄хманылн ля̄ххалыт хансэ̄гыт.
