
Ма̄-витув ӯргалан ма̄гыс округувт са̄всыр колыт рӯпитэ̄гыт. «Самаровский чугас» нампа кол Ханты-Мансийск ӯст 20 та̄л рӯпиты. Тот са̄в хо̄тпа ма̄-витув ӯргалан щирыл я̄нас рӯпата ва̄рēгыт.
Акв хум Александр Витальевич Бочков тот о̄с са̄в та̄л рӯпиты, тав рущ ла̄тӈыл ла̄ваве - орнитолог. Ты хо̄тпат ма̄н ма̄вт о̄лнэ ос тыг ёхталан товлыӈ ӯит ос ӯйрищит ханищ­ты­яныл, уральтыяныл ос ловиньтыяныл. Тав такви рӯпататэ урыл ля̄ххал тотнэ ма̄хумн тох потыр­тас. 
Тав ла̄выс, ты ва̄рнэ рӯпататэ сака э̄руптытэ. Ка̄сыӈ та̄л Россия янытыл мощщаг хультум ос мирн ӯргалан матхурип товлыӈ ӯй намыл намаяве. Мо̄лты 2020 та̄л Та̄рыг янытлан та̄лыг о̄лыс. 
Ты 2021 та̄л ос мо̄т тов­лыӈ ӯй намыл пинвес. Тав рущ ла̄тӈыл тох ла̄ваве – кобчик, ма̄ньщи ла̄тӈыл ос – хо̄ртхан. Хо̄ртханыт о̄с са̄всырыт, то̄ват лэ̄ганыл сэ̄млыт – ты хо̄ртханыт, то̄ваныл лэ̄ганыл я̄ӈкыт – ты ос тӯрвоит. 
Александр Витальевич ма̄-вит ӯргалан тэ̄ла урыл татем сымыӈыщ потыр­тас, потре щирыл та̄ра на̄ӈки – рӯпататэ сака янытлытэ ос товлыӈ ӯит ос ӯйрищит ма̄гсыл сыме сака ща̄рги. Хум ла̄выс:
– Тӯяг мо̄ртым ма̄ныл ма̄н ма̄вн ос округув та̄ра са̄в товлыӈ ӯит ос ӯйрищит тыламлэ̄гыт. Та̄н тыг ёхтэ̄гыт, ос тыт ва̄с па̄тлуптан пора та о̄выл­тахты. Лӯи ма̄в мус туп ё̄р ӯит ёхтэ̄гыт. Манах со̄­тыра вēрыста та̄н ты­лам­ласыт ос тыт та па̄т­луп­тавет. Тыима̄гыс ам ном­тум сака лю̄ль. Ам тох ла̄вē­гум, тӯяг ва̄сыт, лун­тыт па̄т­луп­таӈкв щар ат ро̄ви. Таквсы тай ро̄ви, таквсы мус та̄н са̄вмēгыт.Ос рēгыӈ ма̄н тылам­ла­нэ̄ныл порат лё̄ӈхыт о̄с са̄в товлыӈ ӯй порсы. 

Рӯпитан коланылт та̄н музей колнак о̄ньщēгыт. Тот таса̄вит ӯйрищ питит ак­ван-атманыл. Хум ти­тыглавес, ты во̄рт хо̄н­тым питит тув ва̄рсаныл ма­нос та̄н та̄нти ва̄рум питияныл.
Александр Бочков ювле ла̄выс, та̄н во̄рн акваг ялантэ̄гыт, ӯс мувлахи во̄рув уральтыяныл, ӯй­рищит тыттын хусапыт са̄всыр ма̄тт йӣвн но̄х-тагатыяныл. Ӯйрищитн ро̄внэ тэ̄нут тув пинэ̄гыт, ты щирыл мощ тыттыя­ныл. Ӯс ляпат о̄лнэ ӯйри­щит э̄лмхо̄лас палт тув мус та ханьщувласыт, хо̄тпа роттыг те лю̄ли, та̄н ка̄тн исэ̄гыт, щар ат пилэ̄гыт. 
Ты хум Рязань ӯс ляпат о̄лнэ заказникыт рӯпи­тас, тувыл тав Ханты-Мансийск ӯсн рӯпитаӈкве ёхтыс. Тот рӯпитаме порат та̄н мортым ма̄ныл ёхтын ва̄сыт ма̄гыс па̄ртныл ху­сапыт ва̄рсыт, ос я̄т, тӯ­рыт ляпат йӣвн но̄х-тага­та̄лсаныл. 
Ань тыт Ханты-Мансийск ӯст тав аквъёт рӯпи­тан ма̄хманэ ёт тамле хусап-колыт о̄с ва̄рēгыт, та̄н рущ ла̄тӈыл тох ла̄вавет – дуплянкат. Хусахтем мēтра карсыт йӣвн, ма̄ныл акв-тит метра вос о̄лы, тув тага­тыяныл. 

Ӯринэ̄кват урыл хум потыртас, та̄н мо̄т товлыӈ ӯй питит хуйнэ мӯӈитн сака новхатэ̄гыт. Ос ва̄с манос мо̄т ӯй питит ӯнлы те, та̄н са̄в ӯринэ̄кват ак­ван-атхатым та ва̄с хот-ня̄влыяныл ос мӯӈит ак­вал-аквал тӯлмантыяныл. Ань учёный ма̄хум ла̄вē­гыт, ӯринэ̄кват мо̄т товлыӈ ӯит халт щар ма̄к номтыӈ ӯиг ты ла̄вавет. 
Ка̄сыӈ товлыӈ ӯй ос ӯйрищ урыл ты орнито­лог-хум са̄в потыртаӈкв вēрми. Ос тав ань ла̄выс, ма̄-витув акваг уральтаӈ­кве э̄ри, ма̄н ё̄ранув хо­сыт во̄ранув сыстамыг вос хуль­тэ̄гыт, тот о̄лнэ во̄­руит, товлыӈ ӯит, ӯйрищит вос са̄в­мēгыт. 
Валентина УЗЕЛЬ
