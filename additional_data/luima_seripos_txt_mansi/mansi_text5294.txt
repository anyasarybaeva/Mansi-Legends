
Ты та̄л ма̄ янытыл Ща̄нь ла̄тӈыт янытлан та̄лыг ла̄ввес, рущ ла̄тӈыл тох ла̄ваве – Международный год языков коренных народов мира. Ань ты кастыл Санкт-Петербург ӯст А.И. Герцен нампа университетт са̄в намыӈ-суиӈ учёный хо̄тпат, мощщаг хультум мирыт ос университетт рӯпитан ма̄хум акван-атхатыгласыт.
Та̄н тит хо̄тал аквъ­ёт рӯпитасыт. О̄выл хо̄талт атхатам мирн яныг учёный нам о̄щнэ хо̄тпат доклад-пот­раныл ловиньтасаныл. О̄влэ̄т ты университет кӯщай хум Сергей Иго­ревич Богданов тав потыртас. Тав ла̄выс, ань ка̄сыӈ мир ла̄тӈе ӯргалаӈкв э̄ри. Та̄н уни­верситетанылт лӯима̄ мирыт ханищтан ма̄гыс я̄нас кол о̄лы, тав тох ла̄ваве – Институт на­родов Севера. Тот он­тырса̄т та̄л сыс са̄в хо̄т­па ханищтахтас, ань та̄н халанылт учёный хо̄тпат, ня̄врамыт ха­нищтан ма̄хум са̄в о̄лы. 

Акв хум потыртаме порат, тав наме Е.В. Го­ловко, тамле та̄рвитыӈ ва̄рмаль осн-паттыс. Тав наукат рӯпитанэ̄тэ сыс нила мир ла̄тӈаныл та со̄ймысыт. Матах та̄л ювле хультум порат тав Аляска ма̄ нупыл минас. Лё̄ӈхыт минаме сыс алеут мир ла̄тыӈ ва̄м юи-о̄выл хо̄тпа тот а̄тимыг ēмтыс. Рос­сият ос туп нила хо̄тпа алеут ла̄тыӈ ва̄гыт, по­тыртэ̄гыт. Керек мир ла̄тыӈ о̄с со̄ймыс. Ань ты ла̄тӈыл щар нэ̄мхотьют ат потырты.

Ты учёный ла̄выс, матъёмас Россия ма̄т ань сака э̄рнэ кол рӯпитаӈкве патыс, тав ла̄ваве – Фонд сох­ра­нения и изучения род­ных языков народов Российской Федерации. 1991 та̄лт яныг сапра̄ни ва̄рыглавес, та па̄сныл ань мощщаг хультум мирыт ла̄тӈаныл ӯр­галаӈкв ты патвēсыт. Ос ты 2019 та̄лт ты фонд-кол ты пӯсвес, ань со̄й­мын ла̄тӈыт ханищтан ма̄гыс э̄лаль са̄в рӯпата тах ва̄раве.
Титыт хо̄талт лӯима̄ мирыт институт колт ма̄хум акван-атхатасыт. Тот ла̄кква-уртхатым доклад-потрыт учёный ма̄хум о̄с ловиньтасыт.
Та колт рӯпитан ма̄ньщи нэ̄ Валентина Селивёрстовна Иванова (такви о̄парищ наме – Садомина) Куль-О̄тыр (ма̄н ла̄вēв – Хуль-О̄тыр) урыл потыр щё̄­питам, таве мо̄т мирн ловиньтастэ. Учёныитн сака пӯмыщ о̄лыс, таве хоса титыгласаныл, ман­рыг тав тамле потыр хансыс. 
Альбина Романов­на Станиславец ос ма̄ньщи ла̄тыӈ ха­нищтан ва̄рмаль урыл потыртас, та̄н коллед­жит ня̄врамыт хумус ханищтыяныл. Са̄всыр ла̄тӈыл хаснэ газетат урыл ма̄хум тот о̄с по­тыртасыт. Акв ма̄ньлат хум ань тох ла̄выс, ща̄нь ла̄тӈыл та̄ратан газетат хосыт щар ма̄к ёмащакв ты на̄ӈки, мощщаг хультум мирыт ща̄нь ла̄тӈаныл хумус мо̄тхурипаг ēмты, ман­хурип йильпи ла̄тӈыл та̄н хансэ̄гыт. Ос та сыс пēс ла̄тӈыт хот-ёрувлахтэ̄гыт манос хот-оссувлавет. Ты яныг сапра̄ни урыл потрыт мо̄т газетат э̄лаль тах хансыянӯв.
