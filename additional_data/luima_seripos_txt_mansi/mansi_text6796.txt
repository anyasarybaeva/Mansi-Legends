
Россия янытыл Победа хо̄тал кастыл яныгполь э̄тпос 29 хо̄талэ̄т ма̄хум диктант хассыт, рущ ла̄тӈыл «Диктант Победы» намаим о̄лыс. Ма̄н округувт диктант хаснэ 123 ма̄ ва̄рыглавес, ос ма̄хум пуссын тув во̄выглавēсыт.
Ха̄льӯс район Хулюм­сӯнт па̄вылт о̄лнэ ма̄хум диктант о̄с хассыт. Тув 10-11 классыгт ха­нищ­тахтын а̄гит-пыгыт ос ха­нищ­тан хо̄тпат во̄выг­лавēсыт. Та па̄выл школат рӯпитан хум Семён Вла­димирович Белоногов ла̄выс: 
«Ня̄врамыт ос ханищ­тан хо̄тпат диктант хан­суӈ­кве ма̄н о̄выл щёс акван-атыг­ласанӯв. Ань корона­вирус а̄гм ма̄гсыл школан по̄х хо̄тпат ат та̄ртавет, тыима̄гсыл па̄влыӈ мир тыг ат во̄­выгласанӯв. Диктант 50 э̄лумхо̄лас хассыт. Ня̄враманув ма̄н акваг потыртыянӯв, яныг хо̄нт­лан нак урыл са̄внув вос ва̄гыт ос та та̄рвитыӈ, пилыщмаӈ пора урыл ул вос ёрувлэ̄гыт.

Ма̄н школавт ня̄врамыт ос ханищтан хо̄тпат хансум рӯпатаныл Москва ӯсн кēтаснӯв. Ты э̄лы-па̄лт ка̄сыӈ э̄лумхо̄лас нэ̄пак-ло̄мтыл майвēсыт, тот номер хансым о̄лыс. Ты номер щирыл та̄н ищ­хӣ­пыӈ ут хосыт та̄нки хан­сум рӯпатаныл тах сун­сы­яныл. Хо̄ты ма̄т э̄рнэ щирыл, хо̄ты ма̄т лю̄льсаӈ хассыт, тот тах касалэ̄гыт». 

Елена Комаринец 10 классыт Хулюмсӯнт па̄­вылт школат ханищтахты. Тав диктант хансуӈкве о̄с ёхталас. Ты урыл а̄ги таи потыртас: 

«Ам ты кастыл щар ат щё̄питахтасум, нэ̄па­кыт ат ловиньтасум. Тыи­ма̄гсыл то̄ва ла̄тыӈ хумус хансуӈкве э̄рыс, ат ва̄слум. Акв китыглахтын ла̄тыӈ война урыл по̄слым кина урыл о̄лыс. Ювле хультум порат по̄слым кинат ам ат сунсэ̄гум, ты ва̄рмаль урыл нэ̄матыр аты ва̄гум. Ос хо̄ты ӯст хо̄нтлан ма̄гсыл ма̄шинат, танкыт ос мо̄т э̄рнэ утыт ва̄рвēсыт, о̄с ат хассум. Ты ва̄рмаль урыл о̄с нэ̄матыр ат ва̄гум. Ань ты тэ̄ла урыл тах пӯмщалахтуӈ­кве патэ̄гум ос э̄рнэ ла̄тыӈ нэ̄пакыт ос ищхӣпыӈ утыт тах кисхатэ̄гум. Ам яныг о̄пам ос яныг ащо̄йкам сас хо̄нтласы̄г. Омам-а̄тям тэ̄н урēнт акваг потыр­та̄­лэ̄г. Яныг хо̄нтлан нак урыл ма̄навн ва̄ӈкве э̄ри».

Россият са̄в ма̄хум та хо̄талт диктант хассыт, та̄н рӯпатаныл лӯпта э̄тпос 24 хо̄талэ мус пуссын тах ловиньтавет ос ханищтавет. Щар ма̄к ёмащакв хансум хо̄тпат тах Москва ӯсн во̄выг­ла­вет ос мӯйлупсал мӯйлуп­тавет. Мо̄таныт пуссын сертификат-нэ̄пакыл кē­та­вет.
Людмила ТЕТКИНА
 
