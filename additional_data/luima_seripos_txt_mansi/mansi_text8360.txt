
Ты тув лӯпта э̄тпос 19-23 хо̄талытт ма̄щтырлан нэ̄т ос хум хо̄тпат Ханты-Мансийск ӯст «То̄рум Маа» музей-колт о̄лум ханищтапн акван-атхатыгласыт. Ты ва̄рмаль рущ щирыл «Традиционные изделия обских угров: аппликация тканью по ткани и бытовая деревянная утварь» намаим о̄лыс. 
«То̄рум Маа» музейт рӯ­питан хо̄тпат ты тэ̄ла щё̄­пита̄лсыт. Ма̄хум ма̄н ок­ругувныл ос Ямал ма̄ныл тыг ёхталасыт. Ат хо̄тал сыс нэ̄т ос а̄гит хорамыӈ па̄ссат ю̄нтсыт, хум хо̄тпат, пыгыт йӣвныл ня̄лыт, а̄ныса̄ныт, тайит ёргысыт.
О̄выл хо̄талэ̄т музей кӯщай нэ̄ Людмила Алек­сандровна Алфёрова ма̄­хумн ла̄выс: «Акв тамле семинар 2001 та̄лт тыт о̄лыс, то̄нт са̄всыр ма̄ныл ёхталам нэ̄квет аквты щирыл ю̄нсхатасыт. Ань ма̄н палтув хум хо̄т­пат о̄с ёхталэ̄гыт, та̄н ма̄нь­лат пыгыт, ня̄врамыт са̄всыр пормасыт йӣв­ныл ёргуӈкве ос са̄в мо̄т щи­рыл ма̄щтырлаӈкве ханищтяныл. 
Са̄в та̄л ты семинарытн учёныит во̄выглянӯв. Татья­на Александровна Молданова ос Наталья Николаевна Фёдорова акваг тыг ёхталэ̄г. Тыи ма̄гсыл яныг пӯмащипа ла̄тыӈ та̄нанылн ла̄вēв».
Ты юи-па̄лт ма̄хум док­лад-нэ̄паканыл ло­виньтасаныл. Татьяна Александровна Молда­но­ва ма̄ньщи ос ханты хораманыл урыл потыртас. Тав сосса ма̄хум пēс йис о̄лупсаныл ханищтыянэ ос ты урыл нэ̄пак хансы. Пēс порат хум ос нэ̄ хо̄тпат та̄нки хорамыт о̄щсыт. 

Тав ла̄выс: «Хум са̄грап, тӯп, ха̄п ос мо̄т э̄рнэ пормас ке ва̄рыс, тав хум хо̄тпа хорамыл хорамтасанэ. Нэ̄ са̄с то̄тап, а̄па ю̄нтыс ке о̄с такви хорамыл щуртсанэ. Ань то̄ва ма̄хманув нё̄тнэ хорам ка̄салэ̄гыт, са̄всыр пормасн та ю̄нтлыгтыя­ныл, ро̄ви тох ва̄руӈкве ман а̄ти, щар ат номсахтэ̄гыт. Ты хорамыт урыл та̄н вос ва̄гыт, ам са̄всыр ханищтапыт, конференцият акваг ты потыртэ̄гум». 
«То̄рум Маа» нампа музейт рӯпитан ханты нэ̄ Раиса Германовна Решетникова «Апплика­ция в одежде обских угоров: происхождение и развитие» нампа потыр тот ловиньтас. 
Октябрьский район Шеркалы па̄выл музейт рӯпитан нэ̄ Валентина Ивановна Пащанина ос А̄с я̄ ва̄тат о̄лнэ хантыт па̄ссаныл хумус хо­рам­тасаныл, та урыл по­тыртас. Шеркалы па̄выл музейт ань пēс па̄ссат суссылта­вет. 
Тамле маснут Лохтот­курт ос мо̄т ма̄нь па̄влыт о̄лум хантыт о̄щсыт. Та ма̄т пēс ма̄хум па̄ля пуныл сэ̄тап ва̄рсыт ос хорамыӈ па̄ссат сагсыт, са̄лы со̄в­ныл о̄с ю̄нтсыт, хорамыт о̄люпыл щуртсаныл.

Нуйныл ю̄нтым па̄сса ма̄сым нэ̄т Ӯй йӣквнэ колн ялантасыт. Пēс порат та ма̄т хантыт манхурип хорамыт ю̄нтсыт, та урыл Валентина Ивановна ла̄тыӈ о̄с ла̄выс
Учёный нэ̄ Наталья Николаевна Фёдорова тайит, а̄ныса̄ныт, тӯпыт хумус пēс порат хорамта­вēсыт ос хоты нэ̄пакыт ты ва̄рмаль урыл хансым о̄лы, та урыл потыртас.
Конференция оигпам юи-па̄лт ма̄щтырлаӈкве пуссын та о̄вылтахтасыт. Ма̄н округувныл ос Ямал ма̄ныл нёлолов ма̄щтыр хо̄тпат щаквщуӈкве ма̄­хум ханищтасаныл. Та̄н халанылт Ха̄льӯс район Ягрим па̄вылт о̄лнэ ма̄нь­щи э̄ква Тамара Семёнов­на Мезенцева о̄лыс. Тав ла̄выс:
«А̄нум музейт рӯпитан нэ̄ Неля Низамова тыг во̄выстэ. Тыт нила нэ̄т ам ётум ма̄ньщи па̄с­сат ю̄нтсыт. Тамле па̄ссат пēс ма̄хманув о̄щсаныл, нэ̄т ялпыӈ хо̄талын ма­сыгласаныл. Рӯпита­ма­ныл порат но̄х ат масыгласыт, хотталь ла̄пкан, мирколн яныг сапра̄нин, улпыл, тай ялантасыт ос Ӯй йӣквнэ нак о̄лум порат масыгласаныл. Ма̄ньщи нэ̄тн Ӯй йӣквнэ колн ня̄р ка̄тыл щалтуӈкве ат ро̄ви, па̄сса масуӈкве ос тох тӯйтыглахтуӈкве э̄ри. 
Ам яныг а̄квум Ирина Гоголева палт тамле хо­рамыӈ па̄ссат ва̄санум, тав сампыльта̄л о̄лыс. Самаге ёмасыг хунь ка̄саласы̄г, тав па̄сса такви йиныс, ю̄нтыс. Ам ма̄ниг о̄лсум, тав палтэ щалтапа̄лсум, тав суп ю̄нтыс ке, ам тав ляпатэ̄н ӯнтылматыгла̄лсум ос ю̄нс­хатасум. То̄нт ты па̄ссат ва̄санум, пасант хуясыт.

Хум хо̄тпа па̄ссан нэ̄к­ветн новхатуӈкве ат ро̄ви. Таима̄гсыл йирхатаӈкве э̄ри. Йирхатнэ та̄л хум хо̄тпат ялпыӈ маснут ю̄н­туӈкве ат ро̄ви. Ты па̄ссат ю̄нтнэ нэ̄н тох сыстамтаве, ма̄ньщи ла̄тӈыл пинаве ос ты юи-па̄лт ю̄нсхатуӈкве туп ро̄ви».
Ма̄щтыр хум Анатолий Васильевич Вадичупов «То̄рум Маа» музейт ня̄в­рамыт, ма̄ньлат а̄гит, пыгыт тайи ёргуӈкве ха­нищтасанэ. Тав са̄ӈк­вылтапыт, та̄рыгсыплув йӣвыт, са̄всыр аньщарыт ос са̄в мо̄т пормасыт йӣв­ныл, лувныл ёргуӈкве сака ха̄сы. Ма̄ньщи хум ка̄ркамыг о̄лы, са̄всыр ханищтапн, суссылтапн акваг во̄выглаве.
Ханты хум Николай Анатольевич Тасьманов Белоярский районныл ёхталас. Тав «Нумто» нампа ма̄-вит ӯргалан ма̄т рӯпиты. Тав «Народный мастер России» нам о̄ньщи, ва̄рум то̄ва пормасанэ са̄всыр музейт суссылтавет.
Ань ханты тайи ёргуӈк­ве ма̄хум ханищтасанэ, ты урыл ла̄выс: «Тайи ам акв хо̄тал сыс ва̄рēгум, ка̄тагум ханьщувласы̄г, молях рӯпитэ̄гум. Тыт ат молямласум, ма̄хумн ёма­щакв суссылтаӈкве э̄рыс, хӯрум хо̄тал сыс тайи ёргыслум. 
Ёмас тайи Анатолий Тырлин ва̄рыс, тав Нижне­вартовский район Аган па̄вылныл ёхталас». 

А̄гит-пыгыт, ня̄вра­мыт музей-колт о̄с ма̄щ­тырласыт. Та̄н халанылт щар ма̄ниг Богдан Па­щанин о̄лыс. Тав оматэ ёт Октябрьский район Шеркалы па̄вылныл ёх­талас. Ма̄нь пыг ла̄выс: 
«Ам йӣвныл ня̄лы ёргысум. Ты та̄л о̄выл класс а̄стласум, таквсы китыт классын тах минэ̄гум. Тамле ханищтапн ялантаӈкве а̄нум сака мӯсты, тыт ма̄хум ёт ва̄йхатэ̄гум, та̄н ётаныл потыртэ̄гум ос та̄н палтаныл ханищтахтэ̄гум».
Белоярский район Пол­новат па̄вылт о̄лнэ а̄ги Алина Сайнахова ла̄выс: «Тыг ам омам Светлана Николаевна Сайнахова ёт ёхтысум. Ам ня̄лы ёргысум, Анатолий Александрович Каюков а̄нум ханищтастэ. Тыт ма̄щтырлаӈкве пӯмащ о̄лыс». 
Ос акв а̄ги наме Ели­завета Накова, тав Сале­хард ӯсныл оматэ-а̄тятэ ёт ханищтапн ёхталас. Музей-колт тав хорамыӈ па̄сса ю̄нтыс. 
Ма̄хум ат хо̄тал ма̄щ­тырласыт ос пуссын ак­въёт 56 пормас ва̄рсыт ос музейн мӯйлуптасаныл. Та̄н пормасаныл «То̄­рум Маа» музейт тах сус­сылтавет. Юи-о̄выл хо̄­талт ка̄сыӈ хо̄тпа пӯмащипа ла̄тӈыл ла̄ввес ос яныт­лан нэ̄пакыл майвес. 
Ханищтап о̄лме сыс 400 арыгкем э̄лумхо̄лас тув ёхталасыт, то̄ват ха­нищтахтасыт, мо̄таныт нас пӯмщалахтасыт. 
Людмила Теткина 
