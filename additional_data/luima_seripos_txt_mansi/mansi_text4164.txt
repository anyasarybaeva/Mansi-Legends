
Наталья Комарова район, ӯс ос па̄выл кӯщаит акван-атыгла̄лсанэ ос та̄н та̄нки ва̄рнэ рӯпатаныл коныпал ищхӣпыӈ утыт хо̄т ва̄рвēсыт, хумус рӯпитэ̄гыт, манса̄вит олн тув холтвес, ты ва̄рмалит урыл о̄с потыртасыт.

	Кӯщай нэ̄ ла̄выс, мо̄т ма̄т халт ма̄н округув ёмщакв ос номтыӈыг рӯпитас, экономикав щирыл но̄х-патсӯв. Ты ва̄рмалит РФ экономика министерство па̄лыл уральтавēсыт ос налыман са̄всыр ма̄т халт ма̄н округув янытлавес. Таима̄гыс федеральный бюджетныл 416 млн. арыгкем солко̄ви округувн майвес ос ты олныт ма̄н округувт ань ла̄кква-уртвēсыт. Наталья Владимировна ла̄выс: «Ма̄н ка̄сыӈ миркол рӯпататэ сунсыслӯв, хумус та̄н тэ̄лат ва̄рсаныл, матыр па̄рыс тотсыт ман а̄ти, ма̄хумн та̄н рӯпатаныл э̄сгавет манос а̄ти, тувыл та юи-па̄лт ущ олныт ла̄кква-уртсанӯв. Белоярский район 101, 8 млн. солко̄вил та̄стыслӯв, Октябрьский район 51,7 млн. солко̄вил мыглӯв ос Нижневартовский район — 45,5 млн. солко̄ви».

	То̄ва мо̄т районыт манос ӯсыт 20 млн. солко̄ви са̄витыл та̄стувēсыт. Ань пуссын ты мирколыт на̄йпос ма̄гыс ос мо̄т о̄щнэ а̄рнтаныл хунь ойтыяныл, то̄нт ущ ты та̄стым олнытыл тах мивет. То̄ва районыт ос ӯсыт нэ̄матарыл ат майвēсыт. Та̄н ань э̄лаль номсахтым рӯпатаныл ёмщакв вос ва̄рияныл.

	Тувыл хо̄т-а̄ти ва̄рим ищхӣпыӈ утыт о̄вылтыт Советский районт кӯщаиг о̄лнэ хум Игорь Набатов потыртас. Тав ла̄вме щирыл, ань ка̄сыӈ районт ёмас ищхӣпыӈ утыл ва̄руӈкве патвēсыт. Пӯльницат, школат пуссын ёмас «оптика» кēрк-ва̄лгыл пинвēсыт. Округт щар э̄лы ма̄т о̄лнэ ма̄хум ань «сотовый связь» хосыт потыртаӈкве о̄с вēрмēгыт. Тувыл ты та̄л ва̄т нупыл нила со̄тыра арыгкем са̄вит э̄лумхо̄лас «госуслуги» тэ̄латн хасхатасыт. Уральский федеральный округ янытыл «госуслуги» ва̄рмальн мир хасхатманыл ма̄гыс ма̄н округув о̄выл мēстат о̄лы ос Россия янытыл китыт мēстат.

	Ань тыг мус округув янытыл ищхӣпыӈ ут та̄л ва̄т нупыл онтолов ма̄нь па̄влыт хультсыт. Тот кит со̄тыра са̄вит э̄лумхо̄лас о̄лэ̄гыт. Са̄внув па̄выл округувт Ха̄льӯс районт о̄лэ̄гыт, тыи А̄нъя, Хо̄рыӈпа̄выл, Пугоры, Сортынъя, Кимкъясӯй, Усть-Манья, Сӯкыръя, Я̄сунт ос мо̄таныт, тувыл Белоярский район Юильск, Пашторы, Нумто па̄влыт.

	Кӯщаит мо̄т потрыт хӯнтлуманыл юи-па̄лт таи ла̄всыт, ань колыт ӯнттын э̄лы-па̄лт тув э̄рнэ турпат щё̄питэ̄гыт, ос бюджет па̄лыл манах олн тув холтэ̄гыт, таит та̄ра ловиньтыяныл. Ань ущ ӯнттын колытыт ищхӣпыӈ утыт ва̄рнэ ма̄гыс турпат та̄ра ос вос ва̄равет, та щирыл ма̄хум коланылт та̄ра «оптика» нампа кēрква̄лгыӈыг патэ̄гыт. Ос ётыл ты рӯпата ва̄руӈкве тот ат э̄ри, тув са̄в олн ат холтаве.
