

	Ань пēс потрыт, мо̄йтыт ос пēс нэ̄пакыт атнэ ма̄хум са̄в кос о̄лы. Ос ма̄к соссаӈ ма̄хум халт тамле хо̄тпа мощща. Ань тит ханты нэ̄квēг урыл округув янытыл са̄в хо̄тпа ва̄г, тэ̄н сас ка̄ркамыг ос сака э̄рнэ рӯпата ва̄рēг. 


		Акватэ – Нина Васильевна Шабаршина, тав Ванзеват па̄вылт па̄влыӈ ма̄хманэ, пēс о̄лупса урыл са̄в потыр атыс. Ань тыг мус ты рӯпататэ э̄лаль тотытэ.

		Мо̄танэ – Софья Максимовна Каксина, тав Касум па̄вылт о̄лы, школат рӯпиты. Ня̄врамыт ханты ла̄тӈыл потыртаӈкв ханищтыянэ, тав о̄с са̄в та̄л пēс потрыт такви па̄влэ урыл, пēс ма̄хманэ урыл акван-аты. 

		Ань кос хоты хо̄тпа Касум па̄выл урыл матыр ва̄ӈкв те таӈхи, тав та̄ра Софья Максимовна палт тēтаве. Мēн тав ётэ о̄с хо̄нтхатыгласмēн, тав такви рӯпататэ ос колта̄глэ урыл мощ потыртас. 

		Тав о̄йкатэ щирыл Каксинаг о̄лы. Са̄в та̄л школат рӯпиты, ня̄врамыт о̄выл классытт ханищтыянэ. 1989 та̄лт та̄н школанылт музей ва̄рвес, та  па̄сыл Софья Максимовна тот о̄с рӯпиты. 

		2011 та̄лт та̄н школаныл 80 та̄лэ то̄влыс. Ты та̄лыт сыс са̄в хо̄тпа школат рӯпитас, ка̄сыӈ хо̄тпа наме та̄ра-паттувес, хоты та̄лытт тав рӯпитас, хуритэ хо̄нтвес. Пуссын акван-атвēсыт, нэ̄пакыг ань тыг мус ва̄руӈкв ат вēрмияныл, олн ат о̄ньщēгыт. 

		Софья Каксинан ханищтахтын ня̄врамыт о̄с сака нё̄тэ̄гыт. Та̄н яныг хо̄нтын ялум хо̄тпат, тувыл юв ат ёхтум хо̄тпат ос ань лӯсытан ма̄хум урыл потыр атсыт. Ня̄врамыт юн та̄нти а̄щаныл-ща̄няныл, рӯтаныл ёмащакв титыгласаныл, хум хо̄тпат хурияныл школан тотсыт. Ты потрыт о̄с пуссын акван-атвēсыт, нэ̄пакыг ва̄рвēсыт. Ты нэ̄пак та̄ратан ма̄гыс район кӯщаяныл Сергей Маненков олн майлыс, яныгса̄т са̄вит нэ̄пак туп ва̄рвес.

		Ань округув янытыл ул ка̄сыӈ школат акв тамле музеит рӯпитэ̄гыт. Ос Касум па̄вылт музеяныл сака ёмащакв щё̄питым о̄лы. Хусахтем та̄л сыс та̄н атса̄т арыгтем пēс пормас тув атсыт.  Ос школат рӯпитан хо̄тпат пуссын ты музей ма̄гыс о̄с матыр акваг ва̄рēгыт, пуссын нё̄тэ̄гыт.

		Ханты нэ̄кве а̄нумн ла̄выс: «Ам ань ты рӯпата ва̄рнэм ма̄гыс па̄влувт о̄лнэ ма̄хум палт акваг ялантэ̄гум. Та̄н палтаныл юв ёхтэ̄гум, пēс хурит пуссын суссылтыяныл, пēс рӯтаныл урыл потыртэ̄гыт. Ань яныг ма̄хманув иӈ о̄лэ̄гыт, ты рӯпата акваг ва̄руӈкв э̄ри. Ня̄враманув ань са̄выӈпа̄лэ ща̄нь ла̄тӈаныл ат ва̄ганыл, пēс ва̄рмалянув, пēс наканув урыл юн о̄с сака ат потыртавет. Са̄в та̄л мины, ань ва̄рнэ рӯпатам тах сака э̄рмыглы».

		Касум па̄вылт сараныт о̄с о̄лэ̄гыт, та̄н пēс порат тув о̄лмыгтасыт. Та̄н ань пуссын та̄нти маснутыл масхатым о̄лэ̄гыт, ня̄враманыл мольщаӈыл, ва̄ил масхатым ха̄йтыгтэ̄гыт. Халанылт та̄нти ла̄тӈыл потыртэ̄гыт. Ос та̄н уранылт Софья Максимовна тох ла̄выс: «Ма̄н сарананув ма̄н нупылув сака ат сунсэ̄гыт. Саран пыгыт туп саран а̄ги нэ̄г тотыяныл, халанылт сака юртыӈыщ о̄лэ̄гыт. Ос та̄н са̄выӈпа̄лэ пуссын ма̄н ханты ла̄тӈув торгамтыяныл, ос ма̄н ханты ма̄хманув нэ̄мхотьют та̄н ла̄тӈаныл ат ва̄ганыл».

		Тыи, со̄ль, тох о̄лы. Ам тит матум о̄йкаг ва̄сагум, акватэ – ханты о̄йка, мо̄танэ – саран. Акватэ ханты ла̄тныл потырты, мо̄танэ ювле саран ла̄тныл матыр ла̄ви, ос потыртанэтэ̄н порат щар акв рущ ла̄тыӈ аты хӯлыгласум.  Тох ты ма̄н пēс ма̄хманув о̄лсыт, тит-хӯрум ла̄тӈыл потыртаӈкв вēрмысыт. Ань ла̄щал ща̄нь ла̄тӈанув та ёрувлахтэ̄гыт. 

		Ос ма̄н халувт тамле ёмас ос ка̄ркам хо̄тпа са̄внув о̄лнув те, то̄нт маныр яныг рӯпата-капай та̄н ва̄руӈкв вēрмынувыт.

		Валентина Хозумова 

		 

 
