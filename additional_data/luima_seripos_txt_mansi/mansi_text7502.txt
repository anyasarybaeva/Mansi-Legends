
Округув янытыл та̄нти са̄лыяныл о̄щнэ са̄в ханты ос ё̄рн щēмьят о̄лэ̄гыт. Акв тамле ма̄хум палт мӯйлуӈкве ос рӯпатаныл щирыл пормасыт, во̄р ма̄хум о̄лупса по̄слуӈкве «То̄рум Маа» музейт рӯпитан хо̄тпат ялсыт. 
Ты Валентин Дмитри­евич Тэвлин, ханты хум, Когалым ӯсныл э̄лын во̄р па̄влэ̄т колта̄глэ ёт о̄лы. Тав палтэ ма̄хманув ты ялсыт. Хум Сургут ӯст 1983 та̄лт самын патыс, о̄влэ̄т ягпыганэ ёт пуссын оманыл-а̄тяныл ёт о̄лсыт, тувыл хотьютаныл нэ̄гы­ӈыг ēмты, я̄нас о̄лмыг­тэ̄­гыт. 
Валентин На̄таля э̄ква­тэ̄нтыл акван-мина­сы̄г, хум а̄щēн ва̄т са̄лыл май­вес ос о̄лнэ ма̄л хӯлтвес, 2015 та̄лт 36 родо­вой угодьяг ла̄внэ ма̄тэ̄н я̄нас та о̄л­мыг­тасы̄г. 
Хум ла̄ви, о̄влэ̄т мо̄т ма̄т о̄луӈкве сака та̄рви­тыӈ о̄лыс, ня̄врамагēн ма̄ниг, матыр-а̄ти ва̄­руӈ­кве акваг э̄рыс. Са̄лы­янэ акваг ӯргалас, мощща са̄лыт сака ла̄к­ква-ха̄й­тэ̄гыт. Ты халт кол ӯнт­тысы̄г, са̄всыр а̄мпа­рыт ос сӯмъяхыт хум пус­сын такви ӯнттыс. 
Са̄лыӈ ма̄хум май са̄лыяныл тэ̄п тиснэ ма̄гсыл акваг ва̄нтлэ̄гыт. Валентин ань нила па̄выл о̄ньщи, акв тэ̄лы па̄выл, мо̄т ма̄т туи па̄выл, о̄лнэ ма̄нэ̄т колыт ӯнттыс. Ос тит ма̄т тӯяхлан ос такв­сыл­тан колыг о̄ньщи, ань ла̄ви, атыт ма̄т о̄с кол ӯнтты. 
Ка̄сыӈ о̄лнэ ма̄тэ̄т па̄рт­колыт, а̄мпарыт, сӯ­мъяхыт, пувлынколыт ӯнттыс. Āтятэ̄н маим са̄­лытыл ань лов щёс са̄в­нувег са̄лы пӯӈе ēмтыс. Ла̄ви, ōвлэ̄т тав о̄лнэ ма̄тэ та̄ра тэ̄лы лё̄ӈх ва̄рим о̄лыс, ӯсныл ма̄шинат ёхтэ̄гыт, матхалт са̄лыянэ па̄тамтавет, ма­ныр ӯйхул о̄лы – та па̄тлуптэ̄гыт. Ма̄тэ тот пулиг-яласаве, пулиг-ялыглаве, таса̄вит порс хультуптэ̄­гыт, йӣвыт ёл-сартыяныл, о̄лнэ урак щар а̄тим о̄лыс. 
Тувыл тав мирколт нэ̄пак хансыс, тэ̄лы лё̄ӈх мо̄т ма̄ныл вос ва̄раве, ань ла̄ви, во̄рēт сакати во̄руй са̄выг ēмтыс, ян­гӯит ха̄йтыгтэ̄гыт, щёпрыт акваг яласэ̄гыт. Тӯяг лун­тыт ёхтэ̄гыт, тав коныпалэ нэ̄мхотьют ат алыщлы, таима̄гыс ӯйхул са̄вми.  
Тав ма̄тэ̄т ма̄-во̄й но̄х-винэ ком­па­ният рӯпитэ̄­гыт кос, ос тав та̄н ёта­ныл потыр­тахтас, тавēн нё̄тэ̄гыт ос ма̄тэ сыстамыг о̄ньщияныл. 
Тэ̄н э̄кватэ̄нтыл школат аквъёт ханищтахтасы̄г, янгыг ēмтмēнт Валентин На̄талятэ ха̄йталастэ, пӯри ва̄рсы̄г ос акван та о̄лмыгтасы̄г, ань хӯрум ня̄врам о̄ньщēг. Яныг а̄гитэ̄н Ноябрьск ӯст э̄лаль ханищтахты, ты ӯсн та̄нанылн о̄лнэ ма̄­ныл ляпанув ялантаӈкве.
Котиль пыгēн наме Виталий, тав хӯрумхуйп­лов та̄лэ, Русскинской школат ханищ­тахты. Ма̄нь пыгēн Антон, тавēн хо̄т та̄л, пыгрищакве туп ханты ла̄тӈыл по­тырты, рущ ла̄тыӈ иӈыт ханищтытэ.  
Э̄кватэ Наталья Дани­ловна хорамыӈ ханты маснут ю̄нты, о̄йкатэ са̄лы кот ня̄рал, ва̄ил ю̄нтыстэ, хум са̄лыянэ уральтым манос хӯл пувуӈкве акваг мольщаӈыл масхатым яланты, ня̄враманэ̄н о̄с ханты маснутыл акваг мастыянэ̄н. 
Валентин Дмитриевич ла̄ви, хо̄тпа савыӈыг ат те о̄лы, матыр акваг те ва̄ри, тав щёлыӈыг ēмты. Хум ёмас са̄лы а̄мпыт о̄ньщи, та̄н са̄лыт э̄л ха̄йтуӈкве ат та̄ртыяныл. 
Валентин потырты, туи ща̄рк мувылтаӈкве мины, са̄лыт пупа̄пщивке ляпат ё̄мыгтанэ̄т порат та̄ра та хӯнтамлыяныл, о̄тыра­ныл ляпан ха̄йтэ̄гыт, тав ляпатэ̄т та ё̄ӈхēгыт, тох тав ва̄гтэ, а̄пщикве ляпат ла̄щиглахты. 
Нэ̄г-хумыг тэ̄нти халэ̄нт туп ханты ла̄тӈыл потыр­тэ̄г, ня̄враманэ̄н матыр-а̄ти ва̄руӈкве ханищты­янэ̄н, ханты мир о̄лупса вос ва̄ганыл ос та̄нти ла̄тӈыл вос потыртэ̄гыт. Тэ̄н ань ма̄нь пыгēн номт пинэ̄г, тав э̄рыӈ тэ̄н хольтэ̄н во̄рт о̄луӈкве хульты ос са̄лыт э̄лаль янмалтыянэ. 
Тамле ты ханты щēмья та̄нти ма̄нылт са̄лыяныл  о̄ньщим о̄лэ̄гыт, ты та̄н со̄тыӈ, щуниӈ о̄лупсаныл, мо̄т щирыл о̄луӈкве та̄н ат ка̄сащēгыт ос тот та̄на­нылн сака ёмас. 
Музейт рӯпитан ма̄хум потраныл ма̄ньщи ла̄тӈыл Галина КОНДИНА хансыстэ 
 
