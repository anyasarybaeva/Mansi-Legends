

	Округ библиотекат рӯпитан ма̄хум ня̄врамыт ма̄гсыл конкурс ва̄рсыт, таве потрыт, мо̄йтыт хансум ма̄ньщи э̄ква Анна Митрофановна Конькова намыл пинсаныл.

	Ня̄врамыт та̄нти хансум потраныл, стиханыл манос мо̄йтаныл тув тēтуӈкве вēрмēгыт. Ты хо̄т та̄лныл ос нёлоловхуйплов та̄ланыл яныт ня̄врамыт потраныл ӯравет. Конкурс я̄ӈк на̄тнэ э̄тпос атхуйплов э̄тпосныл ос лӯпта э̄тпос оигпан мус рӯпитаӈкве паты, тув мус ня̄врамыт та̄нти потраныл вос тēтэ̄гыт. Ня̄врамыт хӯрум янытыг уртавет — ты 6-8 та̄л, 11-14 та̄л, 15-18 та̄л. 

	Потрыт ро̄ви рущ ла̄тӈыл хансуӈкве манос ма̄ньщи, ханты ла̄тӈыл. А̄гирищквет ос пыгрищаквет ёмас потрыт, стихыт хаснэ хо̄тпаг вос ēмтэ̄гыт, э̄рыӈ хотьют э̄лаль хансуӈкве тахмаи, таима̄гыс тамле конкурсыт ты ва̄рыглавет.

	На̄н ты урыл округ библиотека ищхӣпыӈ ло̄псыт ловиньтэ̄н, тав http://okrlib.ru/ тох хансым о̄лы. Тот нэ̄пакыт хумус щё̄питаӈкве э̄ри, пуссын хасвес. Ос электронный адресын на̄нти рӯпатанын тēтэ̄н: ugra@okrlib.ru. Хотьют почта хосыт тēтуӈкве таӈхи, адресэ тамле: 628012, Мира ӯсхулы, 2 кол, Ханты-Мансийск ӯс.

	 

Ля̄ххал ма̄ньщи ла̄тӈыл Галина КОНДИНА толмащластэ
