
Ты э̄тпос 19-21 хо̄талытт «Югра многонациональная» нампа форум Ханты-Мансийск ӯст рӯпитаӈкв паты. Ты урыл внутренний политика департаментыт кӯщай ва̄ӈын хум Сергей Пишуков ос округ творчества колт кӯщай нэ̄ Елена Исламуратова потыртасы̄г.  
Тув ань са̄тса̄т арыгкем э̄лумхо̄лас атхаты. Са̄всыр мирыт тэ̄ланыл ёт рӯпитан кӯщаит, ма̄хум та̄нки  то̄руманылн по̄икщан яныг хо̄тпаныл, пēс йис наканыл э̄лаль тотнэ ма̄хум, э̄ргын-йӣквнэ хо̄тпат акван тах атхатэ̄гыт. Ань та̄н ма̄гсыланыл са̄всыр потыртан щё̄сыт, матыр ма̄щтырлаӈкве ханищтан ва̄рмалит, суссылтапыт ва̄равет.  
Округувт о̄лнэ ёмас проект-тэ̄лат урыл хӯнтлэ̄гыт. Хотьютаныл тот но̄х-паты, тав Пермь ӯсн акв тамле форумн ётыл мины. Тот ёмас проектаныл ма̄гыс са̄всыр ма̄т но̄х-патум хо̄тпат акван-атавет. 
Ты та̄л та̄н «Югра многоликая. Страницы национальной культуры» тэ̄ла урыл потыртэ̄гыт. Ты ва̄рмаль мирн ва̄нэ ма̄гыс округув янытыл тотыглаӈкве патаве. То̄нт са̄всыр мирыт потраныл, мо̄йтаныл ловиньтавет ос стиханыл ханищтавет. Мо̄т хо̄тпат ты о̄вылтыт матыр-а̄ти ва̄ӈкве патэ̄гыт ос тувыл та̄нки халанылт акван тах юрщхатэ̄гыт. 
Конференция ва̄рнэ̄ныл порат «казачество» урыл о̄с тах потыртэ̄гыт, казак-ма̄хум хосат тыг о̄лмыгтасыт. Та̄н пēс порат хумус о̄лсыт, хумус ня̄враманыл о̄луӈкве ханищтасаныл, тыи тах суссылтэ̄гыт. Мо̄т сыресыр касылытт но̄х-патум хо̄тпат мӯйлупсал мивет. 
Ань ты кӯщаиг ӯст о̄лнэ ма̄хум суссылтапыт сунсуӈкве ос матыр тэ̄лан ханищтахтуӈкве тув ёхталаӈкве во̄всанэ̄н.
