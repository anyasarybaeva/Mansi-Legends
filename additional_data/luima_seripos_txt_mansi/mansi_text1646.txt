
Нижневартовск ӯст Алла Бадина миркол кӯщай нэ̄г о̄лы. Тав са̄в та̄л мирколт рӯпиты, ӯст о̄лнэ  мир та̄рвитыӈ ва̄рмаляныл ёмащакв ва̄ганэ.

	Нижневартовск ӯст ань 300 со̄тыра арыгкем э̄лумхо̄лас о̄лы. Са̄всыр та̄рвитыӈ ва̄рмаляныл урыл та̄н мирколн пищма акваг хансэ̄гыт. Са̄в ма̄хум ла̄вēгыт, ӯст 

	тӯйт лю̄льсаӈ хот-щё̄-питаве. Алла Бадина ты ва̄рмаль урыл ла̄-выс, то̄ва порат  хо̄тал 

	сыс са̄в тӯйт паты, та̄н ӯсхулыт хот-сыстамтаӈкве ат вēр-мēгыт. Тувыл ма̄хум та̄нки лю̄ль ва̄рēгыт, о̄лнэ коланыл по̄хыт хультуптым ма̄шинат торас ва̄рēгыт. Тӯйт ёмащакв хот-виӈкве та̄нки ат мыгыт. 

	Кӯщай нэ̄ садикыт ӯнттын ва̄рмаль урыл о̄с потыртас. Ань Нижневартовск ӯст са̄в ня̄врамыт садикн ат ялантэ̄гыт. Ты та̄л тот нила садик тах ӯнттаве. Ма̄ньполь э̄тпос 6 щисла Нижневартовск ӯс янытлан хо̄талыг о̄лы. Та хо̄талэ̄т акв йильпи садик рӯпитаӈкве тах о̄вылтахты. 

	Кӯщай нэ̄ ла̄внэ̄тэ щирыл, та̄н ка̄сыӈ та̄л ӯс янытлан хо̄тал кастыл акв йильпи садик ӯнттуӈкве а̄стлэ̄гыт. Тамле яныг мӯй-лупса та̄н  ӯст о̄лнэ ма̄хум ма̄гсыл ва̄рēгыт. Тувыл ань ӯст са̄в ня̄врам самын паты, та̄н ма̄гсыланыл кӯщаит йильпи садикыт ӯнттуӈкве о̄с ат а̄лымēгыт.

	Нижневартовск ӯст о̄лнэ мир ма̄шинат яласан лё̄ӈхыт урыл пищма акваг хансыглэ̄гыт. Ка̄сыӈ та̄л хунь тӯйт толы, лё̄ӈхыт пуссын лю̄лиг ва̄равет. 

	Ань ты рӯпата ва̄рнэ ма̄гсыл ӯс миркол са̄в олн та̄сты. Туи ма̄лтым хо̄талыт ӯс лё̄ӈхыт ёмащакв щё̄питаӈкве тах патавет. 

	 

	Людмила Алгадьева

	 
