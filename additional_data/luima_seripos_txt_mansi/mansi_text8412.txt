
Лӯпта э̄тпост Югорск ӯст ам Наста Хозумова ёт хōнтхатыгласум. Тав Лōпмус пāвылт самын патыс, тот 1-4 классыт школат ханищтахтас, э̄лаль 5-11 классыт Кульпаст а̄стлысанэ. 
Ань Анастасия Григорь­евна Югорск ӯст ōлы. Хāльӯс районын кāсыӈ тāл ёхталы, ма̄ньполь э̄т­пост Ло̄п­мус па̄вылт «Лыжнёй Андрея» нампа касылн товтыл касуӈкве яланта̄­лы, тав аквписыг яныг мӯйлупсал мӯйлуптаве.
– Анастасия, школат ханищтахтамын порат маныр вāрсын?
– Мāн Лӯима̄т ōлэ̄в, тэ̄лы пора сака хоса, мāнь порат ам товтыл хāйтуӈ­кве патсум. Школа āст­лыслум, туи порат Восыӈ­тӯр пāвылт ма̄ньха̄пыл товуӈкве ханищтахтасум. Кит тāл сыс «Ма̄нь-ха̄п» нампа касылн Кульпаст ōлнэ мāхманув ёт акв командат касуӈкве ялсум
– Наӈ Ло̄пмус па̄вылт «Лыжнёй Андрея» товтыл каснэ ма̄т аквписыг ка­с­э̄гын, наӈ ты тэ̄ла сака э̄руптэ̄гын?
– Ам лов тāл сыс акваг «Лыжнёй Андрея» касылн товтыл касуӈкве ёхта­лэ̄­гум. Яныг мӯйлупса акв­писыг вуйлэ̄гум. Лōпмус пāвлум – амки пāвлум, ам тот самын патсум, яныгмасум, колтāглув, сāв ляпа рӯтанум ос юрт āгиянум-пыганум тот ōлэ̄гыт.
Мāнь порат товтыл хāйтуӈкве э̄руптасум – мāн мāгсылув тэ̄лы-тӯяг сака ёмас пора, кон аквписыг хāйтыгтасӯв.
– Хотьютн наӈ товтыл хāйтуӈкве ханищта­вē­сын?
– Хунь Ло̄пмус па̄вылт школат ханищтахтасум, āтям э̄ще Анна Хозумова а̄нум товтыл хāйтуӈкве ханищтастэ. Мēн тэ̄лы лё̄ӈх хосыт тот хāйтсумēн.
5 классын Кульпас пā­выл школан ханищтах­туӈ­кве кēтвēсум, тот ам рущ щи­рыл «Модульная лыжная база» нампа мāн ялан­таӈкве патсум, тот Олег Голошубин ханищ­тан ху­мыг рӯпитас. Ам та порат «Лыжнёй Андрея» товтыл касуӈквке ōвыл­тахтасум.
– Манах тāл Югорск ӯст ōлэ̄гын?
– Югорск ӯст кит тāл арыгкем ōлэ̄гум, ӯс сака нё̄тнэ, пӯльницат, лāпкат, сāвсыр мирколыт ляпат ōлэ̄гыт, сāв рӯпата ōлы. Ам колум нё̄тнэ тӯр вāта пōхыт ӯнлы, ӯщлахтын порат ам тот ё̄мыгтэ̄гум. Лāпкат рӯпитэ̄гум, ам тыт сāв юрт ōньщēгум, āтям э̄ще Анна ня̄врамаге ёт ōс ты ӯст ōлы.
Ты тāл вōртур э̄тпост «Колта̄л хультум ӯйху­лыт» хōтал (Все­мирный день бездомных живот­ных) янытлаве, Наста –сака ёмас сымыӈ мāнь­лат нэ̄. Ӯйхулыт яныт­лы­янэ, ӯргалыянэ, пусмал­тыянэ. Тав кит кати юв тотыс, тэ̄н намагēн Нюша ос Тоша. Ты мāгыс тавēн сāв ёмас сымыӈ лāтыӈ лāвуӈкве таӈхēв, тав кāминьт сымпа ма̄ньщи нэ̄.
Оксана АЛБИНА
