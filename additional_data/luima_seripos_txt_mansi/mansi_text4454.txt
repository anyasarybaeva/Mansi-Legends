
Ты хурит ма̄ньщи хумыг Евгений Анатольевич Вадичупов ос Ефим Семёнович Албин по̄слым о̄лэ̄г. Тэ̄натэ̄н ам Ха̄льӯс район Кульпас па̄выл музейт ва̄сагум, китыгласагум, хотыл о̄лэ̄г, хо̄т яныгмасы̄г.
Тэ̄н Кимкъясӯй па̄вылныл о̄лнэтэ̄н. Школат ханищтахтын ня̄врамыт Кульпас музейн ма̄шинал тотсанэ̄н. Та̄н школа кӯщаин ӯщлахтын хо̄талыл ва̄римат, ань «На̄йотыр ма̄» музей вос сунсыяныл.
Евгений Анатольевич 1984 та̄лт лӯпта э̄тпос 24 хо̄талэ̄т самын патыс. Тав тох ты потыртас:
— Омам Надежда Егоровна, а̄ги о̄парищ наме Хозумова. Омагум-а̄тягум нила ня̄врам янмалтасы̄г. Увщим Света ос ма̄н хӯрум ягпыг — Николай, ам ос Миша. Кульпас школат ханищтахтасум, интернатт о̄лсум. Ма̄ньщи ла̄тӈын ма̄н Дарья Никитична Голошубинан ханищтавесӯв. 1993 та̄лт па̄влувт Василий Селивёрстович Вынгилев колэ̄т Ӯй йӣквнэ нак о̄лыс. Номилум, тув са̄в мир атхатыглас, йӣквсыт, э̄ргысыт, са̄снёлыт тӯлыглахтасыт. Таса̄вит мовиньт, ощхуль о̄лыс. Ма̄ньщи ма̄хманув ёт ам о̄с ёнгысум, то̄нт онтолов та̄лум то̄влыс. Та пӯмыщ пора ань ты хо̄тал мус номылматыглылум. Кимкъясӯй па̄влувт ань яныгхо̄тпа мощща. Омам ма̄ньщи э̄рыг са̄в ва̄с, то̄ванакт э̄ргыглас. Омагум-а̄тягум сас а̄тимыг ēмтсы̄г.
Евгений Анатольевич на̄й харыгтан ма̄т рӯпиты. Хунь лыпащ щё̄с ēмты, хӯл алыщлы, во̄раи. Э̄кватэ Раиса Леонтьевна, а̄ги о̄парищ наме Тихонова, школат ня̄врамыт ханищтым рӯпиты. Тэ̄н хӯрум ня̄врам янмалтэ̄г — Арина, Саша ос Агата.
Мо̄тыт хум Ефим Семёнович 1985 та̄л яныг таквс э̄тпос 28 хо̄талэ̄т самын патыс. А̄тятэ Семён Владимирович Албин Ло̄пмус па̄вылныл о̄лыс. Оматэ Маргарита Михайловна, а̄ги о̄парищ наме Гындыбина. Тэ̄н акв пыг туп о̄щсы̄г, хосат а̄тимыг ēмтсы̄г. Кимкъясӯйт Ефим Семёнович анēкватэ о̄лы, наме Анна Николаевна. Хум ла̄ви, тав хӯрум па̄влытыт яныгмас — Кимкъясуйт, Лӯскит ос Кульпаст. Ма̄хманэ пуссын акваг ма̄ньщи ла̄тӈыл потыртасыт. Лӯски па̄вылт щащēк-ватэ хоса о̄лыс, Домна Андреевна.
Ефим Семёнович школат кӯрыт па̄лтыглан хумыг рӯпиты. Э̄кватэ о̄с ма̄ньщи нэ̄, Юлия Георгиевна. Тэ̄н хӯрум а̄ги о̄ньщēг — Полина, Алина ос Вероника. Анēкватэ тав ня̄враманэ ёт рущ ла̄тӈыл потырты, ма̄ньщи мо̄йтыт рущ ла̄тӈыл мо̄йтыянэ. Ла̄ви, ань па̄вылт мо̄рсыӈ порат ща̄нь ла̄тыӈ хӯнтамлаӈкве ро̄ви. Хунь яныгхо̄тпат та̄н ётаныл потыртэ̄гыт, та̄н пуссын торгамтэ̄гыт кос, ос ювле рущ ла̄тӈыл ла̄вēгыт. Ефим Семёнович яныгхо̄тпат янытлыянэ, ла̄ви, матъёмас та̄н халанылт яныгмас, ща̄нь ла̄тӈе ма̄ньта̄гыл хӯлыстэ, таима̄гыс ань таве ва̄гтэ. «Лӯима̄ сэ̄рипос» газета па̄вланылн тотыглаве, ла̄ви, таве ӯрияныл, ловиньтыяныл.
___________________
Я-ты, ань потрув та оигпас. Ты я̄тил ма̄ньщи хум хо̄тпагн ам са̄в ёмас, сымыӈ ла̄тыӈ ла̄вēгум. Колта̄гланэ̄н ёт пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет.
