

	Рēтыӈ ю̄свой э̄тпост «Хо̄тал» нампа А̄с-угорский театр о̄с акв йильпи спектакль суссылтас, ты «Калека с острова Инишмаан» намаим о̄лы ос тав ирландец хум Мартин Макдонах потре щирыл ва̄рвес. Ма̄н театрувт тав Анна-Ксения Вишневская режиссёрнэ̄н щё̄питавес. Тувыл ёнгил ёмщакв ва̄рнэ ма̄гыс «Доступная среда в Югре на 2016-2020 годы» намаим программа щирыл нё̄твес.

	Ты спектаклит а̄гмыӈ-мосыӈ пыг о̄лупсатэ о̄вылтыт потыртэ̄гыт. Наме Билли, тав а̄гмыӈ ня̄врамыг самын патыс, ла̄глагēтыл но̄хыс. Таитэ паттат ма̄хумн намталавес, тавēтыл мовиньтасыт. Ща̄нягēн-а̄щагēн тав ат янмалтавес, кит а̄кваге палт яныгмас. Янгыг ēмтме мус тав такви ща̄няге-а̄щаге хо̄нтуӈкве таӈхыс, ос акв щёс тӯлмахыл такви о̄лнэ па̄влэ̄ныл мо̄т ма̄н ояс. Тав номсыс, та ма̄т мощ сымыӈнув хо̄тпат о̄лэ̄гыт.

	Театрыт рӯпитан хо̄тпат ёт ты спектаклит Ханты-Мансийск ӯст о̄лнэ ма̄ньлат пыг ёнгуӈкве во̄ввес. Наме Александр Дмитриев, аквхуйпловит классыт ханищтахты. Пыг ла̄глагēтыл ворил ё̄мыгты. Хансым потрыт тавēн ань ты кос та̄рвит хӯнтлуӈкве о̄лыс, ос тав ёмщакв ёнгыс. Ам таи ла̄вēгум, тав Билли пыг хольт аквтох та̄к номтыл э̄лаль о̄лы.
