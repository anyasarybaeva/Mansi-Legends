
Ка̄сыӈ  та̄л  са̄в  ма̄ньщи,  ханты, ё̄рн  ма̄ньлат  а̄гит,  пыгыт Ханты-Мансийск  ӯсн  ханищтахтуӈкве  ёхтэ̄гыт.  Акв тамле  а̄ги – Настя  Лещук,  ты  та̄лт Ханты-Мансийский медицинский академият  о̄выл курсыт лēккар  а̄гииг  ханищтахтуӈкв паты. 
Тав Саранпа̄вылт самын патыс, Сӯкыръя па̄вылт яныгмас. Оматэ Галина Петровна, такви а̄ги опарищ наме Сайнахова, Сӯкыръяныл ты о̄лы. А̄тятэ Эдуард Николаевич о̄с ма̄ньщи хум, Тāгт па̄вылт яныгмас. Сӯкыръя па̄вылт такви яныг кол ӯнттыс, э̄кватэ̄нтыл тот исколат рӯпитэ̄г, мис о̄ньщēг. Хум тав хӯл алыщлы, во̄раи.
Настя ащо̄йкатэ - Сайнахов Пётр Фомич, во̄раян хумыг о̄лыс, са̄в во̄руй ка̄тн-паттыглас, хӯл алыщлас, мис, лув о̄ньщис. Петр Фомич а̄ще Пума-о̄йка 1937 та̄лт тыт Ханты-Мансийс ӯст наска̄ссыг порслувес, ётыл са̄лы-яныл хотвуйвēсыт.  
Анēкватэ Дарья Ивановна юн колсори рӯпата ва̄рыс, маснут  ю̄нтыс, ня̄враманэ янмалтас. Тэ̄н о̄йкатэ̄нтыл ат ня̄врам янмал-та̄лсы̄г: Анна, Таня, Алёша, Галя, Женя. Ань Настя анēкваге-ащо̄йкаге а̄тимыг, Алёша о̄с а̄тим. Настя ма̄ниг о̄лме порат анēкватэ̄н юн ӯрвес. 
Настя кит каӈк о̄ньщи — Петя ос Ваня, тэ̄н юртыӈ ня̄врамыг,  о̄с тыт лēккарыг ханищтахтасы̄г. Петя Шайтанкат рӯпиты, колта̄глэ ёт тот о̄лы, Лена э̄кватэ̄нтыл кит а̄ги Маргарита ос Регина янмалтэ̄г. Ваня Шурышкарский район Горки павылт рӯпиты, э̄кватэ — Ксения, пыгēн Кирилл.
Настя китыгласлум, хумус исколат ханищтахтас, маныр ва̄руӈкве э̄рупты. А̄ги ла̄выс, Саранпа̄выл исколат ма̄ньщи ла̄тыӈ ханищтас, мирув пēс йис о̄лупсал сака пӯмщалахты. 2011 та̄лт тав о̄выл щёс Я̄сунтын «Ма̄нь Ӯскве» ня̄врамыт ӯщлахтын канын ялыс, то̄нт ма̄щтыр ма̄хум смена о̄лыс. Мария Сергеевна Мерован а̄кань, ма̄ньщи то̄р ю̄нтуӈкве ханищтавēсыт. 
Тот тавēн сака мӯстыс, сыме тув воратан ма̄гыс ка̄сыӈ туи са̄в-сыр сменатн ялантас. Тот мо̄т па̄вылныл ёхталам ня̄врамыт ёт ва̄йхатас, са̄в юртпыг ос юрта̄ги тот хо̄нтыс. Та коныпал Настя музейн Любовь Павловна Стаканова палт исторический клубн ялантас. Тав Сӯкыръя искола урыл, наска̄ссыг порслым та па̄влыӈ ма̄хум урыл, хо̄нтлан ма̄н ялум ос патум ма̄хум урыл,  Константин Панков урыл пӯмщалахтас. 
Ха̄льӯс ос Ханты-Мансийск ӯс архивт Любовь Павловна ёт рӯпитасыт, Санкт-Петербург ӯсн Константин Панков по̄слум хуриянэ кинсуӈкве ос сунсуӈкве ялсыт. «Андрей ёсаӈ лё̄ӈхе хосыт» Ло̄пмус па̄вылт ёсал каснэ ва̄рмаль ва̄рыглан порат исторический клубн ялнэ ня̄врамыт о̄с ёхтала̄лсыт. 
Ты туи тав хӯрмиттыг нё̄рн ялыс, са̄ртын та̄н Регули, Народная, Рума нё̄р алатн ха̄хсыгласыт. Пуйва па̄выл мус машинал минасыт, тот та̄н киттыг-уртхатсыт, хум ня̄врамыт Иван Николаевич Вокуев, Александр Вьюткин ёт, а̄гит — Любовь Павловна, Валерий Караульных ёт Шатмага нё̄рн минасыт. Пыгыт Луссуп нё̄р нупыл ялсыт. Ётыл пуссын Пуйва сӯнтыт акван-хо̄нтхатсыт, катамаран ха̄пыл товим Сӯкыръя я̄ хосыт па̄вылн йисыт. Нё̄рт та̄н нёлолов хо̄тал яласасыт.
Сӯкыр э̄тпос 20 хо̄-талэ̄т Настя намхо̄талэ ēмты, тав 18 та̄лэ то̄влы. Ма̄н таве намхо̄талэ̄т янытлылӯв! Пус ка̄т, пус ла̄гыл! Э̄лаль ёмщакв вус ханищтахты, колта̄глэ со̄т ос щунь вус о̄ньщи, На̄й-О̄тыранэ̄н вус ӯргалаве!
 
