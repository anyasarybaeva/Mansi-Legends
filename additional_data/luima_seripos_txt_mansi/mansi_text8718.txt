
Ва̄т са̄грапнал саквалан э̄тпос о̄выл хо̄талэ – СПИД нампа а̄гм-капай урыл потыртан хо̄тал. Ань ма̄н округувт 1 млн 752 со̄тыра 469 са̄вит мир о̄лы. Та̄н халанылт 16 со̄тыра 700 хо̄тпа ты та̄рвитыӈ а̄гм о̄ньщēгыт. 
Хӯрум ӯсытт – ты Урай, Мегион, Пыть-Ях ос Ха̄льӯс районт щар са̄в хо̄тпа ты а̄гмыл ха̄х­тувēсыт. Та̄н лēккарытн акваг уральтавет, э̄рнэ тэ̄рпил хасылтавет, та щирыл а̄гманыл мощ ёл-по̄илттаве.
СПИД – ты сака та̄р­витыӈ а̄гм, ма̄ янытыл пусмалтаӈкве ат вēр­маве, тамле э̄рнэ тэ̄рпи а̄тим. О̄влэ̄т хо̄тпа вич-инфекциял а̄гмыӈыг ēмты, а̄гме та̄ра ат хо̄н­таве, алпитэ̄т щар ат суйты. О̄выл э̄тпосыт сыс хо̄тпа мори те о̄лы, ат ӯргалахты, тав то̄нт ва̄нэ ма̄х­манэ пуссын ты инфекциял ха̄хтыянэ. Тох ты акв э̄лмхо̄ласн молях ла̄кква тотаве, па̄влыӈ ос ӯсыӈ мир халт та та̄ра­млы. 
А̄гмыл ēмтум хо̄тпа о̄влэ̄т алпитэ исумыг ēмты, тав мощ ка̄квуӈкв о̄вылтахты, туре а̄гмыӈ. Тувыл сыплуве пувлахты, акваг то̄рыгтаве. Та щи­рыл тав «иммунный сис­темаг» ла̄внэ ва̄рмале акваг лю̄лиг та ēмты. 
Пӯльницан ялнэ порат тēлп хосыт ты а̄гме та̄ра-паттаве. Лēккарытн тав та̄ра пусмалтаӈкв о̄выл­таве, «антиретровирус­ный» нампа тэ̄рпи миве. Ты тэ̄рпи а̄гм ат пусмалты, хо̄тпан нас мощ нё̄ты. 
Нэ̄кве та̄рвитыӈыщ те о̄лы, ня̄враме самын пат­тынэ̄тэ порат ос та юи-па̄лт щаквтынэ̄тэ порат ты а̄гмыл ха̄хтуӈкв о̄с вēрмитэ. Та па̄сыл ня̄в­рамакве акваг тэ̄рпил айтуӈкв э̄ри. 
Тамле ты та̄рвитыӈ а̄гм-капай мир о̄ньщēгыт. Хотьют ты а̄гмыл ēмтыс, тав э̄лаль ӯргалахтым вос о̄лы, лēккарытн ёмащакв вос уральтаве, пӯльницан акваг вос яланты. Ос такви ӯргалахтым вос о̄лы, мо̄т хо̄тпат ты а̄гмыл намыл те ха̄хтыянэ, тав сутытаӈкв патаве, тур­манколн ӯнттаве.
Мир пусмалтан колныл тēтым ля̄ххалыг ма̄ньщи ла̄тӈыл Валентина УЗЕЛЬ хассаге
