

	Лӯпта э̄тпос 24-26 хо̄таланэ̄т Ханты-Мансийск ӯст научно-практический мирхал конференция о̄лыс. Рущ щирыл ты тэ̄ла «Новый взгляд на ритуализм медвежьего культа в Северном регионе» ла̄ввес. Ты ва̄рмаль соссаӈ мирн нё̄тмил ва̄рнэ Ассамблея депутатыт та̄н щё̄пита̄лсаныл. 


		Тот округ Дума депутат нэ̄ Татьяна Гоголева, округ культура кӯщай Надежда Казначеева, ля̄ххал тотнэ департамент кӯщай хум Илья Верховский о̄лсыт. Са̄всыр ма̄ныл о̄лнэ ма̄ньщи ос ханты ма̄хум ты тэ̄лан акван-атхатыгласыт.

		Ты са̄пранит о̄влэ̄т Ассамблея кӯщай Еремей Айпин потыртас. Хо̄н ма̄ныл акв профессор о̄йка Эндрю Вигет тав о̄лыс. Тав Ӯй йӣквнэ нак ӯргалан урыл доклад ловиньтас. 

		Тувыл ма̄ньщи депутатув Надежда Алексеева мир ёт пащалахтаме юи-па̄лт Ӯй йӣкв нак э̄лаль тотнэ урыл потыртас. Тав ла̄выс: «Тыт ань та ма̄хум атхатасыт, хотьют Ӯй йӣквнэ нак ма̄гыс сыманыл  ща̄ргēгыт. Ань юи-о̄выл та̄лытт Ӯй ӯлылан ва̄рмаль ёмщакв ва̄нэ яныгпа̄ла хо̄тпа мощща хультыс. Таима̄гыс ма̄н ань ты тэ̄ла туп акван-ю̄рщхатым са̄в та̄лытн э̄лаль тотуӈкве вēрмилӯв. Ма̄навн тох ва̄руӈкве э̄ри, ня̄враманув ты тэ̄ла урыл о̄с вос номсэ̄гыт. Пēс йис о̄лупса э̄лаль тотуӈкве та̄н ты патыяныл. Ты ва̄рмаль ул вос ёрувлахтас, ань ва̄тихал акван-атхатыглахтуӈкве патэ̄в». 

		Ты конференцият о̄лум кӯщаит, учёный хо̄тпат, пēс йис ма̄т о̄лнэ соссаӈ ма̄хум о̄лсыт. Ка̄сыӈ хо̄тпа доклад нэ̄пак ловиньтас. Ма̄хманув потраныл щирыл, ань щар мощща яныгпа̄ла хо̄тпа хультыс, хотьют Ӯй ӯлыглан э̄ргыт мощ ва̄ганыл. 

		Тох э̄лаль ке мины, Ӯй йӣквнэ нак со̄ймуӈкве вēрми. Ты тэ̄ла но̄х-во̄рмалтаӈкве хосат кос э̄рыс. 

		Соссаӈ мирытн нё̄тмил ва̄рнэ Ассамблея депутатанув ма̄хум потраныл пуссын акван-атсаныл ос ты хосыт э̄рнэ нэ̄пак щё̄питаӈкве патэ̄гыт. Ань тах Ӯй йӣквнэ нак э̄лаль тотаве, кӯщаянув тыи ма̄гыс нё̄тмил ва̄руӈкве патэ̄гыт.

		 

		Николай МЕРОВ


	 
