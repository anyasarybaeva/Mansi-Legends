
Ханты-Мансийск ӯст о̄лнэ пēс йис нэ̄пакыт ос э̄рнэ документыт акван-атнэ колт (Архивная служба Югры) «Память» нампа хо̄нтхатыглап ва̄рыглавес. Ленинград ӯс блокадат ос Трудармият рӯпитам ма̄хум ка̄сталан хо̄талананыл о̄лыс. Тув Немецкий национально-культурный автономия ветераныт ос «Жители блокадного Ленинграда» нампа обществаныл ма̄хум ёхталасыт.
О̄влэ̄т Светлана Владимировна Тюлина потыртас, тав ты архив-колт пēс йис нэ̄пакыт ловиньтан колнак тармыл пуӈктоты:
- Трудармият рӯпитам мир са̄выӈпа̄лэ «За доблестный труд в Великой Отечественной войне 1941-1945 гг.» нампа ма̄гылн тагатан по̄сыл майлувēсыт. Ма̄н ма̄вт Трудармия а̄тим кос о̄лыс, ос ма̄хум са̄всыр ма̄т рӯпитасыт, таима̄гыс та̄н о̄с тамле мēталитыл майвēсыт. Ты урыл ма̄н архивув ищхӣпыӈ утыт я̄нас ма̄т тамле мēталил майлым ма̄хум наманыл хансым о̄лэ̄гыт. Хотьют ка̄сащи те, такви рӯт ма̄хманэ наманыл тот ловиньтаӈкве, та̄ра-паттуӈкве вēрми. Ань тыхо̄тал мус тув ма̄н са̄т со̄тыра ляпатем нам хассӯв.
Ленинград ӯс блокада – ты сака пилыщмаӈ нак, та пора ма̄н нэ̄мхуньт ат ёрувлылӯв. Ма̄н ётув хо̄нтхатыглахтын ма̄гыс тыг ань та порат тот о̄лум хо̄тпат ёхтысыт. Тот саватыманыл юи-па̄лт, та̄н немцыг о̄лманыл ма̄гыс тыг Лӯима̄н кēтвēсыт, э̄лаль ос тыт саваласыт. Та̄н ань пуссын «Немецкая национально-культурная автономия г. Ханты-Мансийска» организация палт наманыл хансым о̄лэ̄гыт.
Я̄тил ма̄хум, ма̄н ань на̄н ма̄гсылын акван-хо̄нтхатасӯв, на̄нанн са̄в ёмас, сымыӈ ла̄тыӈ ла̄вуӈкве таӈхēв. Та та̄рвитыӈ порат на̄н са̄в рӯпитасын, хо̄нтлам мирн яныг па̄рыс тотсын. На̄н сака ё̄р ма̄хум. Та порат о̄лум, рӯпитам мир са̄выӈпа̄лэ а̄тимыг ēмтыс. Ос ма̄н та̄наныл пуссын номиянӯв, акваг ка̄сталыянӯв. Великий Отечественный яныг хо̄нтыт ма̄н мирув пилыщмаӈ нак сунсыс, то̄нт пуссын саваласыт, са̄в хо̄тпа патыс. Ты о̄вылтыт ёрувлаӈкве ат ро̄ви, ма̄н акваг номим вос о̄ньщилӯв, ня̄враманувн вос потыртэ̄в. Та̄н ма̄н потранув, яныгхо̄тпат ос тот хо̄нтлум ветераныт потраныл ва̄ӈкв патыяныл. Тувыл та̄н та̄нти ня̄враманыл ос ма̄ньлат а̄ги-пыгыт нупыл потыртаӈкв тах патэ̄гыт.
Хунь тот о̄лум ос та порат яныг сав тотум ма̄хум потраныл хӯнтлэ̄в, тӣврувт татем та̄рвитыӈ. То̄нт ка̄сыӈ хо̄тпа, ка̄сыӈ щēмья савалас. Репрессия порат Ханты-Мансийск ӯст 900 са̄вит э̄лумхо̄лас порслувес.
Яныг хо̄нт порат хум хо̄тпанув сымта̄л-ма̄йтта̄л фашистыт ёт хо̄нтлысыт, юн ос ма̄хманыл са̄в э̄рнэ рӯпата ва̄рсыт. Хо̄нтлум ма̄хманув ма̄гыс тэ̄нут ва̄руӈкве э̄рыс, маснут ю̄нтуӈкве, тувыл та̄н палтаныл писалит, ма̄шинат ос бензин кēтуӈкве э̄рыс. Таима̄гыс ма̄хум сака са̄в рӯпитасыт – ка̄сыӈ хо̄тал 12-14 са̄вит щё̄с, мощщан ёл-хуйсэ̄гыт, о̄с та ква̄лапēгыт, э̄лаль та рӯпитэ̄гыт. Воссыг хоталь щалтэ̄гыт, хо̄нтлум мирн нё̄туӈкве э̄рыс, таима̄гыс тох та рӯпитасыт. 
Ма̄н округувт трудовой лагерь а̄тим о̄лыс. Тамле лагерит Нижний Тагил ӯст ляпат ос Красноярский крайт о̄лсыт. Тот ма̄хум сака та̄рвитыӈ рӯпата ва̄рсыт. История тэ̄ла ханищтан хо̄тпат тамле лагерит ГУЛАГыг ла̄вияныл. Тамле ма̄т сутытым хо̄тпат рӯпитасыт. Тот мо̄рсыӈ хо̄тпа лылытэ нэ̄глуӈкв вēрмыс, янгыщ ма̄хум тот и порсысыт. Ма̄н ма̄вт хо̄нт ат тēпыл о̄лыс, тыт о̄лнэ ка̄сыӈ хо̄тпа та накн пēтыглавес.
Ам ань о̄с акв тэ̄ла урыл потрамаӈкве таӈхēгум: на̄н ва̄глын, манрыг тыт са̄в хо̄тпа немецкий о̄парищ намыт о̄ньщēгыт? Ханты-Мансийск ӯст ос округ янытыл о̄лнэ то̄ва па̄влытыт – Урманный, Белогорье ос мо̄т ма̄т. Россиявт о̄лум немец ма̄хум та̄нти о̄лнэ ма̄наныл э̄л-ня̄влувēсыт, рущ щирыл депортацияг ла̄ваве. То̄ваныл Казахстанын кēтвēсыт, мо̄тананыл Омский областьн, Красноярский крайн ос Урал нупыл, ма̄н ма̄вн. Ма̄н округув та порат Омский область нупыл хансым о̄лыс. Омск ӯсныл ма̄н нуплув немец ма̄хум на̄иӈха̄пыл тотвēсыт. То̄нт та̄н ётаныл тыг калмыкыт ос Ленинград областьныл финныт кēтыглавēсыт.
Та порат Верховный Совет Президиумыт рӯпитан ма̄хум Указ потыр хассыт (от 28 августа 1941 года) «О переселении немцев, проживающих в районах Поволжья». Ты нэ̄пак интернет нампа ищхӣпыӈ утыт хансым о̄лы, таве ань ловиньтаӈкве ро̄ви. Та порат ты нэ̄пак нэ̄мхотьютн ат суссылтавес, ма̄хум ат ва̄саныл, манрыг та̄н мо̄т ма̄н ё̄рва̄гыл кēтавет. Немцыт ос мо̄т мирыт ты Указ-потыр щирыл ма̄н ма̄вн кēтвēсыт, ва̄нтлуптавēсыт. Тот тох хансым о̄лыс: «Яныг хо̄нтыт хо̄нтлын кӯщаит ма̄навн ла̄тыӈ кēтсыт, ань Поволжье ма̄ янытыл о̄лнэ мир халт матахмат со̄тыра диверсантыт ос шпионыт о̄лэ̄гыт. Та̄н Германияныл матыр ла̄тӈыл кēтавет те, тыт о̄лнэ па̄влыт пуссын витыг-тотыяныл, ма̄хманув порслыяныл. Та̄н ураныл Советский властин нэ̄мхуньт нэ̄мхотьют ат ла̄всас. Тащирыл Поволжье ма̄т о̄лнэ ма̄хум Советский мирн, Советский властин карек ва̄рнэ утыт хот-тӯйтыяныл. Германияныл сытамыл матыр потрыл кēтавет те, Поволжье ма̄т тах о̄выл ēмты, са̄в кēлп со̄схатуӈкве паты». Тамле Указ ла̄тыӈ та хансыглавес.
Тувыл мо̄т нэ̄ потыртас, Елена Ивановна Кизмер, тав немецкий национально-культурный автономият пуӈктоты. Нэ̄ о̄влэ̄т стих ловиньтас, ам таве ма̄ньщи ла̄тӈыл толмащласлум:
Э̄лумхо̄лас нэ̄матыр ат ёрувлы,
То̄ва матарт хосат ёрувлаӈкв э̄рēгыт кос,
Ос тав пуссын номим о̄ньщиянэ.
Хумус ёрувлаӈкве, ты на̄н яныгмам поран?!
Лэ̄гта̄л а̄мпытын турманколт наска̄ссыг саватавесын.
 
Э̄лумхо̄лас номтэ ёт маныр ва̄руӈкве,
Савалам сымыт ань хумус пусмалтаӈкве?!
Улпыл, со̄ль, нэ̄матыр ёрувлаӈкве ат э̄ри,
Лю̄ль накыт акваг номуӈкве патыянув те,
Э̄лы хо̄талувт воссыг тох ат ēмты.
 
- Ам номсэ̄гум ты ла̄тӈыт ма̄н ма̄гсылув ма̄кыг о̄лэ̄гыт. Ма̄н организацияв проект нэ̄пак щё̄питас, тох намаяслӯв: «Истории немцев-спецпереселенцев». Тамле тэ̄ла  ма̄н палтув рӯпитан нэ̄ Юлия Игоревна Папанова ва̄руӈкве номылматас.
На̄н ань э̄лаль тав потре ловиньтэлы̄н:
- Ам ё̄рва̄гыл тыгле кēтым немцыт тэ̄ланыл ханищтылум, 674 нам нэ̄пакын хассум. То̄ват туп наманыл хансым о̄лэ̄гыт, то̄ват самын патум хо̄таланыл, то̄ват ос хо̄т рӯпитасыт. Ам ань таи та̄ра-паттэ̄гум, хотьют хоталь кēтвес. Пēс нэ̄пакытыт ман газетатыт тох хансым о̄лы: Спецпереселенцыт са̄всыр ма̄н кēтыглавēсыт – Белогорский, Кондинский, Самарово, Атлым па̄влытн, тот хӯл заводыт о̄лсыт, тувыл Чёрный Мыс па̄вылн. Щēмьяӈ та̄гыл тув кēтвēсыт. Ос манах хо̄тпа тыг ёхталас, ты о̄вылтыт нэ̄мхо̄т хансым ат о̄лы.
Нижний Тагил ӯс ляпат лагерит о̄лсыт, та̄рвитыӈ рӯпата ва̄рнэ ма̄гыс тув са̄в ма̄хум кēтыглавес. Ань ты торыг учёныит ос историкыт рӯпитэ̄гыт, ты тэ̄ла ханищтыяныл. Та̄н депортированный немцыт урыл нэ̄пак щё̄питэ̄гыт, ка̄сыӈ хо̄тпа наме акв яныг списокн хансыяныл. Ам та̄н ма̄гсыланыл тыг кēтыглым хо̄тпат о̄вылтыт ля̄ххал щё̄питэ̄гум, Ханты-Мансийский округн манса̄вит хо̄тпа ёхталас. Та̄н щё̄питан список нэ̄паканыл акваг са̄вми, ка̄сыӈēмт йильпи намыт та̄ра-паттэ̄гыт, ля̄ххалыл са̄в ма̄ныл кēтавет.
«Сталинская трибуна» газетат ты урыл ам са̄в потыр ловиньтасум. Немец ма̄хум хумус тыг ва̄нтлысыт, хумус тыг о̄лмыгтасыт. Та порат ля̄ххал тотум хо̄тпат потыртасыт: «Спецпереселенцыт баракытт о̄лэ̄гыт. То̄ваныл ма̄кол ва̄рсыт, иснас ат о̄ньщēгыт, ма̄кол тӣврыт турман, та па̄ӈк. Акв тамле колт са̄в хо̄тпа о̄лы…» Хунь армиян винэ пораныл ёхты, то̄ват насати паспорт ат о̄щнэ̄ныл. То̄рум нупыл суснэ ва̄рмаль урыл та̄нанылн потыртаӈкве щар ат ро̄выс, То̄рум нупыл суссыт ман а̄ти, та̄нти та ва̄ганыл.
Ам ань о̄лтēмт акваг номсэ̄гум, тыг ё̄рва̄гыл кēтсым ма̄хум та̄нти о̄вылтытаныл хумус номсэ̄гыт - та̄н немцыт манос рущит. Хотьют тыг ма̄нь порат ёхтыс, рущ мир халт яныгмас, рущ ла̄тӈыл потыртаӈкве ханьщувлас. Та̄н ща̄нь-а̄щанылн ща̄нь ла̄тӈын ат ханищтавēсыт, рущ ла̄тӈыл потыртанэ̄ныл ма̄гыс по̄ри ла̄тӈыл ат ла̄всувēсыт. Тувыл ам таи та̄ра-паттысум, немецкий ла̄тыӈ ва̄нэ хо̄тпа сака мощща. Та нак порат советский хо̄тпаг о̄луӈкве мощ ёмаснув о̄лыс, хо̄тпа ат лю̄камтавес, сылкаг ат ла̄ввес.
Тыт яныгмам ма̄хум та̄нтина̄наныл немец хо̄тпаг сака ат ла̄вияныл. Ам о̄с аквтох. Щащēквам немец э̄ква о̄лыс, тав Киргизиян кēтвес. Ма̄н ётув ща̄нь ла̄тӈыл ат потыртас, немецкий ла̄тӈув ам школат ханищтаслум. Амтина̄нум ам немец нэ̄г ат та ловиньта̄лыслум, улпыл нэ̄мхуньт тох ат  та ла̄вēгум, ам рущ нэ̄. Тох са̄в хо̄тпа номсы. Та пилыщмаӈ нак порат ма̄н ма̄хманув та̄нти ма̄наныл мо̄т ма̄н тотвēсыт, ла̄кква-ня̄влувēсыт, саватавēсыт.
Та̄н халанылт манах яныгхо̄тпа о̄лыс, манах ня̄врам, та маныр – тыи ам о̄с та̄ра-паттуӈкве номсысум кос. То̄ва хансым ат о̄лы, тав нэ̄ ман хум хо̄тпа. Немец ма̄хум май кос хум хо̄тпа, кос нэ̄ хо̄тпа – о̄парищ наманыл аквхурипат. Туп нас кит о̄выл букваг хансым о̄лэ̄г, тувыл о̄парищ нам, та. Номсахтэн, тав хотьют, нэ̄ манос хум хо̄тпа.
Яныгхо̄тпат ос ня̄врамыт аквнув са̄вит о̄лмыт. Хӯрмит охсаныл – школан ялантан яныт няврамыт. Та̄н яныгхо̄тпат ёт о̄с рӯпитасыт – йӣв яктысыт, на̄йив атсыт, хӯл алыщласыт, хӯл па̄нкат ва̄рсыт. А̄гирищит ос пыгрищит акв са̄вит о̄лум, ос пēнсиян минам хо̄тпа (50 та̄лныл яныгнув) мощща. Са̄выӈпа̄лэ школат ханищтахтын ня̄врамыт ос рӯпитан нэ̄т ос хумит, янгыщ нэ̄ хо̄тпат. Та̄н ты сака са̄в рӯпитасыт, хум хо̄тпат пуссын яныг хо̄нтын тотвēсыт. Ка̄сыӈ щēмьят щар ма̄кыг нэ̄ хо̄тпа тав о̄лыс. Щēмьят акван-хансым пēс нэ̄пакт ловиньтаӈкве ро̄ви, ань ка̄сыӈ ко̄лта̄гыл о̄влэ̄т ома наме хасвес, ма̄к хо̄тпа тав, тувыл э̄лаль мо̄т ма̄хманэ ос ня̄враманэ ущ хасвēсыт.
Нэ̄ хо̄тпа ня̄враманэ мӯсхал щирыл ӯргаласанэ, янмалтасанэ, тыттысанэ ос мастысанэ. Таима̄гыс нэ̄ хо̄тпа сака янытлаӈкве э̄ри. Тав хосытэ̄т ос тав ётэ ма̄ньлат мир са̄в ёмас, э̄рнэ тэ̄ла ва̄рсыт. Таима̄гыс яныг хо̄нтыт ма̄н ма̄хманув ущпылнэ̄г та̄кыщ хо̄нтлысыт, тувыл но̄х та патсыт.
