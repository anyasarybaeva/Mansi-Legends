
Москва ӯст, хунь ВДНХ лāвнэ нё̄тнэ мāт, «Сокровища Севера» ос «Кочевье Севера» суссылтапыг о̄лсы̄г, мēн Анатолий Вадичупов ёт потыртасмēн. Тав йӣвныл ёргум пормасанэ мирн пӯмщаланэ мāгыс Москва ӯсн ёт-тотыгласанэ, ос суссылтапн ёхталан хо̄тпатн ханищтапыт вāрыглас.
Тав суссылтапн сāв­сыр ёнгынутыт, ты мус «головоломкаг» лāвнэ номсахтын утыт тотыг­лас, тувыл хоса āныт, нэ̄рнэйӣв, сāӈквылтап, тарыгсыплувйив ос пас­талапыт ёт-о̄ньщис. 
Анатолий Васильевич лāвыс, Москва ӯсн тамле вāрмальн тав титынтыг ёхтыс, о̄выл щёс 2018 тāл порат о̄лыс, то̄нт суссылтап Сокольникыт вāрыглавес.
Ань ВДНХ лāвнэ мāт Юграныл ёхталам мāхум яныг кол тӣвырт я̄нас мā о̄щсыт, тот нэ̄ хо̄тпат ю̄нс­хатым ӯнлахо̄лсыт, хум хо̄тпат йӣвныл āныса­ныт ос ёнгынутыт ёргысыт. Тāн по̄ханылт хо̄тпат аквписыг лю̄ляхо̄лсыт, суссыт, титыглахтасыт, пӯм­щалахтасыт, то̄ват йӣв ёр­гуӈкве āрталахтыгла­сыт. Туп о̄выл щёс касаил матыр ёргуӈкве тāрвитыӈ вāрмалиг, насати, о̄лнэ̄тэ.
Анатолий Васильевич рӯпатаме сыс, таве мо̄т-мо̄т вāрмалит урыл ти­тыг­ласлӯв, тав ювле лāвыс: 
– Рӯпитэ̄гум юн, ко­лумт ма̄щтырлан колнак о̄ньщēгум. Сāвсыр мāныл сāӈквылтапыт (ханты щирыл – нарсъюхыт) вā­руӈкве лāвавем, ты тā­лыт сыс Салехардын ос Надымн, Шеркалы пāвылн, Югорск ӯсн сāӈквылтапыт вāрсум; ань Урай ӯс мāгыс нарсъюх ос нэ̄рнэйӣв вāр­сум, иӈ сāӈквылтап вā­руӈкве э̄ри. 
Сāв мāныл тамле рӯпатат вāруӈкве лāвавем, ном­тум ёмас, хунь концертыт миннэ̄ныл порат амти вāрум сāӈквылтапанум кāсалалыянум. О̄лнэм палыт сāв тамле утыт вāрсум, ты урыл щāгтым о̄лэ̄гум.

Мēн Анатолий Вади­чупов урыл акв потыр номылматсумēн, хомус тав по̄слуӈкве-ёргуӈкве номтын ёхтувес: 
– Туи порат мēн āтям ёт плашкоутын хӯл миӈкве минасмēн. Тот тит хумыг рӯпитасы̄г – Черепковыг. Тэ̄н о̄лум колнакēн нуми-пāлт акватэ матыр тай по̄слыс. Ам тав палтэ но̄х-хāхсум, сунсэ̄гум, тав фанера сэ̄мыл о̄льпыл сартыстэ. Тувыл о̄льпыл сартым пāртыт мāнь касаил ёргим по̄слыс. 
Та пāртыт āги по̄слым-ёргим о̄лыс, тав аквтоп но̄х-тыламлас ман витыт уис. Ты по̄слым хури ну­пыл āнумн сака пӯмыщ сунсуӈкве о̄лыс. Ты юи-пāлт ам о̄с тыщир по̄слуӈкве-ёргуӈкве патсум.
Яныгнув клaссыт ха­нищтахтым о̄выл рӯпатам Кульпас пāвылт вāрыс­лум. То̄ва картинанум ань Кимкъясӯйт хо̄т тай иӈ о̄лэ̄гыт. Исколат то̄нт сāв­сыр выставкат щё̄питāлвē­сыт, ам рӯпатанум ос Коля Таратов вāрум рӯпатат акваг мирн суссылтавēсыт. Коля ёмащакв по̄слыс. 
Исколат ханищтах­тамумт акв номт о̄щсум. Пётр Шешкин вāрум рӯпатанэ нупыл сунсым, тавēныл ханищтахтуӈкве тахсум. Сāв щёс тав ко­лэ по̄хан ялсум: иснас то̄ранэ акваг лап-хартым о̄лсыт, āвитэ о̄с лап-то̄варттым о̄лыс. Таве хо̄т кон кāсалылум ос тавēн амти урумт лā­вуӈкве хурахласум. То̄нт ам тāланум иӈ мāниг о̄лсыт. Тох тав ётэ аты потыртāлсум…
Анатолий Вадичупов Пётр Шешкин хольт мāк мāщтыр хумыг ēмтыс. Тав татем ёмащакв ма̄щ­тырлаӈкве вēрми. Тав вāрнэ сāӈквылтапанэ хо̄тпатн кāтыт пӯмщиг пувуӈкве. Тāн кӯпнитыт, нё̄тнэт, ма̄щтырыг вāрим о̄лэ̄гыт, ёмащакв суйтэ̄гыт. Ма̄ньщи хумкве мāн сака янытлылӯв!
Светлана Садомина
