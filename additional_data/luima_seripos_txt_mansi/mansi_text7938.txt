
Ань ты йист кӯщаит акваг ла̄вēгыт, туп сосса мирыт та̄нти ё̄раныл хосыт ща̄нь ла̄тӈаныл э̄лаль тотуӈкв вēрмияныл. Ос мощщаг хультум мирыт та̄нти ща̄нь ла̄тӈаныл ӯргалан ма̄гыс о̄с са̄в рӯпата ва̄рēгыт. 
Ювле хультум э̄тпос 23-24 хо̄талыгт ща̄нь ла̄тӈыт ня̄врамытн ханищтан ос э̄лаль тотнэ урыл по­тыр­тан ма̄гыс Москва ӯст Лӯима̄ янытыл о̄лнэ ня̄в­рамыт ханищтан хо̄т­пат III съездын акван-атыглавēсыт. 
Ос аквты сыс та̄н ма̄г­сыланыл яныг ханищтап ва̄рыглавес. Пуӈктотнэ са̄всыр кӯщаит та̄нанылн та урыл потыртасыт, ня̄в­рамыт ханищтан ва̄рмаль ос учителит ва̄рнэ рӯ­па­таныл урыл маныр йиль­пи ла̄тыӈ пирмайтым са̄к­конытыт хасвес.
Ма̄н округувныл хо̄т хо̄тпа тув ялсыт, ма̄нь­щи мирныл А.Р. Станис­лавец ос ханищтап депар­таментныл О.С. Рыж­кова тот о̄лсы̄г. А̄с ма̄хумныл нила хо̄тпа ялсыт – С. М. Каксина (Касум па̄выл), Г.П. Лаптева (Лямино па̄выл), Л.М. Хромова (Корлики па̄выл) ос Т.Г. Казамкина (Варъёган па̄выл). Акв ма̄ньщи нэ̄кве Анастасия Анямова Ивдельский районныл тув ёхталас.
 

 
Тыкос са̄внув хо̄тпатн минуӈкв тув э̄рыс, ос та̄н рӯпатанылт тыгле-тувле ялнэ ма̄гыс олныл ат май­вēсыт. Касум па̄вылныл С.М. Каксина такви олнанэ ойтым Москван ялыс. 
О̄выл хо̄талт рӯпитаӈкв о̄вылтахтынэ̄ныл э̄лы-па̄лт суссылтап о̄лыс, тот ка̄сыӈ мир такви ща̄нь ла̄тӈēтыл хансым учебникыт ос мо̄т са̄всыр пособие-нэ̄­пакыт суссылтасыт. Ос хотьютаныл ня̄врамыт ханищтан ма̄гыс ма­тыр пӯмыщ тэ̄ла те номыл­матасыт, та урыл тот по­тыртасыт. 
Ня̄врамыт ханищтан хо̄тпат акван-атхатыглам колн ма̄к яныг кӯщаит ёхталасыт – образование Министерстваныл, Рос­сия Президент адми­нистрацияныл, Государственный Дума колныл ос мо̄т кӯщаиӈ колыныл.
Пуссын акван те ло­виньтаӈкве, тит хо̄тал сыс хусахтем са̄всыр ми­рыт урыл потыр тот о̄лыс – ма̄ньщит, хантыт, ё̄р­ныт, тофаларыт, корякыт, якутыт, эвеныт, эвенкит, ительменыт, телеутыт, юкагирыт, тоджинцыт, ульчит, нанайцыт, энцыт, вепсыт, саамыт, чукчат, якутыт, алтайцыт ос шорцыт. 

 
Тамле мирыӈ ма̄хмыт Москван ты ёхталасыт. Ка̄сыӈ хо̄тпа такви ми­ре о̄вылтыт кӯщаитн по­тыртас. Ма̄ньщи ла̄тӈув урыл Альбина Романовна Станиславец тот ла̄тыӈ ла̄выс, тав са̄в та̄л Ханты-Мансийский технолого-педагогический кол­лед­жит а̄гит-пыгыт ма̄ньщи ла̄тӈын ханищтыянэ. Ос юи-о̄выл та̄лытт школат ханищтахтын ня̄врамыт ма̄гыс са̄всыр нэ̄пакыт хансы. 
Тав а̄гитэ Оксана Сер­геевна Рыжкова ханищ­тап округ департаментыт рӯпиты, тав сосса ня̄в­ра­мытн нё̄тнэ отдел кӯщаиг о̄лы. Тав ос мо̄т ма̄хум ёт «федеральный учебный план» урыл потыртас.
Москван ялум А̄с нэ̄к­вет пуссын школат рӯ­питэ̄гыт, ня̄врамыт хан­ты ла̄тӈыл потыртаӈкв ханищтыяныл. Ка̄сыӈа­ныл тот ла̄тыӈ ла̄выс. Та̄н потыртасыт, рӯпатанылт маныр та̄рвитыӈ ва̄рмаль о̄ньщēгыт. 
 

Титыт хо̄талт тот о̄лум хо̄тпат о̄ста акван-атвēсыт. Та̄н потраныл щирыл акв нэ̄пак хасвес, резолюцияг ла̄ваве. Тот ханищтан ма̄­хумн ма̄к э̄рнэ хӯрум тэ̄ла урыл хансым о̄лы:
– ща̄нь ла̄тыӈ ос ли­тература ня̄врамытн ха­нищтан хо̄тпатн нё̄тнэ урыл;
– ханищтахтын нэ̄па­кыт хаснэ рӯпата урыл;
– ща̄нь ла̄тыӈ ос ли­тература ханищтан хо̄тпат са̄кконыт щирыл хумус нё̄туӈкв э̄рēгыт. 
Ты хӯрум я̄нас тэ̄ла щирыл ань ханищтап тэ̄­лат щирыл рӯпитан кӯ­щаит э̄лаль рӯпитаӈкв тах патэ̄гыт.
 

 
Юи-о̄вылт са̄всыр ма̄­ныл ёхтум мир нэ̄пак та̄ратан ва̄рмальн во̄­выглавēсыт. Насати, Лӯи­ма̄ янытыл о̄лнэ сосса ня̄врамыт ханищтан хо̄т­пат та̄нти организация о̄ньщēгыт, рущ ла̄тӈыл тох ла̄ваве – Ассоциация преподавателей родно­го языка и литературы ко­ренных малочисленных народов Севера, Сибири и Дальнего Востока. 
Та̄н Светлана Черны­шова тув йильпи кӯщаиг пēриясаныл. Ма̄н окру­гувныл тот Елена Мол­данова рӯпитаӈкв паты. Ты ханты нэ̄ Москва ӯст о̄лы, тот рӯпиты. Та̄н хӯрум та̄л рӯпитаӈкв патэ̄гыт, та юи-па̄лт ня̄врамыт ханищтан хо̄тпат о̄с акван тах та атыглавет. 
 
Валентина Васильева
