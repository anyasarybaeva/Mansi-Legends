
Ты ханты нэ̄кве ёт ам «То̄рум Маа» музейт о̄лум семинарт ва̄йхатасум, тав наме Валентина Ивановна Пащанина. Тэ̄н тув пыгēнтыл ёхталасы̄г, ня̄враме хӯрум та̄лэ то̄влыс. Валентина Ивановна Октябрьский район Шеркалы па̄выл музейт рӯпиты.
Музейт тав 2006 та̄л па̄сыл титхуйплов та̄л рӯпиты, са̄ртын тот кӯщаиг Наталья Владимировна Крюкова о̄лыс, тувыл музеяныл филиалыг ва̄рвес, то̄нт тав по̄хын минас. Ос Валентина Ивановна ты тӯя кӯщаиг паттувес. Такви ты урыл тох потыртас:
— Ам хунь 2006 та̄лт музейн рӯпитаӈкве во̄ввēсум, ам ма̄гсылум пуссын хащта̄лыг о̄лыс. Наталья Владимировна а̄нумн э̄лаль ханищтахтуӈкве ла̄выс, ам Челябинский академиян музейное дело ма̄н минасум, тот юил ялантым ханищтахтасум. Ты э̄лы-пал ам социальный работникыг ханищтахтасум. Ос па̄влувт торыӈ рӯпата а̄тим о̄лыс, ам ла̄пкат тэ̄нут-пормас тыналым рӯпитасум.
— Омагын-а̄тягын, рӯтанын урыл потыртэн.
— Ам а̄тям рущ хум, тав Ставропольский крайил о̄лыс. Омам ханты нэ̄ Любовь Кузьмовна Алексеева наме о̄лыс, Шеркалка па̄вылт самын патыс ос яныгмас, тувыл тыг Шеркалы па̄выл интернатн тотвес, ня̄врамыт тот ханищтахтасыт. Та порат ханты ла̄тӈыл потыртаӈкве ат та̄ртвēсыт, та̄нти маснутаныл о̄ньщуӈкве о̄с ат ро̄выс. Таима̄гыс хунь ма̄н ма̄нит о̄лсув, ма̄н ётув ханты ла̄тӈыл ат потыртас ос пēс йис о̄лупсан ат ханищтасанэ, ла̄всас: «Маныр наска̄ссыг савалаӈкве патэгы̄н, э̄лаль о̄лнэ хо̄тал ат на̄ӈки, э̄рыӈ нёсрыгтаӈкве патавēн». Омам самын патум па̄влэ хосат а̄тим.
Ам хӯрум увщи о̄ньщēгум, та̄н пуссын Шеркалы па̄влувт о̄лэ̄гыт, ам ляпамт. Омавн ма̄н туп носкит рущ щирыл сэ̄тапыл сагуӈкве ханищтавесӯв, воссыг ханты щирыл нэ̄матыр ва̄руӈкве ма̄нав ат ханищта̄лыс. Такви тай руманэ̄нэ ёт ханты ла̄тӈыл потыртас, хорамыӈ щултиныт сагуӈкве ха̄сыс.
Ханты-Мансийскыт о̄лум семинарт нэ̄ хо̄тпат сыгсовныл ос сортсовныл хурыгсовыт, тучаӈыт, ня̄врам о̄мпат ю̄нтсыт. Тав ос о̄влэ̄т то̄слым сов ёмщакв тынтластэ, та ло̄мтанэ̄ныл нуй ёт тучаӈсов ю̄нтыс. Тучаӈе мощ ат а̄ртмыс, со̄вииг хартвес, юв вистэ, тот хот-ха̄лата̄луӈкве ос ёмщаквег ю̄нтуӈкве таӈхыстэ. Ос акв хурыгсов ю̄нтыс, таитэ тай ма̄щтырыг ю̄нтлыгтастэ. Ла̄ви, тахольт тамле ханищтахтын ва̄рмалитын ма̄хум акван-атыглавет, яныг э̄кватныл ханищтахтуӈкве ро̄ви, та̄н маныр, хумус ва̄руӈкве э̄ри, акваг хӯлтыглахтэ̄гыт.
