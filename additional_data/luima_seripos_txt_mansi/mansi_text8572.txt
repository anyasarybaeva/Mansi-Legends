
2005 та̄л па̄сныл Россия янытыл о̄лнэ мирыт яныг таквс э̄тпос нила щислат ялпыӈ хо̄тал мӯйлэ̄гыт. Рущ щирыл тав «День народного единства» ла̄ваве. Та порат ма̄хум яныг кӯщаитн янытлавет ос хо̄тал палыт хо̄т-а̄ти та̄нки са̄всыр ка̄с ва̄рēгыт. 
Ханты-Мансийск ӯст о̄лнэ ма̄хум а̄лпыл «Югра-Атлетикс» кол по̄хан ак­ван-атыглавēсыт ос округ кӯщай нэ̄ Наталья Кома­рова та̄­наныл янытла­санэ. Тав ла̄выс: 
– Юграт о̄лнэ я̄тил ма̄­хум! Ам на̄нан са̄в мирыт акван-юрщхатнэ яныг ялпыӈ хо̄талыл пуссын яныт­лыянум. Са̄в нот па­лытыт Югравт са̄в­сыр мирыт о̄лэ̄гыт, та̄н та̄нки халанылт э̄руптах­тым, акван-нё̄тхатым ос юрщхатым о̄луӈкве ла̄в­хатсыт. Тамле ва̄р­мали­тыл та̄н акваг ё̄р о̄щсыт. 
Таима̄гыс са̄всыр лю̄ль накыт ēмталан порат та̄н нэ̄мхотьютн наска̄ссыг пилуптаӈкве ос номтаныл сакватаӈкве ат вēрмавет. 
Ань та колн ханты, ма̄ньщи, ё̄рн, саран, рущ, хатань ос мо̄т ма̄хманув та̄нки маснутыл масха­тым акван-атхатыгла̄л­сыт. 
«Тōрум Маа» музейт рӯпитан хо̄тпат ё̄рнко­лыг тӯщталасыт ос сосса ма̄хум пēс наканыл о̄вылтыт потыртасыт. Тув са̄в хо̄тпат щалтсасыт, исыл­тахтым матыр-а̄ти пӯм­щаласыт, исум ща̄ил айтвēсыт.
Ты э̄лы-па̄лт Раиса Гаврильчик, Ханты-Мансийск ӯст о̄лнэ сосса ма̄хум «Югры лылыēп» колт пуӈктотнэ нэ̄, «Югра» телевидение колн во̄виньта̄лвес ос тав тот ма̄ньщи ла̄тӈыл ма̄хум пуссын ялпыӈ хо̄талыл янытласанэ. 
Тувыл мо̄т са̄всыр каснэ ва̄рмалит «Октябрь» нампа ёнгын колт, ӯст о̄лнэ музеитыт ва̄рыг­лавēсыт. 
Ма̄хум ёмщакв ӯщлахтасыт, та̄н мӯйлын наканыл ОМОН ос Рос­гвардия рӯпитан колыг па̄лыл мӯсхалыг ураль­тавēсыт. Ань ялпыӈ хо̄­талыт пуссын ёмас ном­тыл мӯйлысыт.  
Тамара МЕРОВА
