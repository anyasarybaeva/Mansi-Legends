
Клавдия Васильевна Койнова Ха̄льӯст о̄лы, тав а̄ги о̄парищ наме щирыл Рочева. Ня̄хщамво̄ль па̄вылт о̄лыс, тот ханищтахтас, яныгмас. Тувыл тав Украина ма̄н ва̄нтлыс, тот хус арыгтем та̄л о̄лыс.Ха̄льӯст хо̄нтхатыгламумēн порат мощ потыртасмēн, Клавдия Васильевна рӯтанэ ос такви урēтыл тох ла̄выс.

	- Ам Ня̄хщамво̄льт самын патсум. Омав Федосья Даниловна Анемгурова о̄лыс, а̄щув Василий Иовлевич Рочев, саран хум. Ма̄н ма̄ньта̄гыл тит ла̄тӈыл потыр-тасӯв, ма̄ньщи ос саран ла̄тӈыл. Ханищтахтуӈкв о̄вылтахтамув порат рущ ла̄тӈыл потыртаӈкв щар ат ха̄ссӯв.

	Ащо̄йкам Данил Васильевич Анемгуров Ха̄ӈылсам па̄вылныл о̄лыс, ты па̄выл ӯнлум ма̄т ань туп акв-тит кол хультыс. Анēквам Анастасия Ивановна Няхлаӈ па̄вылныл о̄лыс. Тэ̄н ат ня̄врам о̄щсы̄г, нила а̄ги - Федосья, Анна, Ольга ос Дарья, ос акв пыг – Петр. Яныг а̄гитэ̄н Федосья – ты ма̄н омав.

	Тэ̄н са̄лы о̄щсы̄г, са̄лы ӯрим яласасы̄г. Хо̄нт э̄лы-па̄лт 1937 та̄лт ащо̄йкав о̄с хотталь тотвес, лов та̄л минас, 1947 та̄лт юв ёхтыс. Ты лов та̄л сыс анēквав ня̄враманэ 

	ёт тактēт о̄лыс, та̄нти хотмус 

	са̄лы ӯрим яласасыт.

	Омав а̄тяв ёт 1941 та̄лт акван-минасы̄г, омав то̄нт 18 та̄лэ ущ то̄влыс. А̄тяв войнан ат вуйвес, са̄лы ӯруӈкв хультуптавес, а̄пщитэ тув тотвес. Ма̄н нёлолов ня̄врам самын патсӯв, йӣгрищув та̄лэ ат то̄влыс, а̄тимыг ēмтыс. Са̄т ня̄врам хультсӯв. Школан миннэ̄в мус ма̄н омагувн-а̄тягувн са̄лыӈ колт тотыглавесӯв. 

	Ма̄н иӈ ма̄ниг о̄лмув порат ома та̄л хультсӯв, ма̄нтирот о̄лсӯв, ма̄нти яныгмасӯв. А̄тяв са̄лы ӯрим нё̄рт яласас. Туи порат па̄вылт о̄лсӯв, пил ва̄тсӯв, ла̄хыс атсӯв. Анēквавн-ащо̄йкавн, Дарья а̄квувн нё̄твесӯв.

	Школа а̄стламум юи-па̄лт ам педучилищат ханищтахтасум. Мощ рӯпитасум, щēмьяӈ та̄гыл Украина ма̄н минасӯв, тув о̄лмыгтасӯв. Хус арыгтем та̄л тот о̄лсӯв, ювле йигмыгтамув порат Щерки ма̄нь пыгум 20 та̄лэ то̄влыс. Ам Ня̄хщамво̄ль интернатт воспитателиг мощ рӯпитасум, тувыл Ӯсн (пēс ма̄хманув Ха̄льӯс тох ла̄выгласаныл) ва̄нтлысум. Тыт пēс э̄ргыт, мо̄йтыт атнэ колт рӯпитасум, тувыл культура центрыт рӯпитаӈкв патсум. 

	Ань ма̄н ты рӯпитан колув мо̄т щирыл ла̄вуӈкв патвес, отделыг ва̄рвес. Нила хо̄тпа тыт рӯпитэ̄в, Р.П. Загородняя, Т.В. Тунгусова, ам ос колкан ловтнэ нэ̄. Тит пыгагум сас тыт о̄лэ̄г, рӯпитэ̄г. Щерки пыгум ань Коми республикат о̄лы, тот нэ̄ тотыс. Э̄кватэ саран а̄ги, яныг а̄гитэ̄н саран ла̄тӈыл потыртаӈкв сака ёмащакв ха̄сы. 

	Тамле ты потыр Клавдия Васильевна потыртас. То̄ванакт тав ма̄н газетавн потрыт тēтса̄лы, тав хансум потранэ пӯмыщ ловиньтаӈкв. Ма̄н тавēн са̄в ёмас ла̄тыӈ тēтэ̄в, На̄й-О̄тыранэ̄н вос ӯргалаве, пуста̄гыл вос о̄лы. Э̄лаль потрыт ма̄навн вос хансы. 

	 

	Валентина Хозумова

	 
