
Туи пора ма̄н округувт ня̄врамыт ӯщлахтын атса̄т арыгкем ма̄т рӯпитаӈкве патэ̄гыт. Хӯрум э̄тпос сыс са̄в а̄гирищит-пыгрищит тув ёхталэ̄гыт. Ты ва̄рмаль урыл ханищтап департаментыт рӯпитан хум Геннадий Забайкин ля̄ххал тотнэ ма̄хум э̄лы-па̄лт потыртас.
Тав ла̄выс, ань ня̄врамыт ӯщлахтын ма̄т пуссын акв реестр-нэ̄пакн хасвēсыт. Округувт хоты ма̄т лагерит туи порат рӯпитаӈкве патэ̄гыт, тот хансым о̄лы. Ань туп тув хансым ӯщлахтын ма̄т олныл майвēсыт.
Ты та̄л 33 со̄тыра арыгкем ня̄врам Крым, Краснодарский, Пермский краин, Челябинский областьн ос мо̄т ма̄н тотыглавет. 53 со̄тыра а̄гирищит-пыгрищит округувт тах ӯщлахтэ̄гыт. Ты ва̄рмаль ма̄гсыл район ос ӯс мирколыт олн та̄стыглэ̄гыт. Ща̄нь-а̄щит туп ня̄враманыл тыгле-тувле ялнэ лё̄ӈханыл ма̄гсыл олн ойтэ̄гыт. 
Ань ӯщлахтын ма̄т акваг та̄кыщ уральтавет. МЧСт, Росгвардият, Роспотребнадзорт рӯпитан ма̄хум ва̄тихал тув ёхталэ̄гыт.
Ма̄н округувт о̄лнэ маньщи, ханты ос ё̄рн ня̄врамыт ма̄гсыл этностойбищат рӯпитэ̄гыт. А̄гирищит-пыгрищит тот пēс йис ва̄рмалит урыл потыртавет, э̄ргуӈкве, йӣквуӈкве, ма̄щтырлаӈкве ос ща̄нь ла̄тӈыл потыртаӈкве ханищтавет. Са̄в та̄л Ха̄льӯс район Я̄сунт па̄вылт «Ма̄нь Ӯскве» нампа ӯщлахтын ма̄ рӯпиты. А̄гит-пыгыт округ янытыл тув ёхталэ̄гыт. О̄йттур э̄тпост тот хӯрум смена «Мастеровая», «Историческая» ос «Горная» рӯпитаӈкве патэ̄гыт. Белоярский район Касум па̄вылт по̄хат «Нумсаӈ ёх» нампа этностойбище са̄в та̄л рӯпиты. Ты та̄л ня̄врамыт тот о̄с ӯщлахтэ̄гыт. Ты та̄л Ха̄льӯс по̄хат о̄лнэ «Со̄рни сэй» нампа этнолагерь ос Хо̄нтаӈ район Силава па̄вылт рӯпитан «Юрсил» нампа этностойбищаг рӯпитаӈкве ат патэ̄г.
О̄йттур э̄тпос ос во̄ртур э̄тпос округувт ня̄врамыт хо̄т ӯщлахтуӈкве вēрмēгыт, ты телефон хосыт китыглахтуӈкве ро̄ви:
8-800-511-77-48.
