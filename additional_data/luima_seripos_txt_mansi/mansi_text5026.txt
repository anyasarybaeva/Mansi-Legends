
Та та̄лыт порат газетат рӯпитан ма̄хманув коныпал са̄в потыр хассыт В.С. Иванова(Садомина), оматэ Татьяна Романовна Садомина мо̄йтанэ яныг а̄гитэ̄н Валентинан газетан ты хасвēсыт. Е.И. Хозумова, С.С. Динисламова, М.Т. Двинянинова са̄в потрыт тēтсыт ос хассыт. Мария Двинянинова такви стиханэ газетан акваг тēтыглас. Та порат Олег Сайнахов Ма̄вит ос Э̄лумхо̄лас музей рӯпитас, тав ва̄рнэ рӯпататэ урыл потрыт газетан тотыглас. 
Мария Кумаева мо̄йтыт, потрыт хансуӈкве о̄вылтахтас. О̄выл потранэ такви яныгмам поратэ, такви рума̄гиянэ урыл хансыс. Ты потрыт таквина̄тэ̄н ань о̄с сака пӯмщиг патэ̄гыт. Нина Вынгилева ос пēс мо̄йтыт хансыс, «То̄рум Маа» музейт ва̄рум рӯпататэ урыл ёмас потрыт о̄лэ̄гыт. 

Клавдия Васильевна Койнова Ха̄льӯсныл са̄в потрыт тēтыглас. Тав Ня̄хщамво̄ле ос са̄лыӈ ма̄хум нё̄рт яласаманыл урыл потрыт хансыс. Ань ма̄хумн та̄нти рӯтаныл урыл ловиньтаӈкве ул пӯмыщ о̄лнув. Пēс порат ма̄хум хумус рӯпитасыт, хумус о̄лсыт. 
Лӯсум ма̄ньщит урыл Анна Анямова хансыс, тав та порат газетат рӯпитас. Тот татем нё̄тнэ ёмас хурит, ма̄хманум акв ма̄т акван-атхатамыт, Анна а̄тятэ Николай Васильевич газета ловиньты, хум хо̄тпат, нэ̄ ос ня̄врамыт тав мувлахи лю̄льмыт, татем ты хӯнтлэ̄гыт. Тот та̄н пуссын вуйкан кувщил, мольщаӈыл масхатым о̄лэ̄гыт, хум хо̄тпат сагыӈыт. Ань тамле ма̄ньщи хо̄тпа воссыг ат хо̄нтэ̄в. 
Мо̄т хурит э̄кват яктым сахил, ва̄ил масхатамыт, пуссын русыӈ то̄рыл пинхатамыт, щар аквтуп а̄каняквет лю̄ляхо̄лэ̄гыт. Маснутаныл пуссын пēс хольт ма̄щтырыг ю̄нтым о̄лэ̄гыт. 
Та та̄лыт порат А̄с-угорский театр матах та̄л рӯпитас, финно-угор мир мирхал фестиваль ва̄рыглавес. То̄нт ма̄нь па̄влытныл са̄в ма̄хум Ханты-Мансийск ӯсн ёхталасыт, мӯй ма̄хум йӣкваныл суссыт ос та̄нти маныр ха̄сэ̄гыт, суссылтасыт. 
Валентина Селиверстовна Иванова та порат Югорский университетт рӯпитас, ханищтахтын ма̄хум урыл са̄в потрыт хансыс. Ма̄ньщи ня̄врамыт хотыл ёхтысыт, манарыг э̄лаль ханищтахтэ̄гыт, пуссын ма̄н газетавт хо̄нтуӈкве ро̄ви. 
2007 та̄лт ма̄ньщи газетав «Золотой фонд прессы» по̄сыл майвес. Ты по̄с ма̄гсыл нэ̄паканув акван-атыгласӯв ос Москва ӯсн касылн тув тēтсанув. Тот мо̄т газетат ос журналыт халт тамле по̄сыл майвесӯв. Ты по̄с виӈкве ам Москва ӯсн во̄виньта̄лвēсум, Ленин нампа библиотекат мӯйлуптавесӯв.  

Округув янытыл 2004 та̄л щēмья янытлан та̄лыг нама-я̄лвес, то̄нт «Семья года Югры» касыл ва̄рыглаӈкве патвес. Ос 2008 та̄лт щēмьят халанылт касманыл порат ма̄н ма̄ньщи колта̄глув Дунаевыт но̄х-патсыт. Та̄н рӯтаныл пуссын акв нэ̄пакн хасманыл ма̄гсыл титыт местал майвēсыт. 
Пуссын аквъёт сака са̄в ля̄ххал, ёмас потыр, мо̄йт газетанувт хассув ос ань о̄лнэ щēмьят о̄с вос та̄нти рӯтаныл номияныл, ня̄враманылн потыртэ̄гыт. На̄нти ма̄хманын ва̄им ос номим, мирув акваг ё̄рыг ос та̄ксарыг о̄луӈкве паты.
