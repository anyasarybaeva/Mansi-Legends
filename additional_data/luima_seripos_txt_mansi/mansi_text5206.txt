
Егор Романович Кельмин Сургут ӯст о̄лы. Ты ханты хум «Пупикат» нампа пēрщин кол тот о̄ньщи. Тув са̄всыр та̄л яныт ма̄хум ханищтахтуӈкве ёхталэ̄гыт.
Ты тӯяг Сургутский район Русскинская па̄вылт са̄лыӈ ма̄хум акван-атхатыгласыт. 
Тав ханищтан ня̄враманэ ёт о̄с тув ёхталас. Та̄н тот пēрщисыт ос мо̄т  касылыл  кассыт. 
Ты каснэ колн хо̄т-са̄т арыгтем са̄всыр та̄л яныт а̄гит-пыгыт ос яныг хо̄тпат ялантэ̄гыт. Ма̄ньщи ос ханты ма̄хум коныпал мо̄т ла̄тӈыл потыртан хо̄т-пат о̄с ханищтахтуӈкве ёхталэ̄гыт. Ня̄врамытн ты касыл сака пӯмыщ. Тот ка̄тыл ос ла̄глыл ӯргалахтын коныпал, касаил, йӣво̄влыл, сувыл, тыньщаӈыл, йӣв товыл, ма̄ньха̄пыл, тӯпыл ос мо̄т утытыл ма̄хум касуӈкве  ханищтавет.

Хум Тобольск ӯс  педагогический институт а̄стлас. Та ӯст о̄лме порат тамле каснэ ва̄рмаль урыл хӯнтамлас ос ханищтаӈкве патыстэ. Ты касыл «Пупикат» намыл такви намтыстэ. Пēс порат ханты ос ма̄ньщи ма̄хум та̄нки о̄лнэ ма̄наныл ӯргалым о̄щсаныл. По̄х хо̄тпат тув ат та̄ртыгла̄лсаныл, во̄раян, хӯл алыщлан ма̄наныл акваг вуянтасаныл, тыима̄гыс алхатуӈкве ханищтахтасыт. Тувыл ётыл ты алхатнэ ва̄рмаль хот-ёрувла̄лвес. Ань ханты хум ты касыл но̄х-во̄рмалтастэ ос э̄лаль тотуӈкве  патыстэ.
Егор Романович ла̄выс: ««Пупикат» ханты ла̄тӈыл толмащлаӈкве ке, «ма̄колыӈ-о̄йка ка̄т» тох ла̄ваве. 
Ты пēрщил са̄в тэ̄ла щирыл я̄нас ханищтаве. Во̄руит, товлыӈӯит акван-пӯхтынэ̄ныл порат, хумус та̄н пēрщēгыт манос тытталахтэ̄гыт, та щирыл ма̄хум ханищтыянум. Хотты э̄лумхо̄лас на̄н нупылын алхатуӈкве паты ке, таве молях ёл-паттуӈкве ос ротмалтаӈкве  ро̄ви».
Ты хум Сургутский район Угут па̄вылт самын патыс. Тот яныгмас ос школа а̄стлас. Тав а̄тятэ ня̄йтыг о̄лыс. Хунь тав а̄тимыг ēмтыс, яныгпа̄ла ханты хо̄тпат сапра̄ни ва̄рыгласыт. 
Ня̄йт э̄лаль тотнэ ма̄гыс та̄н Егор паттуӈкве тахсыт кос, ос Егор то̄нт комсомольцыг о̄лыс, ты ва̄рмаль э̄лаль тотуӈкве ат ка̄сащас. Тувыл та торыг тав путёвка-нэ̄пакыл майвес. Пыг Татарстан ма̄н Набережные Челны ӯсн кēтвес. Тот «Камаз» нампа ма̄шинат ва̄рнэ ма̄гыс яныг  кол  ӯнттувес. 
Тот матахмат э̄тпос рӯпитас, па̄влэ̄ныл тав палтэ хӯрум ханты хум ёхтысыт. Ты 1973 та̄л о̄лыс. Егор ля̄выльттавес, манрыг тав сытамыг тӯйтхатым минас. Пēс ва̄рмаль щирыл  тох  ат  ро̄ви. 
Та порат та̄н акван-потыртахтасыт, тав пēнтсылэ ащо̄йкатэ ня̄йт хо̄тпаг паттувес. Ос Егор о̄лупсатэ э̄лаль мӯсхалыг вос минас, То̄рум а̄щ тав нупылэ ул вос кантлыс, таима̄гыс тав та порат яныгса̄т со̄тыра солко̄вил ойтхатуӈкве ла̄ввес. Ма̄ньлат пыг ты олныт пуссын ойтсанэ. 
Ос ам таве китыгласлум, хотыл та порат тав тыса̄вит олн хо̄нтыс. О̄йка ла̄выс, то̄нт тав та̄рвитыӈ пормасыт но̄х-а̄лмын ма̄гыс кēрквāлгыт сагим рӯпитас, тот са̄в олныл ойтыглавес. Ты рӯпата туп ма̄щтыр хо̄тпа ва̄руӈкве вēрми. Тэ̄н тот кит хо̄тпа ты рӯпата ва̄руӈкве ха̄ссыг, тэ̄н сас ёмщакв ойтвесыг.
Ань хум пенсият о̄лы. Хоты ма̄т каснэ ва̄рмаль щё̄питаве, тав ханищтан ня̄враманэ ёт акваг тув яланты. Та̄н ва̄тихал но̄х-патыглэ̄гыт. Егор Романович сосса мир ма̄гыс э̄рнэ рӯпата ва̄ри, ня̄врамыт каснэ ва̄рмальн ханищтыянэ, та̄н э̄лаль ёмас хо̄тпаг яныгмēгыт. Ма̄н тавēн пуста̄гыл о̄лнэ ла̄тыӈ кēтэ̄в.
