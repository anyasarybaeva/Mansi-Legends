
Та̄л котиль э̄тпост Ха̄льӯс район Ня̄хщамво̄ль па̄вылныл акв ма̄ньщи хум а̄нумн сво̄нитас. Мēн тав ётэ хоса потрамасмēн. На̄н ты хум о̄с ва̄глы̄н, тав наме Олег Самбиндалов, Тӯрва̄т па̄вылт о̄лы. Самбиндаловыт щēмья урыл ма̄н ва̄тихал хансыглэ̄в. Та̄н йис ма̄нанылт са̄лы янмалтым о̄лэ̄гыт. Ань хум такви о̄лупсатэ урыл а̄нумн мощ потыртас.

	Тав ла̄внэ̄тэ щирыл, ты та̄л нё̄рт мощща тӯйт патыс. То̄ва ма̄т а̄хвтасыт на̄ӈкēгыт. Ты пора та ēрт со̄рп щар а̄тим. Мо̄рсыӈ порат хо̄нтыглэ̄гыт. Хотталь мо̄т ма̄н, улпыл, миныгласыт. Нёхыс тай о̄с са̄в о̄лы. Тэ̄лы сыс Олег налыман арыгтем нёхыс пувыс.

	Ма̄ньщи хум туи па̄сныл са̄в йильпи ёса ва̄рыс. Аквхуйпловкем палыт метра йӣвха̄п ма̄щтырлас. Ты э̄лы-палт ха̄пыт щар ат ва̄рыглас. О̄выл ха̄пе татем ёмасыг ва̄рыстэ, таквина̄тэ̄н сака мӯсты. Я̄т щар ат хумплы, састумыг ӯнлы.

	Ты пормасанэ э̄рнэ ма̄гыс та̄стысанэ. Тав хосат та̄гыл йильпи «Буран» ёвтуӈкве номт о̄ньщас. Ты кастыл таквсы та̄ра во̄раяӈкве патыс. Таи ёмас, ты та̄л са̄в нёхыс о̄лыс. Алыщлам утанэ нила-ат со̄тыра са̄вит солко̄вил тыналасанэ. Ва̄рум ёсанэ о̄с тыналасанэ. Олнанэ пуссын акван-атсанэ, тӯйт тармыл яласан ут ты ёвтыс.

	Такви ты урыл тох ла̄выс: «Алыщлан ма̄в палытэ хоса, ла̄глыл ё̄мыгтаӈкве хунь ё̄рум ёхты. «Буранум» щар пēсыг ēмтыс. Ва̄тихал саквалаӈкве патыс. Таима̄гыс щар о̄влэ̄т олнанум ты ут ёвтнэ ма̄гыс атсанум. Ань тай сымум ротмыс. Хоталь-а̄ти э̄рнэ ма̄н кӯстырыг ёхтэ̄гум». 

	Олег ла̄выс, мо̄лты та̄л со̄рп та̄н ма̄нанылт са̄в о̄лыс. Ты пора матрыг мощщаг ēмтыс. Ляпан ат ёхтэ̄гыт. Мо̄лалнув во̄рт алыщлым яласыматэ, ёмаспал какыр по̄хе та̄кыщ хо̄илтастэ. По̄хе хот-пувлахтас. Тыима̄гыс Ня̄хщамво̄ль пӯльницан пусмалтах-туӈкве ялыс. Лēккарыт ла̄всыт, оӈтыл-луванэ пусыт, нэ̄матыр лю̄ль а̄тим. Мощ хуяс, юв та̄ртвес.

	Акв пӯмащ ва̄рмаль урыл потыртас. Таквсы па̄сныл та̄л котиль э̄тпос мус акваг во̄рт алыщлым яласас. Со̄рп ка̄тын-паттуӈкве тох аты вēрмыс. Ос Ня̄хщамво̄льн минмыгтас, акв ма̄т кит та̄л яныт со̄рп лё̄ӈхын нэ̄глапас. Хум «Буранэ» ёл-по̄йтыгпаптастэ, писале но̄х-лэ̄ватастэ, щама та патамтастэ. Лё̄ӈх торыг ка̄тын-паттыстэ, хот-нуистэ, нё̄влиӈ та̄гыл па̄вылн ёхтыс. Тав ётэ минам ма̄хманэ пуссын хот-ща̄гтсыт. Тамле ты со̄тыӈ хумкве Тӯрва̄т па̄вылт о̄лы.

	Рӯтанэ хумле о̄лэ̄гыт, ам таве о̄с китыгласлум. Ща̄няге-а̄щаге Сава ос Татьяна пуста̄гыл о̄лэ̄г. Сава пыганэ Улек, Ӯнтари, Ӣлья ос Улякщи. Тав пыганэ ёт во̄раяӈкве ва̄тихал яланты. Татьяна оманыл ос юн маснутыт ю̄нты, тэ̄нут па̄йты ос мо̄т са̄всыр колсори рӯпата ва̄ри.

	Ирина а̄гитэ̄н хум ва̄рыс, ня̄врамаге ёт о̄йкатэ палт ва̄нтлыс. О̄йкатэ наме Павел Бахтияров, Висумтыт па̄вылт о̄лы. Ос во̄раян хум, во̄рколэ̄т нёхыс, со̄рп алыщлым яласы. 

	Тӯрва̄т па̄вылт татем ёмас, сымыӈ, нёмса ма̄ньщи хо̄тпат ты о̄лэ̄гыт. Ам ты ма̄хманувн яныг щунь-паща ла̄тыӈ кēтэ̄гум. О̄лупсаныл кӯпнитыг вос о̄лы. На̄й-О̄тыранылн вос ӯргалавет. Пуста̄гыл э̄лаль вос о̄лэ̄гыт.
