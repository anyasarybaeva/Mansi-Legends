
Ма̄ньлат нэ̄ Марина Глазова Ханты-Мансийск ӯст о̄лнэ ЮГУ ханищтахтын колт рӯпиты, лӯима̄ мирыт Центр колнакт ва̄ӈын хо̄тпаг о̄лы.
Ща̄нь ла̄тыӈ торыг ва̄рыглым мирхал конференцият тав ма̄ньщи ла̄тӈув урыл пӯмыщ потыр щё̄пита̄лыс. Тувыл ам нэ̄ китыгласлум, тав улпыл ма̄ньщи, Марина Борисовна мовалас, тох ла̄выс: 
– А̄ти, ам рущ нэ̄. Ма̄ньщи ла̄тыӈ ам сака э̄руптылум, таве амти ханищтылум. Ань ЮГУ колт аспирантурат ханищтахтэ̄гум, ма̄ньщи учёный хо̄тпа Диана Васильевна Герасимова а̄нум нё̄тытэ. Ам Санкт-Петербург ӯст Гуманитарный университет профсоюзов колт английский ла̄тыӈ учителиг ханищтахтасум. Хунь ханищтахтын ма̄ныл по̄йтсум, та̄ра амти ма̄мн йисум, Ханты-Мансийск ӯсн. Ам тыт яныгмасум, школа а̄стласум. Округт о̄лнэ сосса мир о̄лупса ам ма̄нь та̄гыл пӯмщалылум – а̄канит ю̄нтсум, сакныл матыр хартсум, яныгхо̄тпаныл ёт потрамасум, пēс йис о̄лупса урыл китыглахтасум. 
Ань ос тыт ЮГУ колт ма̄н, янге-ма̄не, акван-атхатыглэ̄в, ма̄ньщи ла̄тыӈ ханищтэ̄в. «Хо̄тал» нампа э̄ргын-йӣквнэ колт рӯпитан ма̄ньлат ма̄хум ёхталэ̄гыт, тувыл студентыт. Ханищтахтуӈкве ма̄н мо̄лты та̄л о̄вылтахтасӯв, ты ва̄рмалюв тох намаяслӯв: «Клуб любителей родного языка». Та порат яныгхо̄тпат ёхталасыт, ханты ма̄хум халт педагогический наука кандидат э̄ква Е.А. Нёмысова о̄лыс, ма̄ньщит халт ос Д.В. Герасимова. Хунь яныгхо̄тпат ма̄нав ханищтыяныл, ма̄н ётув потрамēгыт, тыи-таи хӯлтэ̄гыт манос сымыӈ ла̄тыӈ ла̄вēгыт, ма̄н номтанув татем ёмасыт, ущпылнэг са̄в ла̄тыӈ ханищтаӈкве таӈхēв, хащта̄л ла̄тӈыт хӯнтамлаӈкве таӈхēв. Ам ань тыт то̄рум ма̄гыс рӯпитэ̄гум, олныл ат ойтавем. Нас туп таи таӈхēгум – ань яныгман сосса ня̄врамыт та̄нти ла̄тӈаныл вос ханищтыяныл, вос ва̄ганыл, пēс йис культураныл вос пӯмщалыяныл. 
Ма̄ньщи ма̄хум ня̄враманыл ма̄нь та̄гыл матыр ю̄нтэ̄гыт, ка̄тыл матыр ма̄щтырлэ̄гыт. Ам ань ма̄нь а̄гим о̄с ю̄нсхатуӈкве ханищтылум – а̄канит ва̄римēн, сакныл турло̄пс хартымēн, маснутанэ палт по̄хлапыт ю̄нтымēн. Тав туп хӯрум та̄лэ, сака ща̄гтым щаквщи.
Ла̄тыӈ ханищтанэ̄в урыл «Лӯима̄ сэ̄рипос» газетат хансэ̄н. Хотьют ща̄нь ла̄тыӈ ханищтаӈкве таӈхи, ка̄сащи, ЮГУ колн вос ёхты. Ма̄н тыт ка̄сыӈ са̄т атыт хо̄талэ̄т, 2 корпус, 497 колнакт ханищтахтэ̄в. 504 колнакт музеюв о̄лы, тот матыр ю̄нтэ̄в, ма̄щтырлэ̄в. 
Марина Борисовнан ам пӯмащипа ла̄тыӈ ла̄всум. Татем ёмас нэ̄кве, щар ма̄ньщи хо̄тпа хурипа, ма̄н нуплув ёмас номтыл сунсы. Колта̄глэ ёт пус ка̄т, пус ла̄гыл вос о̄лы.
