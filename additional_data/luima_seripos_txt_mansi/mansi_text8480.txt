
Тимка а̄ще ёт о̄лсы̄г. А̄ще щёлыӈ хумыг о̄лыс, нё̄рныл са̄в са̄лы тоты­глас, са̄всыр ӯй ка̄тын-пат­тыглас. Со̄тыӈыг Тимка о̄лыс ос туп нэ̄ ат о̄нь­щас, акв ма̄ньлат нэ̄ урыл акваг номсыс. Ты рущ а̄ги о̄лыс, мо̄т а̄ги нупыл тав щар ат сунсыс. 
Са̄в мӯйлын ма̄хум та̄н палтаныл кос ёхталэ̄гыт, Тимка а̄ще ёт о̄с э̄лы ма̄тын яланта̄лы. Тав ос та а̄ги урыл акваг та номсы. Хӯрум та̄л минас, кēлыит та сыс по̄лигла̄лсыт, хӯ­рум та̄л сыс йӣв лӯптат ёл-патыгла̄лсыт. Та порат Тимка рущ па̄вылт а̄ги ка̄­сала̄лыстэ, сымēн ро̄выс. Тимка юв минмыгтас, та а̄ги тавēн ла̄выс:  
– Ам наӈын ӯруӈкве патылум. 
А̄ще сака кантыӈ о̄лыс, номтэ лю̄ль, такви колэ̄н рущ а̄ги та̄ртуӈкв щар ат таӈхи. Тимка нупыл ла̄выс: 
– Рущ а̄ги лю̄ль омаг паты, са̄лы пувуӈкв ат вēрми, пӯркат, ня̄рат ю̄н­туӈкв о̄с ат ха̄сы. Сака лю̄ль э̄кваг паты. Наӈын порслытэ. Тамле нэ̄ щар ат э̄ри, наӈ ма̄ньщи хум витыг тотавен.
Тимка а̄ще ла̄тыӈ щар ат хӯнтлы. Во̄раяӈкв о̄с ат таӈхи, о̄с ат мины. А̄ще тав нупылэ сунсы – пыге ка̄ста̄л патыс, ёмащакв хуюӈкв о̄с ат вēрми. «Аманыр ва̄руӈкве э̄ри? – о̄йка номсы, – Тимка пуӈкēныл лю̄ль номтыт ат минэ̄гыт, ёмащакв о̄луӈкв ат мыгыт». 
Матум э̄ква Сампин­талова тавēн ла̄выс: 
– Тимка пусмалтаӈкве э̄ри. 
А̄ще тамле ва̄рмаль урыл о̄с сака хоса ном­сахтас. Э̄лы нё̄рытын ялуӈкв атхатас, тот матум Ня̄йт хум о̄лыс. Э̄рыӈ тав нё̄туӈкве тах вēрми ос  Тимка пусмалтытэ. Са̄лы пӯӈ па̄лэ о̄йка тавēн тотыс, Ня̄йт хумн тавēн ос ла̄выс: 
– Пыгын ёт ам палтум ёхтэ̄н.  
О̄йка китынтыг пыге ёт минас. Тув ёхтумēнт Ня̄йт хум иснасанэ лап-пантсанэ, хо̄тал ка̄т юв щар ул вос посты. Щёвалэ но̄х-па̄лтыстэ, такем рē­гыӈыг ēмтыс. Хорамыл ю̄нтым маснутыл мас­ха­тас, ка̄тын койп а̄лмаяс ос пēн­гуӈкве, ро̄ӈхуӈкв та патыс. 
Ня̄йт хум На̄й-О̄тыранэ, акиянэ-а̄кванэ та во̄ви­янэ, та̄н ётанал та потырты. Тувыл Тимка нупыл на̄иӈ-вит равтасас. 
Тимка но̄х-лю̄люмтас, Ня̄йт хум пōхын туясастэ. Кон-ква̄лапас, са̄лыӈ сунэ̄н ӯнтыл­матас, юв та минас. Номтанэ щар лю̄лиг ēмтсыт. Номсы: «Аман манрыг Ня̄йт хум ам палтум пēрхаты». 
Туи пора холас, хо̄талыт ва̄тииг ēмтсыт, раквуӈкве патыс. Тимка а̄ще ёт щар ат потырты. А̄ще ка̄тын са̄ӈквылтап выг, такви ос номсы: «Пыгум вус мощ сыме ща̄гты». 
Тимка кон мины, а̄ще хумус са̄ӈквылты, хӯнт­луӈкв щар ат таӈхи. Тэ̄лы пора ёхтыс, о̄выл тӯйт патыс, Тимка са̄лыянэ кēрсанэ ос сысы та ми­нас. Юв воссыг ат ёхты, такви яныгмам колэ хот-ёрувластэ, а̄ще оссув­ластэ. О̄йка номсы: «Ня̄йт хум ат нё̄тыс». 
О̄йка щар ё̄р та̄л патыс, а̄гмыл ēмтыс. Номсы: «Аман манрыг Тимка тох ва̄ри, манарын тав ёхту­вес, а̄ще тох оссувластэ, улпыл, та рущ  а̄ги матыр Тимка ёт ва̄рыс». 
О̄йка Ня̄йт хум палт о̄ста минас. Ня̄йт хум такем кантыӈ о̄лыс, хунь о̄йка ка̄саластэ, ла̄выс: 
– Пупганум а̄нумн ла̄всыт, наӈ колынт лю̄ль исхор о̄лы. Наӈки о̄лнэ колн на̄йн щаритаӈкве э̄ри.  То̄нт лю̄ль ва̄рмалит та̄ра миныглэ̄гыт.
Ювле миннэ лё̄ӈхēт о̄йка лю̄льщим та минас. Я̄тил колэ та ка̄саластэ, ущпыл лю̄ньщалтахтас. Номсы: «Сака са̄в та̄л ам тыт о̄лсум. Ка̄сыӈ кол­са̄м, ка̄сыӈ йӣв-о̄выл я̄ти­лыг о̄лыс. Аманрыг Ня̄йт хум тох ла̄выс?» 
Я̄тил колэ нупыл та сунсы ос та ё̄ӈ­хатахтыглы. А̄ви со̄план ёл-ӯнтыс, о̄с та лю̄ньщи. Но̄х-лю̄лис, ос та колэ мув­лахи ё̄мыгты, ка̄сыӈ колса̄м нупыл пуӈк та пины. 
Са̄с тотыс, юв тӯлыстэ, колкан котильн пиныстэ, то̄сам улюв тув пиныс ос колэ но̄х та пēламтастэ. 
О̄йка сыме та ща̄рги, хумус уля нēлмыт нох-ква̄лапасыт, норыт лятгим ёл та патсыт, колэ на̄йн та ё̄свес. 
О̄йка щар ё̄р та̄л а̄ӈк­валн ёл-ӯнтыс. Ос хӯн­тамластэ, хотты па̄лныл са̄лыӈ суныл хотьют ты юв. Номсы: «Мӯйлын ма̄х­мыт ты ювыт. Аман хоть­ютыт тыг ювыт. Ам ос маныр та̄нанылн ла̄­вēгум?» 
Сунсы, э̄лыл  ха̄йтнэ са̄лыт. Са̄лы сунныл Тимка пыге но̄х-ква̄лапас, а̄ще ка̄саластэ, такем ща̄гтыс. О̄йка сунсы, са̄лыӈ сунт рущ нэ̄тэ ӯнлы. О̄йка такем ща̄гтыс, пыге нупыл ла̄выс: 
– Ос маныр ва̄руӈкв, хоталь нэ̄нан во̄вуӈкв, колум но̄х-пēламтаслум.
Пыге нупыл сунсы, Тимка ё̄рыг ēмтыс, ка̄тын са̄грап а̄лмаяс, о̄лнэ ё̄ранэ пуссын та̄ра ёхтыг­пасыт, лильпи кол ӯнт­туӈкв та о̄вылтахтас. Тимка лильпи кол ӯнттыс. Тыил такем ёмащакв пуссын аквъёт о̄луӈкв та̄н патсыт. 
О̄йка рущ мане нупыл лю̄ль номт воссыг ат о̄ньщас. Тимка нэ̄тэ ёт ёмащакв о̄лсы̄г. 
Тамле ва̄рмаль та о̄лыглас, та па̄сныл та ма̄ Тимкапа̄влыг ла̄ваве.
Маргарита Анисимкова потре ма̄ньщи ла̄тӈыл Дарья Аментьева толмащластэ
