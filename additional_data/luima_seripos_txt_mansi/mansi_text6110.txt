
Ты та̄л 9 классыт ханищтахтам ня̄врамыт ОГЭ ат хассыт, аттестат-нэ̄пакыл тох майвēсыт. 11 класс а̄стлан а̄гит-пыгыт университетыт э̄лаль ханищтахтуӈкве ке ка̄сащēгыт, та̄н ЕГЭ о̄йттур э̄тпост тах хансэ̄гыт. 
Округув янытыл ты та̄л 700 арыгкем ма̄ньщи, ханты ос ё̄рн ня̄врамыт 9 класс ос 300 арыгкем  сосса ня̄врамыт 11 классыт а̄стласыт. Та̄н пуссын «региональный перечень профессий» нампа нэ̄пак хосыт университетт манос колледжит ханищтахтуӈкве э̄лаль вēрмēгыт. 
Ты э̄рнэ нэ̄пак ма̄н округувт 2019 та̄лт пирмайтавес. Ань сосса  ма̄ньлат а̄гит-пыгыт учителиг, лēккарыг, во̄р ӯргалан хо̄тпаг, уйхул пусмалтан, хӯл алыщлан хо̄тпаг вос ханищтахтэ̄гыт. Тувыл та̄нки о̄лнэ ма̄нанылн ювле ёхтэ̄гыт ос пēс йис о̄лупсав э̄лаль вос тотэ̄гыт.
Нэ̄пакн 97 са̄всыр профессият хасвēсыт. 9 класс а̄стлан ня̄вра­мыт 22 специальность ос 11 класс а̄стлан а̄гит-пы­гыт 55 профессият щирыл э̄лаль ханищтах­туӈкве вēрмēгыт.
Ос ты коны­пал спе­циалите­тыг ла̄внэ 10 профессия щирыл та̄н о̄с ханищ­та­вет. Кӯщаит ань «Ар­хи­тектура» ос «Спе­циальное (дефек­тологическое) образо­вание» кит специа­ль­ностиг ты нэ̄пакн тах хансэ̄гыт. 
Ханищтап ос ма̄нь­лат хо̄тпат ва̄рмаля­ныл щирыл рӯпитан депар­таментыт сосса ма̄хум ма̄гсыл отдел о̄лы. Кӯщаиг тот ханты нэ̄ Надежда Борисовна Костылева рӯпиты. Тав ла̄выс, 2019 та̄лт школа а̄стлан ня̄врамыт халт са̄в а̄гит ос пыгыт ма̄нь лēккарыг, ня̄врам ха­нищтан хо̄тпаг ос юристыг ань ханищ­тахтэ̄гыт. 
Мо̄лты та̄л то̄ва ня̄врамыт ты нэ̄пакт ка̄сыӈ профессия э̄лы-па̄лт хансым цифрат ёмащакв ат ловиньта­саныл. Ханищтахтуӈкве минаманыл юи-па̄лт нэ̄паканыл департа­ментын кēтсаныл, ос тувыл про­фессияныл э̄лы-па̄лт мо̄т цифрат хансым о̄лсыт, тыима̄г­сыл ол­ныл ювле та̄н ань ат ойтавет. 
Ты та̄л департамен­тыт рӯпитан хо̄тпат округ янытыл яласасыт, сосса ня̄врамыт ос ща̄няныл-а̄щаныл ёт хо̄нтхатыг­ласыт ос ты нэ̄пак урыл потырта­сыт. Школа а̄ст­лан ня̄врамыт потыр­тавēсыт, хоты профес­сиян та̄н ань ха­нищ­тах­туӈкве вēр­мē­гыт, манхурип нэ̄па­кыт ос хоты порат де­пар­та­мен­тын кēтуӈ­кве э̄ри, ма­на­са̄вит олныл ювле ой­туӈкве вēрмавет. Ос ка̄­сыӈ про­фессия э̄лы-па̄лт хансым цифрат ёма­щакв сун­суӈкве ла̄ввēсыт. 
Ты э̄лы-па̄лт рӯпи­тан са̄ккон щирыл туп нуса тотнэ щēмьят яныгман а̄гит ос пыгыт олныл та̄стыглавēсыт. Ань ма̄ньлат хо̄тпат ханищ­тахтын ма̄гсыл ща̄няныл-а̄щаныл олн ке ойтэ̄гыт ос профес­сияныл ты нэ̄пакн хан­сым ке о̄лы, олнаныл ювле мивет.
Университетын ялан­тан а̄гит ос пыгыт акв та̄л сыс 100 со̄тыра солко̄вияныл ювле мивет. Училищат манос колледжит ханищтах­тын ня̄врамыт 50 со̄тыра солко̄вияныл ювле ойтавет. 
Акв та̄л сыс ты ва̄рмаль ма̄гсыл округ бюджетныл 40 млн арыгкем солко̄ви та̄с­тыглаве. 2020 та̄л ат э̄тпос сыс 492 ма̄ньлат хо̄тпат заявление-нэ̄пак олн ювле винэ ма̄гсыл хассыт. Нэ̄паканыл та̄н почта ос МФЦ-кол щирыл кēтыяныл. 
Надежда Борисовна ла̄выс, са̄ккон щирыл ма̄ньлат хо̄тпатын ханищтахтын ма̄ныл рēтыӈ ю̄свой э̄тпост манос ма̄ньполь э̄тпост справкат та̄н палтаныл кēтуӈкве э̄ри. Ма̄ньполь э̄тпосныл а̄гит ос пыгыт пуссын юн ищхӣпыӈ ут хосыт ханищтахтэ̄гыт. То̄ват ты э̄рнэ нэ̄пак то̄нт ат висыт, таима̄г­сыл олныл ань ойтавет. Тамле ва̄рмаль корона­вирус а̄гм ма̄гсыл ēмтыс.  
Ма̄ньщи, ханты ос ё̄рн ня̄врамыт целевой набор щирыл э̄лаль о̄с ханищтавет. Та̄н Санкт-Петербург ӯсн А.И. Герцен нампа университетн во̄вавет. Тот та̄н учителиг тах ханищтавет. Сосса ня̄врамыт Югорский государственный уни­верситетн целевой набор щирыл ханищ­тахтуӈкве ань о̄с ӯравет. 
Я̄тил ма̄ньщи ма̄хум, ня̄враманын э̄лаль ха­нищтахтуӈкве ке ка̄­са­щēгыт, «Региональ­ный перечень профес­сий» нампа нэ̄пак щирыл ханищ­тап департа­ментыт ищ­хӣ­пыӈ ут ло̄п­сыт хо̄н­тэлы̄н ос ёмащакв ловинь­тэ­лы̄н.    

Людмила ТЕТКИНА
