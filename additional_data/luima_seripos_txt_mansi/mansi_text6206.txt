
Лӯима̄т о̄лнэ сава­лап ня̄врамыт округ миркол па̄лыл э̄рнэ са̄кконыл щё̄питавē­сыт, тох на­маим о̄лы: 
«О внесении изменений в статью 5 Закона Ханты-Мансийского авто­ном­ного округа – Югры «О допол­нитель­ных гарантиях и до­полнительных мерах со­циальной поддер­жки детей-сирот и детей, оставшихся без попе­чения родителей, лиц из числа детей-сирот и детей, оставшихся без попечения родителей, усыновителей, прием­ных родителей в Ханты-Мансийском авто­ном­ном округе – Югре».
Э̄лумхо̄ласн нё̄тнэ округ Департамент колт рӯпитан ма̄хум ты йильпи са̄ккон щи­рыл та̄ра рӯпитаӈкве пат­сыт. Ань номсэ̄гыт, са­валап ня̄врамытн, ща̄нь-а̄щанылн оссув­лым а̄ги­рищит-пыгри­щитн, са­ва­ла­пыг яныг­мам ос ща̄нь-а̄ща­нылн ат ян­малтым ма̄хумн хумус нё̄­туӈ­кве, та̄ра-паттэ̄­гыт, та̄н ма̄г­сы­ланыл манах кол ӯнт­тувес, хоты ӯст ман па̄влыт о̄лнэ колыл та̄с­ту­вēсыт. 
Ань ты йильпи са̄ккон щирыл, ка̄сыӈаныл кос хо̄т о̄лнэ кол пēрияӈкве вēрми – ӯст о̄луӈкве таӈхи те, ӯст вос о̄лы, па̄вылн ва̄нтлуӈкве номсы те, тув вос мины, тот колыл ёвтаве.
Округ кӯщай нэ̄ Наталья Комарова ла̄выс: «Хо̄тпа хо̄т о̄луӈ­кве таӈхи, вос ла̄ви, тав аквта та̄ра о̄лнэ колыл миве, нэ̄мхотьютаныл ул вос савалы».
Тереза Пономарёва, э̄лумхо̄ласн нё̄тнэ округ департамент колт пуӈк­тотнэ нэ̄, ла̄вме щирыл, ты э̄рнэ са̄ккон ӯсыт ос па̄влыт кӯщаитн ло­виньтавес, таве пирмай­таӈкве пуссын ка̄саща­сыт.
Округ миркол ля̄ххалэ ма̄ньщи ла̄тӈыг Светлана РОМБАНДЕЕВА толмащластэ
