

	Ты та̄л Ха̄льӯс район Кульпас па̄вылт о̄лнэ «На̄йо̄тыр Маа» парк-музей 25 та̄лэ то̄влыс. Ювле хультум э̄тпост ам тув ялсум, кӯщай нэ̄ ёт потрамасум, тот мощ ё̄мыгтасум, колыт ос акван-атым пормасыт по̄слысанум. 


		Парк-музей кӯщаиг ма̄ньщи нэ̄ Светлана Николаевна Немкова рӯпиты. На̄н ань э̄лаль тав потре ловиньтэлы̄н.

		– Тӯяг «На̄йо̄тыр Маа» парк-музей 25 та̄лэ то̄влыс. Таве ва̄руӈкве ма̄ньщи нэ̄ Анфиса Михайловна Хромова номылматас-тэ. О̄влэ̄т тав школат колнак щё̄питас, тув пēс пормасыт атуӈкве патыс. Ханищтахтан ня̄врамыт тув акваг во̄виньта̄лсанэ, аквъёт матыр щаквщисыт, сакныл са̄всыр пормасыт – пальсакыт, турло̄псыт ос олнкасыт хартсыт. Анфиса Михайловна а̄ги о̄парищ наме Гындыбина о̄лыс, Ким-къясӯй па̄вылт самын патыс. О̄лме палыт тав такви ма̄ньщи мире ма̄гыс са̄в э̄рнэ тэ̄ла ва̄рыс, ща̄нь ла̄тӈе янытластэ, сака ка̄ркам хо̄тпа о̄лыс. Матыр тэ̄ла ва̄руӈкве номылматас те, номтэ щар ат хӯлистэ, ла̄щал-ла̄щал ва̄рыстэ. 

		1990 та̄лт тав ты музей ва̄руӈкве о̄вылтастэ. Колыт ӯнттуӈкве ха̄снэ ма̄хум та̄ра-паттыс, рӯпитаӈкве во̄всанэ. Тувыл акв та та̄л колыт ӯнттуӈкве та патвēсыт – тэ̄лы кол, туи кол, тэ̄лы пормас о̄щнэ сӯмъях ос мо̄т э̄рнэ колыт. Во̄ртур э̄тпост яныгхо̄тпат пуссын акван-атхатасыт, му-зей пӯмщаласаныл, ӯнлахо̄лсыт, потрама-сыт. Ос то̄нт музей урыл нэ̄матыр нэ̄пак хансым ат о̄лыс, иӈыт щё̄питавēсыт. Туп 1991 та̄лт э̄рнэ нэ̄пакыт ущ хасвēсыт, рēтыӈ ю̄свой э̄тпост ос тыт рӯпитан ма̄хум наманыл хас-вēсыт та маныр. Ма̄н ань та па̄сныл парк-музей намхо̄талэ та ловиньтылӯв. Анфиса Михайловна хосат а̄ти-мыг ēмтыс, ос ма̄н таве ёмас номтыл ка̄стылӯв, тав о̄вылтам тэ̄ланэ э̄лаль тотыянӯв.  

		Ты та̄л ялпыӈ хо̄талув лӯпта э̄тпост ва̄рыгласлӯв. Номсэ̄в, ты порат на̄иӈха̄п яла-саӈкве паты, са̄внув хо̄тпа ёхтуӈкве вēрми. О̄влэ̄т клуб-колт акван-атхатыгласӯв. Ма̄н ань ма̄ньщи мирув культу-ра но̄х-во̄рмалтанэ̄в, пēс йис пормасыт акван-атнэ̄в, ӯргалым о̄щнэ̄в ма̄гыс Ха̄льӯс район ос Саранпа̄выл кӯщаитн янытлан нэ̄пакытыл майвесӯв. Клубыт рӯ-питан ма̄хум концерт суссылтасыт, йӣквсыт, э̄ргысыт. Тувыл мӯй ма̄хум пуссын музейн во̄выгласанӯв. Тыт хӯл исмит па̄йтсӯв, восытаптым хӯл, исум ща̄й щё̄питасӯв. Хӯлыл «Рахтынья» община па̄лыл майлувесӯв. Аквтох ма̄навн Елена Афанасьевна Рокина нё̄тыс, тав Саранпа̄вылт о̄лы, такви ва̄рум рӯпатал олн сэ̄лы.

		Светлана Николаевна музей колнакыт суссылтас. Акв колнак тох намаим о̄лы: «Комната боевой славы». Тот яныг хо̄нтыт хо̄нтлам ма̄хум хурияныл колнор онтсыл тагталым олэ̄гыт. 

		Мо̄т я̄нас колнакн ма̄ньщи мир маснут, пормас та маныр акван-атым о̄лы. Светла-на Николаевна ла̄вме щирыл, а̄мпаранылт са̄в пēс пормас о̄лы – ма̄ньщи супыт, нуй сахит, ла̄гыл маснутыт. Ма̄ньщи нэ̄ Зоя Петровна Тоголмазова (Монина) ка̄тыл акваг матыр щаквщи, ма̄щтырлы. Тав са̄в та̄л интернатт рӯпитас, ня̄врамыт матыр ва̄руӈкве ха-нищтасанэ. Музейн са̄в пормас мис, та̄наныл ма̄н о̄с мирн суссылтыянӯв. Кимкъясӯй па̄вылт о̄лнэ ма̄ньщи нэ̄ Евдо-кия Владимировна Таратова о̄с акваг матыр ма̄щтырлы, тав ва̄рум пормасанэ музейт о̄лэ̄гыт. Кульпас нэ̄ Татьяна Абрамовна Качанова о̄с сака ка̄ркам, тав па̄квпалыӈ ё̄рнхӯрыг ос маньнэ пӯтска ю̄нтыс. Музейн э̄ргын-йӣквнэ ма̄хум ёхталэ̄гыт, концерт кастыл ма̄ньщи э̄рыг ман йӣкв щё̄питэ̄гыт, Татьяна Абрамовна та̄н ётаныл о̄с акваг э̄рги, йӣкви.  

		Ты колнакт са̄сныл ва̄рим ма̄нь ё̄рнкол лю̄ли, Марфа Андреевна Солянова тав ва̄рыглам, э̄ква хосат а̄тим. Са̄с па̄лыт па̄йтсанэ, тувыл акван-ю̄нтсанэ, тамле колыг та ēмтыс. Колнор онтсыл пēс хурит но̄х-тагталым о̄лэ̄гыт. Янгыщ тот Анфиса Михайловна а̄гит ёт по̄слым о̄лы. Та̄н ань э̄ргим-йӣквим са̄в ма̄т яласасыт, манос сакныл матыр хартым ӯнлэ̄гыт, пуссын ма̄ньщи супыл масхатым о̄лэ̄гыт. Акв хурит ос Татьяна Андреевна Канева школа музей колнакт ня̄врамыт нупыл пēс пормасыт урыл потырты. То̄нт тав такви о̄с иӈ ханищтахтас, ань э̄лаль тыт рӯпиты. 

		Музейт 1 сотыра 607 са̄вит пормас акван-атым о̄лы – са̄всыр маснутыт, о̄щнутыт, а̄ны-са̄ныт, са̄с хусапыт, кон ос колыт ӯнлэ̄гыт, са̄лыӈ сун, ня̄нь ва̄рнэ кӯр, та маныр.

		Аквматнакт тыт ма̄н «Родиной стала Сибирь» нампа выставка ва̄рыгласӯв. Мӯй ма̄хумн таи суссылтаӈкве тахсӯв, ань хосат тыг ёхталам рущ ма̄хум маныр ёт тотыгласыт, маныр о̄щсыт, хумус о̄лсыт. Ма̄ньщи ма̄хум утюгыт манос са̄мварыт ат о̄щсыт, ты пормасыт рущ ма̄хум а̄мпаранылт хо̄нтвēсыт. Кит утюг Кимкъясӯй па̄вылныл тотсагув. Ты пēс утыт ань хотьютн э̄рēгыт, тыт та хультсыт. Та̄н ма̄гсыланыл я̄нас колнак ва̄рсӯв, тох намаяслӯв: «Домашний быт переселенцев». 

		Нилыт колнакт намыӈ-суиӈ ма̄ньщи хо̄тпав Пēтр Ефимович Шешкин о̄вылтыт выставка ва̄рим о̄лы. Тав хуритэ ос тав ва̄рыглам хуриянэ колнор онтсыл но̄х-тагатым о̄лэ̄гыт, йӣвныл ёргыглам пормасанэ – ӯйхулыт, товлыӈӯйит пуссын пасан тармыл тӯщталавēсыт. Пēтр Ефимович ма̄ньщи ма̄хманувн номаве, янытлаве. Тот рӯпитан хо̄тпат тав урēт мӯй ма̄хумн ос ня̄врамытн потыртэ̄гыт, тав ва̄-рыглам пормасанэ мирн суссылтыяныл. 

		Светлана Николаевна музей тэ̄ланэ ма̄гыс сыме ща̄рги, тав тох ла̄выс: 

		– Матыр пēс пормас ёвтнэ ма̄гыс ма̄н кӯщаянувн олныл ат майлавēв. Хотты хо̄тпа музейн ма̄тыр нас тох мыг те, манос мӯйлупты, ты сака ёмас тэ̄ла, ма̄н хот-ща̄гтэ̄в. То̄ванакт мастер-классыт ва̄рыглэ̄в, ка̄-тыл ва̄рим пормасыт мирн суссылтан ма̄гсыл о̄с тыг хотталь но̄х-тӯщталыянӯв.

		Ма̄хум тыг ва̄тихал ёхталэ̄гыт, «Ӯринэ̄ква хо̄тал» ос «Ворщик хо̄тал» ва̄рыглэ̄в. То̄ванакт тыг яныгхо̄тпанув во̄виньта̄лыянув, хӯл исмитыл па̄йтыянӯв, исум ща̄ил айтыянӯв. Та̄нанылн пӯмыщ, сакати тыт акван-хо̄нтхата̄лэ̄гыт, ӯнлахо̄лэ̄гыт, потрамēгыт. Садикын ялантан ня̄врамыт ма̄лтып хо̄тал порат кон ён-галтыянӯв, яныгнув ня̄врамыт ма̄гыс ос са̄в-сыр хо̄нтхатыглапыт ва̄рыглэ̄в. Ма̄хум э̄лы хо̄н ма̄ныл о̄с ёхталэ̄-гыт – Финляндияныл, Венгрияныл, тыт мощ ё̄мыгтэ̄гыт, пӯмщалахтэ̄гыт.

		Ань потрумēн та оигпас. Ам Светлана Николаевнан пӯмащипа ла̄тыӈ ла̄вēгум. Ты я̄тил ма̄ньщи ма̄хманув тамле э̄рнэ рӯпата ва̄руӈкве ё̄р вос о̄ньщēгыт, На̄й-О̄тыранылн вос ӯргалавет! Пус ка̄т, пус ла̄гыл!

		Ты потыр Светлана Ромбандеева хансыс ос хури ва̄рыс 

		 

 
