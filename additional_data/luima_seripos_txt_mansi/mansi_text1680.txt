

	Та э̄тпост округ Дума колт рӯпитан Ассамблея депутатанув сапра̄ни ва̄рыгласыт. Кӯщаиг о̄лнэ хум Еремей Данилович Айпин са̄в мир акван-атыглас. 


		Та̄н ань акв та̄рвитыӈ ва̄рмаль урыл потыртасыт. Ма̄н округувт хосат та̄гыл мир ӯргалан ос ня̄врамыт ӯргалан тит хо̄тпаг я̄нас ма̄т рӯпитэ̄г, рущ ла̄тӈыл тэ̄н тох ла̄вавēг – Уполномоченный по правам человека ос Уполномоченный по правам ребёнка. 

		Ань ма̄н соссаӈ мир па̄лыл пēриим депутатанув акв тамле хо̄тпа кӯщаиг ӯнттуӈкв номсысыт, тав соссаӈ мир ӯргалым ос ма̄ньщи, ханты мирыг та̄рвитыӈ ва̄рмаляныл осн-паттым вос рӯпиты. Рущ ла̄тӈыл ты хо̄тпа тох вос ла̄ваве – Уполномоченный по правам коренных малочисленных народов округа.

		Ань ты сапра̄нит са̄всыр кӯщаит о̄лсыт. Акв кӯщай о̄йка округ правительство па̄лыл о̄лыс. Тав та̄ра ла̄выс, йильпи кӯщай соссаӈ мир ӯргалан ма̄гыс ат э̄ри. Ань ма̄н та̄рвитыӈ порат о̄лэ̄в, олн а̄тим. Таима̄гыс иӈ акв кӯщаиӈ ма̄ ва̄руӈкв ат э̄ри. 

		Такос Надежда Геннадьевна Алексеева ос Еремей Данилович Айпин тав ётэ воритотсы̄г, тох нэ̄матыр акван-потыртахтын ла̄тыӈ ат хо̄нтсыт. Ты сапра̄нит о̄лум ма̄хум ла̄ввēсыт, ань олн те а̄тим ос округ яныг кӯщаюв ты йильпи тэ̄ла ёт ат те ка̄сащи, мо̄тыт та̄л та̄н соссаӈ мир ӯргалан ты йильпи кӯщай урыл э̄лаль потыртаӈкв тах патэ̄гыт.

		 

		Валентина Хозумова

 
