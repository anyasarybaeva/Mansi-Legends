
Ты накт ма̄хум ма̄ янытыл ва̄тихал коронавирус а̄гм урыл потыртэ̄гыт. Э̄лумхо̄лас ты а̄гмыл ул вос ха̄хтувес, акваг ӯргалахтым вос о̄лы. Ос то̄ва щēмьятн о̄луӈкве сака та̄рвитыӈ патыс, та̄нанылн мир ва̄гыл нё̄туӈкве э̄ри. 
Ань таима̄гыс окру­гувт «Коробка Добра» нампа йильпи проект щё̄питавес. «Гуманитар­ный Добровольческий Корпусыг» ла̄внэ ма̄хум ты нё̄тмил ва̄руӈкве номылматсыт ос мирн нё̄тнэ департаментыт ос общественный ос внешний связь нампа департаментыт рӯпи­тан хо̄тпат тув та̄н ёта­ныл юрщхатасыт.  
COVID-19 намаим а̄гм са̄в хо̄тпат ос щēмьят халт э̄лаль ул вос та̄рам­лы, Юграт о̄лнэ ма̄хум кит э̄тпос арыгкем во­ри­тотэ̄гыт. Ос юи-о̄выл са̄тыт тох са̄в э̄лумхо̄­лас а̄гмыӈыг та ēмтэ̄гыт. Хотьют пусмал­тах­туӈ­кве пӯльницан пинвес, хотьют ос ляпа рӯтэ манос юртанэ а̄гмыӈыг ēмтсыт. 
То̄ват кит са̄тын юв то̄варт­тахтым каран­тиныт ӯнлантасыт, мо̄та­ныт нэ̄мхотталь ялуӈкве ат та̄ратавет. Янгыщ матумпа̄ла хо̄тпат ань тыг мус юн ӯнлантаӈ­кве ла̄вавет. 
А̄гмыл ēмтум хо̄тпа такви та̄ксарыг ке о̄лы, тав вēриты ос пусмал­тахты, та̄рвит ман а̄ти, э̄лаль о̄лы. Ос ва̄гта̄л хо̄т­пат тох ат о̄лэ̄гыт. Ань са̄в ма̄хум рӯпата та̄л хультэ̄гыт, матумпа̄ла хо̄тпат кон-ква̄луӈкве ос нэ̄мхотталь ялуӈкве ат та̄ратавет. Та̄наныл са̄ль, то̄ват нё̄тумтан рӯт хо̄тпа ляпат ат о̄ньщēгыт манос рӯтаныл рӯпата та̄л хультсыт.
Ань Гуманитарный Добровольческий Кор­пусын акван-атхатам хо̄тпат коронавирус а̄гм ма̄гыс нуса о̄лупсан па­тум ма̄хумн олн атэ̄гыт. Рущ ла̄тӈыл ке ла̄вуӈкве, «пожер­твование» ва̄рē­гыт. Ты ка̄сыӈ рӯпитан хо̄тпа нё̄тмил ма̄гыс так­ви­на̄тэ̄ныл матса̄вит олн миӈкв вēрми, таит пус­сын акван-ловинь­тавет. 
Ты олнытыл та̄н тэ̄­нут манос э̄рнэ пормасыт ёвтэ̄гыт, то̄тапсовн пи­ныяныл ос нусаг патум ма̄хумн юв тотыяныл. Ты то̄тапсов кӣвырн 13 са̄всыр тэ̄нут пинаве, тот фруктыт о̄с о̄лэ̄гыт. 
Тувыл 5 э̄рнэ пормас тот о̄с вос о̄лсыт (сӯп ос нёл лап-па̄нтнэ маскат, ка̄тн маснэ тулё̄влыӈ па̄сса ос ка̄т ловтнэ мо̄й­таквит). Тамле акван-атым то­тапсов тынэ - 2 со̄тыра 300 солко̄ви.  
Тох ма̄н олн атым та̄рвит о̄лупсан патум щēмьятн сака ёмас нё̄т­мил ва̄рēв тах. Хоты хо̄тпатн нё̄туӈкве э̄ри, та̄н та корпуст хӯлтым телефон хосыт вос зво­нитэ̄гыт ос та̄н ётаныл вос потыртахтэ̄гыт. 
Юграт са̄в ёмас сымыӈ хо̄тпат о̄лэ̄гыт. Та̄н ля­панылт о̄лнэ ма̄хум нуса ул вос ва̄сыт, сыманыл ул вос э̄тгалавēсыт, а̄г­мыл ул вос ēмтсыт - таи­ма̄гыс акван-по­тыр­тах­тым нё̄тыянӯв. 
Ань «Коробка Добра» то̄тапсовн акван-атнэ тэ̄нутыт ос пормасыт ма̄гыс ка̄сыӈ рӯпитан хо̄тпа олн кēтуӈкве во̄ваве. Ка̄сыӈ хо̄тпа манса̄вит солко̄ви тув миӈкве вēрми, таса̄вит та кēты.
Олн кēтнэ ма̄гыс телефоныт ма̄н ань рущ ла̄тӈыл хансыянӯв:
Автономная неком­мерческая организация «Гуманитарный Добро­вольческий Корпус»
Адрес: 628403, Сургут, проезд Дружбы, д. 6.
Почтовый адрес: 628415, город Сургут, проспект Ленина, 67 а
Телефон: 8 (3462) 247-333
Адрес электронной почты: gumkorpus@mail.ru, s.basova@humcorps.com
Ля̄ххал ма̄ньщи ла̄тӈын Т.МЕРОВАН толмащлавес
