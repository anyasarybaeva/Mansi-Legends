
Та э̄тпост мирн пēриим округ Дума депутатыт акван-атхатыгласыт. О̄влэ̄т та̄н округ бюджет-олныт урыл потыртасыт. 
Ты урыл потыртаманыл порат та̄ра-патыс – мо̄т э̄лы хӯрум та̄лыт сыс округувт о̄лнэ мир ма̄гыс олн мощщанув холтуӈкв патаве:
– 2023 та̄лт – 55 млрд солко̄ви ат то̄вылхаты; 
– 2024 та̄лт – 40 млрд солко̄ви; 
– 2025 та̄лт – 34 млрд солко̄ви. 
Депутатыт ла̄всыт, ты ва̄рмаль «санкцият» пат­тат ēмтыс. Ка̄сыӈ та̄л ма̄н округувт мощщанув ма̄-во̄й ма̄ныл но̄х-виве, мо̄т хо̄н ма̄ мирыт ма̄-во̄й ань ат ёвтэ̄гыт, таима̄гыс ты тох ēмтыс. 
Ос мо̄т депутатыт та̄ра титыглахтуӈкв патсыт, округ бюджет ма̄гыс олн а̄тим ос матрыг депута­татыт та̄нти ма̄гсыланыл арыг 110 млн са̄вит солко̄ви во̄вēгыт. Борис Хохряков ювле ла̄выс, ты олныт та̄нти ма̄гсыланыл тах холтыяныл, акв та̄лн мивет. Ос ты э̄лы-пал та̄лытт ты олнаныл акволпаг ат майлувēсыт, та̄л-охса мины, акв олн-ло̄мтэ миве, тувыл титыт олн-лōмтэ та̄ставе. 
Мо̄т депутатыт ты ва̄рмаль ёт щар ат ка̄­сащасыт. То̄ват округ Думат рӯпитанэ̄ныл ма̄гсыл олныл щар ат ойтавет, та̄нти рӯпитан ма̄нылт олныл мивет. Тох нэ̄мхотьют аты торгам­тас, аман тыса̄вит олн-капай  та̄нти ма̄гсыланыл арыгнувег выганыл, аман сэ̄лнэ олнаныл мо̄лты та̄л са̄витаг ēмтэ̄гыт. 
Ханты-Мансийск ӯст «Югорская долина» нампа ма̄ о̄лы, тот са̄всыр яныг колыт ӯнттувēсыт. Ос юи-о̄выл та̄лыт ты колыт нас та̄тылаг ӯнлэ̄гыт, тот нэ̄мхотьют ат о̄лы. Ань округ миркол кӯщаит тот пусмалтахтын кол ва̄­руӈкв номсэ̄гыт. 
Акв депутат тох ла̄выс: 
– Тув 3 млрд солко̄ви тах холтаве. Тот хо̄нтлын ма̄ныл ёхтын хумыт пусмалтаӈкв па­тавет. Ты пусмалтахтын кол ма̄гсыл са̄всыр э̄рнэ ут ёвтаве. 
Мощ мōлтынув Россия янытыл федеральный са̄ккон пирмайтавес, тот хансым о̄лы – мирколытт рӯпитан хо̄тпат (та̄н тох ла̄вавет – госслужащие), пенсионерыг те о̄лэ̄гыт, рӯпата олн коныпал пен­сиял ойтавет. Ань тыгыл э̄лаль та̄н пенсиял ойтуӈ­кве ат патавет. Рӯпата­ныл по̄хан хунь минэ̄гыт, то̄нт пенсиял о̄ста миӈкв патавет. Ань ты сапра̄нит о̄с акв тамле округ са̄к­кон пирмайтавес. 
Ня̄врамыт ӯргалан кӯщаиг рӯпитан нэ̄ Людмила Низамова де­путатыт э̄лы-па̄лт такви ва̄рум рӯпататэ урыл по­тыртас. Ла̄выс, мо̄лты та̄л сыс тав палтэ нё̄тмил во̄внэ ма̄гыс са̄в хо̄тпа ёхта­лас. Ос ты йист тамле та̄р­витыӈ ва̄рмаль осн-патыс. Школат ханищ­тахтын ня̄врамыт халт сака са̄в ва̄рмаль о̄лыг­лы. Та̄н та̄нти халанылт алхатнэ̄ныл ма̄гсыл ща̄­няныл-а̄щаныл сутн во̄­выглавет, тот сутытавет. Ань ты ва̄рмаль ёт матыр ва̄руӈкв э̄ри. 
Валентина УЗЕЛЬ
