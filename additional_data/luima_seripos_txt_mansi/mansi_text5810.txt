
Ты та̄лувт Победа хо̄талув янытланэ̄в 75 та̄лыг ēмты. Ты кастыл ма̄н хо̄нтлам ма̄хум урыл, та порат са̄в рӯпитам хо̄тпат урыл потрыт хансуӈкв патэ̄в. О̄выл потрув Ленинград ӯс блокада урыл паты.
Та э̄тпос 27 хо̄талэ̄т Россия ма̄в янытыл пор­сум мир кастын хо̄тал о̄лыс, 76 та̄л ювле хуль­тум порат Ленинград ӯс ляпат хо̄нтлам, тот па­тум ос тот о̄лум ма̄хум номылмата̄лвēсыт. 
Са̄лтатанув Ленин­град ӯс 1944 та̄л о̄выл­тахтам порат вуянтаса­ныл. Сака са̄в мир тот патыс, са̄в мир тэ̄та̄л са­валым тот а̄тимыг ēмтыс. Ань та̄наныл ка̄стыглан ма̄гыс о̄лнэ ма̄в янытыл ма̄хум акван ты атхатыг­ласыт. Государственный архив колн та хо̄тал о̄с са̄в мир ёхталас. 
О̄влэ̄т архив кӯщай нэ̄ Наталья Дмитриевна Судакова ма̄хум яныт­ласанэ. Тувыл Государ­ственный Дума депу­татыг о̄лнэ нэ̄ Татьяна Степановна Гоголева по­тыртаӈкв во̄ввес. Тав ащо̄йкатэ Яков Семено­вич Хатанев о̄с Ленин­град ӯс ляпат хо̄нтлыс. Войнан ма̄нь таквс э̄т­пост вуйвес, ос мо̄тыт та̄л та̄кыщ сакватыма ма̄гсыл госпитальт яныгполь э̄т­пос 7 хо̄талэ̄т тав а̄ти­мыг ēмтыс. 

Татьяна Степанова ань тох ла̄выс: 
– Ам ащо̄йкам 1941 та̄лт войнан тотвес. То̄нт 1941-1942 та̄лыгт ма̄н о̄лнэ ма̄вныл са̄в сосса хум хо̄тпат Ленин­градский фронт нупыл та̄ра тотвēсыт. Та̄н ёма­щакв па̄тлуптаӈкв ха̄с­нэ̄ныл ма̄гыс тув та тēт­вēсыт. Ма̄н ма̄ньщи хумиянув са̄выӈпа̄лэ тот та хультсыт. 
Ань юн ма̄н тав ху­ритэ о̄ньщилӯв, 9 май Победа хо̄талт ёт-выг­лӯв, ка̄тыт пувим «Бес­смер­тный полк» ёт ё̄мēв. То̄ванакт номсахтэ̄­гум, ва̄т та̄лэ аты то̄в­лыс, тав та яныг пилыщма ма̄н хо̄нтлуӈкв тотвес. 
Ань ты йис то̄ват ла̄вē­гыт, э̄рттам, сосса мир­ныл нэ̄мхотьют ат хо̄нтлас. Сака са̄в хо̄тпа 1941-1942 та̄лыгт хо̄нт­луӈкв вуйвēсыт, юн ма̄нь ня̄враманыл ос нэ̄квет хультсыт. Войнан минам хо̄тпатныл сака мощща са̄лтат юв ёхтыс. 1943 та̄л па̄сныл мощщаг ху­льтум мирытныл хумыт войнан виӈкв воссыг ат патвēсыт.

Э̄лаль ма̄н ма̄к яныг тэ̄ла ва̄руӈкв патэ̄в – ка̄сыӈ хо̄нтлам сосса хо̄тпа наме та̄ра-патты­лӯв, хо̄т тав порслувес, хо̄т ёл-щё̄питавес. Ляпа рӯтаныл вос ва̄ганыл, хо̄т о̄паныл ман ащо̄йка­ныл хо̄нтлыс.
Татьяна Степановна тот о̄лум ма̄хум, ня̄вра­мыт во̄всанэ, та̄н ты яныг хо̄нт урыл пēс нэ̄пакыт ёмащакв вос ханищтыяныл, вос ловиньтыяныл. Э̄лаль та̄н тах ты хо̄нтлын ва̄рмаль урыл ма̄к ёма­щакв ва̄ӈкв патэ̄гыт ос мо̄т мирн вос потыр­тэ̄гыт.
Та юи-па̄лт архив-колт рӯпитан ма̄ньщи а̄ги Ирина Черниева ня̄врамыт ма̄гыс «Урок памяти» ва̄рыглас. Ленинград ӯс ляпат хо̄нтлум хо̄тпат урыл потыртас, ху­рияныл суссылтасанэ. Ань ты ёмас тэ̄ла тав рēтыӈ ю̄свой э̄тпос сыс тах ва̄руӈкв патытэ. Ка̄сыӈ школаныл ня̄вра­мыт тув тотыг­лаӈ­кв патавет.
 
