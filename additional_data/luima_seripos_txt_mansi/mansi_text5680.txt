
Ма̄нь таквс э̄тпост Ха̄льӯс район Саранпа̄вылныл нэ̄г-хумыг Николай Степанович ос Мария Калистратовна Илюшниковыг Ханты-Мансийск ӯсн ёхталасыг. 
Мария Калистратовна, ма̄ньщи нэ̄, такви о̄парищ наме Лончакова, тав а̄тятэ Калистрат Петро­вич Лончаков са̄ӈквыл­тапыл са̄ӈквылтаӈкве сака ха̄сыс. Ань нэ̄г-хумыг хумус о̄лэ̄г ос маныр ва̄рēг, ам тэ̄на­тэ̄н о̄лупсатэ̄н урыл китыгласагум. 
Хум урыл потыр
О̄влэ̄т Николай Сте­панович урыл потыр­тэ̄гум. Тав 1948 та̄лт Ямало-Ненецкий округ Новый Порт па̄вылт самын патыс. Та па̄выл А̄с я̄ ва̄тат ӯнлы. Оматэ наме Евгения Яковлевна, тав 1908 та̄лныл, а̄ще Ищтепан ос 1914 та̄лныл о̄лыс. 
Пыг хӯрум та̄лэ то̄в­лыс, ща̄няге-а̄щаге кол­та̄глыл Саранпа̄вылн ва̄нтлысы̄г. Ищтепан а̄ще тот Нё̄ро̄йка ляпат рӯпитас. Николай та па̄сныл тот ты о̄лы. Щēмьянылт хӯрум ня̄в­рам яныгмасыт, каӈке ос увщитэ хосат а̄тимыг ēмтсы̄г. 
Са̄ртын каӈке совхозт зоотехникыг рӯпитас. Тав акваг са̄лыт ураль­тым яласас. То̄нт Саран­па̄выл по̄хыт нилахуй­плов са̄лыӈкол о̄лыс. Ка̄сыӈ ма̄т хо̄т-са̄т са̄вит со̄тыра са̄лы о̄щвес. Туи кастыл та̄н Ямал ма̄н ва̄нтлупта̄лвēсыт, ювле нё̄влиг ва̄рнэ ма̄гыс тэ̄лы ущ тотвēсыт. Тот ма̄тэ сака тэ̄пыӈ, са̄лыт пуссын во̄иӈыт о̄лсыт. 
Николай Саранпа̄выл школа а̄стламе юи-па̄лт Новосибирск ӯс электротехнический институтн э̄лаль ханищ­тахтуӈкве минас. Тот маим колнакēт элект­ричество а̄тим о̄лыс. Кēртаныт пуссын хот-маныгтым нас ханасыт. Пыг такви колнаке ём­щакв хот-щё̄питастэ. Кол кӯщай нэ̄ ты ва̄рмаль ка̄саластэ, хот-саквалам утыт пуссын ва̄руӈкве таве во̄­выстэ. Ты хосыт электрика ва̄рмаль щи­рыл тав экзамен та̄л виӈкве ēмталавес, ос пыг радио тэ̄лат ханищтаӈ­кве номсыс. Тыима̄гыс ты ханищтап хультуп­тастэ ос Алма-Ата ӯсн минас, тот увщитэ палт мощ о̄лыс. То̄нт Совет­ский Союз янытыл то̄р ва̄рнэ щар яныг фаб­рика ӯнттувес. Тав та кол ӯнттым рӯпитаӈкве патхатас. Ётыл армиян вуйвес, Ивановский областьт ос мо̄т ма̄тт лусытым яласас. 

Тувыл Николай арми­яныл юв ёхтыс, школат лаборантыг рӯпитаӈкве патыс. Тот акв ма̄ньлат нэ̄ ёт ва̄йхатуӈкве патыс. Тав наме Валентина Александровна Педха­метова о̄лыс, то̄нт тав ущты ханищтахтын ма̄ныл юв ёхтыс, Саран­па̄вылт ня̄врамыт школат физикан ханищтасанэ. 
Ты нэ̄тэ̄н Николай Тю­мень ӯс училищан связь ва̄рмаль щирыл ханищ­тахтуӈкве кēтвес. Акв­матнакт туи порат прак­тикан Нижневартовск ӯсн рӯпитаӈкве ялыс. То̄нт тот ущты ма̄-во̄й ма̄ныл но̄х-виӈкве пат­вес. Николай тот кēртан хосыт потыр­тан то̄тапыт мӯсхалыг щё̄питасанэ. Тав хосытэ̄т тот рӯпитан ма̄хум Советский Союз ма̄ янытыл та̄нки рӯта­ныл палт свонитаӈкве вēрмысыт. Ты номтыӈ пыг, ты кос тот хультуӈ­кве во̄ввес, тав ат ка̄са­щас, ювле Саранпа̄вылн о̄луӈкве минас. Тот ос школан рӯпитаӈкве пат­хатас, пасаныт, уласыт ва̄рыс ос саквалан исна­сыт щё̄питас. Кит са̄т минас, тав почта кӯщаин во̄ввес, ос рӯпитаӈкве тув патхатас. Ха̄льӯс район янытыл связь тав ты ёмщакв хот-щё̄питастэ. Радио, телевизор ос юн о̄щнэ телефоныт ма̄хум вос о̄щсаныл, тав ты э̄рнэ рӯпата ва̄рыс. Кӯщаиг патнэ мус тот акваг рӯпитас. 
Аквматнакт Саранпа­вылт Теле2 связь ва̄рнэ ма̄гыс пирка̄та Москва ӯсныл кēтвес. Та̄н нэ̄ма­тыр ва̄руӈкве ат вēрмы­сыт ос связь министр палт свонитасыт. Ты яныг кӯ­щай Николай Степанович ёт телефон хосыт потыр­тас ос связь ва̄рнэ ма̄гыс таве кӯщаиг патты­стэ. Манырсыр техника э̄ри, тав кӯщаит ёт потыртах­тас. Майвес, ос связь ва̄­руӈ­кве та о̄выл­тахтас. О̄влэ̄т карыс вышка но̄х-тӯщ­тыс­аныл. Николай Степа­нович такви тув но̄х-ха̄ӈхыс, ёмщакв ва̄­рыстэ. Ёл-ва̄глыс, та вышка ляпаныл та̄ра яныг кӯщаин свонитаӈ­кве вēрмыс. 
Тувыл Николай Сте­па­нович мощ о̄лыс, Ханты-Мансийск ӯсн во̄ввес. То̄нт тав ты рӯпататэ ма̄гыс «Мастер связи России» намыл майвес.
Хум о̄выл э̄кватэ̄нтыл хӯрум ня̄врам о̄щсы̄г. Ань акв пыге хультыс. Тав Тюмень ӯст щēмьяӈ та̄гыл о̄лы. 
Мария нэ̄тэ урыл
Ань Николай Степа­нович лов арыгтем та̄л китыт нэ̄тэ Мария Кали­стратовна ёт о̄лы. Тав а̄тятэ Калистрат Петро­вич Лончаков Хо̄сло̄х па̄вылт 1938 та̄лт самын патыс. Ня̄враманэ пуссын тот яныгмасыт. О̄выл э̄к­ватэ наме Нина о̄лыс, тэ̄н кит ня̄врам о̄щсы̄г. Яныг а̄гитэ Наталья, тав Саранпа̄выл пӯльницат са̄в та̄л рӯпитас. Ань пенсият о̄лы. Дмитрий пыге армия юи-па̄лт а̄тимыг ēмтыс. 
Тувыл Калистрат Петрович китынтыг нэ̄ тотыс, тав наме Елена Дмитриевна Сайнахова о̄лыс. Тувыл Ваща пыгēн самын патыс. Са̄ртын тав совхозт колыт ӯнт­тым рӯпитас, о̄с а̄тимыг ēмтыс. Тувыл э̄лаль Та̄ръя, Мария, Николай ос щар пити-патта Надежда самын патсыт, та̄н ань пуссын Саранпа̄вылт о̄лэ̄гыт. 

Надежда хунь акв та̄лэ то̄влыс, оманыл а̄гмыл ēмтыс ос хотталь щалтыс. Ня̄врамыт пус­сын Хо̄сло̄хт щащēква­нылн Анна Васильев­нан янмалтавēсыт. Ты Калистрат Петрович тав оматэ о̄лыс. То̄нт Мария ущты са̄т та̄лэ то̄влыс. Ка̄сыӈ туи ӯщлахтын хо̄­талыт Анна Васильевна ня̄врамыт пуссын такви палтэ Хо̄сло̄хн тотыг­ласанэ. Тот аквъёт пум са̄грысыт ос мо̄т са̄всыр рӯпата ва̄рсыт.
Калистрат Петрович са̄ӈквылтапыл сака ма̄щ­тырыг са̄ӈквылтас. Са̄ӈк­вылтан та̄ныт пуссын ёмщакв ва̄санэ. Па̄вылн Дмитрий Агеев ёхтуме порат, щар о̄влэ̄т тав ётэ ва̄йхатуӈ­кве ты патыс. Ты хум «Са̄лы лё̄ӈх» ёнгын кол ва̄рме порат, Калистрат Петрович э̄ргын та̄нанэ пуссын ёл ты хассанэ. Ань ты хосыт ня̄врамыт э̄лаль ты ханищтавет. 
 
