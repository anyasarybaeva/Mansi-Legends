
Акв ханищтахтын ва̄рмаль мо̄лалнув Ханты-Мансийск ӯст ва̄рыглавес. А̄с-угорский институтт ведущий научный сотрудникыг рӯпитан нэ̄ Светлана Алексеевна Попова пыгыт ос хум хо̄тпат атыгласанэ.
Та̄нанылн Ӯй йӣквнэ урыл потыртас ос Ӯй э̄ргыт э̄ргуӈкве ханищтасанэ. Ам таве ты ва̄рум рӯпатаныл урыл мощ титыгласлум, Светлана Алексеевна тох ла̄выс:
– Ам хо̄т щёс Ӯй йиквнэ ма̄т ма̄ньщи ма̄хманум халт о̄лсум, ос ка̄сыӈ порат нэ̄мхуньт Ӯй э̄ргыт ат э̄ргувēсыт. Таима̄гыс ам номсахтуӈкве патсум, э̄ргын хум хо̄тпа щар ат хультыс, э̄ри хотмус пыгыт ханищтаӈкве. Ма̄н то̄ва ма̄ньщи тӯлыглапанув о̄с э̄ргавет. Акв порат Хулюмсӯнт па̄вылт Пётр Егорович Вынгилев мощ э̄ргыглас, тӯлыглап янытэ̄т э̄ргуӈкве ат вēрмыстэ. Ло̄пмуст Павел Прокопьевич Сайнахов, Кимкъясӯйт Пётр Романович Кугин э̄ргысы̄г, тувыл Лэ̄плат Николай Иванович Хозумов тит тӯлыглапыг э̄ргысаге.
 Ам тахсум, пыгыт вос торгамтыяныл, хумус Ӯй йӣквес. Ты ня̄врамыт та̄нти нэ̄мхуньт Ӯй йӣквнэ ма̄т ат о̄лыгласыт. Семинарт ам та̄нанылн Ло̄пмуст Ӯй йӣквим урыл тина суссылтасум,  тувыл Кимкъясӯйт ня̄врамыт ханищтам семинарув суссӯв.
О̄влэ̄т хунь пыгыт ханищтаӈкве патсанум, ма̄н э̄ргыт ат ва̄санув, э̄рыгла̄тыӈ ат о̄щсӯв, хотыл виӈкве ат ва̄слум. Хуньт пēс порат 1901-1905 та̄лыт порат ма̄н о̄лнэ ма̄вн Артури Каннисто ёхталас, са̄в Ӯй э̄ргыт нэ̄пакн хассанэ, то̄нт тав Ня̄хщамво̄ль, Ха̄ӈласам, Яныгпа̄выл, Халпа̄выл ос мо̄т па̄выл ма̄хум ёт рӯпитас. Ётыл юв ялмēт фонографыг ла̄внэ ут тотыс, та утэ исвēща хурип йӣво̄влыт о̄ньщас, то̄нт ос 1906 та̄лт мо̄т па̄вылт о̄лнэ ма̄хум Ӯй э̄рганыл фонографын хассанэ. Ты хансум э̄рганэ Финляндия ма̄т Хельсинки ӯст Кутус нампа институтт яныгса̄т арыгтем та̄л сэ̄кв ма̄т о̄щвēсыт. 2015 та̄лт ущ ищхӣпыӈ утыл дискын  хасвēсыт, матъёмас ам тувыл дискыл тēтвēсум.
Ты э̄ргыт нэ̄пакн немец ла̄тӈыл хансым о̄лсыт. Надежда Васильевна Лукина та̄наныл рущ ла̄тӈыг толмащласанэ. Ань ос Татьяна Дмитриевна Слинкина финно-угорский транскрипциял венгрын хансым пēс э̄ргыт, пēс потрыт кириллица буквал хансыянэ. Ань пыгыт дискын хансым э̄ргыт хӯнтлыяныл, ва̄ганыл хумус ма̄к э̄ргуӈкве э̄рēгыт. Ма̄н та̄нанылн нэ̄пакн хансым э̄ргыт мисанӯв, ка̄сыӈ хо̄тпа ань тащир ла̄тӈыт ханищтыянэ. 
Щар о̄выл семинарн ма̄н 2016 та̄лт туи во̄ртур э̄тпост Кимкъясӯй па̄вылт атхатыгласӯв. Тӯяг ам дискыл Финляндияныл тēтвēсум, туи ханищтахтуӈкве та патсӯв. Тот яныг хум хо̄тпаг Константин Георгиевич Адин, Александр Иванович Монин, э̄кват – Мария Сергеевна Мерова, Галина Константиновна Алгадьева, Елена Кирилловна Сетова о̄лсыт.
– Тот ня̄врамыт э̄ргыт ханищтаӈкве патсыт?
– А̄ти, та̄н нэ̄мхуньт Ӯй йӣкв ат ва̄щиньтасыт. Ма̄н та̄нанылн ты урыл потыртасӯв, тинат суссылтасӯв, Ӯй э̄ргыт хӯнтлысыт. Вос мощ торгамтыяныл, хумус тот матыр-а̄ти ва̄рвес. Титынтыг ма̄н Кульпаст тэ̄лы порат ня̄врамыт атыгласанӯв. Ӯй э̄рыг ла̄тӈыт ханищтасаныл ос э̄ргуӈкве иӈ ат вēрмысыт. Хӯрмиттыг аквта та̄л во̄ртур э̄тпос «Ма̄нь Ӯсквет» пыгыт ёт ханищтахтасӯв, та̄н тот са̄тыт хо̄талувт э̄ргуӈкве та патсыт. Та э̄лы-па̄лт ка̄сыӈ пыг манос хум э̄рыг ла̄тӈыт та̄нти ка̄тыл нэ̄пакн хассаныл, тащир ханищтасаныл ос э̄ргуӈкве та вēрмысыт. Владимир Меров ос Александр Вьюткин тэ̄нти Ӯй йӣквнэ ма̄т о̄лсы̄г, яныг хум ма̄хум ёт тӯлыглахтасы̄г, таима̄гыс мо̄т пыгыт тэ̄н нупылэ̄н сунсым моляхнув ханищтахтасыт.
Ань Ханты-Мансийск ӯст семинарн театрыт рӯпитан хумыт, ЮГУт ос колледжит ханищтахтын пыгыт ёхталасыт. Ӯй э̄рыг ла̄тӈыт ханищтаӈкве та̄н Рудольф Васильевич Меровн ханищтавēсыт, тав Хо̄рыӈпа̄вылныл о̄лы, ань са̄тлов та̄лэ. Пыгыт са̄выӈпа̄лэ ма̄ньщи ла̄тыӈ ат ва̄ганыл, потыртаӈкве ат ха̄сэ̄гыт, Рудольф Васильевич ка̄сыӈ ла̄тыӈ толмащластэ, хумус э̄ргуӈкве э̄ри – та̄наныл ханищтасанэ. Ма̄н «Холы э̄рыг» ханищтасӯв, тав а̄ти яныг, ётыл тах яныг э̄рыг, тав ниласа̄т строчка о̄ньщи, ханищтаӈкве патэ̄в.
 А̄нумн Денис Комков нё̄тыс, тав Я̄сунтыт ханищтахтамув порат э̄ргуӈкве патыс. Театрыт рӯпитан пыгыт тав нупылэ сунсым татем молях э̄ргуӈкве патсыт.
_______________________
Ты семинар ма̄гсыл та̄н олныл нэ̄мхотыл ат майлувēсыт, Светлана Алексеевна ос Денис Комков тэ̄нти олныл маныр э̄ри, ёвтыгласы̄г. 
Ма̄н Светлана Алексеевнан ты сака э̄рнэ тэ̄латэ ва̄рнэ̄тэ ма̄гсыл пӯмащипа ла̄вēв, Ӯй э̄ргыт ма̄ньщи ла̄тыӈ ат ва̄нэ пыгытын ханищтаӈкве, ва̄им, та̄рвитыӈ, таима̄гыс хотты ла̄тыӈ мо̄тнув щирыл ла̄внэ̄ныл ма̄гсыл ня̄врамыт нупыл я̄тил мойпыракве ул вос наралытэ.
