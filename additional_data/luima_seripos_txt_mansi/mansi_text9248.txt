
Татьяна Григорьевна Давыдова пенсиян патхатаме юи-па̄лт волонтёрыг хасхатас ос мо̄т хо̄тпат ёт Хо̄нтаӈ район Кондинский па̄вылт о̄лнэ мирн нё̄туӈкве ос э̄рнэ рӯпата ва̄руӈкве патыс. 
Мо̄лты та̄л тав Ханты-Мансийск ӯсн касылн ялыс, округ янытыл ёхта­лам ма̄хум халт но̄х-па­тыс ос хӯрмит места тот вис. Татьяна Григорьевна такви ва̄рум рӯпататэ урыл тох ла̄выс: 
– Та касылн волонтё­рыг о̄лнэ хōтпат та̄нки ва̄рнэ рӯпатаныл потыр­таӈкве ёхталасыт. Ам потрум «Моя судьба – Югорский край» Кондин­ский па̄выл музей-кол урыл о̄лыс. 
Ма̄н о̄лнэ ма̄вт пēс йис пора та̄гыл ма̄ньщит о̄лэ̄гыт. Па̄влувн 300 та̄л ювле хультум порат ма̄хум о̄лмыгтасыт. Ётыл рущит ёхтысыт, то̄нт па̄­вылт аквпал ēре ма̄ньщи па̄влыг, мо̄тпал ēре – рущ па̄влыг намаявес. Ос музей колувт манхурип пēс пормасыт, нэ̄пакыт суссылтавет, та урыл ос ла̄тыӈ ла̄всум. 
Ань Кондинский па̄вылт  21 э̄лумхо̄лас волонтё­рыг о̄лэ̄гыт. Ты организа­циян ма̄н ка̄сыӈ хо̄тпа хасхатуӈкве во̄вилӯв. Па̄влувт ма̄н са̄в ма̄хумн нё̄тэ̄в, акв яныгпа̄ла хо̄тпатн ульюв халталэ̄в, мо̄таныт витыл тотыянӯв, ла̄пкан тэ̄нут ма̄гсыл ялэ̄в, то̄ва хо̄тпатын палт нас потрамаӈкве ёхталэ̄в. Ты нё̄тмил ва̄рнэ тэ̄ла «Добрососед» намаяс­лӯв. 
Ма̄н СВО ма̄т хо̄нтлын хо̄тпатын, та̄н щēмьянылн о̄с нё̄тэ̄в. Та̄н ма̄гсы­ланыл э̄рнэ пормасыт сагēв, ю̄нтэ̄в. Ос олн атэ̄в, тэ̄нут ёвтэ̄в, та̄нанылн кēтэ̄в. 
Ты та̄л «Не стареют душой ветераны» нампа ялпыӈхо̄талн во̄выгла­весӯв. Тув Хо̄нтаӈ район янытыл 300 арыгкем э̄лумхо̄ласыт ёхталасыт. Ка̄сыӈ э̄лумхо̄лас СВО ма̄т хо̄нтлын хум хо̄тпат ма̄гсыл матыр ёвтыс, матыр ёт-тотыс. 
То̄нт ма̄н пуссын аквъёт са̄в пормас ос тэ̄нут ак­ван-атсӯв. Тыщирыл хо̄нтлан ма̄хманув нё̄ты­янӯв. Ам рӯтум ос хо̄нт­лаӈкве ялыс, ка̄тэ тот сак­ватавес, ань юв ёхтыс, пусмалтахты. Ты пыгытын нё̄туӈкве э̄ри, юв пуста̄­гыл пуссын вос ёхтэ̄гыт.
Татьяна Григорьевна «Совет ветеранов» нампа организация щирыл о̄с са̄в рӯпата ва̄ри. Тав мо̄т хо̄тпат ёт яныгпа̄ла ма̄хумн нё̄ты, са̄всыр ял­пыӈ хо̄талыт, хо̄нтхатыг­лапыт, суссылтапыт ос са̄в мо̄т э̄рнэ тэ̄ла щё̄питы. Ты рӯпататэ урыл тав тох потыртас:
– Ка̄сыӈ та̄л Победа хо̄тал кастыл ма̄н «Тру­женик тыла» нам о̄щнэ яныгпа̄ла хо̄тпат яныт­лыянӯв, мӯйлупсал мӯй­луптыянӯв. Ань па̄влувт тамле туп ат э̄лумхо̄лас о̄лэ̄гыт. 
Хо̄нтлаӈкве ялум яныг­па̄ла хо̄тпа па̄влувт а̄тим. Ам ляпа рӯтум Мария Ивановна Урубаева юи-о̄выл хо̄нтлаӈкве ялум хо̄тпаг о̄лыс, тав а̄тимыг ēмтыс. 
Тӯяг Конда я̄ ва̄татэ хот-сыстамтылӯв, порсыт акван-атыянӯв. Па̄влув ӯскант ма̄н ка̄сыӈ та̄л хорамыӈ лӯпта ӯнттэ̄в. Ос туи сыс ня̄врамыт ёт ты лӯптат аквъёт янмал­тыянӯв, уралтыянӯв. 
Таквсы о̄выл щёс школан миннэ ня̄врамыт ялпыӈ хо̄талыл ва̄риянӯв, хора­мыӈ лӯптал мӯйлуп­тыя­нӯв. Та̄н ма̄гсыланыл ос концерт щё̄питэ̄в, э̄р­гēв, йӣквēв.  
Татьяна Григорьевна Хо̄нтаӈ районт самын патыс, тот яныгмас. Такви урēтыл ос ляпа рӯтанэ урыл тав ла̄выс: 
– Ам Кондинский па̄­вылт самын патсум. Омам Прасковья Карповна  Иванова, такви о̄парищ наме Урубаева, ма̄ньщи нэ̄г о̄лыс, а̄тям – рущ хум. 
Анēквам, ащо̄йкам Панькино па̄вылт о̄лсы̄г. 1941 та̄лт ащо̄йкам Карп Иванович Урубаев войнан тотвес. То̄нт анēквам хӯ­рум а̄гиянэ ёт Кондинский па̄вылн ва̄нтлас. Ащо̄йкам аквта та̄л Ленинград ӯс по̄хат порславес, та ма̄т ёл-щё̄питавес. Па̄влувт ӯскант а̄хвтасыӈ па̄рт тӯщ­тувес, хо̄нтлам хо̄тпат наманыл тув хасвēсыт. Ащо̄йкам наме о̄с тот о̄лы. 
Омам 13 та̄л па̄сныл заводыт рӯпитас. Тот ма̄хум Хо̄нтаӈ районт яныгмам са̄всыр лӯпта­ныл тэ̄рпи ва̄рсыт. Ос э̄лаль войнан кēтсаныл, ты тэ̄рпил сакватым хо̄т­пат пусмалтавēсыт. Щēмьят ма̄н хо̄т ня̄вра­м яныгма­сӯв, ань ма̄н хӯрум хо̄тпа хультсӯв. Колта̄гланув ёт пуссын Кондинский па̄вылт о̄лэ̄в. 
О̄выл школат ам тыт ханищтахтасум, тувыл омагум-а̄тягум Три Конды па̄вылн ва̄нтласы̄г. Тот йӣвныл норыт, па̄ртыт силнэ заводын рӯпитаӈ­кве патхатсы̄г. 
Тот ам 8 класс а̄ст­ласум. Юрта̄гим Ханты-Мансийск ӯсн акушер­каг ханищтахтуӈкве ми­нас, а̄нум ёт-во̄выстэ. То̄нт Луговое па̄вылныл товлыӈха̄пыл Ханты-Мансийск ӯсн тылам­ласмēн. 
Тот экзаменыт хассу­мēн, ам ханищтахтуӈкве вуйвēсум, юрта̄гим – а̄ти. Тав юв минас, ам лēккарыг ханищтахтуӈ­кве патсум. То̄нт ма̄н мас­нутыл майвесӯв, хо̄тал сыс хӯрум щёс тыттуве­сӯв, ёмащакв о̄щвесӯв. 
Общежитие-колувт тэ̄лы сака ащирмаӈ о̄лыс, кӯранув такос па̄л­тыгла­сӯв, ульйиванув витыӈыт, ат тэ̄вет. А̄лпыл нōх-ква̄­лэ̄в, ловтхатуӈкве минэ̄в,  витув тув пōлима, тув мус ащирмаӈ о̄лыс. 
1975 та̄лт ханищтах­туӈкве а̄стласум, Ханты-Мансийск ӯс пӯльницат рӯпитаӈкве ла̄ввēсум. Ам тот о̄луӈкве ат ка̄саща­сум, юв Кондинский па̄­вылн воратасум. Лов та̄л лēккарыг па̄вылт рӯпита­сум. 
Тыт хум ва̄рсум ос колта̄глум ёт Урай ӯсн о̄луӈкве ва̄нтласум. Ня̄в­раманум то̄нт иӈ ма̄нит, очередь та̄л садикын ат вивет, тыима̄гсыл ам тув рӯпитаӈкве патхатасум. Нёлолов та̄л ня̄врамыт ӯргалым рӯпитасум. Ту­выл колта̄глувтыл ювле Кондинский па̄вылн ва̄нт­ласӯв.
То̄нт 90-ыт та̄лытт сака та̄рвитыӈ пора о̄лыс, олн ат ойтвес, тэ̄нут ла̄пкат о̄с ат тыналавес. Хӯрум ня̄враманум янмалтаӈ­кве ос тыттуӈкве э̄рыс. Рӯпата то̄нт а̄тим, ам ла̄пкан тэ̄нут, порма­сыт тыналаӈкве патха­та­сум. 
Пыгум ос кит а̄гиягум школа а̄стласыт, тувыл э̄лаль ханищтахтуӈкве минасыт. Пыгум ань Магнитогорск ӯст о̄лы. А̄гиягум Ханты-Мансийск ӯст колта̄глагēн ёт о̄лэ̄г. 
Акв а̄гим «Газпром­нефть-Хантос» нампа компаният экономистыг рӯпиты. Мо̄т а̄гим Сбер­банкыт рӯпиты. Тэ̄н сас кит ня̄врам о̄ньщēг. Ты э̄лы-па̄лт Ханты-Мансийск ӯсн акваг ялантасум, а̄гиягум ня̄враманэ̄н ёт нё̄тсагум. Ань апыгри­щанум мощ яныгмасыт, школан ялантэ̄гыт, ам палтум та̄нки ёхталэ̄гыт, туи сыс тыт о̄лэ̄гыт. 
Ня̄враманум пуссын ма̄ньщииг хасхатасыт. А̄гиягум сосса ма̄хум кол ёвтнэ программа щирыл о̄лнэ кол ёвтсы̄г, субси­дия-олныл та̄стувесы̄г. Ам ня̄враманум ос апыг­ри­щанум акваг потыр­тыянум, та̄нки анēква­ныл, ащо̄йкныл, пēс рӯта­ныл урыл о̄с вос ва̄гыт. Ма̄ньщи пēс йис ва̄рма­лит вос янытлэ̄гыт. 
Ам ань апыгрищанум ма̄ньщи о̄лупсаныл урыл акваг потыртыянум. Кон­дин­ский па̄вылн хунь ёхталэ̄гыт, музейн, нэ̄пак ловиньтан колн акваг ялантэ̄в. Тот ма̄ньщи пēс о̄лупсаныл урыл пӯмща­лахтэ̄в. Анна Конькова, Андрей Тарханов, Евдокия Кузакова ос мо̄т хо̄нтаӈ ма̄ньщит хансум нэ̄пакыт юн о̄ньщēгум, апыгрищанумн ты нэ̄па­кыт ловиньтыянум. 
Людмила ТЕТКИНА
