

	Ты та̄л Россия янытыл кина янытлан та̄лыг ла̄ввес. Ань суссылтан кинат пуссын нэ̄пакн хансым потрыт хосыт по̄слым о̄лэ̄гыт. Ты накт са̄выӈпа̄лэ кина по̄слын хо̄тпат та̄нки о̄с нэ̄пакыт та̄ратэ̄гыт. 


		Ты кастыл мо̄лал Ханты-Мансийск ӯст нэ̄пак ловиньтан колт «Библионочь» нампа ва̄рмаль о̄лыс. Ань ты порат «Югорские ваганты» нампа литература э̄лаль тотнэ ма̄ньлат ма̄хум акв пӯмащ ва̄рмаль щё̄пита̄лсыт. Та̄н тот атхатыглам мир ма̄гыс кинат э̄ргыглым э̄ргыт э̄ргысыт, кина хосыт суссылтым мо̄йтыт ос стихотвореният ловиньтасыт. Ты ловиньтан тэ̄ла хосыт ма̄хум та̄ра хащсыт, манырсыр кина урыл потыр о̄лыс.

		Та хо̄тал нэ̄пак ловиньтан колн са̄в яныгпа̄ла э̄кват ос о̄йкат, ма̄ньлат а̄гит-пыгыт ос ма̄нь ня̄врамыт ёхталасыт. О̄выл колнакт «Читаем кино» нампа выставка мӯй ма̄хум ма̄гыс рӯпитас. Тот пēс кинат ос ань ва̄рнэ кинат урыл суссылтап о̄лыс. Ты кинат пуссын нэ̄пакыт хосыт по̄славет. 

		Тувыл яныг хо̄нт урыл «А поле боя держится на танках» нампа  выставка о̄лыс. Тот танкыт урыл ма̄хумн потыртавес. То̄ва хо̄тпат танкыл яласан порат пуӈкыт о̄щнэ кēнт но̄х-пинумта̄лым по̄слахтасыт. Ты коныпал тот пēс порат кина по̄слын утыт суссылтавēсыт. Ма̄хумн ты тэ̄ла сака мӯстыс.  

		Хотьют ка̄сащас, та̄н я̄нас колнакт «Кавказская пленница» манос «Приключения Шурика» ос мо̄т кинат сунсуӈкве вēрмысыт. Ня̄врамыт ма̄гыс ос мо̄йт-кинат суссылтавēсыт. Тот та̄н ма̄гсыланыл са̄всыр пӯмыщ ёнгилыт щё̄пита̄лвēсыт. Тув ёхталам э̄лумхо̄ласын сака пӯмащ о̄лыс. То̄ва хо̄тпат нас ӯнлахо̄лым нэ̄пак ловиньтасыт, то̄ват кина суссыт манос суссылтым кинат урыл потыртасыт ос мо̄т са̄всыр ва̄рмаль ва̄рсыт. Та э̄т ка̄сыӈ хо̄тпа ща̄гтым тот о̄лыс.

		 

		Николай МЕРОВ 

 
