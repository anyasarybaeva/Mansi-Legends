
Ты та̄л сыс Ханты-Мансийскат акв ёмас проект тэ̄лаг ēмтыс. Ты та̄рвит рӯпата о̄лыс кос, тувыл такви щирēтыл сака номтыӈ ос э̄рнэ ва̄рмаль. Ма̄хум ань ма̄ньщи ла̄тӈыл потрыт, мо̄йтыт ос са̄всыр стихыт хӯнтлуӈкве вēрмēгыт. Ты тэ̄ла рущ щирыл «аудиокнигаг» ла̄ваве. 
Ты нэ̄пак «Аудио­книга «Мансийская детская литература» проект щирыл Майя Ефимовна Макарован ва̄рвес. Ань «Мӯтра йӣв» нампа ма̄ньщи аудио-нэ̄пак та э̄тпост та̄ра­та­вес. Аквта хо̄талт тав Ханты-Мансийскат нэ̄­пак ловиньтан колт сус­сылтавес. 
Тав ань Россият нэ̄­пакыт та̄ратан колт такви номерыл майвес ос та юи-па̄лт са̄всыр библиотекатыт ищхӣ­пыӈ ло̄псыт ма̄хумн хӯнт­лаӈкве вēрмаве. Тувыл аудио-нэ̄пакыт округ нэ̄пак ловиньтан колн мӯйлуптавēсыт. Ётыл са̄внув ке та̄ра­таве, то̄нт ка̄сыӈ хо̄тпа ёвтуӈкве вēрми.

«Мӯтра йив» аудио-нэ̄пакт 100 мо̄йтыт, пот­рыт ос стихыт ма̄ньщи ла̄тӈыл хансым о̄лэ̄гыт. Та̄н школат ма̄гыс са̄в­сыр ханищтахтын ос нас ловиньтан нэ̄пак­ныл тув акван-атвēсыт. Та потрыт Ю.Н. Шестало­вын, Е.И. Ромбанде­еван, А.И. Сайнахован, А.М. Конькован, М.К. Анисимкован хасвēсыт. Тувыл яныгпа̄ла ма̄хум­ныл хӯнтлым мо̄йтыт, пēс потрыт та хольт о̄с ёл-хансым хультсыт. То̄ва рущ писателит ос поэтыт хансум потра­ныл о̄с ма̄ньщи ла̄тӈыл толмащлавēсыт.  

Ма̄ньщи ла̄тӈыл пот­рыт «Лылыӈ со̄юм» колт рӯпитан хо̄тпаг Владимир Меров ос Ольга Норова ловинь­тасы̄г. Тэ̄н ма̄нь ня̄вра­мыт пēс накыт ва̄ӈкве ос ма̄ньщи ла̄тӈыл по­тыртаӈкве ханищтэ̄г. 
Николай Меров пот­рыт о̄с ловиньтас. Тав «Лӯима̄ сэ̄рипос» ма̄нь­щи газетат рӯпиты. Николай ла̄выс: «О̄влэ̄т потрыт ёл-хансуӈкве мощ та̄рвитыг о̄лыс, ла̄тӈыт пуссын ёмщак­вег ля̄галаӈкве э̄рыс, нэ̄мхо̄т ул вос таглысӯв. Ань потрыт хӯнтлам ма̄хумн пӯмыщ вос о̄лыс. Мо̄йтыт мо̄йтуӈ­кве э̄рēгыт, потрыт о̄с акв­тох, стихыт сымн ро̄внэ ла̄тӈыл вос ло­винь­та­санӯв». 

Ловиньтан потрыт пуссын Денис Вынги­левн ищхӣпыӈ утн ёл-хас­вēсыт, Майя Мака­рова са̄всыр э̄рнэ тэ̄лат хӯлтыглас. Ма̄ньщи ла̄т­ӈыт ма̄кыг торгам­тан ма̄гыс ос ёмщакв вос ловинь­тавēсыт, тав «ПРО-движение обско-угор­ских народов» на­маим ищхӣпыӈ ло̄псэ̄т акв ханищ­тап щё̄пи­та̄­лыс. 

Проект тэ̄лаг ва̄рнэ ма̄гыс Майя Ефимовна Ханты-Мансийскат о̄лнэ ма̄ньлат пыгыт Денис Вынгилев ос Николай Чебоненко ёт ва̄йхатас. Та̄н аквъёт рӯпитаӈкве потыртахтасыт. Пыгыт «Узор мира» рӯпата колнак ва̄рсыт. Тувыл тот ка̄тыл хури по̄слын ос кина по̄слын а̄гит-пыгыт ос мо̄т рӯпата ва̄рнэ хо̄тпат ёт акван-нё̄тхатым тэ̄ланыл ва̄р­саныл.
Ольга Шалтаева ос Николай Чебоненко нэ̄пак янытэ̄т нё̄тнэ хурил по̄слыстэ̄н ос ищ­хӣпыӈ ут хосыт пот­рыт молях хо̄нтнэ ма̄гыс, э̄рнэ рӯпата ва̄рыстэ̄н. 

Денис Вынгилев пот­рыт халт э̄рыгсовыт тув щё̄питас. Тав ла̄выс: «Ам ты рӯпатамн хань­щувласум, а̄нумн тыт та̄рвит а̄тим о̄лыс. Пот­рыт ловиньтан ма̄хма­нув хо̄т э̄ри та̄кыщнув манос асталнувēг по­тыр­таӈкве ханищтах­тасыт. То̄ванакт нэ̄пакн хаснэ то̄ва мо̄йтыт мо̄т диалектыл о̄лэ̄гыт, та̄н хащта̄л ла̄тӈыт о̄с та̄ра-паттысаныл. Ма̄ньщи ла̄тӈув хот ты со̄йми, хоты яныгпа̄ла хо̄тпа китыглаӈкве, ат ва̄глӯв. Тувыл пēс ма̄хманув потыртаманыл щирыл акваг мо̄йтуӈкве э̄рыс. Ам номсыкēмт, Влади­мир, Николай ос Ольга рӯпатаныл ёмщакв ва̄р­саныл. Та̄нанылн пӯма­щипа ла̄вēгум».
  
Ты аудио-нэ̄пакыт мощēртын интернет хосыт хӯнтлуӈкве ро̄ви, ос дискыт школатын тах кēтавет. Ань ма̄ньщи ла̄тыӈ ханищтан манос нас потрыт хӯнтлын хо̄тпат ма̄гыс яныг мӯйлупса та ва̄рвес. 

Тамара МЕРОВА
