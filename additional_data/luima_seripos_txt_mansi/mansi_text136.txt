
Наталья Комарова, губернаторув, па̄влыӈ ос ӯсыӈ миркол кӯщаит ак¬ван-атыгласанэ. О̄влэ̄т тав кит хо̄тпаг яныт¬ласаге. Россия янытыл миркол кӯщаит ка¬сылыл ва̄рыглавет. Та̄н тув та̄нки ва̄рум рӯпатаныл ос проектаныл кēтыглыяныл. 700 кēтум заявка-нэ̄пакыт халт ма̄н окру¬гувныл кит проектыг но̄х-патсы̄г.

	Ханты-Мансийск ӯс миркол «Лучший му¬ниципальный проект» нампа номинацият хӯрмит места вис. Сургут ӯст миркол кӯщай Дми¬трий Попов мо̄т мир¬кол кӯщаит халт но̄хпатыс, китыт местал майвес. Наталья Кома¬рова тэ̄натэ̄н ты яныт¬ласаге. 

	Ты юи-па̄лт та̄н налоголн урыл потыртасыт. Ань рӯпитан са̄кконыт щирыл ма̄ о̄щнэ хо̄тпат налог-олн ойтэ̄гыт, тыил государствав о̄с са̄в олн сэ̄лы. Па̄влыӈ ма̄хум ко¬ланыл ӯнлын ма̄ та̄нки нупыланыл хансуӈкве ань о̄с ла̄вавет. Сапра̄нит миркол кӯщаит китыглавēсыт, манаса̄вит олн та̄н тыил сэ̄лэ̄гыт ос хумус ма̄хум ёт ты тэ̄ла хосыт рӯпитэ̄гыт. 

	Вячеслав Куликов, Урай миркол кӯщай хум, рӯпатаныл урыл тамле ла̄тыӈ ла̄выс. Кит та̄л сыс акваг мощщанув ма̄хум налог-олн ойтуӈкве пат¬сыт. 2010 та̄лт Урай ӯст о̄лнэ мир пуссын аквъёт 28 миллион солко̄ви ойтсыт, 2012 та̄лт туп 16 миллион. Ань са̄всыр льготат ва̄рвēсыт, са̄в ма̄хум ты олныл воссыг ат хансавет. Та̄н мирко¬ланылт рӯпитан ма̄хум ань са̄всыр акцият ос ре¬клама ва̄рыглэ̄гыт, кол ӯнттум, гараж ӯнттум ма̄наныл ма̄гсыл ма̄хум нэ̄паканыл моляхнув вос ва̄рияныл. 

	О̄с та порат кӯщаит акв тэ̄ла урыл потырта¬сыт. Ань мо̄т хо̄н ма̄ныл ёхтын таджикыт, узбе¬кыт, киргизыт ос мо̄т по̄х хо̄тпат тыт ма̄ ёвтэ̄гыт ос та̄нки нупыланыл молямтахтым хаслыг¬тыяныл. Кӯщаит китыглахтасыт, ты ма̄хум ма̄ тыт ёвтуӈкве манрыг та̄ртавет. Прокуратурат рӯпитан нэ̄ Валентина Балута ювле-ла̄выс, са̄ккон щирыл та̄н олн ке о̄ньщēгыт, кос хо̄т Рос¬сия янытыл ма̄ ёвтуӈкве вēрмēгыт. 

	Сапра̄нит о̄с акв на¬лог урыл потыр о̄лыс. Ань многоквартирный колт о̄лнэ щēмьят ты олныт ойтуӈкве о̄с ла̄вавет. Кӯщаит ань тыг мус ты тэ̄ла хумус мӯсхалыг ва̄руӈкве, та̄нки ат торгамтэ̄гыт. Яныг колт о̄лнэ ма̄хум халт ты олныт хумус уртуӈкве ос кол по̄хат о̄лнэ ма̄тэ ма̄гсыл налоголн виӈкве ман а̄ти - о̄с ат ва̄гыт. Тамле колт о̄лнэ ма̄хмытын та̄нкина̄нылн ты нэ̄пакыт щё̄питаӈкве э̄ри. Нэ̄пакыт ва̄руӈкве та̄н о̄с ат ка̄сащēгыт. Ты та̄рвитыӈ ва̄рмаль ань яныг ӯсытт о̄лы, тот там¬ле кол са̄в ӯнттаве. 

	Сергей Зайцев, Горно¬правдинск па̄выл миркол кӯщай, о̄с акв та̄рвитыӈ ва̄рмаль урыл ла̄выс. Тав па̄влыӈ ма̄хманэ кол ӯнттын ма̄наныл та̄нки нупыла¬ныл хансуӈкве пуссын кос таӈхияныл.Ма̄ ур¬тнэ (межевание) ва̄рнэ хо̄тпат тув ат ёхталэ̄гыт. Ань ты рӯпата вос ва̄раве, па̄вылт лов хо̄тпа заявление-нэ̄пак х а с ы т, т а̄ л с ы с т ы ӯрхатэ̄гыт. Моляхнув нэ̄паканыл ва̄рсаныл ке, налог-олн ойтуӈкве о̄вылтахтынувыт. 

	Ма̄ уртнэ хо̄тпат ювле ла̄всыт, тамле рӯпата ва̄руӈкве э̄лумхо̄лас ат то̄вылхаты, тувыл ка̄сыӈ ма̄нь па̄вылн акв хо̄тпа о̄лнэ ма̄тэ по̄слуӈкве ос нэ̄паканыл ва̄руӈкве, та̄н о̄с ат вēрмēгыт. Тыи ма̄гсыл ма̄хум хоса та ӯрхатэ̄гыт. 

	Та сапра̄нит кӯщаит ма̄-вит ӯргалан урыл о̄с потыртасыт. Ань мир¬кол кӯщаит ка̄сыӈ па̄выл по̄хат порс ул вос атэ̄гыт, порс атнэ полигоныт вос щё̄питэ̄гыт. Наталья Ко-марова ла̄вме щирыл, округувт акв програм¬ма пирмайтавес ос ты хосыт мирколыт олныл та̄ставет. Советский рай¬он миркол кӯщай хум Вячеслав Толстогузов ла̄выс, та̄н та̄нки райо¬нанылт порс атнэ акв по¬лигон щё̄питасыт, Пионерский, Малиновский, Таёжный ос Алябьево па̄влытныл порс тув то¬таве. 

	Наталья Комарова ты программа хосыт пус¬сын кӯщаит рӯпитаӈкве ла̄всанэ. Ос ка̄сыӈ рай¬онт тамле порс атнэ ма̄ вос ва̄раве, па̄влыт ля¬пат ма̄хум ма̄ныл ул вос па̄ӈктыяныл.
