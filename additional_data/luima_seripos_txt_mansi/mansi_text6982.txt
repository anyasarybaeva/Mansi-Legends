
Ам намум Меров Кирилл, ам Саранпа̄вылт о̄лэ̄гум ос ханищтахтэ̄гум. Ты туи ам омам ёт ща̄рщин ялсум, тот ма̄н Сочи ӯс ляпат Лоо па̄вылт ӯщлахтасӯв. Ма̄н нила хо̄тпа ялсӯв – ам, омам, Люда а̄квум ос тав апге Женя. 
Āнумн матыр-а̄ти пус­сын пӯмыщ о̄лыс. Тот сака са̄в мир ӯщлахтэ̄гыт, ка̄сыӈ хо̄тал ща̄рыщн пувлуӈкве ялантасӯв, витэ татем лоньщиӈ, на̄лми ва̄татэ ма̄нь а̄хвтасыӈ, хо̄талэ са­ка та̄кыщ котарахты. Тот та̄ра суп та̄л ё̄мыгтаӈкве ат э̄ри, алпин хот-котараӈкве вēрмаве. 
Акв хо̄тал аквапаркын ялсӯв, тот са̄всыр сыпыт о̄лэ̄гыт, тувыл ёлаль вит овты, та сып хосыт тах­сысӯв, ёлытэ̄т яныг вит во̄ӈхат, тахамтым тув по­рыгмēв. Сака пӯмыщ о̄лыс, ам номтум татем ёмас. 

Лов хо̄тал татем мо­лях оигпасыт, ювле та минмыгтасӯв. Юн ам омамн-а̄тямн нё̄тэ̄гум. Туи тэ̄пкант са̄всыр овощит янмалтэ̄в, тэ̄лы ос колув по̄хат тӯйт хот-хилэ̄в. 
Саранпа̄вылт ам ань онтолов класс а̄стласум, 4 ос 5 оценкат о̄ньщēгум. Э̄лаль лов ос аквхуйплов класс а̄стлаӈкве патэ̄гум. 
Кирилл Меров, 
16 та̄л, Саранпа̄выл 
