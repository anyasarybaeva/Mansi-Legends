
Россия янытыл ты та̄л ма̄нь таквс э̄тпос нёлоловхуйплов щислат пēриян хо̄тал ēмты. То̄нт ма̄н Президент хо̄тпа пēрияӈкве патэ̄в. Ань ка̄сыӈ ма̄т нэ̄пак та̄ратан ва̄рмалит ёмщакв вос ва̄равет, таима̄гыс ты рӯпата ма̄гыс пуӈктотнэ хо̄тпат ань щё̄питахтэ̄гыт.
Югра янытыл пēриян ва̄рмалит палт кӯщаиг о̄лнэ хум Денис Корнеев ля̄ххал тотнэ хо̄тпат ёт хо̄нтхатыглас ос са̄всыр тэ̄лат урыл потыртас. Тав ла̄выс: «Ты та̄л ма̄хум хо̄т пēрияӈкве ка̄сащēгыт, тув та ялэ̄гыт. Ос таима̄гыс та̄н ань МФЦ-колт манос я̄нас ва̄рим колнакытт заявление-нэ̄пак вос хансэ̄гыт ос хоты колн пēрияӈкве минэ̄гыт, та̄ра вос ла̄вēгыт. То̄нт э̄лумхо̄лас нэ̄паканэ тув кēтавет ос тот списокын тах хансаве. Ты э̄лы-па̄лт ма̄хум та̄нки коланыл ляпат о̄лнэ пēриян колн ялсыт, мо̄т ма̄т ат ро̄выс. Туп мо̄т ӯсн тыламлан хо̄тпат нэ̄пакыл майлувēсыт ос нэ̄пак тот та̄ратасыт. Ань ма̄хум ма̄ньполь э̄тпос китхуйплов щисла мус та̄нки ла̄тыӈ кēтэ̄гыт. Ат ке а̄лымēгыт, та̄н хоты колн хансым о̄лэ̄гыт, тув та минэ̄гыт.
А̄гмыӈ-мосыӈ, сакватахтам хо̄тпат ос яныгпа̄ла хо̄тпат ань о̄с нё̄тавет. Ты ма̄хум та̄нки нэ̄пак та̄ратаӈкве ялуӈкве ат ке вēрмēгыт, та̄н ла̄тыӈ вос кēтэ̄гыт. Избирательный комиссият рӯпитан хо̄тпат та̄н палтаныл юв ёхталэ̄гыт. Во̄рт о̄лнэ соссаӈ ма̄хум палт та̄н са̄ртыннув ялэ̄гыт тах».
Округув янытыл 554 нэ̄пак та̄ратан кол рӯпитаӈкве паты. Ка̄сыӈ колнакт суснэ ищхӣпыӈ утыт ва̄равет ос ма̄хум тув по̄слуӈкве патавет. Бюллетень-нэ̄пакыт та̄н «ГАС Выборы» нампа то̄тапн та̄ратаӈкве вēрмēгыт. Та щирыл та̄н нэ̄паканыл та̄ра уральтавет ос ма̄кыг ловиньтавет.
