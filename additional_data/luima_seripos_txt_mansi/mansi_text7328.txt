
Хотьют спорт сунсуӈкве ка̄сащи, ты потыр на̄нан ловиньтаӈкве пӯмщиг паты. Ань тэ̄лы каснэ ёнгилыт Китай ма̄т Пекин ӯст та о̄вылтахтасыт. 
Нила спортсменанув Югра ма̄ныл тот касэ̄­гыт, ты товтыл ха̄йтнэ хум Сергей Устюгов, биат­лонистка а̄ги Кристина Резцова ос сноуборд, акв па̄хвыӈ ёсал сыпныл тахсын, хо̄тпаг Алексей ос Наталья Соболевыг. 
Рēтыӈ ю̄свой э̄тпос атыт хо̄талт о̄выл мēталь Россия командат каснэ а̄ги Наталья Непряева ка̄тын-паттыс, тав ски­атлон товтыл каснэ ма̄т ща̄лыголн мēталь вис. Ты о̄с товтыл ха̄йтнэ ма̄хум, та̄нанылн туп акв хотты щирыл ха̄йтуӈкве ро̄ви. 

Тувыл биатлон касылт командал ха̄йтум ма̄хум Ульяна Нигматуллина, Кристина Резцова, Александр Логинов ос Эдуард Латыпов э̄типа̄­лаг о̄с акв мēталь ка̄тын-паттысыт, ты а̄нохтēр пōс. Ащирма кос о̄лыс ос та̄н юи-о̄выл ё̄рыл та̄кыщ нуйхатсыт ос по̄с нупыл па̄тлуптасыт. 

Мо̄тыт хо̄талт ос мо̄т ма̄хум товтыл ха̄йт­сыт, то̄нт Александр Большунов щар молях ха̄йтыс, тав со̄рни мēта­лил майвес. Ōвлэ̄т акв ма̄т ёл-рагата̄лыс кос ос тох о̄лы, мо̄т ма̄хум молях юил ёхтысанэ ос такви са̄ртын патыс. Тав юи-па̄лэ̄т Денис Спицов ёхтыгпас, ты хум ща̄лы­голн пōсыл майвес. 
Анастасия Смирнова товтыл яныг сыпныл ёлаль тахамтан ма̄т ка­сыс. Ты касылт ёл-тахам­тан мус но̄х-порыгма̄­луӈкве, са̄всыр щирыл ё̄ӈхыгпа̄луӈкве э̄ри, яныг трамплинт пуӈк ӯлтта порыгмēгыт, тувыл ла̄г­ланылн лю̄люмтэ̄гыт ос сып ёлаль ос та нуйхатэ̄­гыт. Тамле пилыщмаӈ касылт онтолов­хуй­плов та̄л яныт а̄ги хӯрмит места вис, тав а̄нохтēр мēталил майвес. 
Конькил йӣквим тах­сын спортсменанув Камила Валиева, Марк Кондратюк, Анастасия Мишина ос Александр Галлямов, Виктория Синицина ос Никита Кацалапов пуссын о̄выл места висыт, та̄н со̄рни пōсыл мӯйлуптавēсыт. 
Марк Кондратюк, так­тēт тахсын хум, 17 бал­лыл майвес. Анастасия Мишина ос Александр Галля­мов аквъёт тахсэ̄г, тэ̄н 19 баллыл майвесы̄г. 18 балл Виктория Сини­ци­на ос Никита Кацала­пов ёмщакв йӣквмēн ма̄гыс май­весы̄г. Камила Валиева ём­щакв тахсуме ма̄гсыл 20 очкил хасвес. Та̄н пуссын Россия сбор­ный ма̄г­сыл сака яныг ща̄гт тотсыт. 
На̄н ты ёнгилыт сун­сэ̄н, та̄наныл сунсуӈ­кве сака пӯмщиг о̄лы. Тыгыл э̄лаль мо̄т хо̄талыт сыс ма̄н Россия сбор­ный коман­дав э̄рыӈ о̄с со̄рни мēта­лит ка̄тын-патты, тыи ма̄н ща̄гтым ӯруӈкве патэ̄в. 

Сергей Устюгов, товтыл ха̄йтнэ хум, тав алам ма̄н округувт Хо̄нтаӈ район Междуреченский па̄вылт самын патыс. Сергей ма̄ньщииг о̄лы, тох ищ­хӣпыӈ утыт вики­педия ло̄псыт хансым о̄лы. Тав яныг щēмьят яныг­мас, щар ма̄ниг о̄лы.  
Галина КОНДИНА
 
