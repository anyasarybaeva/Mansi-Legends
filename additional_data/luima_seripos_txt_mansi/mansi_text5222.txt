
Победа хо̄тал янытлан кастыл Александр Емельянович Чупров, яныг хо̄нтыт порсум ма̄ньлат пыг, урыл потыр хансэ̄в. Ты потыр Ха̄льӯст о̄лнэ рӯтанэ ма̄ньщи газетан кēтсыт.
Война о̄вылтахтам порат Александр Чупров та̄ра хо̄нтлаӈкве тотвес. О̄влэ̄т тав военный училищат ханищтахтас, тувыл Западный фронтын хо̄нтлаӈкве кēтвес. Пилта̄л хо̄нтламе ма̄гсыл «Орден Отечественной войны» ос «За отвагу» нампа ма̄гылн тагатан по̄сыл майвес. 
Тав 1945 та̄л яныгпо̄ль э̄тпос 9 хо̄талэ̄т порслувес. Тав Кёнигсберг ӯст яныг а̄хвтас тармыл наме  хансым  о̄лы. 
Оматэ̄н хансыглам пищманэ рӯтанэ̄н ань тыг мус о̄ньщавет. 1944 та̄л сӯкыр э̄тпос 24 хо̄талэ̄т Александр хансыс: «Ома, ань хо̄нтлаӈкве щё̄питахтэ̄в. Фашистыт Берлин ӯс нупыл ня̄влыянӯв, а̄тям ос мо̄т порсум ма̄хманӯв ма̄гсыл пуссын тāнаныл алуӈкве патыянӯв. Победа хо̄тал та ӯст янытлаӈкве патэ̄в. Ос ты юи-па̄лт ам юв тах ёхтэ̄гум». 
Галина Емельяновна Чупрова такви каӈке урыл «Жизнь Югры» нампа газетан «Для нас он остался Сашей» нампа потыр кēтыглас. Галина Емельяновна са̄в та̄л школат ня̄врамыт ханищтан нэ̄г рӯпитас, мӯтраӈ ос сымыӈ хо̄тпаг о̄лыс. Каӈке ос а̄тятэ хурит, нэ̄пакыт пуссын акв ма̄т о̄щсанэ. Акв хурит каӈке по̄слым о̄лы. Та хуритэ тав оматэ̄н Прасковья Васильевна Чупрован кēтыгластэ, тот хансым о̄лыс: «Наӈ пыгын старший лейтенант  Александр». 
Тав «личное дело» нампа нэ̄паке копиятэ рӯтанэ̄н ань о̄с о̄ньщаве. Ты нэ̄пак яныг таквс э̄тпос 1942 та̄лт ты щирыл хасвес: «Александр Емельянович Чупров во̄ртур э̄тпос 1922 та̄лт Омский область Шайтанка па̄вылт самын патыс. Са̄т класс  Шайтанкат  а̄стлас. 
1941 та̄лт о̄йттур э̄тпос 23 хо̄талт повестка-нэ̄-пакыл кēтвес. Тувыл М.Ф. Фрунзе нампа военный училищат хо̄т э̄тпос ханищтахтас ос ты юи-па̄лт хо̄нтлаӈкве  тотвес». 

Мо̄т потыр тав урēтыл 1982 та̄лт Н.Е. Филиппов хансыглас. Потре Ха̄льӯс районный музейн ос Александр Чупров оматэ̄н кēтыстэ. Тот хансым о̄лыс: «Война порат са̄в хо̄тпат хо̄нтлым порславēсыт, та̄н халанылт капитан Александр Чупров о̄лыс». 
Ты хум са̄в нэ̄пак А. Чупров урыл акван-атыс. Хо̄т ос хунь ты ма̄ньлат пыг порславес, ты урыл са̄всыр нэ̄пакыт потрыт кинсыс, ты урыл тох тав хансыс: «Во̄ртур э̄тпос о̄выл хо̄талэ̄т 1944 та̄лт Александр Чупров «гвардии капитан» намыл майвес. Тав такви са̄лтатанэ ёт щар о̄влэ̄т Восточный Пруссия ма̄н ёхтыс. 
То̄нт тав оматэ̄н тох хансыс: «Я̄тил омам! Ань а̄тям ма̄гсыл ос пуссын ма̄хманув ма̄гсыл тыт хо̄нтлэ̄гум. Лов хо̄тал сыс тыт хо̄нтлымав ма̄н ва̄гта̄л патсув. Холытан Кёнигсберг ӯс тах  виӈкве  патылӯв».

Яныгпо̄ль э̄тпос Александр Чупров такви ма̄хманэ ёт Прегаль я̄ ӯлтта унсысыт. То̄нт ты ма̄ньлат пыг хотталь та  тотвес. 
Аквта э̄тпос 15 хо̄талэ̄т полковник Коровин Прасковья Васильевнан пищма хансыс: «30614 воинский часть нэ̄пак хансы, нāн пыгын Прасковья Васильевна, пилта̄л хо̄нтлуме ма̄гсыл «Орден Отечественной войны I степени» нампа ма̄глын тагатан по̄сыл миве». 
Победа хо̄тал 60 та̄лэ то̄влын кастыл «Жизнь Югры» газетат Александр Чупров урыл Анатолий Белый «Погиб под Кёнигсбергом» о̄с акв потыр  хансыс. 
Потрēт тамле ла̄тӈыт о̄лсыт: «Калининград ӯст хо̄нтлан накт порсум ма̄хум памятникыл ва̄рвēсыт. 
Та ма̄т 1 со̄тыра 200 са̄лтатыт ёл-щё̄питым о̄лэ̄гыт. Алексей Емельянович Чупров, Шайтанка па̄вылныл о̄лум ма̄ньлат пыг, о̄с та ма̄т ёл-щё̄питавес. То̄нт тав 22  та̄лэ  туп  то̄влыс. 
Приказ-нэ̄пакт тох хасвес: 1945 та̄лт яныг-по̄ль э̄тпос 15 хо̄талэ̄т Александр Чупров «Орден Отечественной войны I степени» нампа ма̄глын тагатан по̄сыл миве. Ты юи-па̄лт оматэ похоронка-нэ̄пакыл тотвес.
Прасковья Васильевна Чупрова 30 арыгкем та̄л ювле хультум юи-па̄лт пыгēн маим по̄сыл ущта кēтвес. Орден Ха̄льӯс районт военный комиссарыг о̄лум хум  Б.И. Решетников тавēн мистэ. Ты ма̄глын тагатан по̄с ка̄тыт пувим оматэ сака хоса  лю̄ньщис. 
Марина Табун кēтум потре ма̄ньщи ла̄тӈыл Людмила Теткина хансыстэ
