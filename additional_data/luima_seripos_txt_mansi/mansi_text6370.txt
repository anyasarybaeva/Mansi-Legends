
2020 та̄л о̄вылтахтаме па̄сныл «Ханты-Мансийский центр занятости населения» колт ня̄врамыӈ нэ̄т ма̄гыс са̄всыр ханищтапыт ва̄рыглавет. Нэ̄ ня̄враме школан иӈ ат те яланты, ты колт та̄ра тав нё̄туӈкве вēрмаве. Рӯпитас те, аквта профессиятэ щирыл мо̄тнув тэ̄лан э̄лаль ханищтахтуӈкве ро̄ви. 
Ань ты ювле хультум нёлолов э̄тпос сыс ма̄н палтув 63 нэ̄т ёхта­ла­сыт: 40 хо̄тпа ущ о̄выл профессиян ханищтах­туӈкве патсыт, 23 нэ̄т та̄нти рӯпатаныл э̄лаль ханищтахтуӈкве кēтвē­сыт. 
Тамле тэ̄лат ва̄ӈкве патэ̄гыт: рӯпата олныт ловиньтаӈкве (1С Бух­галтерия), таглын ма̄хум ханищтаӈ­кве, рӯпитан хо̄тпатн нё̄туӈкве, ӯс ман па̄выл мирн са̄всыр нё̄тмил ва̄руӈкве, ня̄вра­мыт ханищтаӈкве ос мо̄т са̄в тэ̄лат.
Нэ̄т янгыщ аквта рӯ­патаныл щирыл э̄лаль ханищтахтуӈкве ка̄са­щēгыт. Улпыл таима̄­гыс, та пēс рӯпатаныл ва̄ганыл, ос э̄лаль мощ мо̄тнув щирыл матыр-а̄ти ва̄руӈкве таӈхēгыт. То̄ва нэ̄т ос йильпи тэ̄лат ханищтэ̄гыт.
Я̄тил нэ̄квет, ня̄вра­манын янмалтым юн о̄лэгы̄н те, ма̄н палтув ёхталэ̄н, э̄рыӈ тыт акв­хотты ханищтап пēрие­гы̄н. Хотьют ка̄сащи, та пēс рӯпататэ щирыл э̄лаль вос ханищтахты, манос йильпи тэ̄ла палт вос вуйхаты. 
Ма̄н колув наме: КУ «Ханты-Мансийский центр занятости насе­ления». Тыт ка̄сыӈ нэ̄ нё̄таве, хоты рӯпата ва̄­руӈкве номтэ паты, та тэ̄лан вос ханищтахты. 
Центр занятости колн тамле нэ̄пакыт тотуӈкве э̄ри: нэ̄ хотты ма̄т ханищтахтас те, та диплом-нэ̄паке, РФ паспорт, ня̄врам самынпатум нэ̄паке (свидетельство о рож­де­нии), хотты ма̄т рӯпи­тас те – трудовой книж­катэ копия. 
А̄гмыӈ-мосыӈ нэ̄т о̄с ханищ­тах­туӈ­кве во̄вавет, э̄рнэ нэ̄па­каныл ёт вос ёхталэ̄гыт.
Ты ханищтап ма̄гыс олн ойтуӈкве ат э̄ри, ня̄врамыӈ нэ̄т то̄рум ма̄гыс нё̄тавет. Ань о̄лнэ ма̄в янытыл тамле пилыщмаӈ а̄гм о̄лы, таима̄гыс нэ̄ хо̄тпат э̄рнэ нэ̄паканыл Депар­та­мент труда ос занято­сти населения ХМАО-Югры колн, проф­обуче­ние ос проф­ори­ен­тация отделн ищ­хӣпыӈ ут хосыт вос кē­тыяныл, та мат ло̄пса­ныл тамле: http://job.dznhmao.ru Манос ты телефон хосыт вос сво̄нитэ̄гыт: 8 (3467) 32-05-18.
КУ «Ханты-Мансийский центр занятости населения» ведущий инспектор Е. Ткаченко потре ма̄ньщи ла̄тӈыг Светлана РОМБАНДЕЕВА толмащластэ
