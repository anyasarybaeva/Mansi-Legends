
Ха̄льӯс район Кульпас па̄вылт ма̄нь таквс э̄тпос 9 хо̄талэ̄т ялпыӈ хо̄тал о̄лыс, ня̄врамыт ос ща̄няныл-а̄щаныл тув во̄выглавēсыт. Та па̄вылт Грибная, Озерная ос Ягодный ӯсхулыт о̄лнэ ня̄врамыт ёнгын ма̄л ва̄рвēсыт. 
Ань а̄гирищит, пыг­рищит акв ма̄т пуссын аквъёт ёнгасаӈкве, тят­тялахтуӈкве ос мо̄т щирыл ёнгуӈкве вēр­мēгыт. Тамле ёмас тэ̄ла ма̄гсыл районный миркол ос Саранпа̄выл миркол олн та̄стысы̄г. «Рахтынья» нампа об­щинат рӯпитан хо̄тпат пӯсас ва̄руӈкве ня̄вра­мыт са̄всыр ёнгын утыт ӯнттуӈкве нё̄тсыт.  
Кульпас па̄выл Люд­мила Петровна Албина миркол кӯщаиг о̄лы. Па̄влыӈ ма̄хум хумус ань о̄лэ̄гыт, ам Людмила Петровна китыгласлум, тав тох потыртас:
– Ты та̄л па̄влувт «Рахтынья» общинат рӯпитан ма̄хум са̄в йи­льпи о̄лнэ кол ӯнт­ты­сыт. Кӯщаиг Александр Игоревич Голо­шубин тот о̄лы. Ань са̄ккон щирыл ма̄н очередин хасхатам щēмьят колыл ёвтуӈкве вēрми­янув.

Ма̄н община ёт потыр­тахтэ̄в, та̄н о̄лнэ колыт ӯнттэ̄гыт, ты юи-па̄лт ма̄н нэ̄пакыт пуссын акван-атыянув, э̄лаль Ха̄льӯс мирколн кēты­янув. Та̄н очередин хас­хатам щēмьят ма̄гсыл  «Рахтынья» община па̄л­ныл ты колыт ёвтэ̄гыт. 
Во̄ртур э̄тпост хӯрум щēмья йильпи колн ва̄нт­ласыт. Община рӯ­пи­тан ма̄хум ос са̄т йи­льпи колыт ӯнттуӈкве ты а̄стласыт. Ма̄н э̄рнэ нэ̄­пакыт ань щё̄питыя­нув, тыи юи-па̄лт оче­редь щирыл ма̄хум ко­лыл миӈкве тах па­ты­я­нув.
О̄лнэ колыт ёмащакв ва̄рвēсыт, кит манос хӯрум колнак о̄ньщēгыт. Колн туп вит тотуӈкве э̄ри. Кульпаст ЖКХ-кол рӯпиты, ма̄хумн вит ке э̄ри, тотавет. Ты ма̄гсыл олн ойтуӈкве патэ̄гыт. 

Юи-о̄выл та̄лытт Грибная, Озёрная ос Ягодный ӯсхулыт са̄в йильпи колыт ӯнтту­вē­сыт. Ты та̄л олныл та̄с­тувесӯв ос ты ӯсхулыт лё̄ӈхыт ёмащакв щё̄­питаӈкве а̄стысӯв. 
Людмила Петровна мирколт са̄в та̄л рӯпиты, па̄влыӈ мир та̄рвитыӈ ва̄рмаляныл ёмащакв ва̄ганэ. Тав ла̄выс, ань Кульпас па̄вылныл мо̄т па̄вылн туп вертолётыл тыламлаӈкве ро̄ви. Са̄т хо̄тал сыс кит щёс вертолёт Ха̄льӯсныл ёхтала̄лы, билет сака та̄рвитыӈ ёвтуӈкве. Туи на̄иӈха̄пыт тув ялантэ̄гыт, тувыл я̄ витэ ма̄ниг ēмты, яласаӈкве о̄с та по̄йтэ̄гыт. Мо̄т яла­сан лё̄ӈх воссыг а̄тим. 
Па̄влыӈ мир ёмас пӯльница ань о̄с ат о̄ньщēгыт. Ты э̄лы-па̄лт ма̄хум лēккар та̄л о̄лсыт. Ма̄ньполь э̄тпос мо̄т ма̄ныл лēккар нэ̄ рӯпи­таӈкве тув ёхтыс. Лēккар нэ̄ о̄с о̄лнэ колыл та̄ра майвес. 

Сӯкыр э̄тпост во̄р ӯргалан хум щēмьяӈ та̄гыл па̄вылн рӯпитаӈ­кве кēтвес. Нэ̄тэ ань школат ня̄врамыт ха­нищ­тым рӯпиты. Люд­мила Петровна ла̄выс, ты хум па̄вылт рӯпи­таӈ­кве ке хульты, рай­он­ный мир­кол­ныл о̄лнэ ко­лыл тах о̄с ёвтаве. 
Мо̄т та̄рвитыӈ ва̄р­маль па̄вылт  о̄лы, тот ёмас школа а̄тим. Рӯпи­там школа на̄йн ё̄свес, ань ня̄врамыт интернат-колт ханищтахтэ̄гыт. Акв палъēрт ма̄нь па̄­выл­ныл ёхтум а̄гит, пыгыт о̄лэ̄гыт, мо̄т палъ­ēрыт ос ханищтахтэ̄гыт.
Ам Людмила Петро­вна о̄с акв ва̄рмаль урыл китыгласлум, таквсы порат па̄вылн тэ̄нут хумус тотаве? 

Кӯщай нэ̄ ла̄выс:
– Са̄ккар, колас, щак­вит, мӯӈит ос мо̄т тэ̄нут па̄вылн са̄ртын тотаве. Па̄влувт нила ла̄пка рӯпиты. «Сосьвинский рыбкооп» кит ла̄пка о̄ньщи, акв ла̄пка «Рах­тынья» община па̄лыл рӯпиты ос Владимир Гофман такви ла̄пкатэ̄т тэ̄нут тыналы. 
Таквсы, хунь витэ яныг, та̄н са̄в тэ̄нут па̄вылн та̄ра тотсыт, ань та рēгыл тэ̄лы мус тах о̄лэ̄в. Тэ̄лы лё̄ӈх хунь ва̄раве, то̄нт та̄н ма̄шинал ла̄пка­нылн тэ̄нут тотуӈ­кве патэ̄гыт. Ань ла̄пкат ма­ныр э̄ри, пуссын о̄лы. 
Людмила ТЕТКИНА
