
Югорский государ­ственный университетт ва̄т са̄грапнал э̄тпост мо̄т хо̄н ла̄тыӈ ханищтан а̄гит-пыгыт ма̄гыс акв пӯмыщ урок о̄лыс. Таве английский, немецкий ос финский ла̄тыӈ ханищтан нэ̄г Марианна Юрьевна Семёновна ос Светлана Валентиновна Владимирова щё̄питастэ̄н.  
Та урокт финн ма̄хум хумус Рождество ос Йильпи та̄л янытлэ̄гыт, та о̄вылтыт потыртасыт ос ва̄ти кина-охсат суссыт. То̄нт финныт хӯрум хо̄тал ӯщлахтэ̄гыт. 
Та̄н пēс пораныл щирыл, ва̄т са̄грапнал э̄тпост ва̄т нупыл нила хо̄талт э̄типа̄лаг юн пасан ва̄рēгыт ос католический Рождество янытлэ̄гыт. Ты тэ̄ла ёмщакв ва̄нэ ма̄­гыс Марианна Юрьевна финныт о̄лупсаныл урыл потыртас, тувыл а̄гит-пыгыт ёт о̄с акв тамле пасан щё̄питасыт. Та̄нки атыӈ ня̄нь ва̄рсыт, лӯптаӈ ща̄й па̄йтсыт ос исвēщат пēламтасыт. 
Мēн Людмила Гурьева ёт о̄с тув во̄виньта̄лвес­мēн, мēн Финляндиян ялум урыл потыртасмēн. Юи-о̄вылт ты ма̄хум о̄вылтыт ма̄нь китыглап ва̄рвес, а̄гит-пыгыт пус­сын мӯсхалыг ювле-ла̄в­сыт. 
Россия ма̄вт Рождество ялпыӈ хо̄тал та̄л котиль э̄тпост са̄тыт хо̄талэ̄т янытлаве ос ты э̄лы-па̄л са̄тыт ма̄хум Йильпи та̄л ялпыӈ хо̄тал мӯйлэ̄гыт. 
Тамара МЕРОВА
