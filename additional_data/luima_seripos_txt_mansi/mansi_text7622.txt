
Югорск ӯс ляпат о̄лнэ «Сӯева̄т па̄выл» нампа музейт сосса ма̄хум лӯпта э̄тпос о̄вылтахтын порат Эсс я̄ ва̄тат пӯрлахтуӈкве акван-атхатыгласыт. 
Советский ӯст о̄лнэ ма̄ньщи хум Павел Ки­риллович Дунаев Витхон нупыл Эсс я̄ ва̄тат пōйк­щас. Я̄т, тӯрыт са̄в хӯл вос о̄лы, ма̄хум тэ̄нэ ма̄гсыл хӯл пувуӈкве вос вēрмēгыт, хум ёт ма̄хум Витхон по̄йкщасаныл. Тох пēс йис порат я̄ӈк на̄тнэ э̄тпос, ту­выл о̄йттур э̄тпос оигпан э̄лы-па̄лт ос таквсы щӯх на̄тнэ порат пӯрлахтасыт.
«Сӯева̄т па̄вылн» Югорск, Советский, Таёж­ный па̄вылт о̄лнэ сосса мир во̄выглавēсыт. Свердловский областит о̄лнэ нэ̄г-хумыг Алексей ос Тамара Пакиныг, тэ̄н рӯ­тэ̄н Наташа Пакина тув ёхталасыт. Ты ма̄ньщит Та̄ль­тия ва̄тат о̄лэ̄гыт. Лӯсум ма̄нь­щит ялпыӈ хо̄талн рущ хумн Егор Влади­мирович Никола­евын тотыглавēсыт. Ты ма̄ньлат хум Свердлов­ский областьт предпри­ни­матель ма̄хум союзт рӯпиты ос Североуральск ӯст миркол кӯщаин нё̄ты. 
Пӯрлахтын ма̄н ос ял­пыӈ хо̄талн са̄в ня̄врамыт ёхталасыт, са̄в а̄гирищит ос пыгрищит ма̄ньщи супыл масхатым о̄лсыт. Югорск ӯс история ос этнография музейт рӯпитан хо̄тпат та̄н ма̄гсыланыл са̄всыр касылыт ва̄рыгласыт ос ёнгилытыл ёнгалтасаныл. 
Та па̄вылт ё̄рнкол лю̄ли, Югорск музейт о̄щнэ ма̄ньщи пēс йис порма­сыт ос Нина Георгиевна Рукова ма̄щтырлан хо̄тпа ю̄нтум пормасанэ тот сус­сыглавēсыт. Ты нэ̄ нё̄тнэ турсуиӈ хо̄тпаг о̄лы, э̄ргуӈ­кве сака ха̄сы ос стихыт хансы. Ма̄хум ма̄гсыл э̄рыг э̄ргыс ос такви хансум стиханэ ловинь­тасанэ. Таёжный па̄вылт о̄лнэ ё̄рн нэ̄ Лилия Лапсуй Артём пыге ёт о̄с э̄рыг э̄ргысы̄г. 
Югорск ӯст о̄лнэ ма̄ньщи нэ̄ Татьяна Сысоева мӯй мир ма̄гсыл са̄лы нё̄­выль­ныл атыӈ исмит ва̄рыс, тӯрхул ос нялк па̄йтыс. Атыӈ ня̄лк па̄йтуӈкве Татьяна А̄нъя па̄вылт о̄лнэ рӯт ма̄хма­нэ̄н ханищтавес. 
Татьяна Сысоева ёт ты ялпыӈ хо̄тал Югорск ӯс музейт, ӯс мирколт рӯпи­тан хо̄тпат ос ва̄рыгла̄сыт ос сосса ма̄хум пӯрлах­туӈкве, мӯйлуӈкве во̄выг­ласыт.
Витхон нупыл пōйк­щуӈкве 2002 та̄лт о̄йттур э̄тпост Сӯева̄т па̄вылт о̄выл щёс акван-атхатыгла­сыт. Та порат музей ӯнттуӈкве а̄стлувес, пӯрлахтан нак Куриковыт ва̄рыгласыт. Музей колыт Василий Петрович, Николай Гаврилович, Александр Куриковыт ос Николай Самбиндалов ӯнттысыт. Аквта та̄лт во̄р­тур э̄тпос 31 хо̄талэ̄т «Сӯе­ва̄т па̄выл» рӯпитаӈ­кве о̄вылтахтас, та хо̄талэ̄т яныг ялпыӈ хо̄тал ва̄рыг­ла­вес, Югорск, Советский ӯсыгт о̄лнэ сосса мир пуссын тув во̄выглавēсыт. 
Ты ма̄ньщи музей та порат Югорск ӯс миркол кӯщаиг рӯпитан хум Раис Закиевич Салахов ос этнография ос история музей кӯщай нэ̄ Ольга Александровна Соляр ё̄рыл ва̄рвес. 
Татьяна Сысоева кēтум потыр ма̄ньщи ла̄тӈыл Людмила ТЕТКИНА хансыстэ   
