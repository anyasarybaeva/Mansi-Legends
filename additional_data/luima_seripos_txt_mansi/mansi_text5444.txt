
Ты хурит ма̄ньщи пыг Евгений Анямов по̄слым о̄лы. Тынакт тав Свердловский областьныл Ханты-Мансийск ӯсн ёхталас, ка̄тыл по̄слум хурит суссылтан колт рэп щирыл ма̄ньщи э̄ргыт э̄ргыс. Пыг китыгласлум, хотыл о̄лы, э̄ргуӈкве хунь патыс. Женя тох потыртас:
– Ам ущты патсум э̄ргуӈкве, та̄лыг иӈыт ēмты. Хотум номтум ёхтыс, хансуӈкве о̄выл­тахтасум, тувыл тэ̄луӈ­кве патыс. Э̄ргум э̄р­гыслум, хасумтаслум. Ёл-хансуӈкве Тимкан нё̄твēсум, Лиза Бах­тиярова тав пыге. 
 Кēрасколыӈъя̄ па̄вылт самын патсум, тот ща̄­нюм ос а̄щум ёт о̄лсум. Школат Полуночный па̄­вылт ханищтахтасум, ётыл Серов ӯст, тот о̄с интернат о̄лы. Рӯтанум, ща̄нюм янгыщ холасыт. Ам ань Ушма па̄вылт о̄лэ̄гум. Тот аким ос Са­ша а̄пщим о̄лэ̄г. А̄п­щим ты та̄л нёлолов классын мины, тав о̄с Полуночный па̄выл ин­тернатт ханищтахты. Ушма па̄влув яныг а̄ти, ма̄нь, налымантем э̄лум­хо̄лас тот о̄лы.  
– Ва̄рум э̄рганын хо̄ӈха урыл?
– Ам ань кит э̄рыг о̄ньщēгум – акв э̄ргум колум урыл, мо̄т э̄ргум щēмьям урыл. Тыхо̄тал тыт о̄с акв э̄рыг хан­суӈкве потыртахтасум, ща̄нюм урыл. Ам э̄ти хансэ̄гум. Та э̄ргагум э̄ти о̄вылтасагум, а̄л­пыл мус хассум.
Газета ловиньтан я̄тил ма̄хум, на̄н ань э̄лаль Евгений Анямов щēмьятэ урыл ва̄рум э̄рге ловиньтэлы̄н. Таве тав Ханты-Мансийск ӯст рэп щирыл э̄ргыстэ. Тав э̄рганэ насати ищхӣ­пыӈ утын ва̄рапимат, тот сунсэ̄н, хӯнтлэ̄н. 

Кēрасколыӈ па̄вылт 
Ма̄нь порат номилум о̄лсум, 
Ам рӯтанум тот пуссын о̄лсыт,
Ёмас а̄нум о̄лыс алам. 
Ётыл пуссын холасыт, 
Ам арыгтас туп Колям
Кӯрум колумт харыглас, 
Ань лю̄ли колум по̄лям.
Сымум ща̄рги щēмьям ма̄гыс,
А̄гмыӈ алам ма̄глум,
Хумус о̄луӈкв э̄лаль а̄нум
Ам алам ат ва̄глум.
Ам ань яныгмасум,
Ам ань яныг о̄лсум алам,
Рӯтанум ам ка̄салаӈкве
Ань тахнуванум о̄с алам.
А̄тюм Танил, а̄тюм ща̄нюм,
А̄тюм ам щащēквам.
Ёмащакв номиянум пуссын
О̄лсыт аквматэ̄рт алам.
О̄с та̄н тахсыт о̄луӈкве,
О̄с та̄н э̄лумхо̄ласыт
Та̄н ат тахсыт холуӈкв алам,
Щёровн хотум холасыт.
Тэ̄найнут тэ̄с алам, 
Рӯтанум тэ̄санэ,
Исанэ висанэ, 
То̄румн-а мисанэ.
Хумыс тащир ēмтыс,
Хотьют а̄нумн ла̄ви,
Та̄тламас ма̄н колув-а,
Тортувес лап а̄ви.
Та̄кыщ а̄нумн са̄ль,
Ла̄всум на̄нанн со̄ль.

Ань э̄рыг та оигпас. Ты я̄тил ма̄ньщи пыгтēв пус ка̄т, пус ла̄гыл вос о̄лы. Э̄лаль о̄с са̄в э̄рыг вос ва̄ри, вос э̄рги.
 
