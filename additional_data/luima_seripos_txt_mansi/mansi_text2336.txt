

	Ювле хультум э̄тпост мирн пēриим ма̄хум акван-атхатыгласыт. Та̄н ань 46 заседанияныл о̄лыс. Са̄всыр са̄кконыт урыл потыртасыт, то̄ванакт акван-потыртахтуӈкв ат вēрмысыт, маттем та воритотсыт.

	Ос акв ёмас тэ̄ла 

	урыл та̄н ань потыртасыт. Ты э̄лы-па̄лт пирмайтым са̄кконыт тох хансым о̄лыс – са̄в ня̄врам о̄щнэ нэ̄квет пенсиян миннэ̄ныл порат пенсия-олнаныл мощщаг ловиньтавет. Са̄внув пенсия винэ ма̄гыс, рущит ла̄внэ̄ныл хольт «трудовой стаж», та̄нанылн э̄ри. Тув 17 

	та̄л ловиньтаве.

	Нэ̄квет тыса̄вит та̄л ат те рӯпитасыт, та̄н 

	пенсияныл мощщаг ēмты. Ань ты нэ̄кветн нё̄тнэ ма̄гыс «О наградах и почётных званиях ХМАО-Югры» нампа са̄ккон мощ мо̄т щирыл хасвес. Ань та̄н «Материнская слава» нампа мēталил миӈкв тах патавет. Ты мēталил маим нэ̄квет пенсияныл са̄внувег ловиньтаве, та̄н са̄внув пенсия-олн виӈкв тах патэ̄гыт. 

	Ос мо̄т ля̄ххал тамле. Ань са̄в ня̄врамыӈ щēмьят о̄лнэ кол ӯнттын ма̄гыс ма̄-ло̄мтыл мивет. Ос округув янытыл та яныт очередь-капай та атвес, щēмьят 

	пуссын ма̄л ат то̄влавет.

	Мирколт рӯпитан кӯ-щаит ань номсахтуӈкв патсыт. Э̄рыӈ ма̄ пēнтсыл ты щēмьят олныл 

	миӈкв э̄рēгыт. Та̄н ты олныл мивет те, хо̄т таӈхēгыт, тот ма̄ та̄нти вос ёвтэ̄гыт. Ос ты йильпи ва̄рмаль урыл нэ̄матыр са̄ккон хансым ат о̄лы. Округ мирколт рӯпитан ма̄хум ань олн ловиньтым рӯпитэ̄гыт. Ты щēмьят олныл 

	миӈкв те патавет, манах олн тув та̄стуӈкв э̄ри.

	Са̄ккон хаснэ ма̄хум ла̄всыт, округув янытыл ма̄ ӯрим 5 со̄тыра арыгтем са̄в ня̄врамыӈ щēмья очередин хансым о̄лэ̄гыт. Ос та̄н пуссын ёмас ма̄ ӯрēгыт. 

	Ос то̄ват ма̄ виӈкв 

	таӈхēгыт кос, ос тувыл кол ӯнттын ма̄гыс олн 

	ат о̄ньщēгыт. Банкыт кредит-олныл о̄с ат 

	мивет. Ты щēмьят халт са̄выӈпа̄лэ ла̄вēгыт, та̄н ма̄-ло̄мтыл хунь мивет, та̄ра тах тыналыяныл. Тамле та̄рвитыӈ ва̄рмальн кӯщаит ань ты я̄рмысыт. Та̄л 

	оигпан мус та̄н матыр йильпи тэ̄ла ул 

	ва̄рēгыт.  

	2016 та̄л о̄вылтахтын па̄сыл о̄лнэ колыт 

	ма̄гыс налог-олн но̄х-нё̄таве. Ань ты урыл са̄ккон о̄с пирмайтавес. Ты э̄лы-па̄лт ма̄хум пуссын коланыл ма̄гыс мощща олн ойтсыт.  Ань кол тынэ ман янытыг о̄лы, рущит ла̄внэ̄ныл щирыл – «рыночный» тынэ,  ты налог тувыл ловиньтаӈкв патаве. 

	 

	Валентина

	Хозумова
