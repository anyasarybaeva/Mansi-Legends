
Ань ты та̄л яныг хо̄нтлын нак оигпам па̄сныл 70 та̄лэ то̄влыс. Та войнат хо̄нтлум ма̄хум ка̄стыглан ма̄гыс, ма̄н та хо̄тпат урыл ка̄сыӈ газетат хансэ̄в. Мощ мо̄лалнув нэ̄глум газетат ам Ха̄льӯс район А̄нъя па̄выл ветераныт урыл хансыгласум. Ос хотьют та па̄вылныл хо̄нтлын ма̄н ялыс, хотьют юн рӯпитас, на̄н ань та̄н ураныл э̄лаль ловиньтэ̄н.

	Николай Петрович Ендырев 

	Тав 1918 та̄лт Ха̄льӯс район А̄нъя па̄вылт самын патыс. Тав нёлоловхуйплов та̄лэ то̄влуме порат армиян вуйвес. 

	Мощ лӯсытас ос хо̄нтлын нак ēмтыс. 1942 та̄лт сӯкыр э̄тпос китыт хо̄талэ̄т тав хо̄нтлын ма̄н кēтвес. Тав Ленинград ӯс по̄хыт стрелковый полкыт хо̄нтлыс. 

	Тот пукитэ̄н писаль ня̄лн хо̄йвес. Пӯль-ницат пусмалтахтаме юи-па̄лт э̄лаль хо̄нтлуӈкве ат вēрмыс. 1944 та̄лт рēтыӈ ю̄свой э̄тпос хӯрмит хо̄талт тав юв кēтвес. 

	Та̄н хӯрум каӈк Иван Петрович, Андрей Петрович ос Николай Петрович хо̄нтлын ма̄н ялсыт. Юв Николай Петрович таккēт ёхтыс. Кит каӈкаге хотты э̄лы ма̄т порславесы̄г, ань ты мус ва̄нэ та̄л хультсы̄г. 

	Николай Петрович хо̄нтлуме ма̄гыс ма̄гылн тагатан ты по̄сытыл майлувес: «Орден Красной Звезды», «За отвагу» I, II, III степени ос хо̄нтлын нак оигпам па̄сныл ва̄т та̄лэ то̄влын кастыл ма̄гылн тагатан по̄с.

	Э̄кватэ Екатерина Федоровна, о̄парищ наме Кирилова, лов ня̄врам янмалтым юн о̄лыс. О̄йка ос во̄раян, хӯл алыщлан ос во̄рт пил, лахыс атнэ хо̄тпат палт бригадирыг рӯпитас. 

	Николай Петрович 1990 та̄лт а̄тимыг ēмтыс. Ягрим па̄вылт ёл-щё̄питавес. Тав пыге Иван Николаевич Ендырев А̄нъя па̄вылт о̄лы. Ань пыге акв а̄гитэ Белоярский ӯст о̄лы, 

	мо̄тананэ ос Я̄грим па̄вылт о̄лэ̄гыт. 

	Иван Савельевич Кислобаев

	Тав Ха̄льӯс район А̄нъя па̄вылт 1924 та̄л та̄л котиль э̄тпос 16 хо̄талт самын патыс. 

	Тав 1942 та̄лт нёлоловхуйплов та̄лэ то̄влыс, туи порат хо̄нтлын ма̄н тотвес. Лӯима̄ ма̄хум та̄ксарыг о̄лнэ̄ныл ма̄гыс Ленинград ӯс вуянтаӈкве кēтыглавēсыт. Тав о̄с та̄ра тув тотвес. Та ма̄т сака пилыщмаӈ хо̄нтлын нак о̄лыс. 

	Хум 54 гвардейский стрелковый полкыт хо̄нтлыс. О̄выл щёс хо̄нтлуме порат, сака та̄рвитыӈыщ ня̄лн сакватавес, хот-тыпыс. Ётылнув тав ма̄нь лēккарытн Ладожское тӯр ляпат туп лылыӈыг хо̄нтвес. Ос ня̄лн сакватым мо̄т хо̄тпат ёт, та тӯр хосыт, норыӈ порыл нарыгтахтым Ленинград ӯс коныпа̄лн тотвес. 

	Иван Савельевич пӯльницат пусмалтахтас ос 1943 та̄лт юв кēтвес. Война юи-па̄лт тав совхозт рӯпитас. 1953 та̄лт нэ̄ тотыс. Э̄кватэ Прасковья Ивановна наме о̄лыс. Тав хо̄нтлын нак порат юн са̄всыр та̄рвитыӈ рӯпата ва̄рыс. Э̄кваг-о̄йкаг акв а̄ги янмалтасы̄г. А̄гитэ̄н ань Белоруссия ма̄т о̄лы, кит ня̄врам о̄ньщи.

	Иван Савельевич 1991 та̄лт а̄тимыг ēмтыс. Тав Я̄грим па̄вылт ёл-щё̄питавес.

	Мария Павловна Ендырева

	Нэ̄ 1918 та̄лт рēтыӈ ю̄свой э̄тпос 19 хо̄талт А̄нъя па̄вылт самын патыс. Тав ща̄няге-а̄щаге Павел Николаевич ос Домна Петровна о̄лсы̄г, тэ̄н нила пыг – Михаил, Георгий, Федот, Александр ос кит а̄ги Нина ос Мария янмалтасы̄г. 

	Пыгыт пуссын хо̄нтлын ма̄н тотвēсыт. Война о̄вылтахтам порат Мария ущты ва̄т нупыл хӯрум та̄лэ то̄влыс. Та та̄рвитыӈ хо̄нт порат, салта̄танув но̄х-патнэ ма̄гыс, мо̄т ня̄врамыт ёт, тав аквтем са̄всыр та̄рвитыӈ рӯпата ва̄рыс. Ма̄ньлат а̄ги во̄раим яласас. То̄нт сэ̄ля
	сакнёл мощща о̄лыс, норма щирыл майлувес. Тав сака ёмщакв па̄тлуптас, посын та̄ра хо̄иглас. Тӯяг, туи ос таквсы та̄н э̄тэ-хо̄талэ хӯл алыщлым яласасыт. Хӯл пувнэ бригадат тав звеньевоиг о̄лыс. 

	Хо̄нт нак о̄вылтахтам порат пӯвум немцытрищит о̄с та̄н ётаныл хӯл алыщлым яласасыт. Я̄валт рущ ла̄тӈыл щар ат торгамтасыт, ма̄ньщиянув ка̄тыл такталым та̄нанылн хӯлтсыт. Хунь фашистыт ма̄н ма̄в нупыл хо̄нтлым йисыт, та̄н татем о̄щхульласыт, э̄ргим рӯпитасыт. Ётылнув, хунь ма̄н хо̄тпанув фашистыт ювле ня̄влуӈкве патсаныл, 

	та̄н пуӈканыл ёл-та̄ртсаныл, хот-рот-мысыт, та̄ра каста̄лыг ēмтсыт. Ул номсысыт, но̄х-патэ̄гыт. Тот та̄н кит та̄л рӯпитасыт. Хӯл алыщлым Саквъя мус яласасыт. Ётылнув 

	та̄н хотталь тотвēсыт.

	Мария Павловна са̄всыр та̄рвитыӈ рӯпата ва̄рыс. Тав репрессиян кēтым калмыкыт ос переселенцыт ёт, колхоз ӯйхулыт ма̄гыс пум ва̄рыс. Тувыл ма̄хум ёт са̄всыр кēр-ло̄мтыт заводн кēтнэ ма̄гсыл акван-атыглас. Тот ты кēрытныл писалит, яласан утыт ос сыресыр щаӈквыт ва̄рвēсыт. 

	Тэ̄лы порат тав Анастасия Кирилловна Сайнахова юрт а̄гитэ ёт лувыӈ суныл почта 

	тотыглым рӯпитас.

	Война холам юи-па̄лт тав хум ва̄рыс. О̄йкатэ Илья Григорьевич Гоголев о̄лыс. Тав 1927 та̄лт А̄нъят самын патыс. О̄йка а̄ще - Григорий Михайлович Гоголев, оматэ ос Анна Николаевна, а̄ги о̄парищ наме Качанова, о̄лсы̄г. Илья Григорьевич 1944 та̄лт армиян рӯпитаӈкве тотвес. То̄нт ма̄ньлат пыгыт пуссын тув вӯйла̄лвēсыт. 

	А̄нъя па̄вылныл тав ётэ Степан Павлович 

	Руков о̄с тув ялыс. Ётылнув тэ̄н Дальний Востокн Японият о̄лнэ мир ёт хо̄нтлуӈкве кēтвесы̄г. Война юи-па̄лт Илья Григорьевич 1949 та̄л мус хот-лоӈхитым колыт ӯнттым рӯпитас. Э̄кваг-о̄йкаг аквъёт хо̄т ня̄врам янмалтасы̄г. Ты Зоя, Надя, Михаил, Прокопий, Анатолий ос Юрий. 

	Илья Григорьевич 1976 та̄лт хотталь щалтыс. Мария Павловна ос 1992 та̄лт а̄тимыг 

	ēмтыс. Тэ̄н сас А̄нъя па̄вылт ёл-щё̄питавесы̄г». 

	 

	 

	Николай МЕРОВ

	 
