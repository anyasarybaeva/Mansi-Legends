

	Ня̄врамыт ялпыӈ хо̄таланыл э̄лы-пал хо̄талт Ханты-Мансийск ӯст о̄лнэ РИЦ «Югра» колн ля̄ххал тотнэ ма̄хум акван-атапа̄лвēсыт. Радужный ӯсныл «Пазл+» нампа ма̄ньлат мир организацият кӯщаиг о̄лнэ нэ̄ Юлия Садовская ос Сургут ӯсныл «Центр детского творчества» колт рӯпитан нэ̄ Елена Лебедева ёхталасы̄г. 


		Тэ̄н та урыл потыртасыг, ань ма̄ньлат ма̄хум ос ня̄врамаквет ёт хумус рӯпитэ̄гыт, манхурип нё̄тмил та̄н ма̄гсыла-ныл ва̄рēгыт. Елена Лебедева тох потыртас: «Ма̄н центрувт акв тамле ёмас тэ̄ла о̄лы: «Сладкое письмо солдату». Хо̄тыт та̄л центрын ялантан ня̄врамыт День защитника Отечества хо̄тал кастыл са̄лтатытн пищмат хансэ̄гыт, тувыл атыӈ компеткат щё̄питэ̄гыт, акван-пиныяныл, армиян кēтыяныл. Округув янытыл мо̄т школат о̄с тох ва̄руӈкве патсыт, ма̄н ӯсув палт о̄лтхатасыт. Ань армияныл юв ёхтын пыгыт ма̄н палтув щалтапа̄лэ̄гыт, пӯмащипа ла̄тыӈ ла̄вēгыт». 

		Тувыл ты нэ̄ мо̄т ёмас тэ̄лат урыл потыртас. «Безопасное колесо» ханищтап ва̄рыгла̄лэ̄гыт, ня̄врамыт ма̄шинал яласаӈкве ханищтахтэ̄гыт. «Школьный актив города» нампа тэ̄ла о̄ньщēгыт, тот ма̄ньлат ма̄хум кӯщаиг о̄луӈкве ханищтахтэ̄гыт, та̄нти халанылт пēрияп тэ̄ла та маныр ва̄рыглэ̄гыт. 

		Юлия Садовская ла̄вме щирыл, та̄н ма̄ньлат хо̄тпат ёт о̄с са̄в рӯпитэ̄гыт, са̄всыр э̄рнэ тэ̄лат ва̄рēгыт – яныг хо̄тпатын нё̄тэ̄гыт, Победа Хо̄тал кастыл са̄в э̄рнэ ва̄рмалит номылмата̄лэ̄гыт, ветеранытын нё̄тэ̄гыт. Ты нэ̄ ла̄выс: «Хунь хо̄тпа сымыӈ э̄лумхо̄лас, са̄в ёмас тэ̄ла ва̄ри, тав ляльтэ мо̄т ма̄хум сунсэ̄гыт, тувыл та̄н тав хольтэ о̄луӈкве тахмаēгыт, э̄рнэ тэ̄ла ва̄руӈкве вуйхатэ̄гыт».

		Нэ̄г потрēн оигпаме э̄лы-па̄лт округ ня̄врамыт ялпыӈ хо̄талыл янытласанэ̄н, та̄нанылн са̄в ёмас сымыӈ ла̄тыӈ ла̄всыг.

		Светлана Ромбандеева

 
