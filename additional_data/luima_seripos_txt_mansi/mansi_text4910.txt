
Ювле хультум э̄тпост Сургутский театрыт рӯпитан ма̄хум Ханты-Мансийск ӯсн ёхталасыт. Та̄н мо̄лалнув мо̄т хо̄н ма̄н мӯйлуӈкве ялсыт. Та ма̄т са̄в хо̄тпанув о̄лэ̄гыт. Та̄н ма̄гсыланыл концерт суссылтасыт. 
Ты ёнгынколт кӯщай нэ̄ Тамара Лычкатая ос тав ётэ рӯпитан хо̄тпат ювле ёхтуманылт ты урыл мощ потыртасыт. Сургут ӯс театрыт рӯпитан ма̄хум 17 хо̄талныл 25 хо̄талэ мус Германия ма̄т Берлин ӯст мӯйлысыт. Ты порат та̄н атыт щёс тув ялсыт. Ты ва̄рмаль ма̄гыс культура ос общественный ос внешний связь департаментыгт рӯпитан ма̄хум та̄нанылн яныг нё̄тмил ва̄рсыт. 
Мо̄т хо̄н ма̄т артистыт рущ мо̄йтыт щирыл спектакль суссылтасыт. Ня̄врамыт ма̄гыс стихыт ловиньтасыт. Ты стихыт ос потрыт хӯнтлуӈкве онтырса̄ткем ня̄врам Берлин ос мо̄т ӯсытныл ёхталасыт. Та̄н пуссын рущ ла̄тӈыл потыртаӈкве ха̄сэ̄гыт, тот школат ханищтавет ос юн потыртэ̄гыт. Ща̄няныл-а̄щаныл хуньт Россия ма̄ныл тув ва̄нтлысыт.
Ань ты фестиваль ка̄сыӈ та̄л щё̄пита̄луӈ-кве патаве. Ты ва̄рмаль тот о̄лнэ рущ мирн сака мӯсты. Ма̄тēныл ма̄гыс ка̄саныл сака холас. Рущ ма̄хум ка̄салэ̄гыт, та̄н номтаныл ёмасыг ēмты. Ань ты тэ̄ла акваг э̄лаль тотуӈкве та̄н ты сака во̄всаныл. 
Ма̄н артистанув мо̄лты та̄л тув ялсыт, ёт ӯльпа па̄квыт тотыгласыт. Фестиваль оигпам юи-па̄лт та̄н ка̄сыӈ хо̄тпан па̄кв мӯйлуптасыт. Ня̄врамыт пуссын ща̄гтым хультсыт.
Рущ хо̄тпанув ёт ты концерт сунсуӈкве немец ос итальянец ма̄хум ёхталасыт. Та̄нанылн ты тэ̄ла о̄с сака мӯстыс, ща̄гтым ка̄тпатта ра̄тсыт. Тот ты ёнгын кол э̄рганыл, йӣкваныл ма̄гыс сака янытлавес. Ань та̄н мо̄тыт та̄л о̄с яныг ща̄гтыл тот ӯруӈкве тах патавет.
