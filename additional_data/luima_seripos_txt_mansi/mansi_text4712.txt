
Мо̄лты та̄л Франция ма̄ныл кит ма̄ньлат нэ̄г Югравн ёхталасы̄г, тыи Шарлотта Буко ос Милена Боклэ. Тэ̄н тэ̄нки о̄лнэ ма̄тэ̄нт Сорбоннский университетт ханищтахтасы̄г. Хо̄тал нэ̄глын ēрт о̄лнэ ма̄хум ла̄тӈаныл ос та̄н пēс йис о̄лум наканыл ханищтан институт а̄стластэ̄н.
Тэ̄н Россият лӯима̄т о̄лнэ ма̄хум урыл са̄в пумщалахтэ̄г. А̄гииг институтт ханищтахтамēнт ханты 
ос ма̄ньщи мирыг о̄вылтыт потрыт хӯлыгласы̄г, хурит ос ма̄нь кинат суссы̄г. Тэ̄натэ̄н ханищтан хум Доми-ник Самсон Норман де Шамбур ма̄н о̄лупсав урыл са̄в потыртас. Тав хосат та̄гыл ты ēрн ялантас, тыт са̄в ханты, ма̄ньщи, ё̄рн рӯмат о̄ньщи. Тав пēс наканув ханищтыянэ. Ань ты ма̄ньлат нэ̄г о̄с э̄лаль пӯмщалахтуӈкве патсы̄г, таима̄гыс округувн мощщан ёхталасы̄г. Ос тувыл акв э̄тпоскēм о̄лсы̄г. Округувт сосса ма̄хманув ёт ва̄йхатсы̄г, тыгыл ёмас номтыл ювле минасы̄г.
Ты туи о̄йттур э̄тпост Доминик Самсон Норман де Шамбур ма̄н ма̄вн рӯпататэ щирыл ёхталас. То̄нт тав ма̄навн акв йильпи нэ̄пак мӯйлуптас. Ма̄ньщи мо̄йтанув ань французский ла̄тӈыг, насати, толмащлымат. Ты мо̄йтыт хуньт Е-докия Ивановна Ромбандеева рущ ла̄тӈыг толмащласанэ ос тув хӯлтыглан ла̄тӈыт хансум. Тувыл та̄н ня̄врамытн ловиньтан ма̄гыс нэ̄пакыг щё̄пита̄лвēсыт. Таит рущ хо̄тпатн ос мо̄т нэ̄пакн ва̄римат. 
Ань акв нэ̄пак Шарлотта Буко вистэ ос тувыл такви ща̄нь ла̄тӈēн мо̄йтыт толмащласанэ. Йильпи нэ̄пак «Borealia» нампа изда-тельстван нё̄тым та̄ратасаныл, тот хурит эстонец хум Юрий Милдеберг по̄слыс. Эмили Май, кӯщаиг о̄лнэ нэ̄, о̄с тамле нэ̄пак та̄ратаӈкве ка̄сащас, ань ханты мо̄йтыт французский ла̄тӈыг толмащлавет, ётыл о̄с нэ̄пак ва̄раве тах. Шарлотта тэ̄натэ̄н ос нё̄тум ма̄ньщи хо̄тпа-тын яныг пӯмащипа ос паща ла̄тыӈ кēты. Тав то̄ванакт хансанув урыл китыглахты, хоты ханса хоталь ро̄ви ман ат ро̄ви по̄слуӈкве. Тувыл то̄ва мо̄йтанув французыт та̄ра ат торгамтыяныл, манрыг ӯит тыщир-тащир капыртэ̄гыт. Ня̄врамыт ма̄гыс хансым мо̄йтанувт та̄н май сыре-сыр ощхуль ва̄рēгыт, тох э̄лумхо̄лас матыр 
номтын ханищтаве. 
Шарлотта хотты накт ма̄н лӯима̄вн о̄с ёхталаӈкве ла̄вхатас, тав ма̄н ма̄кев ос лӯима̄ ма̄хманув янытлым о̄ньщиянэ. 
 
