
Урай ӯс ляпат Кондинский районт о̄лы па̄выл ос тав Силава нё̄тнэ намыл ла̄ваве. Пēс йис нот порат та ма̄ хо̄нтаӈ ма̄ньщитн о̄лмыгтавес ос тувыл ма̄-во̄й тот хо̄нтвес, ма̄хум ёмас о̄лупса кинсым яныг ӯсн ва̄нтлуӈкве патсыт. 
Па̄выл ӯнттысыт
Ты ма̄ ма̄хумн а̄латы ёрувлавес, ос тот са­мын патум нэ̄ Ольга Алек­санд­ровна Фомичёва (Актаева) акваг номим о̄ньщистэ. Тав тот хӯрум та̄лэ мус яныгмас ос тувыл ущ ӯсн тотвес. 
2008 та̄лт тав ювле ёх­тыс ос ань Силава нампа па̄выл кӯщаиг о̄лы. Ты па̄выл «Э̄лы хо̄тал» нампа сосса ма̄хум общинатэт рӯпитан хо̄тпат ӯнттуӈкве нё̄тсыт. Хо̄нтаӈ ма̄ньщит пēс наканыл ос о̄лупсаныл э̄лаль тотнэ ма̄гыс ты тэ̄ла ва̄рсыт. 

О̄влэ̄т тот ма̄ньщи кол, ӯйхулыт о̄щнэ колыт ӯнт­тысыт. Тувыл 2008 та̄лт сосса ма̄хумн нё̄тмил ва̄р­нэ округ миркол па̄лыл олныл та̄стувēсыт ос та ма̄т «Юрсил» ня̄врамыт ӯщлахтынэ̄ныл ма̄гыс ла­герь ва̄рсыт. 
Ща̄нь-а̄щит тув ёхта­ланэ̄ныл порат, ты ӯщ­лахтын ма̄ та̄нанылн о̄с сака мӯстыс. Та̄н хантыт ос ма̄ньщит пēс накытыл пӯмщалахтуӈкве патсыт, тувыл мо̄т районытыт, ӯсытыт о̄лнэ ма̄хум тув ёх­талаӈкве во̄вхатсыт.

Таима̄гыс ма̄ньщи ма̄­хум йис о̄лупсаныл ём­щакв ханищтаӈкве э̄рыс, пēс наканыл та̄ра-пат­туӈкве. 
Тох Силава па̄вылт «Вогульское подворье» нампа ма̄ньщи колыт ӯнттувēсыт ос тот сыре­сыр ялпыӈ хо̄талыт ва̄­рыглавēсыт, хо̄нтаӈ ма̄нь­щит тэ̄нут па̄йтсыт.  
Туи сыс мӯйлын хо̄тпат
Ка̄сыӈ та̄л Силава па̄в­лын са̄в ма̄ныл ма̄хум мӯйлуӈкве ёхталэ̄гыт, та̄н щēмьяӈ та̄гыл нас ӯщлахтэ̄гыт, мо̄таныт ма­тыр-а̄ти ханищтэ̄гыт м­а­нос матыр щаквщēгыт. Ань ты туи э̄тпосыт маныр ва̄рмалит о̄лсыт, ты о̄выл­тыт Ольга Фомичёва по­тыртас:
– Ма̄н ань ты ма̄ньщи па̄вылквен мӯй хо̄тпат та̄­лэ-тувēт мӯйлуӈкве ӯрия­нӯв, та̄н ма̄гсыланыл сыре-сыр пӯмыщ программат щё̄питасӯв. Ня̄врамыт ма̄гыс я̄нас касылыт та̄с­тысӯв, яныгпа̄ла хо̄тпат та̄нки матыр ка̄с ва̄рēгыт. 

О̄выл щёс ёхтум ма̄­хум Хо̄нтаӈ кӯщай нэ̄н пӯрлахтын канын тотыг­лавет. Тувыл хӯл алыщ­лан, во̄раян ма̄хум пор­масаныл суссылтавет, ня̄нь ва̄рнэ кӯрт ня̄нь ва̄руӈкве ханищтавет. 
Туи порат «Юрсил» ла­герьн ёхталан а̄гирищит-пыгрищит ща̄гтым тыт акван-хо̄нтхатыглэ̄гыт. Ань туп хӯрум та̄л сыс ты ва̄р­маль ёл-по̄илттавес. Силаван та̄лэ-тувēт ма̄­хум намхо̄таланылт мӯй­луӈкве, пури тэ̄ӈкве ос щēмьяӈ та̄гыл нас ӯщ­лахтуӈкве ёхталэ̄гыт. 
Туп мо̄лты та̄лт коро­навирус а̄гм паттат ма̄хум тыг ат атыгласанӯв. Ос тӯяг мощща ма̄хум ак­ван-атнэ ма̄гсыл, ка̄тын па̄сса ос вильтын маска масым акван-атхатуӈкве та̄ртвēсыт.

Мирхал фестиваль о̄лыс 
Лӯпта э̄тпост «Югра-2021» XI ма̄ янытыл о̄лнэ сосса ма̄хум мирхал фес­тиваляныл тот о̄лыс. Ка̄тыл ва̄рнэ ма̄щтыр хо̄тпат ос са̄всыр учёныит Москва ӯсныл, Бурятия, Карелия, Удмуртия ос Ямал ма̄ныл тув ёхталасыт. 
Ос мо̄т хо̄н ма̄ныл о̄лнэ ма̄щтыр ма̄хум ищхӣпыӈ ут хосыт ханищтап сус­сыт. Тыт сэ̄тапныл хо­рам ю̄нтсыт, ё̄панщи ва̄й ва̄рнэ ма̄гыс сэ̄тап ва̄р­сыт, то̄рса̄лмыл ханса ю̄н­туӈк­ве ханищтахтасыт. Учёныит ма̄ ёлы-па̄лт хо̄нтым пормасыт хумус ёмащакв щё̄питаӈкве ро̄вēгыт, таи потыртасыт. 

Тувыл кит пӯмыщ ва̄р­малиг ма̄хумн сака мӯс­тысы̄г. Тыи Ханты-Ман­сийсканыл ремесла центр-колныл тотыглым мас­нутыт. Ёхталам хо̄тпат сэ̄­тапыл ханса ю̄нтым пēс ма̄ньщит (вогулыт) су­паныл массыт ос сус­сылтасыт. 
Мо̄т йис ва̄рмалит Урай ӯст о̄лнэ ма̄хумн «Картауж» нампа клубн ялнэ хум хо̄тпатн суссылтавēсыт. Рущ ла̄тӈыл ла̄внэ щирыл ке, Московский княжест­во ос Сибирский хо̄нтлан хо̄тпат йис накыт хольт алхатсыт. 
Яныгхо̄тпат акван-атхатыглэ̄гыт
О̄йттур э̄тпост ма̄н пал­тув «Радуга Счас­тья«+50» нампа фестиваль о̄лыс. Ты тэ̄ла ам Любовь Свинцова, Екатеринбург ӯсныл о̄лнэ нэ̄, ёт щё̄пита̄лылум.  Тав «Радуга жизни 50+» нампа клуб ва̄рыс ос яныгпа̄ла ма̄хум пӯмыщ ос ща̄гт ва̄рнэ касылын акван-атыянэ, ань та юртанэ ёт ма̄н палтув ёхталы. 
Ты фестивальн ма̄хум Силават нилыт щёс акван-хо̄нтхатыгласыт. Ты та̄л мӯйлын хо̄тпанув са̄всыр ма̄ныл ёхталасыт. Ка̄сыӈ хо̄тал матыр пӯмыщ накыт ва̄рим, щаквщим са̄т мӯй­лын хо̄таланув аквта щёс оигпасыт.

Та̄н хӯл совныл пормас ва̄руӈкве ханищтахтасыт. Та̄нки хӯл сов тынтлысыт, ёмщакв щё̄питасаныл ос ма̄нь хӯрыгсов ю̄нтсыт. Хӯл сыслувныл сакква̄лыг хартсыт. Та̄н ма̄ньщи супыл масхатым по̄слахтасыт. 
Пēс накыт та̄ра-паттувēсыт
Ань хо̄нтаӈ ма̄ньщит пēс супаныл хумле о̄лыс, Ирина Мясникова, ма̄щ­тыр нэ̄н, мӯсхалыг ха­нищ­тавēсыт ос аквта щирыл ю̄нтвēсыт. Ма̄н 2019 та̄лт «Древнее мастерство Кон­ды» нампа проект ма̄гыс губернатор па̄лыл олныл майлувесӯв. 

Хӯл алыщлан ма̄хум янытлан хо̄талт Конда я̄ ва̄тат няс па̄хвтысыт. Нясн пувим хӯлыт на̄йт во̄сытаптысанӯв, э̄типа̄­лаг а̄ращ ва̄тат хӯл ис­мит па̄йтсӯв ос такем тэ̄пъ­яласӯв.
Рущ ялпыӈ хо̄талт Конда я̄т пувлысӯв, во̄рт ща̄й лӯпта атсӯв ос хорамыӈ лӯптаныл ва̄рим пуӈкын пиннэ ла̄кв сагсӯв, пум­ныл а̄кань ва̄рсӯв. Тыи кастыл Нижний Тагил ӯс­ныл «Тагильская Сло­бо­да» э̄ргын-йӣквнэ ма̄хум ёхталасыт. Та̄н ты ялпыӈ хо̄талт ва̄рыгласыт. Ма̄навн сака пӯмыщ о̄лыс. Ётыл мӯй ма̄хманув юв минасыт ос тыт ӯщлахтам тэ̄ланыл пуссын ёмас ла̄тӈыл но­мылматыглыяныл.
Мо̄т пӯмыщ ва̄рмалит о̄с о̄лыглэ̄гыт. Акв ва̄рмаль «пленэр» нам о̄ньщи. Лӯпта э̄тпост Урай ӯст о̄л­нэ «Арт-квартира.ру» на­маим колн яласан нэ̄т Силаван акв хо̄талн ёх­талэ̄гыт. 
Та̄н тыг сыстам лы­лыē­пыл лылтым нё̄тнэ ма̄-витув по̄слуӈкве ювыт. Ху­ри по̄слынэ̄ныл сыс мощ ӯщлахтуӈкве а̄лымēгыт, тувыл хӯл исмитыл па̄й­тавет, атыӈ ня̄нил кӯрт ва̄равет. Та̄н о̄йттур э̄тпост мӯйлысыт, сӯкыр э̄тпост о̄с тах ёхтэ̄гыт. То̄нт ма̄-ви­тув таквсы нё̄тнэ поратэ хурин по̄слыяныл тах. 
Тамара Мерова
