
Октябрьский район Шеркалы па̄вылт ма̄щтыр ма̄хум съезданыл о̄лум порат соссаӈ ма̄хум халт ам кит ма̄ньлат нэ̄г ка̄саласагум, тэ̄н сас ма̄ньщи супыл масхатым о̄лсы̄г. Акватэ Светлана Кузнецова тав о̄лыс, мо̄танэ Оксана Серебрякова.  Оксана Советский ӯст о̄лы, тав такви урēт мощ потрамас:

	– Ам Кондинский па̄вылт самын патсум, тот яныгмасум. Омам хо̄нтаӈ ма̄ньщи нэ̄, тав Карым па̄вылныл о̄лы, а̄ги о̄парищ наме Кутмарова. Тав рӯтанэ хӯл алыщлым, во̄раим о̄лэ̄гыт. А̄тям Левдино па̄вылныл о̄лы. Ма̄н щēмьяв яныг, омагум-а̄тягум онтолов ня̄врам о̄щсы̄г. Омав тэ̄нут па̄йтнэ нэ̄г, а̄тяв ос ла̄пкат товаровед-хо̄тпаг рӯпитас. 

	Ам о̄влэ̄т ӯй совыт 

	йинэ ос яктын хо̄тпаг ханищтахтасум, амки 

	пальтувыт, шубат 

	ю̄нтсум. Хум ва̄рсум, ня̄врамагум ёт юн ӯнлысум. Ётыл о̄йка-мēнтыл киттыг-ми
	насмēн. А̄тям хольт рӯпитаӈкве ам ма̄нь-та̄гыл сака тахсум. Тувыл ла̄пкат тыналан 

	нэ̄г ханищтахтасум. 

	Киттынтыг хум ва̄рсум, ань щēмьям ёт Советский ӯст о̄лэ̄гум. Кит а̄гиягум янгыг, акватэ - ва̄т нупыл хӯрум та̄лэ. Тав такви хӯрум а̄ги о̄ньщи, ам ань анēкваг о̄лэ̄гум. Мо̄т а̄гим хус та̄лэ то̄влыс, тав Ханты-Мансийскат ЮГУ юи-о̄выл курсыт ханищтахты. Хӯрмит а̄гиквем ёт тыг ёхтысамēн, Ленам хӯрмит классыт ханищтахты. Тав соссаӈ ма̄хум ю̄нсхатнэ, сак хартнэ ва̄рмалил сака пӯмщалахты. Мēн ань тыт мощ сунсыглахтымēн, матыр нё̄тнэ пормасыт ка̄салымēн ке, о̄с матыр ю̄нтуӈкве патымēн. Ам ань  щар ма̄нь а̄гим ёт юн о̄лэ̄гум, тав садикн миннэ поратэ ты ёхты. Тав садикн хунь мины, ам амки рӯпитаӈкв ос олн сэ̄луӈкве номсэ̄гум.

	– Ты манырсыр рӯпата? Маныр э̄лаль ва̄руӈкве патэ̄гыт?

	– Мо̄лалнув ма̄н кроликыт янмалтаӈкве патсӯв, совыт ма̄гыс о̄ньщиянӯв. Ю̄нсхатын машина, мо̄т э̄рнэ са̄всыр утыт ам о̄ньщēгум. Совныл матыр ю̄нтуӈкве тах патэ̄гум. Мо̄т нэ̄ хо̄тпат аквъёт рӯпитан ма̄гыс о̄с кинсэ̄гум, та̄н туп сакныл пальсакыт, турло̄псыт хартуӈкве ос маснут ю̄нтуӈкве ос сагуӈкве вос ха̄снувыт. Пионерский па̄вылт о̄лнэ ма̄ньлат а̄ги о̄с кроликыт янмалты, тав а̄нумн нё̄туӈкве ла̄вхатас. Ма̄хум ёт аквъёт рӯпитанэм ма̄гыс ам ань сыресыр э̄рнэ нэ̄пакыт акван-атэ̄гум, рущ ла̄тӈыл ла̄внэ щирыл "бизнес-план" хансэ̄гум. Ам матыр тэ̄ла ма̄гыс вуйхатэ̄гум ке, тэ̄ланум пуссын ва̄риянум.

	– На̄н ӯсынт соссаӈ хо̄тпа са̄в о̄лы? На̄нки 

	халынт ва̄йхатэгы̄н? 

	–  Советский ӯст соссаӈ ма̄хманув ма̄гыс "Югра лылыēп" общественный совет ма̄н о̄ньщēв, тот ань са̄т хо̄тпа акван-нё̄тхатым рӯпитэ̄гыт. Ам тот секретарь-нэ̄г о̄лэ̄гум. Ма̄н ӯсувт о̄лнэ ма̄ньщи, ханты, ё̄рн хо̄тпа нупыл ла̄тыӈ кēтыгласӯв ос нэ̄пакыт хасхатуӈкве во̄виньта̄лсанӯв. Ань ты советувн 46 хо̄тпат хасхатасыт, та̄н ма̄навн нё̄тэ̄гыт.

	Ӯсувт 202 ханты, ма̄ньщи ос ё̄рн соссаӈ щēмьят о̄лэ̄гыт. Тувыл Алябьевский, Малиновский, Пионерский ос Таёжный па̄влытт о̄лнэ соссаӈ ма̄хум ёт пуссын аквъёт 400 щēмьяг ēмты. Ам та̄н ётаныл пуссын ва̄йхатасум, ма̄нки халувт щēпт о̄щнэ телефон хосыт потыртэ̄в. Та̄н та̄нки та̄рвитыӈ тэ̄ланыл порат а̄нум кинсыяныл. Са̄выӈпа̄лэ хо̄тпат о̄лнэ кол ма̄гыс китыглахтэ̄гыт ос олн-нё̄тмил ӯрēгыт. Та̄нанылн нё̄тнэ ма̄гыс амки о̄с са̄в ханищтахтэ̄гум, пӯмщалахтэ̄гум, сыресыр нэ̄пакыт ловиньтэ̄гум. 

	Ма̄н ань пуссын акв ёмас рӯпата ва̄рēв. Соссаӈ ма̄хум пēс наканыл э̄лаль тотнэ щирыл сытам ма̄т музей ӯнттуӈкве о̄вылтасӯв. Тот са̄лы янмалтаӈкве таӈхēв. Тамле тэ̄лат ва̄риянӯв ке, щар ёмас о̄лнӯв. Ты ва̄рмалит ма̄гыс са̄в олн ат о̄ньщēв кос, грант-олн о̄с ат вуйласӯв. Ам ты тэ̄лат амки ё̄рыл э̄лаль тотыянум. 

	Югорск ӯст соссаӈ ма̄хум та̄нки я̄нас акван-атхатыглэ̄гыт. Ӯст та̄н колнак о̄ньщēгыт, тот ю̄нсхатэ̄гыт, сак хартэ̄гыт, матыр сагēгыт, сыресыр ялпыӈ хо̄талыт ва̄рыглэ̄гыт. 

	– Оксана Дмитриевна, наӈ соссаӈ ма̄щтыр хо̄тпат съезданылт о̄лсын. Хумус тав минас, маныр тыт пӯмщала-сын, матыр мӯстыс ман а̄ти?

	– А̄нумн тыт сака пӯмыщ о̄лыс. Са̄в ма̄ныл ёхталам мӯй хо̄тпат ёт ва̄йхатасум. Надежда Молданова ёт потыртасум, ма̄ньщи суп хумус ю̄нтаве, тав видеодиск щё̄питы. Ма̄н тамле диск о̄с вос о̄щнувӯв, ам ань ты о̄щнэ супум ёмас ман лю̄ль, амки ю̄нтыслум. Ма̄ньщи суп нё̄тнэ̄г ю̄нтуӈкве ос ща̄нь ла̄тыӈ ханищтаӈкве ам сака таӈхēгум кос.

	Мо̄т ма̄хум  ю̄нтум нё̄тнэ пормасыт о̄с сунсыгласанум. Акв э̄ква хӯл совныл ю̄нтым супыт ёт-тотыглас, тыил сака пӯмщалахтасум, 

	тав ётэ мощ потыр-тасмēн.  Тот са̄в пӯмыщ хури по̄слысум. Ань юв 

	ёхтынэ̄м порат нё̄тнэ 

	хуриӈ нэ̄пак ва̄руӈкве номсэ̄гум. Тамле съездыт ва̄тихал вос ва̄рыглавет. 

	 

	Тамара хатанева

	 
