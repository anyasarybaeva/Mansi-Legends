
Ханты-Мансийск ӯст «Югралесхоз» колт сапра̄ни о̄лыс. Тот во̄рт о̄лнэ ӯйхулыт ос во̄рт яныгман пилыт, ла̄хсыт тэ̄нутыг щё̄питан урыл потыр о̄лыс. Сапра̄ни э̄лы-па̄лт о̄влэ̄т ма̄н, тув ёхталам ма̄хум, тэ̄нут щё̄питан колыл суссылтавесӯв.
Хумус тот са̄лы нё̄выль ма̄ниг саквата­ве, то̄славе ос тушёнкаг ва̄раве – суссӯв. Тот пил­ныл варенье па̄йтаве, по̄лям та̄гыл тыналан ма̄гсыл ла̄кква-пинтлан колнакн о̄с щалтсасӯв. Та юи-па̄лт ӯльпа па̄квсамыт щё̄питан колнак суссӯв. Колнак ёмщакв рӯпитан ма̄гсыл мощ­нув иӈ ат а̄стлавес. Па̄квсамыл во̄й пащиртан ма̄шина иӈыт ӯнттавет.
Сапра̄ни о̄вылтым порат о̄влэ̄т губернатор ва̄ӈын хо̄тпатэ Сер­гей Полукеев потыртас, тав ла̄выс: «Тыхо̄тал тэ̄нут щё̄питан кол яны­тыл ё̄мыгтым ам таи ка̄саласум, ань тыт рӯпитан ма̄хум та̄нти рӯпатаныл ёмщакв ва̄ганыл, таима̄гсыл мӯсхал щи­рыл ва̄рияныл. Ма̄ яны­тыл о̄лнэ мир ань сыстам ма̄т яныгман тэ̄нут тинсэ̄гыт. Ма̄н округ во̄рувт яныгман тэ̄нут са̄в. Ань ма̄навн окру­гув янытыл па̄влыӈ ма̄т са̄внув тамле за­вод ӯнттуӈкв э̄ри. То̄нт ма̄хум рӯпатаӈыг ēмтэ̄гыт».
С.М. Полукеев юипа̄лт «Югралесхоз» кӯщай Алексей Николае­вич Павлов та̄нти ва̄рнэ рӯпатаныл урыл потыр­тас: «ГП «Югралесхоз» кол 2008 та̄лт пӯсвес. Та па̄сныл тот са̄всыр про­ектыт щирыл рӯпитасӯв. Нё̄выль, пил по̄льтын яныг холодильник 2009 та̄лт ёвтсӯв. Тав тынэ 24 млн. 727 со̄тыра солко̄ви.
Пил ос па̄квсам ма̄ниг сакватан утыт 2010 та̄лт ёвтвēсыт, 117 млн. солко̄ви та̄н ма̄гсыланыл ойтсӯв.
Таи ты лю̄ль, пилыт, ла̄хсыт, нё̄выль мо̄т тэ̄нутыг ва̄рнэ утыт пуссын атуӈкв иӈ ат вēрмиянӯв. Ма̄н ты мӯтрат ма̄гсыл олн та̄ра кос ойтсӯв. Та̄наныл ва̄рнэ ма̄т матрыг хосанув о̄щвēсыт, мощ мо̄лалнув ущта тотвēсыт. Ань э̄рнэ щирыл ӯнттавет, ём­щакв ва̄руӈкв э̄рēгыт, тувыл та. Ань тына­лан тэ̄нутанув иӈ сака мощщат. Ам номсэ̄гум, таквсы тах ма̄н ма̄нти хусапсовыт тӣврын пиным пил, ла̄хс ос па̄квсам округув яны­тыл тыналаӈкв патэ̄в. Ва̄рнэ тэ̄нутанув ты­налан ма̄гсыл ла̄пка пӯнсэ̄в.
2012 та̄лт нё̄выль тэ̄нутыг ёмщакв щё̄питан кол ӯнттысӯв. Тот ань фарш, котлета, пель­мень ос то̄сам нё̄выль пуссын са̄лы нё̄влил ва̄раве. Са̄лы нё̄выль Ямал ма̄ныл тыг тотэ̄в. Ма̄нти округувт са̄лы нё̄выль кила ма̄гсыл 280 солко̄ви во̄ваве. Ты тынэ ма̄навн сака яныг. Лӯи ма̄ныл тотнэ нё̄выль т ы н э 1 6 0 сол ко̄ в и . Ма̄навн э̄лы ма̄ныл ёвтуӈкв тынта̄лнуве. Ань о̄щнэ холодильни­кувн 220 тонна нё̄выль ла̄пи. Тэ̄лы порат ма̄н таве та̄глэ̄кв нё̄влил тотыгласлӯв.
О к р у г у в я н ы т ы л 90 община о̄лы. Ма̄н ётув «Рахтынья», «Кол­модай», «Вар», «Ка­рым», «Устрём», «Се­тави», «Ямал хо̄тал» ос «Ӯльпа» нампа общинат рӯпитэ̄гыт. Та̄н ётаныл договор-нэ̄пак хассӯв. Хӯл, нё̄выль, ӯльпа па̄кв, пил ма̄гсыл ма̄н ол­ныл ойтхатэ̄в. Хо̄т та̄л сыс общинат рӯпитан ма̄хмытын ма̄н 23 млн. солко̄ви ойтсӯв. Округ янытыл 320 хо̄тпа ёт рӯпитэ̄в».
С а п р а̄ н и о и г п а м юи-па̄лт ма̄н то̄сам ос па̄йтым нё̄влил, колпа­сыг ва̄рим нё̄влил, саква­тым са̄всыр са̄ккарыӈ пи­лыл ос атыӈ па̄квсамыл тыттувесӯв. Пуссын атыӈыг щё̄питым о̄лсыт.
