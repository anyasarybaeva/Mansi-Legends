
Яныг таквс э̄тпос ва̄т нупыл онтоловит хо̄талэ̄т омат янытлан хо̄тал о̄лыс. Ты кастыл Югра ма̄т щēмьят ӯргалан ос нё̄тмил ва̄рнэ Советыт рӯпитан хо̄тпат ищхӣпыӈ ут хосыт ёмас щирыл о̄лнэ са̄в ня̄врамыӈ щēмьят акван-атыгласаныл. Округ кӯщай нэ̄ Наталья Комарова та̄наныл янытласанэ.
Ищхӣпыӈ ут хосыт «Материнская слава» нампа ма̄глын тагатан по̄сыл Пыть-Ях ӯс нэ̄ Галина Захарова мӯй­луптавес. Ты щēмьят хо̄т ня̄врам яныгми. Сургут ӯст ма̄гылн тагатан по̄сыл Анна Климова, Татьяна Рашидова ос Елена Федулова майвēсыт. Ты нэ̄квет, ка̄сыӈ щēмьят ат ня̄врамыл о̄лэ̄гыт. Ха̄льӯс район Хулюмсӯнт па̄вылт ат ня̄врам янмалтан нэ̄ Ольга Мерцалова о̄с янытлавес. Тувыл Зумруд Балавердиева Белоярский ӯст о̄лнэ нэ̄ о̄с ма̄гылнт тагатан по̄сыл мӯйлуптавес. Тав о̄с ат ня̄врам о̄ньщи.
Сосса ма̄хманув халт акв щēмья янытлавес. Ты Таисия Савельевна ос Георгий Алексеевич Лелятовыг, тэ̄н кол­та̄глыл Ха̄льӯс район Саранпа̄вылт о̄лэ̄г. Ты ма̄ньщи щēмьят ат пыг яныгми. 

Нэ̄г-хумыг ня̄вра­манэ̄н ма̄ньта̄гыл ёмас хо̄тпаг о̄луӈкве ха­нищтыянэ̄н. Пыгыт ма̄ньщи мир о̄лнэ-хӯлнэ накыт ёмщакв ва̄ганыл. Та̄н сосса касылытн ак­ваг ялантэ̄гыт. Ща̄нь ла̄тӈыл стихыт, мо̄йтыт ос потрыт ловиньтэ̄гыт, вēщкатыӈ ос ка̄ркам пыгрищаквет.
«Семья го­да» нампа Россия яны­тыл о̄лум каснэ ва̄р­мальт акв ма̄нь­лат щēмья но̄х-па­тыс. Ты Константин ос Альбина Мякишевы, тэ̄н колта̄глыл Нефтеюганск ӯст о̄лэ̄г.  
«Семейные релик­вии» нампа щēмья ва̄р­малит э̄лаль тотнэ ка­сыл щирыл о̄с ма̄хум янытлавēсыт. Ты тэ̄ла хосыт Нефтеюганск ӯст о̄лнэ нэ̄ Любовь Плас­тинина янытлан нэ̄пакыл мӯйлуптавес. Тав такви рӯт ма̄хманэ пуссын хо̄нтсанэ ос акв юи-па̄лт нэ̄пакн хассанэ. Тувыл ос Югорск ӯст о̄лнэ нэ̄ Виктория Мартышкина «Помним. Гордимся. Храним» тэ̄ла щирыл янытлан нэ̄пакыл май­вес.
«75 лет Победы в Великой Оте­чественной войне 1941-1945 гг.» ма̄­гылн тагатан по̄сытыл ос янытлан нэ̄пакытл ты организа­цият май­вē­сыт:
– Югорск ӯст о̄лнэ об­щественный органи­зация, та̄н яныг хо̄нтыт хо̄нтлум ма̄хумн ос хо̄нт порат рӯпитам хо̄тпатн нё̄тэ̄гыт;
– Советский районт о̄лнэ общественный ор­ганизация, та̄н о̄с хо̄нтын ялум ма̄хумн ос хо̄нт порат рӯпитам хо̄тпатн нё̄тэ̄гыт; 
– Нефтеюганск ӯст хо̄нтлын ма̄хумн ос хо̄нт порат рӯпитан хо̄тпатн нё̄тмил ва̄рнэ общественный органи­зация. 
Николай Меров
