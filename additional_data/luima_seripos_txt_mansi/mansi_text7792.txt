
Галина Николаевна Ларионова намхо̄талэ̄т янытлылӯв! Тавēн сāв ёмас лāтыӈ лāвēв: пустāгыл о̄лэн, сымыӈ хо̄тпаг э̄лаль ё̄мыгтэ̄н, пāвлыӈ мирн мāгыс вāрнэ ёмас вāрмалянын мāхумн щāгт ос пӯмыщ вос тотэ̄гыт. 
Библиотекан ёхталан хо̄тпат сāвнув нэ̄пак вос ловиньтэ̄гыт, ня̄врамыт наӈ хосытынт мāньщи пēс йис о̄лупса урыл вос вāгыт, наӈ номтыӈ пот­ранын кāсыӈ хо̄тпан пӯмыщ хӯнтлаӈкве.
Галина Ларионова Саранпāвыл библиоте­кат тит со̄тыра тāл па̄с­ныл рӯпиты. Тит со̄тыра онтолов тāлныл пуӈк кӯщаиг тот о̄лы. Библио­текат рӯпитан хо̄тпат рӯпатаныл сāвсырыг о̄лыглы. Ты­хōтал мāн тāра-паттэ̄в, ман­хурип вāрмалит мир мāгыс Саран­пāвылт вāравет. Саранпāвыл коныпал ты ка̄ркам нэ̄ мир пӯмщалан рӯпата Сӯкыръя пāвылт вāруӈкве а̄лыми. 
Ты тāлыт сыс ты пāв­лыгт Галина Николаевна хосыт мāньщи мāхум кāсыӈ тāл фронтальный диктант хансэ̄гыт, потыр хаснэ хо̄тпат ёт хо̄нт­ха­тыглэ̄гыт, «Ӯринэ̄ква хо̄тал», Сӯкыръя ос Саранпāвыл янытлан хо̄талыг, «Масленица» ос мо̄т сāвсыр хо̄талыт мӯйлэ̄гыт. Ня̄врамыт мā­гыс библиотекат «Пан­ков­ский чтеният» о̄лсыт, Я̄сун­тыт – стойбищный чтеният, «Оле­нёнок» садикт «Сказкотерапия» мо̄йт ловиньтан вāрмаль, нё̄рыт «Āращ вāтат» прог­рамма щё̄питым о̄лыс, хо̄т нё̄рын ёхталан хōт­пат мāньщи о̄лупса урыл тāра-патты­сыт ос мāньщи тэ̄п тэ̄пъяласыт.
Я̄нас та урыл лāвуӈкве э̄ри, Сӯкыръя пāвылт яныг хо̄нт порат хо̄нтлам хо̄т­пат мāгыс о̄лнэ памят­ник Галина Николаевна ё̄рēтыл тӯщтым о̄лыс. Тит тāл сыс тав хо̄нтлам хо̄т­пат наманыл тāра-патты­санэ, акван-атсанэ, тувыл Татьяна Гоголева нэ̄­пакыт э̄рнэ щирыл щё̄питасанэ ос депутат олнытыл памятник мāньщи пāвылт вāрвес. Та па̄сныл лов тāл аргыг ēмтыс. Кāсыӈ тāл май э̄тпос 9 хо̄талт мāхум тот атхатыглэ̄гыт, хо̄нтлам хо̄тпаныл посыӈ номтыл номылматыгла̄лыяныл. 
Библиотекат сāв рӯ­пата вāраве. 2006 тāл па̄сныл «Золотистая верба» проект хосыт пāвлыӈ хо̄т­пат, хотьютыт потрыт хан­суӈкве ха̄сэ̄гыт, акван-атхатыглаӈкве патсыт, пāвлыӈ мир мāгыс вāти­хал потраныл ловинь­ты­яныл. Тāн хансум стихыт нэ̄пакыг тāратым о̄лэ̄гыт. 
Галина Ларионова так­ви ōс потрыт хансы, тав хансум потранэ Россия яны­т­ыл вāвет, стиханэ «Поэзия» антологият тā­ра­тым о̄л­сыт ос «Мāньщи литера­тура 12 нё̄тнэ сти­хыт», ты нэ̄пак Венг­рият тāрата­вес, ты хосыт мāньщи нэ̄ наме мā яны­тыл вāве. Тав хансум тит потраге ловиньтэ̄н:
***
Тыныӈ ма̄тем,
Сыстам я̄тем,
Посыӈ хо̄тал,
Совыӈ э̄т!
Карыс нё̄ртем, 
Ялпыӈ во̄ртем,
Са̄лыт ма̄гыс,
Войкан тэ̄п!
Са̄лы пӯӈыт,
Та̄глыӈ суныт,
Нё̄рт ялэ̄гыт
Тыгле-тув.
Щуниӈ ма̄тем,
Нё̄тнэ татем,
Ма̄ньщи мирум,
О̄лнэ ма̄!
Вуйкан тӯйт
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
Āлпыл ква̄лапасум,
Кональ āӈкватасум.
Ма̄тем татем я̄ӈк, я̄ӈк.
Ма̄тем татем посыӈ, посыӈ,
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
Тэ̄лы ёхтыс, а̄щирма,
Пāрт хольт ēмтыс  я̄ӈкылма.
Я̄в ос тӯрув я̄ӈкыл по̄львес,
Иснас са̄м тӯйтыл сольвес.
Иснас са̄м тӯйтыл сольвес.
Я̄в ос тӯрув я̄ӈкыл пōльвес,
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
Ня̄врамаквет тӯйт па̄хвтэ̄гыт,
Суныл сып урыл тахсэ̄гыт.
А̄мпум тӯйтыт повара̄лы…
Лӯи во̄т во̄ви, нямара̄лы.
Лӯи во̄т во̄ви, нямара̄лы,
А̄мпум тӯйтытповара̄лы…
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!

Галина Ларионова 2017 тāлт Ханты-Мансий­скан нэ̄пак хаснэ хо̄тпат Форумн вōвиньтāлвес, ос 2020 тāлт наука потрыт хаснэ̄тэ мāгыс «Шесталовский чтениян» округ ӯсн ёхталас.
Ты тāл «Ханты ясаӈ» ос «Лӯимā сэ̄рипос» редакцияг «О̄влэ̄т мо̄йт о̄лыс» конкурс вāрēг. Галина Николаевна щāг­тым ты рӯпатан вуйхатас, библиотекат ня̄врамыт ёт мо̄йтыт ловиньты, тā­нанылн Анна Ларионова, корреспондентыг рӯпи­тан нэ̄кве, тина по̄слуӈкве нё̄ты, мāнавн ань хӯрум тина тēтвес. 
Ты коныпал Галина Николаевна ня̄врамыт ос яныг хо̄тпат ёт акваг хо̄нтхатыгла̄лы, сāвсыр пӯмыщ проектыт вāри. Акв вāрмаль пāвлыӈ мāньщи нэ̄квет ёт вāрыг­лас: «Ма̄н ня̄врамытн ма̄ньщи мир о̄лупса урыл, ла̄тыӈ ос литература урыл потыр­тэ̄в. Тувыл ка̄сыӈъēмт ня̄в­рамыт ёт ялпыӈ хо̄талытт аквъёт мӯйлэ̄в, касэ̄в, ма̄ньщи тэ̄п па̄йтэ̄в. Ня̄в­рамыт ёт тыщир рӯпитан ма̄гыс библио­текат ма̄н этноклуб ва̄рсӯв, таве намаяслӯв «Тыныӈ ла̄тыӈ». О̄выл занятият ня̄в­рамытн ма̄н щēмья урыл потыртасӯв, хомус кол­та̄­гылт о̄луӈкве э̄ри, хомус ма̄ньщи пēс йис о̄лупса э̄лаль тотуӈкве э̄ри. Ань ты йист ма̄ньлат хо̄т­пат то̄ва пēс ва̄рмалит ат ва̄­га­ныл, та̄лыт миннэ ёт са̄в ва̄рмаль хот-ёрув­лахты, хот-тыпылтахты. Таима̄­гыс «Тыныӈ ла̄тыӈ» этно­клубт ня̄врамытн ты урыл ты потыртэ̄в. Ма̄н – ты па̄влыӈ ма̄ньщи нэ̄т, ща­щēкват, анēкват.
Титыт занятият ма̄н ня̄врамыт ма̄ньщи тэ̄нут ва̄руӈкве ман па̄йтуӈкве ханищтасанӯв. Ты ва̄р­ма­люв намаяслӯв «Пасан ва̄рēв». Ка̄сыӈ хо̄тпа так­ви ва̄рмалил хӯлтыслӯв, хотьют ня̄нь якты, хотьют пӯт пēты, хотьют тэ̄нутыт пасанын нё̄тнэг ӯнтты. Ты ва̄рмалюв сака пӯмщиг ос атыӈыг тэ̄лыс. Ка̄сыӈаныл ща̄гтым юв минас.
Ос та урыл ла̄вуӈкве э̄ри, библиотекат выставка ва̄рсум, рущ щирыл ла̄ва­ве «Славная дочь народа манси». Ты выставкат Е. И. Ромбандеева тав хансум са̄в нэ̄паканэ акван-атым о̄лэ̄гыт, по̄слым хурит, то̄ва пормасанэ. Евдокия Ивановна ма̄н о̄лнэ ма̄в­ныл о̄лыс. Ма̄ янытыл наме ва̄ве, тав хансум нэ̄паканэ хосыт ань тыхо̄тал мус ма̄ньщи ла̄тыӈ ханищтаве. Ма̄н номтанув сака ёма­сыт, тамле яныг намыӈ учёный хо̄тпа Саран­па̄вылныл о̄лыс. Ма̄н таве сака янытлылӯв.
Библиотекат ам хосат та̄гыл рӯпитэ̄гум. Хо̄тпат ёхталэ̄гыт, журналыт сун­сыглэ̄гыт, нэ̄пакыт ловинь­тэ̄гыт. Акван-атхатнэ̄в порат ма̄н, ма̄ньщи нэ̄т, ща̄нянув-а̄щанув о̄лум урыл потыртэ̄в, мо̄т-мо̄т о̄лнэ нак номылматыглэ̄в, мощ тыстэ̄в, мощ мовинь­тэ̄в. То̄ванакт э̄ргыт э̄ргēв, ты ма̄гыс ма̄н о̄с хосат та̄гыл группа ва̄рим о̄нь­щēв «Э̄ргын сым».
«Э̄ргын сым» – ты группа 2002 тāл па̄сныл мāхум э̄ргытыл-потрытыл пӯмщалы, сāв пāвлытт-ӯсытт вāве. Мощ мо̄лал­нув нэ̄квет Кондинский районн ялсыт, тот хӯрум мāт, Урай ӯст, Силава ос Половинка пāвлыгт мāхум мāгыс сымыӈыщ потыртасыт ос э̄ргысыт.
Галина Ларионова сӯкыр э̄тпос 25 хо̄талэ̄т намхо̄талэ. Ты кāркам я̄тил нэ̄кве хо̄тпан тāл минам порат  Вьюткин Николай Васильевич ос Анямова Агафья Кирилловна колтāглыт Сӯкыръя пā­вылт самын патыс. Мāнь­тāгыл тав āще мо̄йтыт ос щāне э̄ргыт хӯнтлым, кāсыӈ лāтыӈ сыме тāра тāратаме мāгыс тыхо̄тал щāнь лāтӈе э̄лаль тотытэ. Мāньтāгыл тав щāнен ос щащēватэ̄н ю̄нсхатуӈкве, кāтыл вāрнэ мо̄т рӯпатан ханищтыматэ мāгыс тыхōтал мус ма̄щтырыг сāвсыр пормасыт ю̄нты ос вāри. 

Мāньтāгыл тав яныг колтāглыт яныгмаме мā­гыс, хōт ня̄врамыт ӯлы­лым-э̄руптым янмалтавē­сыт, Галина Николаевна ос Михаил Абрамович Ларионовыг Андрей, Юрий ос Олег пыганэ̄н о̄с тыщир янмалтасанэ̄н, тāн ка̄ркам, сэ̄ръёр, сымыӈ ос мир нупыл ёмас суснэ хо̄тпаг яныгмасыт. Тāнти колта̄гланылт ня̄врама­ныл ōс тыщир янмалты­яныл.
Я̄тил Галина Никола­евна, сāв ёмас лāтыӈ намхо̄талынт вос хӯлэ̄­гын. То̄рум ёт, О̄тыр ёт нāн пуссын о̄лэ̄н, пус кāт, пус лāгыл!
Светлана ДИНИСЛАМОВА
 
