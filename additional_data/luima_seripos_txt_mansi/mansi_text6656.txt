
Василий Игоревич Мехнин ма̄ньщи ос ханты газетаг ва̄рнэ колт рӯпиты. Ма̄ньлат хум оматэ Альбина Николаевна ма̄ньщи нэ̄, такви о̄парищ наме Шесталова. 
Оматэ̄н ма̄нь та̄гыл анēкватэ палт Восыӈтӯрн тотыглавес, то̄нт па̄выл мир пуссын ма̄ньщи ла̄тӈыл потыртасыт. Ань таима̄гыс Василий оматэ ла̄тыӈ хӯлытэ, ма̄н ётув мощ потырты. 
Тынакт ща̄нь ла̄тыӈ янытлан хо̄тал о̄лыс, ты кастыл ам Василий ёт потрамасум, китыглахта­сум, хо̄т яныгмас. На̄н ань э̄лаль тав потре ловинь­тэлы̄н.
– Ам ва̄т са̄грапнал э̄тпос 23 хо̄талэ̄т 1987 та̄лт Ленинград ӯст самын патсум. Омам Ха̄льӯс район Тэ̄к па̄вылт самын патыс. Ащ­о̄йкам Николай Тимофе­евич Шесталов Хомрат па̄вылныл о̄лыс, колхоз председателиг рӯпитас. Анēквам Ирина Степано­вна Тарыгса̄в па̄вылт яныгмас. 
Тэ̄н са̄в ня̄врам о̄щсыг. Омам щар яныг каӈке Юван о̄лыс, тав наме ань ма̄ янытыл ва̄ве – ма̄ньщи поэт Юван Николаевич Шесталов. Ты ам аким. Номилум, Санкт-Петербург ӯст тав палтэ ёхтэ̄в, колэ̄т таса̄вит нэ̄­пак. Омам ёт ма̄ньщи ла̄тӈыл потыр­тэ̄г, аквъёт матыр ло­винь­тэ̄г, ла̄тӈыт толмащлэ̄г. 
Матъёмас ма̄нь та̄гыл анēквам ляпат о̄лсум, ла̄т­ӈув хӯлыгласлум. Тав туп ма̄ньщи ла̄тӈыл потыртас. Ма̄хум та̄нти ла̄тӈыл по­тыр­тэ̄гыт те, мираныл о̄лы. По­тыртаӈкве ат те патэ̄­гыт, ла̄тӈаныл ёрув­лыя­ныл, мо̄т мирыт халн та тэ̄­лыг­лэ̄гыт.
– Василий, наӈ оман школа а̄стламе юи-па̄лт яныг ӯсын о̄лмыгтас?
– Тав Восыӈтӯрт школа а̄стлас, э̄лаль Ленин­градын ханищтахтуӈкве А.И. Герцен нампа инсти­тутн минас. А̄тям ёт тот акван-хо̄нтхатасыг, наме Игорь Васильевич. Акван-минасы̄г, тувыл та ӯсн акваг та о̄лмыгтасы̄г. Кит ня̄врам янмалтасыг – ам яныг, тувыл Игорь а̄п­щи­рищум самын патыс. Тав Восыӈтӯрн о̄лмыг­тас, ам ос тыг, Ханты-Мансийск ӯсн ва̄нтлысум. 
А̄тямēн Карелияныл о̄лы, яныгмам па̄влэ Петро­заводск ӯс ляпат ӯнлы. Ты о̄с ма̄н финно-угор­ский ма̄х­манув, та̄нти ла̄тӈыл по­тыртэ̄гыт. Тув акваг ялан­тасӯв, о̄памēн ёт хӯл алыщ­ласӯв, пил ва̄тсӯв, ла̄хс атсӯв.  
– Ищхӣпыӈ утыт татем ва̄ганын, ты тэ̄лан хо̄т ханищтахтасын?
– Школа а̄стламум юи-па̄лт, Санкт-Петербург ӯст Петровский кол­лед­жит ищхӣпыӈ утыт ёт рӯ­питаӈкве ханищ­тах­та­сум. Та ӯст э̄лаль о̄луӈкве ном­сысум кос, ос тыг Ханты-Мансийскын омам палт ёхтысум, татем ёмас ӯскве, сома во̄рт ӯнлы, лылыēпе сыстам. ЮГУ колт нила та̄л педагог-психологыг ханищтахтасум. Ты щирыл рӯпитаӈкве ат патсум. Ма̄ньщи газета ва̄руӈкве патхатасум, номсэ̄гум, ты сака э̄рнэ рӯпата – сосса ма̄хманув урыл хансэ̄в, ма̄ньщи ла̄тӈув э̄лаль то­тылӯв, мирув янытлылӯв. 

– Наӈ тамле ка̄ркам хум – ёсал ха̄й­тэ̄гын, великыл яласэ̄гын. Спорт тэ̄ла щирыл хот­таль ялантэ̄гын?
– Великыл ма̄нь та̄гыл яласэ̄гум. Училищат ханищ­тахтамум порат Санкт-Петербург ӯс улпыл ка̄сыӈ ӯсхулэ̄т великыл яла­са­сум. Ань тыт о̄с аквтох тахсэ̄гум. Футбо­лыл акваг ёнгасэ̄гум, ка̄сыӈ са̄т мēчик са̄ӈх­вуӈ­кве ялантэ̄гум. ЮГУт ха­нищтахтамум порат «Лыжня России» ос «Кросс нации» касылт ёсал ха̄йтыгтасум. 
Санкт-Петербург ӯст ка̄сыӈ та̄л 9 Май ялпыӈ хо̄талт «Дорога Жизни» касыл ва̄рыглаве. Ӯс мир великыл блокада Ленин­града кастыл ва̄рим «Разорванное кольцо» памятник мус минэ̄гыт, тув ёхтахтэ̄гыт, мощ ӯщ­лахтэ̄гыт, тувыл ювле та ё̄ӈхēгыт. Тот о̄лмум порат ка̄сыӈ та̄л та ма̄ мус яласа̄лсум. Ханты-Мансийск ӯст о̄с ка̄сыӈ та̄л велопробег тэ̄лан яланта̄лэ̄гум.
– Тыт о̄луӈкве наӈн мӯсты? Яныгмам ӯсын та̄л улпыл ка̄сын холас.
– О̄выл та̄л акваг ювле номсысум, ань тай тыт ханьщувласум. Ӯс сака яныг а̄ти, мире а̄ти сака са̄в, хо̄своит хольт тыгле-тувле нэ̄мхотьют ат нё̄ргала̄лы, Ма̄хум ла̄щлакв о̄лэ̄гыт, ё̄мыгтэ̄гыт, нэ̄мхотталь ат молямлэ̄гыт. Ӯст са̄в йӣв яныгми, сыстам, нё̄тнэ ӯскве. Тыт о̄лнэ ма̄гыс матыр-а̄ти пуссын о̄лы – музеит, театрыт, ханищтахтын колыт.
Василий сака ка̄ркам, сымыӈ хо̄тпа, рӯпататэ э̄руптытэ, ма̄навн акваг нё̄ты. Ма̄н, газетат рӯпитан ма̄хум, Васяв хум хо̄тпат ялпыӈ хо̄талыл янытлы­лӯв! Пус ка̄т, пус ла̄гыл вос о̄лы, ма̄ньщи мире ма̄гыс са̄в ёмас, э̄рнэ тэ̄ла вос ва̄ри!
Светлана РОМБАНДЕЕВА
