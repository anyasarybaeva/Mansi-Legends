
Ма̄ньщи пыг Егор Хозумов туи армиян вуйвес. Екатеринбург ӯст «Радиоэлектронные войска» ма̄т лусыты. 
Ань хум хо̄тпат яныт­лан хо̄тал ты ляпамас, ты кастыл Егор оматэ ёт хо̄нтхатыгласум, китыг­лахтасум, пыге хумус лусыты, пищма юв улпыл хансыглы манос сво­нита̄лы. Оматэ Надежда Бори­совна ла̄выс:
– Ма̄нь пыгум Егорум лусытаӈкве мо̄лты та̄л туи, о̄йттур э̄тпос 5 хо̄та­лэ̄т, вуйвес. Екатерин­бург ӯсн ликмыс, тот ра̄тива хосыт потыртан войскат лусыты, ханищ­тахты. Ла̄ви, Ха̄льӯс районныл так­тēт о̄лы, акв пыг Нижне­вартовск ӯсныл ёхтыс, юртыӈыщ о̄лэ̄г, потрамēг.   
Егор ва̄т са̄грапнал э̄тпос 16 хо̄талэ̄т 2001 та̄лт Хо̄рыӈпа̄вылт са­мын патыс. Тав питипат­та пыгум, ма̄нь та̄гыл Йӣкваркаг ла̄вилӯв. Яныг пыгум Саша, тав юи-па̄лэ̄т Люда а̄гим самын патыс, Коля – котиль пыгум, тувыл Вика ос Егор. 
О̄йкам Анатолий Егоро­вич Хозумов Хо̄рыӈ­па̄выл хум о̄лыс. Ма̄н о̄влэ̄т тот о̄лсӯв, тувыл Саранпа̄вылт о̄лнэ колыл майвесӯв, тув ва̄нтлысӯв. Ётыл о̄йкам а̄тимыг ēм­тыс, ня̄враманум амттем янмалтасанум. Школа а̄стламаныл юи-па̄лт, э̄лаль ханищтахтасыт, ань пуссын Ханты-Мансийск ӯст о̄лэ̄гыт, рӯпитэ̄гыт.
Яныг ос котиль пыга­гум о̄с лусытасы̄г. Сашам 2012 та̄лт вуйлувес, Саратов ӯст о̄лыс. Колям мо̄лты та̄л армияныл ёхтыс – Забай­кальский край Чита ӯст лусытас. Туи, хунь Егор вуйвес, та̄л-охса кит пыгагум акв­то­рыг лусытасы̄г, ту­выл таквсы котиль пыгум юв та̄ртвес. 
О̄йкам Тамара э̄ще хӯрум пыганэ – Серёжа, Иван ос Алексей о̄с пус­сын арминян ялсыт, ань Ханты-Мансийск ӯст о̄лэ̄гыт, рӯпитэ̄гыт. 
– Егор школа а̄ст­ламе юи-па̄лт э̄лаль хо̄т ханищтахтас?
– Белоярский коллед­жит автомеханикыг хӯ­рум та̄л ханищтахтас, машинат ёт рӯпитаӈкве паты. Ханищтахтын ма̄ныл ущ по̄йтыс, та̄ра армиян та а̄лмаявес. Тыт тай рӯ­пата о̄лы, яныг ӯс капай, юв ёхты, рӯпата хо̄нты. Ха̄льӯс район янытыл о̄лнэ па̄вланувт ма̄ньлат ма̄хум рӯпата хо̄нтуӈкве ат вēрмēгыт. 

– Пыгын ёт телефон хосыт потыртэгы̄н манос пищма хансы?
– Ань телефоныл по­тыр­тэ̄в, пищма ат хансы. Каӈкаге тай хансыгласы̄г. Ла̄ви, лусытан пыгыт ёт юртыӈыщ о̄лэ̄гыт, вори ат тотэ̄гыт. Тэ̄нутыл по̄йтнэ̄г тыттавет, ёмас маснутыл майлавет. Ат кос по̄лявет, сыманыл ат э̄тгалавет, нас юв таӈхēгыт, мо̄т мирыӈ ма̄т о̄луӈкве марщум. 
– Надежда Борисовна, ня̄враманын та̄нти ла̄тӈа­ныл ва̄ганыл?
– Ань мо̄рсыӈ ня̄врам ма̄ньщи ла̄тӈыл потырты, та̄н о̄с аквтох торгамтэ̄­гыт кос, ос ювле рущ ла̄тӈыл ла̄вēгыт. Щащēк­ваныл хоса о̄лыс, тав туп ма̄ньщи ла̄тӈыл потыртас. Ам о̄с увщиянум, рӯтанум ёт халувт акваг ма̄нти ла̄тӈыл потыртэ̄в, ма̄нь­та̄гыл хӯлыгласыт, таи­ма̄­гыс ва̄ганыл ща̄нь ла̄т­ӈаныл.
Ам омам Татьяна Павловна, такви о̄парищ наме Ромбандеева, Му­вын­тес па̄вылт самын патыс, Хо̄сло̄хт яныгмас. Тав колта̄гыл ма̄хманэ ос па̄выл мир атхунь пуссын ма̄ньщи ла̄тӈыл потырта­сыт. А̄тям Борис Никола­е­вич Албин Ло̄пмус па̄выл хум о̄лыс, тот о̄с мир туп ща̄нь ла̄тӈыл потыртасыт, ма̄н та̄н халанылт ты яныгмасув. Таима̄гыс ань ня̄враманув ханищтыя­нӯв, та̄нти ла̄тӈаныл ул вос ёрувлыяныл, пēс пора о̄лупса вос ва̄ганыл, вос пӯмщалыяныл.
Надежда Борисовнан потре ма̄гыс пӯмащипа ла̄тыӈ ла̄вēгум. Армият о̄лнэ пыге пуста̄гыл вос лусыты. Ня̄враманэ ос апыгрищанэ пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!  
Светлана РОМБАНДЕЕВА
