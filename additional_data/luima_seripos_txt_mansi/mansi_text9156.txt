
Сибирь ма̄ янытыл хоты мирыт ос хо̄т о̄лэ̄гыт, ма̄н на̄нан э̄лаль потыртэ̄в. Са̄выӈпа̄лэ мирыт ёт ма̄н Москва ӯст «Сокровища Севера» суссылтапыт ва̄йхатсӯв ос тот та̄н о̄лупсаныл о̄вылтыт матыр-а̄ти та̄ра-паттысӯв. 
Ань Алтай ма̄т о̄лнэ ма̄хум урыл на̄нан хансэ̄в. Россия янытыл 78 со̄тыра 125 э̄лумхо̄лас алтайцыг хӯлтхатсыт, ты ма̄хум та̄нки республика о̄ньщēгыт. Пēс йис нака­ныл ос ща̄нь ла̄тӈаныл щирыл кит группаг урт­хатым о̄лэ̄гыт, то̄ваныл мо̄ртым ма̄ алтайцыг ловиньтавет, мо̄таныт лӯима̄ алтайцыт. 
Та̄н ма̄нанылт 8 со̄тыра арыгкем мощщаг хультум лӯима̄ хо̄тпат ōлэ̄гыт, тыи кумандинцы, телен­гиты, тубалары, челканцы ос шорцы. Та̄н ща̄нь ла̄т­ӈаныл пуссын тюрк­ский рӯт ма̄хум нупыл ловинь­тахтэ̄гыт.    
Та суссылтапыт ва̄рма­ныл порат Алтай ма̄ныл ёхталам нэ̄ Мира Ами­рова ёт ва̄йхатасум. Тав «Майминский район» мирыт акван-атхатыглан цент­рыт рӯпиты, ань хотьютыт ос маныр Москван тотыг­ласыт, ты урыл ла̄выс:
– Ма̄н ма̄вт са̄всыр мирыт халт са̄в ёмас ма̄щтыр хо̄тпат о̄лэ̄гыт, ань то̄ват та̄нки ка̄тыл ва̄рум пормасаныл тыг суссылтаӈкве тотсанӯв. Алтай ма̄ныл ка̄сыӈ та̄л са̄всыр мирыт тыг во̄­винь­та̄лавет ос та̄н та̄нки пēс наканыл, э̄рганыл-йӣкваныл суссылтэ̄гыт ос о̄лупсаныл урыл китыг­лавет. 
Ка̄сыӈ та̄лт ма̄н ма̄нь па̄влыӈ ма̄т самын патум хо̄тпат рӯпатаныл ва̄нэ ма̄гыс тыг тотыглыянӯв, та̄н ва̄нэ наканыл са̄в ма̄хумн суссылтыяныл, матыр-а̄ти ва̄руӈкве ханищ­тыяныл ос аквтох мо̄т ма̄щтыр хо̄тпат ёт ва̄йхатэ̄гыт. 
Ты та̄лт Айкунэ Бабра­шева «Полярный стиль» нампа касылын нё̄тнэ маснут ю̄нтыс. Тав пēс порат о̄ньщим супыт матыр йильпи пормасыл щё̄пи­тасанэ ос ань та касылыт я̄нас мӯйлупсал майвес. Рущ щирыл ке ла̄вуӈ­кве, тыи «Будущее этниче­ской моды». 
Мо̄т ма̄щтыр хум Эзен Урелов лувныл ос а̄ньт­ныл пормасыт ёрги, тав ань «Лучшее произведе­ние национального на­родного творчества» касылыт но̄х-патыс.
Ма̄н ты суссылтап кол­накувт Айдана Тады­кина па̄ля пуныл ва̄рум нё̄тнэ хуритыл хорам­таслӯв. Ам сыс­па̄лумт ань «Мир кайчи» намаим хуритэ ханы, Айдана таве ка̄тыл хурит по̄слын хум Сергей Дыков хуритэ щирыл щё̄питастэ. Тыи па̄ля пун хо̄т то̄самыл манос хо̄т витыл тытылтаве, тувыл са̄всыр оспал кēллым тамле ковёр-хури та ва̄раве. Айдана Тадыкина такви тыг ёхталаӈкве ат вēрмыс ос тав рӯпататэ ма̄гыс «Текстиль. Войлок. Вышивка» о̄выл местал майвес. 
Сергей Дыков хурит алтай ма̄хум пēс о̄лупса­ныл по̄слым о̄лы, щēмья э̄типа̄лаг юн «аил» колт ӯнлы, нэ̄ ма̄нь ня̄враме ӯлылытэ, о̄йкатэ «кай» э̄рыгсов э̄рги. Са̄ртын алтайцыт хо̄тал палыт рӯпитасыт ос э̄типа̄лаг туп ӯщлахтасыт. 
Та порат хум хо̄тпат са̄ӈквылтаӈкве ёл ӯнтсэ̄­гыт ос э̄т котиль мус э̄р­гēгыт. Аил-коланылт котильт а̄ращ па̄лтэ̄гыт ос посым но̄ӈхаль миннэ ма̄гыс по̄икщан хо̄тпат ла̄тӈаныл То̄румн та хӯлавет.
Ань тыг ёхталам э̄ргын ос йӣквнэ ма̄хманув о̄с яныг мӯйлупсал майвē­сыт. Виктор Малчинов о̄выл места «Горловое пение» ос «Вокал (соло)» номинацият но̄х-патыс. «Ай-Кюн» йӣквнэ ма̄хум китыт места висыт. Ам тыт э̄ргысум ос акв э̄р­гум ёт пуссын но̄х-патум ма̄хмыт сценан акван-атвēсыт ос ма̄н аквторыг пуссын э̄ргысӯв, йӣквсӯв. 
Тыт сака пӯмыщ, ёмас ос э̄рнэ ва̄рмалит о̄лсыт. Мо̄тыт та̄лт «Сокро­вища Севера» хусыт фести­ва­ляныл ēмты тах. Са̄всыр лӯима̄ мирыт акван вос атхатэ̄гыт ос сымн э̄рнэ тэ̄лат э̄лаль вос тотыяныл. 
Тамара МЕРОВА
