
Нэ̄пак хаснэ венгр хум Иштван Сечени хансыс: «Ка̄сыӈ мир такви ла̄тӈēтыл о̄лы». Хунь наӈки ла̄тӈын  хӯлэ̄гын, то̄нт наӈки  ма̄кен э̄руптылын ос торгамтылын ос ща̄нин лылыēп хӯлылын. Финн ма̄хум ща̄нь ла̄тыӈ урыл са̄в ёмас, мӯтраӈ ла̄тыӈ о̄ньщēгыт. 
Акв ла̄тыӈ тох суйты: «Ща̄нь ла̄тыӈ – ам о̄лнэ ма̄м». Ма̄нь та̄гыл ня̄в­рам ща̄нь ла̄тӈыл ке потырты, ты сыс ё̄рыг ēмты. Ща̄нь-а̄щ ла̄тыӈ – тыи та̄к, сурум ма̄, тав тармылыл ты ӯргалах­тэ̄в. Ща̄нь-а̄щ ла̄тыӈ – тыи ма̄, хо̄т наӈ сытыг о̄лэ̄гын.
Нэ̄пак хаснэ саран хум Владимир Тимин такви стихотворениятэ̄т «Чужан кыв» («Родной язык»)  тох хансыс:
«…Номт на̄нки ла̄тӈыл
Кит щёс вēщкатнӯв.
Э̄лумхо̄лас ща̄нь ла̄тӈыл
Кит щёс ё̄рнӯв».

Ань ты йист ща̄нь ла̄тыӈ, пēс йис ва̄рма­лит ёрувлаӈкве щар ат ро̄ви. Такви ла̄тӈыл э̄лумхо̄ласыт ань хунь потыртаӈкв патсыт,  мо̄лхо̄тал хунь. Та̄н са̄в нот йис па̄сыл ла̄тӈа­ныл тэ̄лыс, ма̄нки ма̄х­ма­нув­тыл хосат са̄в рӯ­па­тал пӯсвес. 
Ма̄н о̄лнэ̄в мус ёхтыс.  Сымна, нēлумн ёхтахтас, ща̄нюв щаквитэ ёт.  Ла̄тӈув хот-ёрувлаӈкве ат ро̄ви – то̄нт ма̄хум сым та̄л хультэ̄гыт. Хумус сым та̄л о̄луӈкв?  Сым та̄л о̄лнэ ва̄рмаль а̄тим. Ща̄нь ла̄тыӈ та̄л  мир о̄с а̄тим.
Наталья ТАСМАНОВА
