
Бурятия ма̄ныл эвенк хум Руслан Вачеланов Ханты-Мансийск ӯсн ёхталас. Ты хум такви ща̄нь ла̄тӈе ёмщакв ва̄гтэ. Тав о̄лнэ ма̄тэ̄т ань университетыт мо̄т хо̄н ла̄тӈытыл потыртаӈкве ханищтахты. Ща̄нь ла̄тыӈ ханищтап хумус о̄лы, тав ты урыл мощ потыртас. 
Ань хум Бурятия ма̄т мирколт рӯпиты. Ты коныпал сосса мир пēс йис о̄лупса ханищты. Такви мире о̄лнэ-хӯлнэ накыт о̄с ат ёрувлыянэ, акваг э̄лаль тотыянэ. Ялпыӈ хо̄талыт порат э̄ргуӈкве ос йӣквуӈкве во̄виньта̄лаве. Ты ва̄р­мальн ма̄ньта̄гыл ща̄­нягēн-а̄щагēн ха­нищ­тавес. 
Ма̄ янытыл эвенк ма̄хум пуссын аквъёт нёлса̄т со̄тыра хультыс. Та̄н са̄лы ӯрим, во̄раим ос ща̄рщит хӯл алыщ­лым о̄лэ̄гыт. 2010 та̄лт Россия ма̄т налыман ну­пыл ат арыгтем со̄тыра эвенк хо̄тпа о̄лы. Китай ма̄т 2010 та̄лт эвенкыт ос орчо­ныт рӯ­тыг о̄лнэ ма̄хум пус­сын акван-ловиньтавēсыт. Тох ēмтыс, тот ань налыман са̄виткем со̄тыра э̄лум­хо̄лас хуль­тыс. Ты­гыл китса̄т­кем хо̄тпа са̄лы ӯрим о̄лэ̄гыт.
Монголия ма̄т ос эвенкыт хосатнув 1992 та̄лт ловиньтавē­сыт. Тот ань акв со̄тыра са̄вит­кем э̄лумхо̄лас о̄лы. Ос са̄выӈпа̄лэ ты ма̄хум та̄нки ла̄тӈыл ат по­тыр­тэ̄гыт. Эвенк ма̄ньщи щирыл тол­мащлаӈкве ке, «урамыӈ во̄рт о̄лнэ ма̄хум» - тох ла̄вавет.
Руслан ла̄вме щирыл, Бурятия ма̄т то̄ва ма̄нь па̄выл школатт ща̄нь ла̄тӈыл ня̄врамыт мощ ханищтавет кос, ос са̄выӈпа̄лэ ма̄ньлат хо̄т­пат та̄нки ла̄тӈаныл ат ва̄ганыл. Тот тамле ва̄рмаль о̄с о̄лы, ня̄врам ханищтан хо̄тпа а̄тим. Тувыл университетыт тамле учитель о̄с ат ханищтаве. Ка̄сыӈ ма̄т ща̄нь ла̄тыӈ э̄лаль тотнэ щирыл аквхурип та̄р­витыт о̄лэ̄гыт. Ты ва̄р­малит акван-нё̄тхатым мусхал щирыл щё̄питаӈ­кве э̄рēгыт.
Хум тыг ёхталаме порат, ам таве ма̄н о̄лнэ ма̄в урыл мощ потыртаӈкве во̄выслум, тав тох ла̄выс: «Тыт ам са̄в ёмас хо̄тпа ёт ва̄йхатуӈкве патсум. Ханты ос ма̄ньщи ма̄хум мощщаг хультсыт кос, ос та̄н ща̄нь ла̄тӈаныл э̄лаль тотнэ ма̄гыс акван-нё̄тхатым рӯпитэ̄гыт. Та̄нки пēс йис о̄лупсаныл о̄с ат ёрувлыяныл, акваг э̄лаль тотыяныл, тыи а̄нумн сака мӯсты». Тох ты эвенк хум ма̄н ма̄в мощ янытластэ. 
Николай МЕРОВ
