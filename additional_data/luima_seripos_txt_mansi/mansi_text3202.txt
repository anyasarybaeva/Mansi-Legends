
Ка̄сыӈ са̄т атыт хо̄талэ̄т округ мирколт са̄прани ва̄рыгла̄лаве. Тот губернатор ва̄ӈын хум Геннадий Бухтин са̄всыр департамент кӯщаит акван-атыгласанэ ос та̄н то̄ва постановление-нэ̄пакытын йильпи ла̄тӈыт хассыт.

	Кӯщаитн Геннадий Бухтин ла̄выс: «Россия Правительстват ань 2017 та̄лн хансым бюджет олныт ёмщакв ловиньтавēсыт ос 2018-2019 та̄лыгн э̄лаль хассаныл. Ма̄н округ бюджетув о̄с тув ро̄влахтым щё̄питаслӯв. Ма̄-во̄й акв баррель ма̄гыс тынэ 40 доллар са̄витыг ловиньтаслӯв. Ань мирн нё̄тмил ва̄рнэ̄в порат олныт вос то̄вылхатнувыт, та̄наныл мори холтуӈкве ат э̄ри. Рӯпитан ма̄хум сэ̄лнэ олнаныл та̄ра вос ойтавет ос то̄ванакт мощ но̄хнё̄туӈкве вос вēрмысанӯв».  

	Округт о̄лнэ ма̄хум ма̄гыс аквхуйплов программат щё̄питавēсыт. Колыт ӯнттын ос ЖКХ ва̄рмалиг, мир пусмалтан ос ханищтан тэ̄лаг, са̄всыр  нё̄тмил ва̄рнэ, мир ӯргалан ос мо̄т программат хансым о̄лэ̄гыт. Та̄н пуссын олныл та̄стувēсыт, ань ӯсытыт ос па̄влытыт миркол кӯщаит ты олныт э̄рнэ щирыл вос  холтыяныл. 

	Тувыл округув намхо̄талэ кастыл пенсионерыт олныл ойтуӈкве ла̄ввēсыт.  Ань ма̄н ма̄вт 222 со̄тыра пенсионерыт о̄лэ̄гыт, та̄н пуссын акв со̄тыра солко̄вил мивет. Тюменский об-ластин 8,5 со̄тыра пенсиян патхатам хо̄тпат о̄луӈкве ва̄нтлысыт, та̄н 650 солко̄вил тах мивет. Ань та̄л сыс тамле олн нё̄тмил ойтнэ ма̄гыс округ бюджетныл 229 млн. солко̄ви та̄стувес. 

	Диана Саваровская, кол ӯнттын департамент кӯщай ва̄ӈын нэ̄,  родовой угодият ма̄-во̄й но̄х-винэ рӯпатат ва̄рнэ о̄вылтыт потыртас. Ань Белоярский, Нефтеюганский, Сургутский ос Ханты-Мансийский районытыт тамле ма̄ ло̄мтыт пуссын ураль-тавēсыт, ма̄-во̄й но̄х-винэ ма̄т тот о̄с та̄рапаттувēсыт. Соссаӈ ма̄хум ёт рӯпитан договор-нэ̄пакыт хассыт. 

	 

Тамара Мерова
