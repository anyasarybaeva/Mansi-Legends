
Лӯпта э̄тпос юи-о̄выл хо̄талэ̄т «Ассоциация финно-угорских народов РФ» нампа Совет са̄всыр тэ̄лат о̄вылтыт потыртаӈкве Ханты-Мансийскан ёхталасыт. Россият о̄лнэ финно-угорский ма̄хум тэ̄ланыл палт Пётр Тултаев пуӈктоты. Ань о̄выл ёхтум хо̄таланылт мӯй хо̄тпатн ӯсув суссылтавес, тувыл А̄с ос Иртыш я̄г акван-овтнэ ма̄н тотыглавēсыт.

	Китыт хо̄талт та̄н ма̄н соссаӈ ма̄хманув ёт са̄прани ва̄рыгласыт. Тот Геннадий Бухтин, губернатор ва̄ӈын хум ма̄ньщит ос хантыт ва̄рмаляныл урыл ла̄тыӈ тотыс. Са̄всыр департаментыт рӯпитан кӯщаит манхурип тэ̄лат манос нё̄тмилыт ва̄рēгыт, таит хӯлтсаныл. 

	Тувыл аквъёт культура, ханищтап, ла̄тыӈ но̄х-во̄рмалтан тэ̄лат о̄вылтыт потыртасыт. Югравт соссаӈ ма̄хум ща̄нь ла̄тӈаныл ва̄нэ ма̄гыс газетат, ня̄врамыт ма̄гыс журналыт, ловиньтан сыресыр нэ̄пакыт та̄ратавет. Са̄в нэ̄пак, журналыт Юван Шесталов нампа премия-олн кастыл ва̄равет. Этнотуризм манос пēс йис накыт э̄лаль тотнэ щирыл о̄с грант-олныл майлавет. Акв та̄л сыс соссаӈ ма̄хум  культураныл щирыл 4 со̄тыра са̄вит са̄всыр ва̄рмалит щё̄пита̄лавет. 

	Пё̄тр Тултаев ла̄выс: « Юграт ма̄нки рӯт ма̄хманув  о̄лупсаныл о̄вылтыт  матыр-а̄ти ма̄н пуссын ва̄ӈкве таӈхēв. На̄н тыт ма̄ньщит, хантыт ос ё̄рн ма̄хум та̄н ёмас о̄лупсаныл ма̄гыс са̄в номтыӈ тэ̄лат, насати, ва̄рēгын. Янгыщ ща̄нь  ла̄тӈын э̄лаль тотнэ ма̄гыс сака са̄в вос нё̄тнувēн. Ка̄сыӈ мир такви ла̄тӈе кастыл э̄лаль вос о̄лы, э̄лаль  вос та̄кмалтахты, са̄вми. 

	Ма̄н ань ты пасан ва̄тат финно-угрыт культураныл суссылтан ма̄гыс рӯт ма̄хманув фестивалин акван-атхатуӈкве  кӯсэ̄в. Тав «Культура России» нампа программан хаснуве ке, щар ёмас о̄лнув. То̄нт тав акв па̄лэ российский бюджетныл ойтнуве, мо̄т па̄лэ округныл.

	Тувыл пēс йис потрыт, э̄ргыт дискын хансуӈкве щё̄питавет ке, тох ла̄тӈанув  са̄в мирн хӯнтамланувет, суяныл щирыл ёмщакв ханищтанувет. Соссаӈ ма̄хум янытлан Ӯринэ̄ква хо̄талыт, Ворщик хо̄талыт кинан вос по̄славет ос са̄в ма̄хумн вос суссылтавет. «Хо̄тал» нампа театрыт суссылтан тӯлыглапыт, ёнгыт кинан о̄с по̄слуӈкве э̄рēгыт. Округт рущ ла̄тӈыл хансым газетат то̄ва ля̄ххалыт ханты ос ма̄ньщи ла̄тӈыл толмащлым вкладыш-нэ̄пак вос о̄щнувыт. На̄н палтын са̄всыр тэ̄лат грант-олныл минэ ва̄рмаль ма̄навн 

	сака мӯстыс». 

	Ётыл финно-угор рӯт хо̄тпат нэ̄пак ловиньтан колн тотыглавēсыт. Тот ты колыт рӯпитан ма̄хум ёт ва̄йхатасыт, са̄всыр нэ̄пакыт та̄ратан о̄вылтыт аквъёт потыртасыт. Мӯй хо̄тпат та̄нки ма̄ныл тотым нэ̄пакыт мӯйлуптасыт. Тыгыл э̄лаль та̄н центр искусств номтыӈ ня̄врамыт ханищтан колн, «Лылынг союм» этноцентрын ос ЮГУ колн мӯйлуӈкве во̄виньта̄лвēсыт.

	 

	Ля̄ххал 

	ма̄ньщи ла̄тӈыг 

	Т. Мерован толмащлавес.
