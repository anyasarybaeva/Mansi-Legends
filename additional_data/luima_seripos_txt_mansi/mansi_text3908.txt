
Во̄ртур э̄тпос онтоловит хо̄талэ ма̄ янытыл соссаӈ ма̄хманув ялпыӈ хо̄талыг о̄лы. Ты кастыл округ Ассамблея кӯщай хум Еремей Айпин Сургут ӯсн ялыс. Тав тот о̄лнэ ма̄ньщи, ханты ос ё̄рн ма̄хум янытласанэ.

	Пēс йис пормасыт атнэ колн ӯст о̄лнэ яныг-хо̄тпат ос ня̄врамыт ёхталасыт. Та̄н ма̄гсыланыл ёнгын колыт э̄ргысыт ос йӣквсыт. Ка̄тыл ва̄рим са̄всыр пормасыт тыналавēсыт.

	Пēс йис пормасыт атнэ кол по̄хыт ё̄рнкол тӯщталавес. Тот ма̄ньщи хум Александр Сайнахов йӣвныл ос а̄ньтныл са̄всыр пормасыт ёргыс. Ялпыӈ хо̄талт хӯл хуннэ хоса а̄ны йӣвныл ва̄рыс. Та рӯпататэ урыл мощ потыртас, тав ла̄выс: «Хоса а̄ны ха̄ль йӣвныл манос ха̄пка йӣвныл ёргаве. Ос щар ёмас ӯльпа йӣв, тав каминьта ос та̄к, мори ат саквалы. Са̄в та̄л вēриты. Са̄ртын ма̄щтыр хо̄тпат ӯльпа йӣвныл са̄всыр пормасыт ёргыгласыт».

	Ё̄рнкол ляпат кит ма̄нь ла̄пкаг тӯщталавесы̄г. Тот ма̄щтыр хо̄тпат са̄сныл, йӣвныл, сакныл ва̄рум хорамыӈ утыт, а̄канит, э̄нтапыт ос мо̄т са̄всыр пормасыт тыналасыт. Мӯй ма̄хум та̄нкина̄нылн ты пормасыт пӯмащ ма̄гыс ёвтсыт.

	«А̄снэ» ос «Лӯима хансат» ёнгын колыгт йӣквнэ а̄гит концерт суссылтасыт. Пыгыт соссаӈ ма̄хманув пēс мо̄йтыт щирыл пӯмщиг тӯлыглахтасыт. Атхатам мирн ты ва̄рмаль сака мӯстыс.

	Ассамблея кущай хум Еремей Айпин пēс йис колыт рӯпитан хо̄тпатн соссаӈ ма̄хум урыл хансым нэ̄пак мӯйлуптас ос янытлан ла̄тыӈ та̄нанылн ла̄выс: «Соссаӈ ма̄хманув тох ла̄вēгыт, ань ма̄н хумус ма̄-вит ӯргалылӯв, тащир ма̄н мирув э̄лаль о̄луӈкве паты. А̄нумн тыт мӯйлуӈкве сака мӯсты. Ам амки Сургутский районт самын патсум. Та ēрт о̄лнэ ханты ма̄хум ла̄тӈыл потыртэ̄гум. Ам ма̄ньта̄гыл пēс йис о̄лнэ-хӯлнэ накыт пуссын ёмщакв ва̄ганум. Соссаӈыг та ма̄хум ла̄вавет, хотьют йис та̄гыл такви ма̄тэ̄т акваг о̄лы. Мо̄т о̄лнэ ма̄ ат о̄ньщи. Россия янытыл пуссын аквъёт яныгса̄ткем тамле мирыт о̄лэ̄гыт. Ам на̄нан пуссын ты ялпыӈ хо̄талыл янытлыянум!»

	Соссаӈ мирыт янытлан мирхал ялпыӈ хо̄тал 1994 та̄лт мӯйлуӈкве о̄вылтавес. Э̄лы мо̄т хо̄н ма̄т о̄лнэ Генеральный Ассамблея ООН та̄н ты ва̄рмаль ва̄руӈкве номылматсыт. Ма̄н округувт ты тэ̄ла 2005 та̄лныл мӯйлуӈкве патвес. Ань округувт ва̄т арыгтем со̄тыра соссаӈ э̄лумхо̄лас о̄лы.

	 

Ты потыр 

Галина Батищева 

хансыстэ, 

ма̄ньщи ла̄тӈыг 

Николай МЕРОВ 

толмащластэ
