
Иван Ефимович Челданов 1923 та̄лт Ха̄льӯс район О̄лттумп па̄вылт ма̄ньщи щēмьят самын патыс. Школат о̄выл классыт а̄стламе юи-па̄лт, Иван та̄ра колхозт во̄раим ос хӯл алыщлым рӯпитаӈкве патыс. 1942 та̄лт ма̄ньполь э̄тпост тав Ха̄льӯс район военкоматыл хо̄нтлын ма̄н тотвес. 
Та порат ма̄н ма̄в Омский область палт хансым о̄лыс. Хумыт щар о̄влэ̄т тув тотвēсыт. Тот хо̄нтлын ва̄рмальн мощ ханищтавēсыт ос э̄лаль кēтвēсыт. Иван Ефимо­вич о̄с тот хо̄нтлуӈкве ханищтавес. Тувыл лӯи­ма̄ ос Сибирь ма̄ныл о̄л­нэ хо̄тпат са̄выӈпа̄лэ Ле­нинград ӯсн хо̄нтлуӈкве кēтвесыт. 
Иван Ефимович 1942 та̄лт сӯкыр э̄тпост тот Синявино районт Вол­ховский фронтыт хо̄нт­луӈкве о̄вылтахтас. Тав тэ̄лы порат товтыл ё̄мыг­тым хо̄нтлыс, развед­чикыг о̄лыс. Та ма̄т щар та̄рвитыӈ хо̄нтлын накыт ēмталасыт, Ленинград ӯс фашистытн мувылтым о̄щвес, ма̄н хо̄нтлын хо̄т­панув та ӯст о̄лум ма̄хум ӯргалан ма̄гыс та̄кыщ алхатсыт. 
1943 та̄лт та̄л котиль э̄тпост Ленинград ляпат «Искра» нампа хо̄нтлын ва̄рмаль о̄лыс. Са̄лтатыт нилыт щёс Ленинград ӯс вуянтаӈкве кусыгласаныл. Та порат ущты ла̄щал-ла̄щал блокада па̄лыг-паттуӈкве о̄вылтавес, фа­шистыт ювле ня̄влуӈкве патвēсыт. То̄нт са̄выӈпа̄лэ фашистыт Сталинград ӯс нупыл минасыт, тот о̄с та̄рвит хо̄нтлын нак о̄лыс. Тыима̄гыс Ленинград ӯс аквпал ма̄ ло̄мтэ па̄лыг-паттувес, немцыт ня̄в­луӈкве патвēсыт. 

Ты хосыт «Ладожское» нампа тӯр ва̄тат акв­хуйплов са̄виткем вēрыста па̄ӈхвит ма̄тэ оймалтавес. Са̄тхуйплов хо̄тал сыс тот на̄иӈтуйт ос машинат яласан ма̄гыс лё̄ӈхыт ва̄р­вēсыт. Та лё̄ӈх хосыт тэ̄нут-пормас тотыглавес, тот о̄лум ма̄хум нё̄твēсыт. 
То̄нт Иван Ефимович Челданов пилта̄лыг хо̄нт­луме ма̄гыс «За отвагу» ос «За боевые заслуги» нампа ма̄гылн тагатан по̄сыгл майвес. 
Таве янытлан нэ̄пакт тох хансым о̄лыс:
«1943 та̄лт та̄л котиль э̄тпос 12-20 щислатыт «Круглая» нампа рощ ва̄­тат та̄кыщ ма̄в вуянтавес. Иван мо̄т са̄л­татыт ёт хо̄т щёс ма̄ вуянтаӈкве лю̄льсас, фашистыт ня̄в­лым ля̄льт пилта̄л ха̄йтыс. 1943 та̄лт та̄л котиль э̄тпос нёлоловхуйплов хо̄талт хо̄нтлыматэ, командире ня̄лн сакватавес, хум хо̄нтлын ва̄рмаль такви нупылэ вистэ, са̄лтатыт ёт акв ма̄-ло̄мт вуянтасаныл. То̄нт тав ётэ хо̄нтлум хӯрум хо̄тпа порславēсыт».
1943 та̄лт ма̄ньполь э̄тпос оигпан мус Иван Ефимович Ленинградский область Мгинский район кēрлё̄ӈх вуянтым хо̄нтлыс. Та ма̄т ма̄н ма̄хманув фашистыт ёт то̄ва порат ка̄тыл алхатасыт. Блокадный Ленинград ӯс ӯрум немцыт тув минасыт, тот та̄ксар ӯргалан ма̄ щё̄пита̄лсыт. Ма̄н ма̄х­манув ка̄сыӈ па̄выл яныг ё̄рыл вуянтасаныл. Тот та̄рвитыӈ хо̄нтлын нак са̄в о̄лыс. 
Иван Ефимович Чел­данов 1943 та̄лт яныгпо̄ль э̄т­пос налыман нупыл о̄выл хо̄талт Ленинградский областьт Карбусель па̄­вылт порславес.
То̄нт та ма̄т танкистыг хо̄нтлум хум «Карбусель» нампа па̄выл урыл стих хансыс. Та стихыт лӯима̄т ос Сибирь ма̄ныл тот хо̄нтлум ма̄хум наманыл урыл потыртас, хумус та̄н пилта̄лыг хо̄нтлысыт. 
Та порат тот патум ма̄хум пуссын акв ма̄т ёл-щё̄питавēсыт. Ётыл 1990 та̄лытт ты порсум хо̄тпат Ленинградский область Новая Малукса па̄выл савынканын тотвēсыт, тот ёл-щё̄питавēсыт. Иван Ефимович наме о̄с тот хансым о̄лы.
Ха̄льӯс район Ягрим ос А̄нъя па̄влыгт яныг хо̄н­тыт патум хо̄тпат наманыл састум а̄хвтас тармыл хан­сым о̄лэ̄­гыт, Иван Ефи­мович Чел­данов наме о̄с тот о̄лы. Рӯт ма̄хманэ таве ка̄стуӈк­ве акваг тув ёхталэ̄гыт.

Ха̄льӯс район о̄лнэ-хӯлнэ нак э̄лаль тотнэ колт 
рӯпитан ма̄ньщи нэ̄ Любовь Вынгилева кēтум потре ма̄ньщи ла̄тӈыг 
Николай МЕРОВ толмащластэ
