
Во̄ртур э̄тпос онтоловит хо̄талэ̄т Ханты-Мансийск ӯст А̄с-угорский институтыт йильпи нэ̄пак урыл потыр хӯнтлысув. Ты нэ̄пак рущ щирыл «Невероятные истории из жизни казымских ханты» намаим о̄лы. 
Пēс йис порат Белояр­ский район Касум па̄выл я̄ ва̄тат о̄лум ханты ма̄хум сыре-сыр исхор­ын нэ̄глалавēсыт. Та ва̄р­малит урыл са̄в по­тыр-охсат хансым о̄лэ̄гыт. Исхор ка̄салалум хо̄тпат пуссын йис ма̄т о̄лсыт. Та̄н сосса о̄лнэ-хӯлнэ накыт ёмщакв ва̄саныл, туп та̄н ты тамле утын нэ̄глалавēсыт. Ты потрыт нэ̄пакн Касум па̄выл нэ̄ Евдокия Каксина хассанэ. Тав тот А̄с-угорский институтт филиал-колт рӯпиты.

Ты нэ̄пак суссылтан порат, ханты э̄ргыт э̄ргын э̄ква Зоя Лозямова, ща̄нь ла̄тыӈ э̄лаль тотнэ э̄ква Евдокия Нёмысова, Белоярский районт ён­гын колт кӯщаиг рӯпитан нэ̄ Римма Потпот, ня̄в­ра­мыт ханты ла̄тӈыл ханищ­тан нэ̄ Любовь Федоркив ос мо̄таныт тув ёхталасыт. 
Нэ̄пак урыл мӯй ма̄­хумн Ольга Ерныхова потыртас. Тав тот сосса ма̄хум пēс потрыт акван-атнэ колнакт рӯпиты. Нэ̄ ла̄вме щирыл, ты пēс йис потрыт институтт рӯ­питан хо̄тпат та̄н акван-атсаныл. Ты потрыт нас хӯнтлуӈкве манос кина хосыт сунсуӈкве ро̄ви. Тот атхатыглам ма̄хум Нина Тарлина потырта̄­лум йис потыр хӯнтлыс­ыт. Тав ла̄вме щирыл, пēс порат ханты ма̄хум са̄лыт ӯрим яласасыт. Ма̄хум ты исхорыт мо̄т са̄лыӈ колн миннэ̄ныл порат ка̄сала̄лсаныл манос таит хультуптам пēс колыт нэ̄глаласыт. Исхор ка̄сала̄лум хо̄тпат сака рохтым о̄лсыт. 

Йильпи нэ̄пак мӯсхал щирыл хансуӈкве А̄с-угорский институтт рӯ­питан кит хо̄тпаг Про­копий Тарлин ос Ирина Молданова нё̄тсы̄г. Ирина Молданова фило­логический наукат кан­дидатыг о̄лы, тав ты ва̄р­малит урыл са̄в по­тыртас. 
Та юи-па̄лт Касум па̄вылныл о̄лнэ ханты хо̄тпаг Тимофей Молда­нов ос Татьяна Волдина ты пēс йис тэ̄лат урыл по­тыр­тасы̄г. Тэ̄н сас исторический наукат кандидатыг о̄лэ̄г. Та хо̄талт тув ёхталам мо̄т хо̄тпат ханты ла̄тӈыл иӈ са̄в пēс йис о̄лыглам ва̄рмалит урыл потыртасыт. 
Ты нэ̄пак кит потыр щирыл ла̄кква-уртым о̄лы. Акв охсатэ̄т яныгпа̄ла хо̄тпат потырта̄лум пот­рыт хансым о̄лэ̄гыт. Китыт охсатэ̄т ма̄ньлат ма̄хум ос ня̄врамыт ка̄салалум исхорыт урыл потрыт хасвēсыт. 
Ты потыр Надежда Рагимова хансыстэ, ма̄ньщи ла̄тӈыг Николай МЕРОВ толмащластэ 
