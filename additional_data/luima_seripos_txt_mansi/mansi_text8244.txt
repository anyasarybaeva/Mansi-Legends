
Яныгпо̄ль э̄тпост о̄выл хо̄талэ̄т геолог-хо̄тпат янытлавет. Та̄н сака та̄рвитыӈ ос э̄рнэ рӯпата ва̄рēгыт. Ань ты хо̄тпат ялпыӈ хо̄таланыл кастыл ты потыр ловиньтэ̄н. 
Округувт Саранпа̄выл Нё̄рыт ляпат о̄лы. Ты па̄вылт ювле хультум нотыт геология ва̄рмалит кисхатнэ кит колыг рӯпитасы̄г. Ань ты тэ̄лат хумле о̄лсыт, хотьютыт тот рӯпитасыт ос нё̄рт манхурип со̄рни а̄хвта­сыт хо̄нтыглавēсыт, пус­сын ты о̄вылтыт па̄влыӈ музейт потыртаве. 
Тот акв колнакēт «Гео­логическая эра Саран­пауля» намаим пӯмыщ суссылтап щё̄пи­тавес. Татьяна Алексан­дровна Семяш­кина тув акван-атым пормасыт суссыл­ты­янэ ос хӯрум потыр-ох­сат щирыл са̄всыр тэ̄лат урыл потырты. 
Суссылтапт о̄выл потыр Нё̄рыт урыл о̄вылтыяныл. Ты нё̄рыт ма̄ янытыл ма̄в мувлахил о̄лэ̄гыт. Та̄н Европа ос Азия ма̄г акв­топ акван-со̄лт­саныл. Тувыл 2000 вēрыста па­лыт Восточно-Европей­ский ос Западно-Сибир­ский састум ма̄г халт о̄лэ̄гыт. 
Щар о̄выл ӯнтхатам нё̄рыт 350 млн та̄лыг ловиньтавет. Та̄н Рифей­ный (Рипейный) ла̄тӈыл нам­тым ла̄ввēсыт, «Повесть временных лет» о̄выл нэ̄пакыт рущит А̄хвтасыӈ э̄нтап, ма̄ мувлахи э̄нтап, яныг э̄нтап хансым о̄лсыт. Нё̄рытт сака са̄в со̄рни, тыныӈ а̄хвтасыт хо̄нтавет. 
О̄выл картат нё̄рытыл са̄в я̄т ла̄кква-та̄рамлым по̄слувēсыт. Ма̄тэ ат я̄нас ло̄мтыг уртым о̄лы ос щар лӯима̄ныл та̄н тох хансы­мат: Полярный Урал (тыи Ямал ос Коми ма̄тэ̄н), Приполярный Урал (ма̄н ēрувныл округув о̄лы, мо̄т ēрныл Коми ма̄), Северный Урал (Перм­с­кий ēр, Сверд­ловский область ос ма̄н округув), тувыл Котиль Урал ос Южный (Башкирия ма̄, Пермский ма̄ ēре, Орен­бургский ос Челябинский областиг палытыл о̄лы).
Ань ты пора мус ма̄хум нё̄рыт Уралыг намтым ма̄гыс иӈ та са̄в ворито­тэ̄гыт, манах мирыт та̄н ляпанылн ёхталасыт, та­са̄вит мир та̄нки щирыл намтым ла̄тӈыл ла̄вия­ныл. Туп ты ла̄тӈыт ос мо̄т намыт рущ щирыл ке тол­мащ­лыяныл, пуссын А̄хвтас о̄лтхатам нё̄р­пуӈкыг ла̄ваве. 
Ка̄сыӈ мир такви пēс йис мо̄йт о̄ньщи. Ма̄ньщи ма̄хум мо̄йтаныл щирыл Нуми То̄рум палт Калтащ а̄гитэ ёхталас ос ла̄выс, ма̄ ёлын иӈ тӯпкамыг о̄лы, мори хосыгхаты. 
Ма̄хум хумус тот о̄луӈ­кве патэ̄гыт, тыгле-тувле нас тотыглавет тах. Тавēн ма̄ хотмус та̄кмалтаӈкве кос э̄ри. То̄нт Нуми То̄рум такви э̄нтапе ма̄ мув­лахи э̄нтаптастэ. Э̄нтапēт са̄всыр кēр по̄хлапыт о̄ньщис, ань ма̄ витн ёл-понигтавес, ма̄ нёвсатта̄л ēмтыс. Нуми То̄рум э̄н­тапе щирыл Нё̄рыт та нэ̄глысыт. Та̄н щар ма̄ ко­тильт о̄лэ̄гыт.
Ма̄н ань Приполярный Урал о̄вылтыт потыртаӈ­кве патэ̄в. О̄влэ̄т тав Лӯима̄ нё̄р нупыл ловиньтавес. Тувыл 1924-1927 та̄лытт геология учёныитн нё̄рыт ёмщакв та̄ра-паттувēсыт ос та юи-па̄лт та̄н я̄нас намыл пинвēсыт. 
То̄нт АН СССР «Урал­план» рӯпатат Борис Николаевич Городков пуӈктотыс. Тох 1927 та̄л па̄сныл Приполярный Уралыг намтым нё̄рыт 240 вēрыста палытаг о̄лэ̄гыт. 
Та̄н Сакв я̄ тольхыл о̄выл­тахтэ̄гыт ос алы ма̄тэ̄т Щугор я̄ хосыт мус ловиньтаве. Ты сака со̄тыӈ, са̄всыр а̄хвтасыӈ я̄т. 1929-1933 та̄лыт порат тот са̄всыр экспедицият рӯпитасыт. То̄нт о̄влэ̄т нё̄р а̄хвтасыт нумыл ма̄ осыл атсыт, ос 1934 та̄лныл нё̄рыт хилуӈкве патса­ныл. Аквта порат Саран­па̄вылт Полярно-Ураль­ский экспедиция рӯпитан кол ӯнттувес. Ты о̄вылтыт мо̄т потрыт тах хансэ̄в. 
Тамара МЕРОВА
