

	Йильпи та̄л о̄вылтахтам порат та̄л котиль э̄тпос хӯрмит щислат яныг учёныюв, ма̄ньщит ма̄гсыл тыныӈ э̄лумхо̄ласув Евдокия Ивановна Ромбандеевав а̄тимыг ēмтыс. Тав мире ма̄гыс, ма̄ньщи ла̄тӈе ма̄гыс о̄лме палытыл акваг рӯпитас, акваг та хансыс. Тав хосытэ̄тыл ма̄ньщи мир ма̄ янытыл ва̄ӈкве патвес. 

	 


		Евдокия Ивановна мо̄т хо̄н ма̄т учёныитын ва̄йвес, тав хансум нэ̄паканэ ловиньтавēсыт, ханищтавēсыт, тав тот сака янытлавес. Тамле яныг намыӈ-суиӈ э̄лумхо̄ласув ма̄н та ты-пылтаслӯв. 

		Ма̄ньщи па̄вылт, Хо̄с-ло̄хт, самын патум, яныг-мам а̄гирищкве э̄лаль ханищтахтуӈкве патыс. Школа а̄стламе юи-па̄лт Ханты-Мансийск ӯсн педагогический училищан ханищтахтуӈкве минас. Тот ня̄врамыт ханищтан хо̄тпаг 1944-1947 та̄лыт сыс ханищтахтас. 

		Училищатэ а̄стламе юи-па̄лт ювле такви па̄влэ̄н рӯпитаӈкве минас. Хо̄сло̄хт титахтем та̄л ня̄врамыт ханищтасанэ. О̄лмēт такви потырта̄лыс, хаснэ нэ̄пак торыӈ ат о̄щсыт, учебник о̄с а̄тим о̄лыс. Тав матыр газета манос журнал ло̄мтыл ня̄врамыт мыганэ, та тармыл та хассыт. Тох рӯпитым акваг номсыс, ня̄врамыт ма̄гсыл ханищтахтын  нэ̄пакыт  хансуӈкве э̄ри, ма̄ньщи ла̄тӈыл ня̄врамыт вос ловиньтэ̄гыт. 

		1949 та̄лт атхатас ос яныг ӯс-капайн, Ленинградын, А.А. Жданов нампа государственный университетн э̄лаль ханищ-тахтуӈкве та минас, 1954 та̄лт а̄стластэ. Аквта та̄л э̄лаль аспирантурат ханищтахтуӈкве патыс. 1957 та̄лт аспирантура а̄стластэ. Та та̄л о̄выл «Русско-мансийский словарь» та̄ратас, тот 392 ла̄тыӈ хансым о̄лыс. 

		1957 та̄л па̄сыл Академия Наук СССР Ленинградский отделеният научный сотрудни-кыг рӯпитаӈкве патыс. 

		1968 та̄лныл ос 1990 та̄л мус Москва ӯст Академия Наук СССР языкознание институтт рӯпитас. 1964 та̄лт Евдокия Ивановна кандидатский диссертациятэ вуянтас ос та та̄л лӯпта э̄тпос ва̄т нупыл хо̄тыт щислат филологических наук кандидат намыл майвес. Та урыл ань Евдокия Андреевна Нёмысова потыртас, ла̄ви: «Мēн Москват Евдокия Ивановнал туи ёмас хо̄талт аквъёт ё̄мантасмēн ос татем ща̄гтым о̄лсумēн, тав научный рӯпататэ вуянтастэ, номтанмēн татем ёмасыт о̄лсыт». 

		Евдокия Ивановна ня̄врамыт ханищтан ма̄гсыл са̄в ловиньтан нэ̄пакыт, учебникыт хансыс. Тав хансум нэ̄паканэ хосыт таса̄вит ня̄врам ханищтавēсыт ос ань ханищтавет. Рӯпитаме сыс яныгса̄т атпан са̄виттем научный рӯпата хансыс.

		Тав ё̄рēтыл тыт Ханты-Мансийск ӯст Научно-исследовательский институт возрождения обско-угорских народов ва̄рвес. Тот тав старший научный сотрудникыг ос ща̄нь ла̄тыӈ, литература, фольклор  отделт  пуӈктотыс.  

		Ётыл  институт мощ мо̄тнув щирыл намтвес, Евдокия Ивановна акваг тот рӯпитас, ка̄сыӈ хо̄тал рӯпата та̄л ат о̄лыс, юи-о̄выл та̄лыт та осыт нэ̄пакыт хансыс, тот пēс йис ма̄ньщи потрыт, мо̄йтыт хансым о̄лэ̄гыт. Такви мире сака э̄руптастэ, ма̄ньщи ла̄тӈе ма̄гыс сыме ща̄ргыс. О̄лмēт ла̄вса̄лыс, ма̄ньщи ла̄тӈув акваг хотталь та со̄йми, ма̄нь ма̄хум та̄нти ла̄тӈаныл ат ва̄ганыл, ат потыртэ̄гыт.  

		1998 та̄лт Е.И. Ромбандеева филологический наукат доктор намыл майвес. Тав ма̄гылн тагатан са̄в по̄с о̄ньщас: «Ветеран труда», «За заслуги перед Отечеством II степени», ты коныпал тав Почетный гражданин ХМАО-Югры, «Заслуженный деятель науки РФ», «Заслуженный работник образования ХМАО», «Звезда Утренней Зари» нампа премиял майлувес, Академия Наук СССР президиумыл  Почётный  грамота о̄ньщас ос са̄в янытлан нэ̄пакыл майлувес. 

		«Лӯима̄ сэ̄рипос» ма̄ньщи газетав ловиньтаӈкве сака таӈхыс, газета акваг ӯрыстэ, хунь хосанув ат те тотаве, редакциявн та свониты, титыглахты, газетав ва̄рыслӯв ман а̄ти.  Акваг ла̄вса̄лыс, ма̄навн матыр тавēныл титыглаӈкве те э̄ри, вос свонитэ̄в. 

		Евдокия Ивановна ма̄н ма̄гсылув яныг учителиг о̄лыс, ма̄навн акваг нё̄тыс, ма̄н школат ос институтт пуссын тав хансум нэ̄паканэ хосыт ханищтахтасӯв. 

		Я̄тил  яныг  учёныюв, мир янытыл  ва̄им  хо̄тпав воссыг а̄тим. Ма̄н, редакцият рӯпитан ма̄хум, пуссын ма̄ньщи мирувн са̄литан ла̄тыӈ хансэ̄в, тав рӯтанэ̄н, ляпа хо̄тпанэ̄н, руманэ̄н акваг вос номаве, тав ва̄рум рӯпататэ нэ̄мхуньт ул вос ёрувлаве.

		Обско-угорский институтт рӯпитан ма̄хманэ газетан ла̄тыӈ тēтсыт. Евдокия Ивановна Ромбандеева  институтт  главный научный сотрудникыг рӯпитас, тав филологический наукат доктор нам о̄ньщас. Аквъёт рӯпитам ма̄хманэ тав рӯтанэ̄н, ляпа хо̄тпанэ̄н са̄литан ла̄тыӈ ла̄вēгыт. Тамле номтыӈ, ёмас э̄лумхо̄ласаныл та̄л та хультсыт.  

 
