

	Та хультум та̄л оигпаме э̄лы-па̄лт ля̄ххал тотнэ хо̄тпат Борис Хохряков, округ Дума кӯщай, ёт акван-хо̄нтхатыгласыт ос таве са̄всыр ва̄рмалит о̄вылтыт китыгласаныл. 


		Округ депутатыт рӯпатаныл хумус ва̄рсаныл, ма̄хум хумус о̄лэ̄гыт, ты о̄вылтыт Борис Сергеевич ювле потыртас: «2013 та̄л сыс ма̄н округ Дума депутатыт ёт лов сапра̄нин акван-атхатыгласӯв ос аквъёт 130 са̄кконыт манос тув матыр хӯлтыглан ла̄тӈыт хассӯв ос пирмайтасӯв. 

		Ты коныпал 400 са̄вит са̄всыр постановление-нэ̄пак щё̄питасӯв. О̄влэ̄т ма̄н бюджет пирмайтан  са̄ккон щар э̄рнэ̄г ловиньтылӯв.  Ма̄н та̄л сыс та бюджет-нэ̄пак ёт акваг э̄лаль рӯпитэ̄в. 

		Мо̄лты та̄л яныгпо̄ль э̄тпост, тувыл  яныг таквс э̄тпост бюджет олныт ма̄н са̄вмалтасанӯв. Ты кастыл рӯпитан ма̄хум э̄рнэ торыг олныл ойтыгла̄лсанӯв, а̄ртна ат о̄щсӯв. Тувыл ӯсыӈ ос районный мирколыт о̄лнэ колыт ӯнттын ма̄гыс пуссын  олныл та̄стыглавēсыт. 

		Юи-о̄выл сапра̄нин атхатыгламув порат 2014-2016 та̄лыт кастыл округ бюджетув э̄рнэ̄г э̄лаль пирмайтаслӯв. Округув щёлыӈыг э̄лаль о̄лнэ ма̄гыс, ма̄хманув ёмщакв вос пусмалтавēсыт, ня̄врамыт номтыӈыг вос ханищтахтасыт, ка̄сыӈ ня̄врам садикн вос ялантас, ёмас лё̄ӈх хосыт  мо̄т ма̄н машинал яласаӈкве ма̄хум та̄нки вос вēрмысыт  – пуссын ты тэ̄лат кастыл са̄всыр программат щё̄питым о̄лэ̄гыт. Ос та̄наныл тэ̄лаг ва̄рнэ̄в ма̄гыс бюджетныл олныл та̄стыянӯв». 

		Ань Югра, Ямал ос Тюменский область хӯрум Дума та̄нки халанылт акван-нё̄тхатнэ урыл нэ̄пак о̄ньщēгыт, рущ щирыл тав «соглашение о сотрудничестве» ла̄ваве. Ты нэ̄пак щирыл та̄н я̄нас о̄лэ̄гыт ос рӯпитэ̄гыт, я̄нас бюджет олныл мивет ос туп ва̄рнэ тэ̄ланылт акван-нё̄тхатэ̄гыт. 

		Тувыл Борис Хохряков Юграт о̄лыглам та̄рвит ва̄рмалит урыл китыглавес. Тав  ла̄внэ̄тэ щирыл, округт са̄в ма̄хум янгыщ ёмас о̄лнэ кол кинсэ̄гыт.  Ты ва̄рмалит ёт  округ Правительство кӯщаит ос депутатыт о̄с са̄в рӯпитэ̄гыт. 

		Колыт ӯнттын программат акваг уральтым о̄ньщияныл. Тот яныг щēмьят, са̄всыр льготат о̄щнэ ма̄хум, колыт ӯнттын ма̄гыс та̄нки олн ойтум ос  ётыл урккуптым  хо̄тпат (дольщикыт) ань я̄нас са̄ккон щирыл ӯргалавет. 

		2014 та̄л кастыл  жилищный программан о̄с йильпи ла̄тыӈ хасвес. Тот округт самын патум ос тыт акваг о̄лнэ хо̄тпат льготал мивет манос субсидия-олныл нё̄туӈкве патавет. 

		Тувыл лӯима̄т атхуйплов та̄л тыт о̄лнэ ос рӯпитан хо̄тпат акв-тох тув ловиньтавет тах. Тамле ва̄рмалит ань таима̄гыс э̄рēгыт, ань юи-о̄выл та̄лытыт хо̄н ма̄ныл тыг сака са̄в ма̄хум ёхтуӈкве патсыт. Та̄н молях рӯпата ос о̄лнэ кол хо̄нтыгпēгыт. 

		Ма̄нки ма̄хманув са̄в та̄л йильпи кол ӯрим манос пēс коланылт  о̄лыманыл насска̄сыг ул вос саваласыт, та̄нанылн хотмус нё̄туӈкве э̄ри. Мо̄т мирыт ма̄н ма̄хманув ёт халанылт ул вос халмалтахтасыт,  та̄нанылн федеральный са̄кконыт ва̄ӈкве э̄ри. Ма̄н ма̄хманув та̄н ётаныл юртыӈыщ о̄с вос о̄лэ̄гыт. 

		Рӯпата тэ̄лат о̄вылтыт Борис Сергеевич таи ла̄выс, ма̄н округув ма̄гыс ма̄-во̄й но̄х-винэ ма̄хум, энергетикыт, коммунальный хозяйстват рӯпитан хо̄тпат  мӯсхал щирыл ханищтаӈкве э̄рēгыт. 

		Тувыл Владимир Путин са̄в ма̄н депутатыт нупыл тамле ла̄тыӈ кēтыс, мощēртын о̄выл  щёс школан миннэ ня̄врамыт миллион са̄витыг ēмтэ̄гыт.  Ты кастыл номсахтэ̄н, ань садикыг ӯнттын колыт ат э̄рмыгланэ̄ныл порат, та̄н ётыл школа-колыг вос ва̄равет. Ты ва̄рмалитыл ма̄н, ва̄им, номсахтэ̄в, округувт са̄в ня̄врам самын патнэ̄ныл коныпал мо̄т ма̄ныл са̄в щēмья тыг о̄луӈкве ёхтэ̄гыт.

		Округт о̄лнэ ма̄хум депутатанув палт та̄нки та̄рвит тэ̄ланыл ёт о̄с ёхталэ̄гыт, потыртэ̄гыт. Тувыл са̄в ма̄хум тэ̄ланыл ёмщакв ва̄рнэ ма̄гыс олныл нё̄тавет, пусмалтахтуӈкве кēтыглавет, колыл миӈкве нё̄тавет.

		 

		 

		Тамара ХАТАНЕВА

		 

 
