
«Ма̄ньщи хансат ма̄щтыр ка̄тыл ю̄нтнэ нэ̄» нампа суссылтап «То̄рум Маа» музейт рӯпитаӈкве о̄вылтахтас. Тот Мария Сергеевна Мерова ка̄тыл ю̄нтум пормасанэ, янытлан нэ̄паканэ, пēс хуриянэ суссылтавет. Выставка ма̄ньщи яныг хо̄тпав 80 та̄лэ то̄влум кастыл ва̄рвес.
Мария Сергеевна ма̄щтырлаӈкве сака ха̄сы, ма̄ньщи супыт, сахит, пӯркат, тучаӈыт, а̄канит ос мо̄т пормасыт ю̄нтуӈкве ёмащакв вēрми. Тав рӯпатанэ ка̄салым, та̄ра ла̄вуӈкве ро̄ви, тыи ма̄щтырыг ю̄нтнэ нэ̄ пормасыт. Мария Сергеевна 1992 та̄лт «Народный мастер России» намыл майвес.
«То̄рум Маа» музейн тав 2003 та̄л па̄сныл нё̄ты. Тот рӯпитан ма̄хум ка̄сыӈ та̄л са̄всыр ханищтапыт ва̄рыглэ̄гыт ос ма̄хум тув ма̄щтырлаӈкве во̄выглэ̄гыт. Ма̄ньщи э̄ква тув яланты ос а̄канит, ма̄ньщи супыт, вāтаӈ то̄рыт ос мо̄т пормасыт ю̄нтуӈкве ма̄хум ханищтыянэ. Ма̄щтыр э̄ква то̄ва ю̄нтум тучаӈанэ, а̄канянэ ос мо̄т пормасанэ музейн мӯйлуптасанэ. Та̄н ань са̄всыр выставкат суссылтавет.
Тав рēтыӈ ю̄свой э̄тпос 28 хо̄талэ̄т Ха̄льӯс район Я̄сунт па̄вылт самын патыс. А̄тятэ Сергей Георгиевич Хатанев ос оматэ Вера Николаевна Сайнахова о̄лсы̄г. Мария Сергеевна а̄тятэ щар ат номитэ. Тав хӯрум та̄л яныт о̄лыс, хунь а̄тятэ хо̄нтлуӈкве вуйвес. Сергей Георгиевич хо̄нтлуме порат, хӯрум пищма юв кēтыглас. Ань ты пищмат Мария Сергеевна ӯргалым о̄ньщиянэ. Юи-о̄выл пищматэ Грозный ӯсныл ёхталас, то̄нт а̄тятэ пӯльницат тот пусмалтахтас. Ты юи-па̄лт пищмат воссыг аты тотыглавēсыт.
Мария Сергеевна такви лов ня̄врам янмалтас ос «Мать-героиня» ма̄глын тагатан по̄с о̄ньщи.
Ты коныпал са̄в та̄л сыс «Са̄лы лё̄ӈх» нампа ансамблит а̄гит йӣквуӈкве ханищтасанэ. Та̄н ётыл округ янытыл ос мо̄т хо̄н ма̄н концертыт суссылтаӈкве ялантасыт. Ань тав ханищтам а̄гиянэ та̄нки ня̄врам ханищтым рӯпитэ̄гыт ос та̄наныл а̄ньщи йӣквыт йӣквуӈкве ханищтыяныл. Са̄в та̄л сыс тав А̄с-угорский театрыт ос «Лылыӈ союм» ня̄врамыт ханищтахтын центрыт рӯпитан ма̄хумн нё̄ты.
Суссылтап сунсуӈкве ос Мария Сергеевна намхо̄талыл янытлаӈкве са̄в мир ёхталас. Ма̄хум са̄в ёмас, сымыӈ ла̄тыӈ тавēн ла̄всыт. Ма̄н, редакцият рӯпитан ма̄хум, Мария Сергеевна 80 та̄лэ то̄влум кастыл о̄с янытлылӯв. Яныг пӯмащипа ла̄тӈыл ла̄вилӯв, ма̄н пēс ма̄ньщи ла̄тӈыт кинсым таве ва̄тихал китыглылӯв. Мария Сергеевна, пуста̄гыл э̄лаль о̄лэн, На̄й-О̄тыраны̄н акваг вос ӯргалавēн.
