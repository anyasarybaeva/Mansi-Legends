
Саранпа̄вылт Сосьвинский геологоразведочный экспедиция нампа кол ва̄т са̄грапнал э̄тпос 1975 та̄лт ва̄рвес. Тот рӯпитан ма̄хум Усть-Ма̄нья о̄лнэ ма̄т тыныӈ а̄хвтасыт кинсым рӯпитасыт. 
Та колт геологыг рӯ­питам хум Сергей Пав­лович Бойченко о̄лыглам ва̄рмалит урыл ань тох потыртас: 
– 1966 та̄лт Тюмень ӯст «Главтюменьгеология» кол рӯпитаӈкв патыс. Тот геология тэ̄латыт сака номтыӈ хо̄тпат рӯпитасыт – тыи А.А. Власов, Б.Ф. Кос­тюк, Мезинцев, Нигурийца, Павлов, Севастьянов, Ю.А. Цымбалюк ос мо̄таныт. 
Та̄н рӯпатаныл хосыт геологият кисхатнэ ва̄р­малит э̄лаль тотуӈкве пат­вēсыт ос йильпи мес­то­рожденият киссыт. Ту­выл 1976-1983 та̄лыт порат Сосьвинский экспедиция кēр, сэ̄мыл а̄хвтас, боксит ос со̄рни хо̄нтвēсыт. Геологыт ос бурильщикыт та порат о̄щнэ ищхӣпыӈ техникал рӯпитаӈкве тотвēсыт. 

Та̄н нё̄рт Народинский нампа ма̄т, тыи 1 200 кв. км ос мо̄танэ Ятринский – 1 500 км. ма̄ сас янытэ̄т кисвесы̄г. Вольинский ос Пуйвинский яныг каныг сунсыманыл юи-па̄лт геологыт рӯпатаныл 1993 та̄лт та оигпас. То̄нт та рӯпатат ём­щакв тотнэ ма̄гыс «Главтю­меньгеологият» пуӈк­тотнэ хум Фарман Кур­банович Салманов са̄в нё̄­тыс. Тав 1984 та̄лт тэ̄лы Са­ран­па̄вылн ёхталас ос экспедицият ма̄хум ху­мус та̄рвит рӯпата ва̄­рēгыт, хумус о̄лэ̄гыт, так­ви самагēтыл ка̄салас. Фарман Салманов та̄н ма̄гсыланыл балок-колыт ос сыресыр техникат кē­тыс. Ты коныпал хус вез­деходыт, кол ӯнттын норыт, па̄ртыт ос мо̄т са̄всыр пормасыт тув о̄с тотвēсыт. 
«Главтюменьгеология» ма̄-во̄й ос газ но̄х-винэ ма̄гыс са̄в рӯпитас, тамле ва̄рмалит палт са̄в олн сэ̄лсыт. Ань тувыл та̄стым олнытыл экспедицияв такем но̄х-во̄рмалтавес. Нё̄рт ос па̄вылт ма̄х­манув о̄лнэ колыл ӯнт­тувēсыт, та̄нки на̄йпос станция, йӣв сартнэ кол о̄щсыт. 

Свердловский инсти­тут­ныл экспедициян геофизикыт рӯпитаӈкве ёхтысыт. 1988 та̄лт Сось­винский экспедицият 800 са̄виткем э̄лумхо̄лас рӯпитасыт, туи-таквсы сыс акв со̄тыра арыгкем са̄вит э̄лумхо̄лас ловиньтахтас». 
Саранпа̄вылт о̄лнэ Сосьвинский геоло­раз­ведочный экпедиция-колт са̄в та̄л кӯщаиг Анатолий Алексеевич Епрев о̄лыс. Ма̄хумн тав хо̄тпа нупыл ёмас, сымыӈ э̄лумхо̄ласыг ловиньта­вес. Анатолий Алексее­вич Тюменский область Омутинский па̄вылт 1944 та̄лт ва̄т са̄грапнал э̄тпос онтоловхуйплов хо̄тал самын патыс. А̄тятэ Алексей Яковлевич Епрев яныг хо̄нтын ялыс, юв ёхталас. 
Анатолий пыге 1964 та̄лт Исетский геоло­го­разведочный техникум а̄стламе юи-па̄лт «Глав­тюменьгеология» па̄лыл Саранпа̄выл экспе­ди­циян рӯпитаӈкве кēт­вес. 1971-1973 та̄лытт армиян лусытас ос тувыл ювле Саранпа̄вылн минас. Юил ханищтахтым тав 1976 та̄лт Свердловский горный институт а̄стлас.
Анатолий Епрев Са­ранпа̄вылт гео­лого­раз­ведочный экс­педицият техник-гео­фи­зикыг о̄влэ̄т пат­хатас ос 1982 та̄лт  «Сосьвапромгеология» кӯщаиг паттувес. Такви рӯпататэ э̄руптастэ, тав тэ̄лат ва̄нэ̄г ос акваг мӯс­халыг ва̄рсанэ, такви щирēтыл нёмса хо̄тпаг о̄лыс, матыр э̄рнэ торыг ма̄хумн нё̄тыс. 
Анатолий Алексеевич Сосьвинский экспедицият кӯщаиг о̄лме порат тот лю̄льсаӈ о̄лум тэ̄лат щар ма̄к ёмасыг щё̄пита­санэ. Ма̄хум са̄в ва̄рнэ рӯпатаныл ма̄гыс олн ём­щакв сэ̄луӈкве патсыт. Тот рӯпитам ма̄хум о̄лнэ колытыл ос мо̄т э̄рнэ ко­лытыл ӯнттувēсыт. 

Геологоразведкат рӯ­питан хо̄тпат кварц, же­лезный руда ос со̄рни киснэ йильпи ма̄т хо̄нт­сыт. Хāльӯс районт Сось­винский экспедиция то̄нт щар яныг рӯпитан колыг ловиньтахтас. Ма̄­хум рӯпатаныл ёмщакв ва̄рнэ̄ныл ма̄гыс сыре-сыр грамотал майлувē­сыт, «Доска почёта» па̄рт тармыл по̄слым хурия­ныл о̄лсыт, вы̄гыр знамя по̄­сыл мӯйлупта̄лвēсыт. 
Надежда Нестеров­на Артеева аквъёт рӯпитам ма̄хманэ но­мылматым ла̄выс: 
– Ам та̄л котиль э̄т­пос 1980 та̄лт радиостан­циян оператор-хо̄тпаг рӯ­питаӈкве вуйвēсум. То̄нт Ольга Юрьевна Жернова, Татьяна Григорьевна ос Татьяна Ивановна Ни­фоноваг, Тамара Сай­нахова рӯпитасыт.  
Ма̄н э̄тэ-хо̄талэ сыс пēнтхатым акваг рӯ­питасӯв. Экспедиция ба­занэ ос участканэ халт связь о̄щсӯв.
Тувыл Ивдель ӯст акв ма̄нь база о̄с о̄лыс, тув мус 550 вēрыста кēмыг ēмты.  Ма̄н та̄нанылныл э̄рнэ ля̄ххалыл пирмайтасӯв, сыре-сыр техникал кē­тыгла̄лвесӯв. Усть-Ма­ньят, Ня̄хщамво̄ль по̄хат буровой ма̄т о̄лсыт ос ма̄н ляпавт 7 манос 8 буро­воит рӯпитасыт. 
Ка̄сыӈ ма̄т тот радио­станция о̄щсыт, ма̄н та̄н ма̄гсыланыл э̄рнэ ла̄тыӈ ла̄вēв, та̄н ювле матыр о̄с во̄вēгыт, радиограммат кēтсыт. Буровойт э̄ти о̄с рӯпитасыт, таима̄гыс ма̄н э̄тэ-хо̄талэ тот ӯнлантасӯв.
Саранпа̄вылт о̄влэ̄т ма̄н я̄нас ма̄нь колквет рӯпитасӯв, ётыл гео­маг­нитный лаборато­рия о̄лнэ мо̄т колн ва̄нт­лысӯв. Рӯпитам колув по̄хат кит яныг антеннаг лю̄льсы̄г. Тэ̄н хосытэ̄н ма̄н э̄рнэ радиочастота та̄ра хо̄нтэ̄в. 
Полярно-Уральский экс­педицият рӯпитамум порат о̄выл ла̄внэ ла̄тӈув «холодильник» о̄лыс, ос Сосьвинский эскпедицият пēнтхатым «сом» манос «грета» ла̄всӯв. 
Радио хосыт потыртан частота ма̄гыс кӯщаюв са̄в э̄рнэ нэ̄пакыт акван-атыглас ос тамле ва̄рма­лит та̄ратан служба-колн кēтыглас. Ма̄н ра­дио хосыт потыртан суе яныг о̄лыс, Обской губа мус хӯнтамла̄лвесӯв. Ма̄н­ки халувт мори по­тыр­таӈкве ат ро̄выс, акваг уральтавесӯв. Лю̄льсаӈ ва̄рум рӯпатав ма̄гыс олн ойтнэ штрафыл пинуӈкве вēрмувесӯв. Ам тот 36 та̄л рӯпитасум. 

Саранпа̄вылт рӯпи­там кит экспедицияг, тыи Полярно-Уральский ос Сосьвинский геоло­го­разведочный, 1996 та̄лт ОАО «Сосьва­пром­геология» колн акван-тӯлвесы̄г. Ос 2020 та̄лт тот олн торыӈ сэ̄луӈкве ат патсыт ос коланыл лап та пантвес. 
Экспедицияг та­са̄­вит та̄л рӯпитамēн сыс, са̄в э̄лумхо̄лас о̄выл­тыт потыртаӈкве ро̄­ви. Тув СССР са̄всыр ма̄­ныл ма̄хум рӯпитаӈкве ёхталасыт, тувыл то̄ват та̄нки о̄лнэ ма̄нанылн ювле минасыт, мо̄таныт Саранпа̄вылт хультсыт, щēмьяӈ та̄гыл о̄лмыгтасыт манос округувт о̄лнэ хотты ӯсытн ва̄нтлысыт. 
Ва̄глӯв, та̄н пуссын та о̄лупсаныл номияныл, та̄нки халанылт акван-хо̄нтхатыгла̄лнэ сыс та пораныл янытлыяныл. Ма̄н геология рӯпатав та̄рвитыӈыг о̄лыс кос, ос та̄н нэ̄матарыл ат пилым ты тэ̄лат э̄лаль тотсаныл ос но̄х-во̄рмалтасаныл.
Таи ёмас, Саранпа̄выл музей-колт рӯпитан хо̄т­пат па̄вылт ēмталан ва̄р­малит мӯсхалыг ханищ­тыяныл ос пӯмыщ сус­сылтапыт щё̄питэ̄гыт. Тох геологият рӯпитан хо̄т­пат ёт потыртамыт, о̄лум накыт тахольт та̄ра-пат­туманыл, пēс пормасы­тыл маимат, по̄слум хурил хультуптавēсыт. 
Ма̄н ань «Геологическая эра Саранпауля» нампа суссылтап та потраныл ма̄ньщи ла̄тӈыл газетан хассанӯв. Рущ потрыт Любовь Павловна Ста­канова тув щё̄питас, экскурсият Татьяна Алек­сандровна Семяшкина потырты ос сыре-сыр пормасыт, по̄слум хурит суссылты. 
Ты музейн нё̄р а̄хв­тасыт атвēсыт, ка̄сыӈ а̄хв­тас суссылтым я̄нас потыртэ̄гыт. Ань матыр о̄вылтыт э̄лаль пӯм­щалахтэгы̄н ке, на̄н Са­ранпа̄вылт му­зей-колн щалтсэ̄н. Тот иӈ са̄в накыт осн-паттэгы̄н. 

Тамара Мерова
