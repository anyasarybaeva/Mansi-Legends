
Ювле хультум э̄тпост Нефтеюганск ӯст ёсал ха̄йтнэ кан по̄хат Ӯринэ̄ква хо̄тал ва̄рыглавес. Тот соссаӈ ма̄хум ма̄гыс йильпи «Ай Ас рув» нампа этнографический центр ӯнттувес ос тав ущты рӯпитаӈкве о̄вылтахтас.

	Тув са̄в соссаӈ ма̄хум мӯйлуӈкве во̄виньта̄лвēсыт. Округ янытыл тамле нёлолов центрыт рӯпитэ̄гыт, тыи онтоловитыг ēмтыс. Ань китхуйплов щё̄с порат тув атхатам ма̄хум пуссын а̄ращ ва̄тан во̄ввēсыт ос Касум па̄вылныл о̄лум мӯй нэ̄ Валентина Тарлина (Кондина) Тя̄к-А̄квув нупыл по̄йкщас. Тувыл вы̄гыр то̄р Тя̄к-А̄квувн мистэ ос акван-атхатам ма̄хум пуссын пуӈк пинсыт.

	Та юи-па̄лт э̄ргын-йӣквнэ  кант губернатор ва̄ӈын хум палт советникыг о̄лнэ нэ̄ Людмила Алфёрова ос Нефтеюганский район Думадепутат хум Богдан Богославец мӯй ма̄хум ёт пащалахтасы̄г. Тэ̄н ты центр ва̄рум

	хо̄тпат янытласанэ̄н. 

	Ты ӯст ань соссаӈ ма̄хум пēс наканыл э̄лаль тотнэ ма̄гыс хантыт, ма̄ньщит, ё̄рныт ща̄гтым о̄лэ̄гыт. Ольга Ефимовна Скакунова, яныгпа̄ла ханты э̄ква, сценан во̄виньта̄лвес. Э̄ква тох ла̄выс: «Ам ты ӯст хосат та̄гыл о̄лэ̄гум, школат ня̄врамыт ханищтасанум. Тувыл мо̄т ӯсытыт ос па̄влытыт этнографический центрыт акваг та ва̄равет, тыт а̄тим. Мо̄лалнув ам 80 та̄лум то̄влыс, ань тув мус та  ӯрхатсум, ма̄н о̄с соссаӈ ма̄хманув ёт акван-атхатнэ колыл ӯнтту-весӯв». Ольга Ефимовна ты центр ва̄рнэ хо̄тпагн мӯйлупса щё̄питас, Сергей Андреев, «Сибирский Двор» нампа ӯщлахтын кол кӯщай хум ос Татьяна Грошева, Нефтеюганский район «Югра лылыēп» кӯщай нэ̄ янытласаге. Тэ̄натэ̄н пӯмащипа ла̄тыӈ ла̄выс ос хум хо̄тпа такви ю̄нтум ханты упыл ос нэ̄ щēпт о̄щнэ телефон хӯрыгсовыл мӯйлуптасаге. 

	Сергей Андреев ёхталам ма̄хум ёт са̄всыр мирыт потыртан ла̄тӈытыл пащалахтас. Тав ла̄выс: «Тыт ханты колыт ӯнттуӈкве а̄нумн Клим Кантеров нё̄тыс. Тав Лянтор ӯс по̄хат о̄лы, во̄рт са̄лы янмалты. Ань са̄лыянэ 

	тыг тотсанэ, ё̄рнкол тӯщтыс. Ма̄н пуссын тыт о̄лнэ хантыт, ма̄ньщит, ё̄рныт хольт та̄ксарыг ос ёмас, посыӈ номтыл вос о̄лнувӯв. Ма̄нки мирувт о̄лнэ пēс йис накыт э̄лаль вос тотсанӯв, ня̄вра-манувн та̄н нэ̄мхуньт ул вос ёрувлавет. Ань ты тэ̄лат э̄лаль номнэ ма̄гыс ма̄н акван-юрщхатым вос о̄лэ̄в. Ма̄нки акван-нё̄тхатым о̄лэ̄в ке, то̄нт ма̄н нэ̄матарыл ат пилэ̄в».

	Сергей Андреев ос Татьяна Грошева мо̄т нё̄тум хо̄тпатын пӯмащипа ла̄тыӈ ла̄всы̄г. 2015 та̄лт тэ̄н соссаӈ ма̄хум центр ва̄рнэ ма̄гыс проект щё̄питасы̄г ос ма̄-вит ӯргалан ос несырьевой сектор экономики Департамент па̄лыл «Развитие этнографического туризма» номинацият грант-олныл майвесы̄г. Мо̄т са̄всыр тэ̄лат ва̄руӈкве Нефтеюганск ӯс миркол кӯщай Вячеслав Акиндинович Арчиковн сака нё̄твесы̄г. 

	Тувыл Лангепас, Лянтор, Салым, Сургут ӯсытныл ёхталам э̄ргын ос йӣквнэ ма̄хум э̄ргысыт, йӣквсыт. Салым ӯсныл ёхталам хо̄тпат «Легенда о вороне» мо̄йт суссылтасыт. Светлана Сенгепова, Лянтор ӯсныл о̄лнэ ханты нэ̄, такви ня̄враманэ ёт о̄с са̄всыр ёнгилыт ва̄рыс. Мӯйлын ма̄хум хо̄тал палыт тот кон-церт суссыт ос нас ӯщ-лахтасыт, ня̄врамыт ёнгысыт, поргысыт, са̄лыӈ суныл тотыглавēсыт. Ос ха̄льн хорамыӈ то̄рса̄лм 

	нэ̄гсаласыт. 

	Акв ма̄т ӯринэ̄ква пити ва̄руӈкве ханищтавēсыт, мо̄т ма̄т ӯринэ̄ква хуритэ то̄рса̄лмыл ма̄щтырласыт. Ӯст о̄лнэ ма̄хум хӯлыӈ, нё̄влиӈ тэ̄нут ёвтуӈкве вēрмысыт. Тувыл ма̄хум со̄ламатыл тыттувēсыт ос хӯл исмитыл айтвēсыт. 

	Елена Таратован, ма̄ньщи нэ̄н, ты ялпыӈ хо̄тал сака мӯстыс. Тав потыртас: «Ам тыг ва̄нтлумум кит та̄лыг ты ēмты. Тыт ёмас сымыӈ ма̄хум о̄лэ̄гыт. Са̄всыр мирыл о̄лнэ юртнэ̄ тыт хо̄нтсум, та̄н ётаныл «Обь» нампа 

	колн концерт сунсуӈкве ос «Иртыш» нампа ӯщлахтын колн яланта̄лэ̄гум. Тот маснут сагнэ кружок о̄лы. Ань ос руманэ̄нум ты цент-рын во̄выглаӈкве патыянум, та̄н ма̄ньщит ос хантыт о̄лупса урыл о̄с вос ва̄гыт».

	 

	Тамара Мерова
