
Ма̄ньщи а̄гирищ Аня Таратова тув палыт Ло̄пмуст о̄лы. О̄йттур э̄тпост 10 та̄лэ то̄влыс. Аня тох потыртас:
– Ам Саранпа̄выл шко­лат ханищтахтэ̄гум, тот са̄в юрт о̄ньщēгум. Каникулыт порат ма̄н акваг Ло̄пмусн ёхталэ̄в, тыт а̄тям самын патыс, яныгмас. Ань лӯпта э̄тпост ос о̄йттур э̄тпост тыт ты о̄лэ̄в. Кульпас па̄вылн ялсув, намхо̄талум кастыл торт ёвтсув, тот кит хо̄тал о̄лсув, мӯйлысув.
Тыт ам юрта̄гиянум о̄лэ̄гыт – Каролина, Ариад­на ос Карина. Рӯтанум ёт ва̄йхатэ̄гум.
Ло̄пмуст туи сака ёмас, тыт ам мисыт, лувыт пуссын ва̄ганум. Та̄н э̄лумхо̄ласыл ат пилэ̄гыт, ляпан ювыт, ам та̄наныл вотгащлыянум, ня̄нил мыганум. Щащēквам мис-лув акваг янмалтас, мис посыс, пум ва̄рсыт. 
