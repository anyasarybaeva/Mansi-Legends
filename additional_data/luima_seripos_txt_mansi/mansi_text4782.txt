
Округ мирколт кӯщаит ēӈта пасан ва̄тан атхатыгласыт, лё̄ӈхыт яласан тэ̄лат урыл потыртасыт. О̄выл ла̄тыӈ ялнэ-миннэ Управление палт пуӈктотнэ хум Максим Глушков тав ла̄выс:
- Ань округ янытыл  238 са̄вит ма̄шинат уральтан утыт ва̄рвēсыт. Та̄н хосытанылт на̄ӈки, хотьют хумус яласы. Мо̄лты та̄л 522 со̄тыра хо̄тпа штраф-олныл хасвēсыт. Ма̄шинал яласан ма̄хум ка̄сыӈ та̄л округув янытыл са̄всыр э̄рнэ тэ̄латыл щё̄пита̄лавет: «Внимание, дети!», «Родительский патруль», «Велосипедист! Будь примером – соблюдай Правила дорожного движения!». Ля̄ххал тотнэ ма̄хум телевизор хосыт ос газетат акваг потырта̄лэ̄гыт, лё̄ӈхыт мӯсхал щирыл яласэ̄н, ул молямлэ̄н, юн колта̄гыл ма̄хманын пуста̄гыл ӯравēн. Та̄л сыс хус со̄тыра арыг передача ва̄рыглавес.
Мир пусмалтан колт пуӈктотнэ хум Алексей Добровольский пилыщмаӈ тэ̄лат урыл потыртас:
– Нёлолов э̄тпос сыс округув янытыл 938 ма̄шинат акван-пēлхатасыт, 1 со̄тыра 297 хо̄тпа сакватахтасыт, та̄н халанылт 179 ня̄врам. 82 хо̄тпа а̄тимыг ēмтсыт, та̄н халанылт 5 ня̄врам. 2017 та̄лт тыгыл са̄внув э̄лумхо̄лас сакватахтас.  
Кӯщаит ос депутатыт халт ханты хум Александр Новьюхов о̄лыс, тав округ Думат сосса мир Ассамблея депутатыг рӯпиты. Таве ам сосса ма̄хманув яласан нэ̄паканыл о̄вылтыт китыгласлум, хум тох ла̄выс: 
– Ха̄льӯс, Белоярский ос Октябрьский районт о̄лнэ сосса ма̄хманув ма̄навн ла̄тыӈ кēтсыт, ань «Бураныл» яласан э̄рнэ нэ̄пакыт ка̄тын-паттын ма̄гыс та̄н мо̄т па̄влын манос ӯсын ханищтахтуӈкве кēтавет. Тот ханищтахтынэ̄ныл сыс матахмат хо̄тал о̄луӈкве э̄ри. Ла̄вēгыт, мо̄т ма̄т о̄лнэ ма̄гыс ойтхатуӈкве ат вēрмēгыт, яласан лё̄ӈханыл ойтнэ ма̄гыс о̄с олн э̄ри. По̄йкщēгыт, та̄наныл вос нё̄тыянӯв, э̄рнэ са̄ккон вос пирмайтэ̄в. 
Пищманыл ловиньтамув юи-па̄лт, ма̄н та̄ра потыр щё̄питасӯв, округ янытыл о̄лнэ ма̄-вит ӯргалан Департамент колн кēтыслӯв. Та̄н э̄лумхо̄ласн нё̄тмил ва̄рнэ программа-нэ̄пак палт ты о̄вылтыт вос хансэ̄гыт, сосса ма̄хма-нув э̄рнэ нэ̄пакыт ка̄тынпаттуӈкве вос нё̄тавет – ханищтапаныл, ялнэминнэ лё̄ӈханыл ос о̄лнэ коланыл вос ойтавет.
Ма̄н ва̄глув, ань «Буран» о̄щнэ хо̄тпа э̄рнэ нэ̄пакыт та̄л пуваве (ёлпо̄илттаве) те, мо̄т э̄рнэ нэ̄паканэ хот-вивет. Ма̄шина о̄ньщи те, та мат «В» категория нэ̄паке хот-виве. 
Кос выгӯв, Саранпа̄выл мир сака э̄лынт о̄лэ̄гыт, тот ань улпыл ка̄сыӈ колта̄гыл тамле яласан ма̄шина о̄ньщи. Та палыт ма̄н, Ха̄льӯсн манос Нягань ӯсн, минуӈкве рӯпатаӈ. Ма̄-вит ӯргалан Департаментыт рӯпитан ма̄хум ла̄всыт, ты тэ̄ла щирыл рӯпитаӈкве о̄вылтахтасыт. 
Тамле тэ̄лат хумус ва̄равет, ма̄н ань ва̄глӯв. А̄ти сака хосат о̄с аквты хурип тэ̄ла ма̄гыс кӯщаит са̄ккон-нэ̄пакыт пирмайтасыт – писаль о̄щнэ ма̄гыс э̄рнэ нэ̄пакыт ка̄тын-паттын ма̄гыс сосса хо̄тпа нё̄таве, ханищтапе, ялнэминнэ лё̄ӈхе ос о̄лнэ колэ ойтаве.  Ты ма̄гыс сосса ма̄хманув са̄ккон тотнэ хо̄тпатын са̄в ёмас ла̄тыӈ ла̄вēгыт. Та̄н ва̄ганыл, э̄ри те, государство па̄лыл нё̄тавет, э̄рнэ нэ̄пакыт ка̄тын-паттэ̄гыт. Тувле ат номсахтэ̄гыт, э̄лаль ёмас номтыл о̄лэ̄гыт, во̄раēгыт, сыманыл ат э̄тгалавет, алпияныл ат по̄лявет.
Ань хотьют вēрми, мо̄т ӯсн такви ё̄рыл та яланты, вēрмын тēмēт ханищтахты, э̄рнэ нэ̄пакыт ка̄тын-патты. Ма̄н номсэ̄в, сосса ма̄хманув нё̄тмил олныл та̄ставет, нё̄туӈкве патавет. Э̄ри те, ма̄н хоталь а̄ти о̄с пищмат хансэ̄в, кӯщаит ёт о̄с потыртэ̄в, ань ты нё̄тмил тэ̄лав саккон щирыл вос щё̄питаве.      
