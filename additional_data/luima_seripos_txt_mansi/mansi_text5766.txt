
Мо̄лты та̄л оигпам ляпат Ханты-Мансийск ӯст о̄лнэ сосса ма̄хум «Югра лылыēп» рӯпитан колн во̄виньта̄лвēсыт. То̄нт ты ӯс колт пуӈктотнэ нэ̄ Ирина Самсонова хӯрум та̄л сыс ва̄рум рӯпатаныл урыл потыртас. О̄влэ̄т са̄всыр тэ̄лат щё̄пита̄лсыт, ётылнув такви са̄в рӯпата о̄щнэ̄тэ ма̄гыс ос мо̄т ма̄хум ат а̄лыманэ̄ныл паттат мо̄рсыӈ порат акван-атхатыглахтуӈкве патсыт. 
Ирина ань мо̄т рӯ­пата ва̄руӈкве таӈхи ос ма̄хмытн ла̄выс, тавēн нё̄тнэ хо̄тпатныл хотьютаныл кӯщаиг вос паттаве. Тувыл Ханты-Мансийск ӯс «Югра лылыēп» кол кӯ­щаиг Раиса Гавриль­чик пēриявес, ос тавēн Надежда Живец нё̄туӈ­кве паты. 
Ты э̄тпост сосса ма̄х­­мыт о̄с акван-атыг­лавēсыт. Ань Раиса ос Надежда 2020-2022 та̄лыт сыс манхурип тэ̄лат ва̄руӈкве номсэ̄­гыт, ты урыл потырта­сы̄г. Ӯст о̄лнэ ханты ос ма̄ньщи хо̄тпат сыресыр ялпыӈ хо̄талыт порат акван-хо̄нтхатыглаӈкве ос мӯйлуӈкве ла̄вхат­сыт. Хотты ēмталан тэ̄лат пуссын э̄тпосыт щирыл ла̄кква-хасвēсыт, мощēртын «Тылащ пори» хо̄тал мӯйлэ̄гыт, тувыл «Ӯринэ̄ква хо̄тал», Победа яныг ялпыӈ хо̄тал, ма̄ янытыл сосса ма̄хум янытлан ва̄рмаль ос округув намхо̄талэ  янытлан тэ̄лат ка̄сыӈ та̄лт янытлаӈкве па­тыянӯв ос та кастыл матыр ка̄с манос касыл вос щё̄питаве. 
Хо̄нтаӈ ма̄т ня̄врамаквет ма̄гыс касыл о̄лыс
Тувыл мо̄т ма̄т рӯпи­тан «Югра лылыēп» кол­ныл ма̄н пищмал кēтве­сӯв. Кондинский район Болчары па̄вылныл Анастасия Подрезова хансыс, та̄н ты э̄тпос хӯрмит щислат Йильпи та̄л янытламаныл порат ма̄нь ня̄врамыт ма̄гыс касыл ва̄рыгласыт. Ты э̄лы-па̄лт Анастасия са̄всыр ма̄тт рӯпитан хо̄тпат нэ̄пак ловиньтан колнакн атыгласанэ ос та̄н акван-нё̄тхатым ня̄врамыт ма̄гыс ханты ос ма̄ньщи э̄ргыт, йӣк­выт, ёнгыт щё̄пи­та̄лсыт.  

Сосса а̄гирищит-пыг­рищит такем ём­щакв мӯйлысыт, та̄н тот ма̄ньщи ос ханты ла̄тӈыт хӯнтамласыт, ханты ма̄хум йӣкв ханищтасыт, а̄мщит а̄мщисыт. Анастасия тавēн нё̄тум па̄влыӈ ма̄хманэ̄н пӯмащипа ла̄тыӈ кēты ос та̄н пус­сын «Газпром-Хантос» нампа колн яныг пӯ­мащипа ла̄вēгыт. Ты колт рӯпитан хотпат ня̄врамыт ма̄гыс мӯй­лупсат ёвтсыт. 
Сосса щēмьят акван-атхатыглаӈкве патэ̄гыт
Белоярский ӯсныл Ирина Фирсова ля̄ххал кēтыс, тав та ӯст «Югра лылыēп» колт кӯщаиг о̄лы. Та̄н та̄нки ӯсанылт са̄всыр щēмьят акван-атнэ ма̄гсыл клуб ва̄р­мыт ос таве «Хатлые» намтсаныл. 
Тот ща̄нит-а̄щит ак­ван-хо̄нтхатыглаӈкве патэ̄гыт ос ня̄враманыл ёт матыр ка̄с ва̄рēгыт. Хотты яныг хо̄тпаныл пēс йис накыт урыл вос потыртэ̄гыт, хуньт матыр щаквщуӈкве манос сак хартуӈкве вос ханищтавет. 
Та̄н са̄в ва̄рнэ номт кос о̄ньщēгыт, ты накт  клуб рӯпататэ о̄выл­тыма порат Ахмалет­дин­овыт, Неттиныт, Аминовыт, Лельховыт, Корепановыт, Нёмы­совыт, Ирган, Юхлы­мовыт, Волдиныт ос  Руссу щēмьят акван-атыглавēсыт. Тувыл Верхнеказымский, Касум па̄влыгныл ос Белоярский ӯст о̄лнэ ма̄щтырлан хо̄тпат мӯйлуӈкве во̄винь­та̄лвēсыт. 

Тот Валентина Багишева, Касум па̄­вылныл о̄лнэ нэ̄, «Ая шиви» э̄рыг э̄ргыс. Э̄ргēт тох э̄ргаве, хоты э̄лы ма̄н манос мо̄т хо̄н ма̄н минэгы̄н ке, наӈ нэ̄мхуньт самын патум ма̄кен, ща̄ня­гын-а̄щагын, рӯтанын ул ёрувлэ̄н. 
Тувыл ма̄ньщи мо̄й­тыт мо̄йтыглам Э̄ква-Пыгрищ ма̄хум палт ёхтыс, тав Ащирма о̄йка хольт масхатас ос ма̄хум янытлас. Та̄н хорамтым хо̄вт по̄хат аквъёт йӣквсыт, э̄ргысыт, ощхуль ва̄рсыт.
Ты ялпыӈ хо̄тал минам сыс ма̄хум пус­сын та̄нки халанылт ёмщакв ва̄йхатасыт, ща̄нь-а̄щит ос та̄нки ня̄врамыныл ёт тот мӯйлысыт.
