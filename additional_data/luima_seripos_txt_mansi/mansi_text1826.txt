

	Ка̄сыӈ та̄л Ӯринэ̄ква хо̄тал янытлан ма̄хум акваг та са̄вмēгыт. Са̄в мир щēмьяӈ та̄гыл тув ёхталэ̄гыт. Пēс 

	ма̄ньщит ла̄выгласыт, Ӯринэ̄ква таквсы мо̄ртым ма̄н миннэ̄тэ э̄лы-па̄лт мирн ла̄ви: «Тӯяг ам ёхтынэм кастыл хоты ма̄ныл, хоты витыл о̄лнэ а̄гит
	пыгыт са̄в а̄пат вос 

	нёвитавет, хоса ма̄ныл ёхтынэм порат ва̄гта̄л патэ̄гум, по̄лявем, ла̄гылрищагум толтыг-лан ма̄ хо̄т тах э̄ри». 

	Ты ёмас номтанэ ма̄гыс Ӯринэ̄ква ка̄сыӈ тӯя аквты порат 

	соссаӈ ма̄хмытн ты ӯлыглаве. Ань ялпыӈ хо̄тал титхуйплов щё̄ст та о̄вылтавес. Мyй 

	ма̄хум нупыл Вячеслав Юрьевич Кондин потыртас.

	Ам «Торум Маа» сып пуӈкын но̄х-ёхтумум 

	порат, ня̄врамыт пумныл, ма̄нь ха̄ль ос тып нирныл акван-нё̄тха-тым питит пēрыгтасыт. Мӯӈи пēнтсыл ос тӯйт пӯвыр поталыиг ка̄тыл таӈрим пити паттан пинтласыт. 

	Мӯй ма̄хум ма̄гсыл сценат «Хо̄тал» нампа А̄с-угорский театр ма̄хум ма̄нь пӯмащ суссылтасыт. Тувыл «Лылыӈ со̄юм» колт 

	ханищтахтын ня̄вра-мыт са̄ӈквылтасыт. 

	Концерт юи-па̄лт 

	ня̄врамыт ма̄гсыл са̄в
	сыр касылыт ва̄рыг
	лавēсыт. О̄влэ̄т хала
	нылт титтыг-уртхатым ква̄лыг тит нупыл хартсыт. Тувыл яныгнувēг о̄лнэ ня̄врамыт ма̄нь сунсов пēнтсыл ӯлас хольт ва̄рим нормат ӯлтта поргысыт. 

	Ма̄ньнувēг о̄лнэ ня̄врамыт оc тыньщаӈ пēнтсыл тып нирныл ва̄рим ла̄кв сома но̄х-лю̄льнэ сайт нумпа̄лн па̄хвтысыт. Та хо̄тал иӈ са̄в пӯмащ о̄лыс. Касманыл юи-па̄лт ня̄врамыт пуссын ма̄нь мӯйлупсал майвēсыт. Ты ма̄нь мӯйлупсат ма̄гсыл хотьют хумус вēрмыс, тох та капыртас. Сып пуӈкыныл ёл-ва̄глын ма̄т хоса пасаныт щё̄пита̄лвēсыт. А̄ращ ва̄тат яныг хӯл исмит пӯтыг тагатым ханасы̄г. Мӯйлын ма̄-хум тэ̄пъяласыт, ёмащакв мӯйлысыт.

	Э̄рнэ щирыл ялпыӈ хо̄тал хумус ва̄руӈкв 

	э̄ри, ань пуссын о̄лыс. Э̄лаль о̄c тох вос о̄лы. 

	 

	Александр ВЬЮТКИН

	 
