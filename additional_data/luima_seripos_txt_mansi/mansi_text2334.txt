

	Ханты-Мансийск ӯст о̄лнэ Центр ремёсел колт са̄всыр мастер-классыт ман выставкат ва̄ти-хал щё̄пита̄лавет. Тӯяг ня̄врамыт ма̄гыс конференция ва̄рыглавес, а̄гирищит ос пыгрищит тот докладыт ловиньтасыт, мастер-классыт суссылтасыт. Ты а̄гирищит ам та порат по̄слысанум.

	Ты Настя Минх, тав ё̄паньщи ва̄иг ва̄рыс. Тав ла̄вме щирыл, ты сака пӯмыщ рӯпата, о̄щнэ ё̄паньщииг ва̄рсыт те, тав 

	ща̄гтым о̄щнуваге.

	 

	Ты Оля Квасюк, Талинский па̄-вылныл ёхталас. Тавēн нилахуйплов та̄л, онтолов классыт ханищтахты.  «Тетёрки» нампа печеньят ва̄ри, ты тэ̄ла суссылтым тыг ёхталас.

	 

	Ты ос Оксана Янкова, тавēн онтолов та̄л. Мастер-классыт тав сака э̄рупты, ань ос ё̄паньщииг ва̄руӈкве ӯнтсас. Оксана хурит по̄слы, пувлуӈкве ханищтахты.

	 


		Ты а̄гирищ Динара Нигма
		тулина, тавēн китхуйплов та̄л, хо̄тыт классыт ханищтахты. Тав ква̄лгыл мохлыт хорамыӈыг нэ̄гсалыянэ, ты урыл потыртас, мастер-класс ва̄рыглас. Динара ла̄выс: «Хунь мохлыт ёмас номтыл ва̄рēв, э̄лы хо̄тал урыл номсэ̄в, то̄нт о̄лупсав мощ кӯпнитнувēг ēмты». Ты тэ̄ла тав видео ищхӣпыӈ ут щирыл ханищтастэ. О̄влэ̄т, ла̄ви, та̄рвитыӈ о̄лыс, тувыл ла̄щал-ла̄щал ва̄руӈкве та ханьщувлас.


	 
