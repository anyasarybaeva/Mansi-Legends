
Ты э̄тпос хо̄тыт щислат Раиса Калистратовна Бардина (Партанова) 50 та̄лэ то̄влы. Ма̄н нэ̄ намхо̄талэ̄тыл янытлылӯв ос э̄лаль тав урēтыл потыр хансэ̄в. Тав Ха̄льӯс район Йильпи па̄вылт самын патыс. Школа а̄стламе юи-па̄лт Ленинград (ань Санкт-Петербург) ӯст А.И. Герцен нампа институтыт «художественная графика» факультетыт ханищтахтас. Тувыл Ханты-Мансийск ӯсн о̄лмыгтас. О̄влэ̄т та̄л арыгкем телевидение ос радиовещание колт рӯпитас. Тот ма̄ньщи ла̄тӈыл передачат ва̄рыс.  Ты юи-па̄лт округ краеведческий музейт, обско-угорский ма̄хум институтыт, «Торум Маа» нампа музейт соссаӈ ма̄хум о̄лупсав ханищтым са̄в та̄л рӯпитас. Ос 1995 та̄лныл 1998 та̄л мус «Лӯима̄ сэ̄рипос» газетан рӯпитаӈкве патхатыглас. То̄нт А̄с ма̄ньщи ла̄тӈēтыл ля̄ххалыт, пот-рыт хансыс. 
Раиса Калистратовна пуссын ты колытыт рӯпитамēт са̄в па̄влытын ялантас. Соссаӈ мирныл пēс потрыт, мо̄йтыт, э̄ргыт китыглас ос та̄наныл ищхӣпыӈ утын хассанэ.  То̄ва ма̄ньщи потрыт ма̄хум радио хосыт хӯнтлысаныл. Аквматнакт  тав палтэ Н.М. Садомин ёхталас ос такви хансум стихотворениятэ «Радио-Рая, радио-Рая» мӯйлуптастэ. Ты о̄йкан нэ̄ са̄в щёс нё̄тыгла̄лвес, матыр ёмас хӯлтыглан ла̄тӈыл потырта̄лвес. Ань нэ̄кве таве ёмас номтыл ка̄стытэ. Тав Рая потранэ̄тыл ощхуль ва̄рыс ос ла̄выс: «А̄с ма̄ньщит щар ма̄нь ня̄врамыт хольт ла̄тӈаныл ля̄галыяныл». Николай Михайлович «Рущ ла̄тыӈ-о̄йка»  такви хансум пӯмыщ потре о̄с радио хосыт ма̄хумн ловиньта̄лыстэ, аквта порат А.Р. Станиславец «Лӯима̄ сэ̄рипос» газетан ты потыр хансыстэ. 
Таи ёмас, Раиса ма̄ньщи ос ханты ма̄хманув хуритын по̄слыс. Ос акван-атум потранэ, хуриянэ ётыл о̄с э̄рмыгласыт. Тав Новосибирский госуниверситетт ос Томский госуниверситетт учёный хо̄тпат ёт ва̄йхатас. То̄нт  соссаӈ ма̄хум история ос этнография тэ̄лат пӯмщалаӈкве патсанэ ос научный нэ̄пак щё̄питаӈкве о̄вылтахтас. Хо̄тхуйплов са̄всыр научный потыр хансыс. 2007 та̄лт Раиса Каллистратовна Томск ӯст «Этносоциальная история обских и нижнесосьвинских манси в конце  XVIIIначале XXI вв.» диссертациятэ вуянтастэ, та щирыл тав исторический наукат кандидатыг ēмтыс. 
Нэ̄ мо̄лты та̄л па̄сыл такви рӯпитан щирыл проект щё̄питас ос ань  «индивидуальный предпринимателиг» о̄лы, тав наука рӯпатат такви э̄лаль тотыянэ. Пот-рыт хансы ос та̄наныл нэ̄пакыг ва̄рнэ ма̄гыс такви олнанэ ойтыянэ манос то̄внакт хотты по̄х хо̄тпатын олныл нё̄тыглаве. Тувыл та та̄ратан нэ̄паканэ̄тыл мощ олн сэ̄лы. Раиса Бардина хансум хӯрум нэ̄паканэ тыи: «Обские и нижнесосьвинские манси: этносоциальная история в конце XVIII –  начале XXI века», «Материалы по этносоциальной истории обских и нижнесосьвинских манси в XXначале XXI века»  ос «Угорское население Нижнесосьвинского Приобья (XVIIIначале XXI века)». Та̄н пуссын 2009, 2010 ос 2011 та̄лытт Новосибирскат СО РАН издательство колыт та̄ратавēсыт. 
Ань тав «Портреты обских угров» йильпи хуриӈ нэ̄пак янытэ̄т щё̄питастэ, ва̄рыстэ ос ань та̄ратаӈкве олныл ат то̄влаве. Тав мо̄тыт та̄лт тах ущ та̄ратаве. Ты пӯмыщ нэ̄пакēт са̄всыр ма̄хум 1930-1970 та̄лыт порат хурин по̄слувēсыт. Тот хантыт ос ма̄ньщит пēс щирыл масхатым о̄лэ̄гыт. Ос ты урыл А.А. Богордаева «Традиционная одежда обских угров в 1930-1970 гг.»  потыр хансыс. Тамле ва̄рмалит этнографытн, историкытн ос соссаӈ ма̄хум о̄лупсал пӯмщалахтын хо̄тпатын, ханищтахтын ня̄врамытын сака э̄рмыглэ̄гыт. 
Ам ань Раиса такви ма̄ньпора о̄лупсатэ урыл китыгласлум, тав потре э̄лаль ловиньтэлы̄н. 
МА̄ньпора тА̄ланум 
номиянум
– Ам Йильпи па̄вылт самын патсум, яныг колта̄гылт яныгмасум. Са̄в яныг ягпыг о̄щсум: Володя, Юра, Гена, Никита ос Костя. Ам питипатта ма̄нь а̄гииг о̄лсум. А̄щумн сака э̄руптавēсум, ам тав а̄ӈкēн (оматэ̄н) ля̄хтхатасум. Номилум, а̄ӈкум ягпыганум ёт пум ва̄руӈкве ялэ̄гыт, а̄щум акв хотты каӈкум ёт хӯл алыщлаӈкве мины. Ам ос юн хультуптавем, матыр колсори рӯпата ва̄рēгум, а̄ны-са̄ныт ман колкан ловтэ̄гум, тэ̄нут па̄йтэ̄гум. Хунь яныгнувег ēмтсум, ма̄хманув маснутаныл посуӈкве патсум. Ты щирыл ма̄нь та̄гыл юн та рӯпитасум. А̄ӈкум хотталь мӯйлуӈкве мины, ягпыганум хӯл тотэ̄гыт. Ам хӯл са̄м нилюӈкве ос хӯл якытлаӈкве щар ат тахсум, ты хӯл а̄ным а̄мпарн тӯлыгпилум, тув та ӯнттыгпилум. Ягпыганум воращлэ̄гыт: «Манрыг хӯлыт ат щё̄питыянын?»  Та̄нанылн ювле-ла̄вēгум: «Ам хӯл нилюӈкве щар ат ха̄сэ̄гум, на̄нки  щё̄пи-тэ̄н». Ос тот та пувтавем, ам лю̄ньщуӈкве о̄вылтахтэ̄гум, ты мус я̄ртхатэ̄гум, хӯл рӯпатан воссыг ат пувхатэ̄гум. Мис о̄с о̄щсӯв. Мис посуӈкве ӯнттувēсум. Тав посуӈкве мори ат майхатас, сака вориӈ мис о̄лыс. Ка̄тагум мис посуӈкве ат вēрмысы̄г. Тамле рӯпата ва̄руӈкве о̄с маткем воритотсум.
Ма̄н а̄щув Ялпӯс па̄вылт самын патыс, тав хунь щēмьяӈыг ēмтыс, а̄ӈкум о̄лнэ Сакырпа̄вылн о̄лмыгтас. Тувыл ма̄н Йильпи па̄вылн ва̄нтлысӯв, ётыл ос Ёлка-Шапкат о̄лсӯв. Ка̄сыӈ туи Ялпӯсын тотыглавесӯв. Ты па̄вылт туп кит колыгт ма̄хум о̄лсыт. Акв колт Василий Костин э̄кватэ ёт, мо̄т колт Тарас Григорьевич Костин о̄лыс. Ма̄н хунь ёхтэ̄в, тав колэ̄т мӯйлысӯв. Ам номилум, о̄йка колкан хосгын ла̄пкаӈ куращ (хоссуп) о̄ньщис. Ам тамле ут иӈ ат ва̄щинтасум, тавēтыл сака пӯмщалахтасум. Тот о̄лнэ̄в сыс ты куращил аквписыг колкан та хосгилум, та хосгилум. А̄нумн ты куращ такем та мӯстыс. 
Ялпӯст Ялпыӈ кан, Тоя па̄выл кан, Щохрыӈ-о̄йка кан пуссын яласыянӯв, тувыл э̄лаль ювле минэ̄в. Шамаш па̄вылн (Чемаши) Кирилл аким палт мӯйлуӈкве о̄с яланта̄лэ̄в. То̄ва порат Тукъякын Микула мо̄т акиюв палт тотыглавēв. Тыи а̄щув тав ягпыгаге. Тащир та о̄лантасӯв.
А̄щув Калистрат Прокопьевич Партанов хӯл алыщлам хо̄тпаг о̄лыс. Тав Ха̄льӯс рыбокомбинатыт рӯпитас. Рӯпататэ сака ка̄ркамыг ва̄рме ма̄гыс тав са̄всыр э̄сгын нэ̄пакыл ос ма̄гыл по̄сыл мӯйлупта̄лвес. Тав «Победитель соцсоревнования» ос «Ударник коммунистического Труда» по̄сыгыл майлувес. 1943 та̄лт хо̄нтлуӈкве тотыглавес, юв 1947 та̄лт ёхтыс.  Аӈкум Анна Петровна Тынзянова Камратка па̄вылт  ос ётыл Вежакоры ла̄пкат рӯпитас. Тэ̄н акван-минасы̄г, ня̄врамыӈыг ēмтсы̄г, ма̄нав янмалтасагēн.
Ань мēн Никита каӈкумēнтыл хультсумēн, сас Ханты-Мансийскан о̄лмыгтасмēн. Мо̄т рӯтанув ёт о̄с ва̄йха-тымēн. Ма̄н анēквав Пелагея Макаровна Тынзянова яныг колта̄гылт яныгмас, тот атхуйплов ня̄врам о̄лыс. Ань тав акв а̄гитэ Тарья Ермачкова, оньгамēн Ягримт о̄лы. Кирилл аким, та ēр рӯтанув, Шамашыт ос Кевавтнёл па̄вылт (Перегрёбныит) о̄лэ̄гыт. Костя ягпыгмēн а̄ги ос пыг о̄ньщас, ня̄врамаге Ягримт ос Восыӈтӯр па̄вылт о̄лэ̄г. 
Ма̄н, газетат рӯпитан хо̄тпат, Раиса Калистратовна намхо̄талэ̄тыл янытлылӯв. Мӯтраӈ 
номтыт, потрыт нэ̄па-кын хаснэ̄тэ ма̄гыс яныг пӯмащипа ла̄тыӈ тавēн ла̄вēв. Пус ка̄т, пус ла̄гыл! То̄рум ёт, О̄тыр ёт э̄лаль вос о̄лы!                                     
 
 
 
