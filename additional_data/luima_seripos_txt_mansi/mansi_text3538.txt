
Рēтыӈ ю̄свой э̄тпос нёлоловхуйплов щислат Саранпа̄вылт яныг ялпыӈ хо̄тал ва̄рыглавес. Та хо̄тал искусства  школа 25 та̄лэ то̄влыс ос таве янытлан ма̄гыс клуб-колт са̄в ма̄хум акван-атхатыгласыт. Ха̄льӯсныл, Ханты-Мансийсканыл ос мо̄т  ма̄ныл мӯй хо̄тпат ёхталасыт. Та̄н школан ялнэ а̄гирищит-пыгрищит пуссын ханьщувлам наканыл сунсуӈкве тахсыт.

	Мӯй ма̄хум клубн щалтнэ̄ныл порат о̄влэ̄т ня̄врамытын ка̄тыл по̄слым хурит, сакныл хартым хорамыт, пластилиныл по̄щгим э̄лумхо̄лас хурит суссыт. Ты утыт ва̄руӈкве о̄с та школат ня̄врамыт ханищтавет. Ос тувыл пӯмыщ концерт о̄лыс. Ня̄врамаквет такем нё̄тнэ турсуил э̄ргысыт, фортепьянал ёнгысыт, са̄ӈквылтапыл са̄ӈквылтасыт ос йӣквсыт. Ань са̄всыр тэ̄лат урыл я̄нас потрыт хассум ос хурит щё̄питасум.

	 

Хумус ты школа 

ва̄рвес

	 

	Саранпа̄вылт музыкальный школа 1991 та̄лт сӯкыр э̄тпос о̄выл хо̄талэ̄т пӯсвес. Тот а̄гит-пыгыт сыресыр утыл ёнгуӈкве ос э̄ргуӈкве Дмитрий Георгиевич Агеевын ханищтавēсыт. Кӯщаиг о̄с тав тот рӯпитас. Тувыл тав соссаӈ ма̄хум пēс та̄ныт ос йӣквыт но̄х-во̄рмалтан ма̄гыс тот са̄ӈквылтапыл, нарсъюхыл ханищтап ва̄руӈкве номылматас. Такви ма̄ньщи ос ханты пēс накытыл сака пӯмщалахтас. Тувыл тав яныгпа̄ла ма̄ньщи хо̄тпат во̄всанэ ос та̄н аквъёт ня̄врамыт ханищтаӈкве патсаныл. 1992 та̄лт та̄н «Са̄лы лё̄х» пēс йис накыт суссылтан театр ва̄рсыт. Ты музыкальный школа ос театр аквъёт рӯпитаӈкв патмēн юи-па̄лт тав национальныиг намтвес. Ты намēтыл округ янытыл ань тыг мус тав о̄лы.

	Ань ты искусства школат 84 ня̄врам ханищтахтэ̄гыт. Та̄н нёлолов хо̄тпан ханищтавет ос мо̄т нёлолов хо̄тпат тот са̄всыр рӯпата ва̄рēгыт. 

	Тув ялантан а̄гирищит-пыгрищит ма̄ньта̄гыл э̄ргуӈкве, по̄слуӈкве ханищтавет ос са̄всыр щирыл ён-галтавет. Тот тамле ханищтапыт о̄лэ̄гыт: «Национальные инструменты», «Баян», «Фортепиано», «Эстрадный вокал», «Национальное декоративно-прикладное искусство», «Изобразительное искусство», «Живопись». Школа а̄стланэ̄ныл юи-па̄лт ня̄врамыт свидетельство-нэ̄пакыл мивет ос та̄н мо̄т хотты колледжит, институтыт э̄лаль ханищтахтуӈкве вēрмēгыт манос клубын, театрын рӯпитаӈкве вивет. Тувыл ня̄врамыт ка̄сыӈ та̄л са̄всыр касылыт касэ̄гыт ос са̄в щёс но̄х-патыгласыт, таима̄гыс са̄в э̄сгын нэ̄пак о̄ньщēгыт.

	Ань ты школа кӯщаиг Валентина Дмитриевна Перова о̄лы, ты Дмитрий Георгиевич а̄гитэ. Школа Ха̄льӯс миркол ос районт культура, кина комитет па̄лыл нё̄таве ос ӯргалаве.

	 

«Са̄лы лё̄х» нампа театр урыл

	 

	Ты театр о̄лнэ̄тэ ма̄гыс ма̄н ань пуссын Дмитрий Георгиевич Агеевн яныг пӯмащипа ла̄тыӈ ла̄вуӈкве таӈхēв. Тав са̄выӈпа̄лэ са̄ӈквылтан пēс ма̄ньщи та̄ныт, э̄ргыт, йӣквыт ханищтасанэ ос кина по̄слум утн хассанэ. Ня̄врамыт са̄ӈквылтапыл са̄ӈквылтаӈкве ос пēс ма̄хманув хольт тӯлыглахтуӈкве Григорий Николаевич Сайнаховн, Каллистрат Петрович Лончаковн ханищтавēсыт. Мария Сергеевна Мерова ос Елена Николаевна Сайнахова а̄гит йӣквуӈкве ханищтасанэ̄н. Матумпа̄лаг о̄лнэ хо̄тпанув ла̄внэ̄ныл щирыл, то̄нт пēс накыт но̄х-во̄рмалтаӈкве Агеев ат ке вуйхатас, ма̄н сымн э̄рнэ э̄рганув, та̄нанув хосат та̄гыл та со̄ймынувыт.

	Щар о̄выл спектакль та̄н Юван Шесталов хансум «Языческая поэма» нампа ма̄ньщи потыр хосыт щё̄питасыт. Ётыл мо̄т лӯима̄ писателит хансум потраныл, стиханыл щирыл рӯпитасыт. Спектакляныл Екатеринбург, Ижевск, Москва, Санкт-Петербург ос мо̄т ӯсытыт са̄в мирн сусвēсыт. Россия коныпал та̄н Болгария, Венгрия, Финляндия, Швеция ос Чехия мо̄т хо̄н ма̄н во̄выглавēсыт.

	Тувыл таи ла̄вēв, Дмитрий Георгиевич палт о̄выл ханищтахтам а̄гит-пыгыт са̄выӈпа̄лэ тыт Ханты-Мансийскат «Хо̄тал» нампа А̄с-угорский ма̄хум театрын рӯпитаӈкве та̄ра во̄ввēсыт. Тыи Володя Меров, Вадим Важенин, Саша Тургачёв, Таня Истомина, Лена Фризоргер, Галя Яптина, ётыл Альбина Дозмарева, Петя ос Максим Анямовыг тот рӯпитасыт. Та̄н ма̄щтырыг са̄ӈквылтапыл са̄ӈквылтаӈкве ос тӯлыглахтуӈкве ха̄сэ̄гыт, ёмщакв ма̄ньщи йӣквыт йӣквēгыт. «Са̄лы лё̄х» театрын ялум а̄гит-пыгыт ты школат мо̄т ня̄врамыт э̄лаль ханищтаӈкве патсыт, тыи Настя Артеева (Астапович), Наташа Оманова (Истомина), Игорь Магарамов. 

	Ань соссаӈ ма̄хум пēс йис накыт са̄в ма̄хумн ва̄вет, ос Дмитрий Георгиевичин о̄вылтам тэ̄лат округ янытыл э̄лаль тотавет.

	 

Ялпыӈ хо̄тал 

урыл

	 

	Школа 25 та̄лэ янытлан ма̄гыс Ха̄льӯс район кӯщай ва̄ӈын нэ̄ Ирина Викторовна Чечёткина ос районт культура, кина комитетыт кӯщай нэ̄ Татьяна Леонидовна Хазиахметова ёхталасы̄г. Тэ̄н тот рӯпитан хо̄тпат э̄сгысанэ̄н ос грамотатыл, янытлан пищматыл мӯйлуптасанэ̄н. Акв янытлан нэ̄пак округ культура департаментныл о̄лыс. Саранпа̄выл миркол па̄лыл Аркадий Андреевич Рокин, миркол кӯщай ва̄ӈын хум, о̄с ёмас ла̄тыӈ ла̄выс, ма̄хум мӯйлупсал мӯйлуптасанэ. Тувыл Ханты-Мансийсканыл округ Дума па̄лыл Надежда Геннадьевна Алексеева олн-мӯйлупса тотыс. Тав Дмитрий Георгиевич ва̄рнэ рӯпататэ ма̄гыс гений-хо̄тпаг ла̄выстэ. Тыи щар со̄ль, тав манса̄вит ня̄врамыт школатэ̄т номтыӈыг янмалтас. Тав ань ты а̄гитытн-пыгытын пуссын ёмас номтыл номаве, ща̄нь-а̄щанылн са̄в сымыӈ ла̄тӈыл ла̄ваве. 

	Ма̄хум э̄ргыт ос са̄ӈквылтан та̄ныт хӯнтлын коныпал ма̄нь кинал суссылтавēсыт. Тот ва̄т нупыл ат та̄л сыс школат ханищтахтам ня̄врамаквет кинан по̄слым о̄лсыт. Та̄наныл сунсуӈкве такем пӯмащ о̄лыс, та̄н ань пуссын яныгмасыт, хоталь-а̄ти ла̄кква миныгласыт манос тыт рӯпитэ̄гыт. Э̄ргын-йӣквнэ ня̄врамыт халт щар ма̄ниг Коля Гоголев о̄лыс, тав хо̄т та̄лэ. Мо̄л-ты тав Ханты-Мансийск ӯсн тотыглавес. Пыгрищакве такем э̄рги ос ка̄ркамыг йӣкви. Щар нё̄тнэ турсуил  Лариса Мацур э̄ргыс.

	Са̄в а̄гит-пыгыт ёт ам ва̄йхатасум, та̄н пуссын э̄руптан ла̄тыӈ Дмитрий Георгиевич урыл потыртасыт. Тыи ёмас сымыӈ хо̄тпа, нёмсаг о̄лы. Пуссын хот-ща̄гтым тав палтэ ханищтахтуӈкве ялан-тэ̄гыт, тавēн са̄в щуниӈ, посыӈ хо̄тал о̄луӈкве ла̄вēгыт.

	Ма̄н таве о̄с сака э̄руптылӯв, пус ка̄т, пус ла̄гыл тавēн! Тав о̄вылтам тэ̄латэ Нина ос Валентина а̄гиягēн э̄лаль вос тотаве. То̄румн, На̄й-О̄тыранувн та̄н вос ӯргалавет.
