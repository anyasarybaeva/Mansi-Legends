
Ты э̄тпос 16 хо̄талэ̄т ма̄ньщи учёный хо̄тпав Анастасия Ильинична Сайнахова 85 та̄лэ то̄влыс. Тав 1932 та̄лт Ха̄льӯс район Ма̄нья па̄вылт самын патыс. Ты па̄выл Саранпа̄вылныл алгаль Нё̄р ляпат ӯнлыс. Тот ань нэ̄мхотьют ат о̄лы, па̄выл хосат оссувлавес.

	Ань Анастасия Ильинична колта̄глэ ёт Ханты-Мансийск ӯст о̄лы. Намхо̄талэ кастыл ам тав ётэ хо̄нтхатыгласум, на̄н тав потре э̄лаль ловиньтэлы̄н.

	— Ма̄нья па̄выл — сака нё̄тнэ па̄выл о̄лыс. Ам ка̄тыл по̄слуӈкве ха̄ссум те, ты па̄выл по̄слынувлум, ма̄хум суснувыт, манхурип нё̄тнэ па̄выл. Омагум-а̄тягум са̄лыӈколт яласасы̄г. О̄пагӯв-щащēквагӯв Ма̄ньят о̄лсы̄г, ам тот ты самын патсум. Хо̄тахтем та̄лум то̄влум порат колхозыт акван-тӯлуӈкве патвēсыт, о̄пагум-щащēквагум Я̄сунтын ва̄нтлуптавесы̄г.

	А̄тяв Илья Леонтьевич Сайнахов Ма̄нья па̄вылт самын патыс, Сайнаховыт пуссын та ēр ма̄хум. Омав Ольга Степановна а̄ги о̄парищ наме Оманова, Ра̄ктъя па̄вылныл о̄лыс. Туи порат а̄тям ёмас хӯл киснэ рēтыл А̄с я̄ нупыл ялантасыт, та порат ты тэ̄н акван-хо̄нтхатсы̄г.

	Щар яныг пыгēн Николай, тав яныг хо̄нтын ялыс, юв ёхталас. 1988 та̄лт а̄тимыг ēмтыс, хӯрум а̄ги о̄ньщи. Лена увщим Яков Иванович Кугин о̄йкатэ̄нтыл Кульпаст о̄лсы̄г, акв пыг о̄ньщигласы̄г. Татья увщим Ханты-Мансийск ӯст ханищтахтуӈкве ēмталас кос, лё̄ӈхыт по̄льтахтас, а̄тимыг ēмтыс. Тувыл ам самын патсум, ам юи-па̄лумт Овтотья, тав ма̄нь порат а̄тимыг ēмтыс, матырсырмат а̄гмыл хартыс. Щар ма̄нь Митрипан а̄пщим, тэ̄н Ирина э̄кватэ̄нтыл Кульпаст о̄лсы̄г, са̄в ня̄врам о̄ньщигласы̄г.

	Я̄сунтыт о̄лмув порат репрессия тэ̄ла о̄вылтахтас. Омав потырта̄лыс, ва̄т са̄грапнал э̄тпост са̄лы ӯрнэ ма̄н тамле куль хумыг ёхтысы̄г. Тав пӯт па̄йтыс, тэ̄натэ̄н ёмащакв тыт-тысаге. Тувыл минуӈкве патсы̄г, ла̄вēг, мēн са̄лыянмēн ва̄гта̄л патсыт, мēнамēн мо̄т са̄лы маēн, тыииг тыт вос хультэ̄г. А̄тям мо̄т са̄лы пувыс, кēрсаге. Та куль утыг ла̄вēг, ань аквхотьют тэ̄н ётэ̄н вос мины. Са̄лы ӯрнэ саран хум минуӈкве таӈхыс, тэ̄н ла̄вēг, а̄ти, Илья вос мины. Тувыл та па̄сыл а̄тяв акваг та тотвес.

	Омав то̄нт торгамтастэ, матыр о̄выл та ēмтыс, ма̄нав Кульпас нупыл тотсанэ. Ащо̄йкагув-анēквагув Сӯма па̄вылт о̄лсы̄г. Ащо̄йкам са̄лыт о̄ньщас, таима̄гыс кулакыг ла̄ввес. 1937 та̄л ва̄т са̄грапнал э̄тпос лов хо̄талэ̄т о̄с хотталь та тотвес. Тувыл омам Ӯсн са̄лыл минас, а̄тям ос ащо̄йкам ёт хо̄нтхатыглан ма̄гыс. Тэ̄н палтэ̄н ат та̄ртвес. Сунсы, по̄сыӈ хум тав ю̄нтум ва̄ягēтыл масхатам, а̄тям ва̄яге. Омам тактēт ювле та минас. Ётыл хӯлыслув, тэ̄н тыг, Ханты-Мансийск ӯсн тотымаг, ты мус ла̄глыл ня̄влувēсыт. 1938 та̄лт аквхотты хо̄тал тыт та порслувесы̄г.

	Омав ма̄н ляльтув акваг ла̄выглас: «Сыстам суп масэ̄н, хащлум маснутыл ул ё̄мыгтэ̄н, атиӈк а̄тян ёхты». Тав о̄лтетэ̄т а̄тяв акваг ӯрыстэ, номсыс, э̄рыӈ ат порслувес, хотмус оймалтахты, юв ёхты.

	Хунь онтолов та̄лум то̄влыс, Кульпас школан тотвēсум, тот кит увщиягум ханищтахтасы̄г, Ленам ос Татьям. О̄выл урок а̄стыс, тэ̄н а̄нум кисмаястэ̄н, хо̄нтуӈкве ат вēрмитэ̄н. То̄нт школат ма̄ньщи класс ос рущ класс о̄лыс. Ма̄ньщи классын ёхтысы̄г, ам а̄тимум. Номсэ̄г, ам ань улпыл юв-оясум. Таням ла̄ви, ялымēн, ляпат китыт о̄выл класс о̄лы, тот сунсыламēн. Тув ёхтысы̄г, ам тот ӯнлэ̄гум. Амти ос нэ̄матыр ат торгамтэ̄гум, матыр тот та потыртаве, рущ ла̄тӈыл улпыл. Ам та ӯнлэ̄гум, номсэ̄гум, аман хомле ēмтсум, щар нэ̄матыр ат торгамтэ̄гум. Тэ̄н тувыл а̄нум во̄выстэ̄н, мо̄т класс хӯлтсы̄г.

	Кульпас школат  то̄нт Евдокия Ивановна Ромбандеева са̄тыт классыт ханищтахтас. Оматэ Сайнахова о̄лыс. Акваг ам ётум потыртас, а̄нум уральта̄лыстэ. Са̄тыт класс а̄стламе юи-па̄лт Ханты-Мансийск ӯсн минас, тыт э̄лаль ханищтахтас.

	Школан рущ маснутыл ялантасӯв, юн ос ма̄ньщи суп масэ̄в, ва̄янув, сахиянув масэ̄в. Сӯма па̄выл ма̄хум пуссын Кульпасн тотвēсыт, омам тот иӈ хоса о̄лыс, мēн Митрипан а̄пщимēнтыл омамēн ёт о̄лсумēн. Кульпасн ма̄н ётыл ущ ва̄нтлысӯв, тот о̄лнэ колыл майвесӯв. Омам колхозт рӯпитас, юн колсори рӯпата ва̄рыс, тэ̄лы ос ю̄нсхатас. Та порат мо̄йт ва̄нэ хо̄тпа са̄в о̄лыс. Сӯма па̄вылт, номилум, Василий Тимофеевич Кугин о̄лыс, ма̄ньщи мо̄йт тав сака са̄в ва̄с, акваг мо̄йтыглас.

	Кульпаст ам са̄тыт класс мус ханищтахтасум, тувыл Ханты-Мансийск ӯсн минасум. Туи ань ма̄ньщи а̄гит юв ёхтэ̄гыт, потыртэ̄гыт, ханищтахтынэ̄ныл ма̄гыс стипендия-олныл ойтавет. Ам номсэ̄гум, ам о̄с минэ̄гум ханищтахтуӈкве, олнанум омамн кēтуӈкве патыянум, таве тах нё̄тылум. А̄тяв та̄л хультсӯв, савалым яныгмасӯв, тох та номсысӯв.

	Митрипан а̄пщим школа а̄стламе юи-па̄лт э̄лаль ханищтахтуӈкве ат патыс, нэ̄мхотталь ат минас, тав тох ла̄выс: «Ма̄н пуссын э̄л хотталь минэ̄в, ос омав хумус тактēт хульты, хотьютн нё̄туӈкве патаве. Ам таве ат хӯлилум, омам ёт юн хультэ̄гум». А̄пщим акваг Кульпаст о̄лыс, рӯпитас, колта̄глыӈыг ēмтыс.

	Тыт педучилищат ат та̄л ханищтахтасум. Хунь училище а̄стласлум, 1953 та̄лт кӯщай о̄йка Георгий Тарасович Величко а̄нум Ленинград ӯсн э̄лаль ханищтахтуӈкве кēтыстэ. Тот А.И. Герцен нампа педагогический институтт о̄с ат та̄л ханищтахтасум. Та юи-па̄лт Ханты-Мансийск ӯст педучилищат нила та̄л рӯпитасум, ма̄ньлат ма̄хум ма̄ньщи ла̄тӈыл ханищтасанум.

	Тувыл Москваныл пищма ёхтыс, тох ты хансым о̄лы, ань хотьют аспирантурат ханищтахтуӈкве таӈхи, Москван вос юв. Тот академия наук языко-знание институтт Клара Евгеньевна Майтинская рӯпитас, ма̄ньщи ла̄тыӈ ханищтан я̄нас колнак о̄лыс. 1962-1965 та̄лытт ам Институт языкознания АН СССР аспирантурат ханищтахтасум. 1966 та̄лт ва̄т са̄грапнал э̄тпост «Служебные слова в мансийском языке» нампа кандидатский диссертациям вуянтаслум.

	Хунь аспирантурам а̄стласлум, Новосибирск ӯсныл пищма ёхтыс, та̄н тув ма̄ньщи ос ханты ла̄тыӈ ханищтан хо̄тпа вос кēтэ̄гыт. Ам тув та кēтвēсум. Новосибирский педагогический университетт, ётылнуве ос Горно-Алтайский педагогический институтт ва̄т нупыл са̄т та̄л рӯпитасум. Тот о̄лнэм порат амти ма̄мн ос Ханты-Мансийск ӯсн ва̄тихал ёхталасум, тыг рӯпитаӈкве во̄ввēсум. 1992 та̄лт Ханты-Мансийск ӯст о̄лнэ колыл майвēсум, ос 1994 та̄лт колта̄глум ёт тыг та ва̄нтлысум. ЮГУт са̄в та̄л рӯпитасум, ма̄ньщи ос рущ ла̄тыӈ ханищтан хо̄тпаг о̄лсум.

	А̄гим наме Динара, тав хӯрум ня̄врам о̄ньщи — пыге Сюнер, а̄гияге Настя ос Анна. Апыгрищанум пуссын яныгмасыт, ам палтум акваг ёхталэ̄гыт, нё̄тавем. А̄нум ань татем са̄ль, ня̄враманум ща̄нь ла̄тӈаныл ат ва̄ганыл, нас то̄ва ла̄тӈыт торгамтэ̄гыт. Та̄н тыт яныг ӯст о̄лэ̄гыт, рущ мир халт яныгмасыт, та̄нти ла̄тӈаныл хумус ва̄ӈкв патыяныл. Ам юн потыртанувум те ща̄нь ла̄тӈыл, ань э̄рыӈ ва̄нуваныл, тавагт.

	Ма̄н ань улпыл хо̄нтаӈ ма̄ньщиянув хольт та о̄лэ̄в, ла̄тӈув хотталь со̄ймуӈкве та патыс. «Лӯима̄ сэ̄рипос» ма̄ньщи газетав акваг ӯрилум, ловиньтылум.

	_____________________

	Ань потрумēн та оигпас. Анастасия Ильинична филологический наука кандидат ос профессор намыл маим о̄лы. Ва̄т арыг научный потрыт хансыс. Ты коныпал тав ма̄ньщи ос рущ ла̄тӈыл потрыт, мо̄йтыт ос стихыт хансы, нэ̄пакыт та̄раты. Тав ла̄ви, 1952 та̄лт хансуӈкве о̄вылтахтас. То̄нт сака са̄в ат хансыс, рӯпитаӈкве ос ханищтахтуӈкве э̄рыс.

	Анастасия Ильинична ма̄нь па̄вылт самын патыс, оматэ̄н ос а̄тятэ̄н янмалтавес, а̄пат нёвитавес. Ма̄ньщи нэ̄г-хумыг то̄нт ат та ва̄стэ̄н, а̄гитэ̄н хуньт тах намыӈ-суиӈ хо̄тпаг ēмты. Тав ва̄рнэ тэ̄ланэ ханищтапын ос наукан яныг па̄рыс тотэ̄гыт.

	Ма̄н, газета ва̄рнэ ма̄хум, Анастасия Ильинична намхо̄талэ̄тыл янытлылӯв! Колта̄глэ ёт пус ка̄т, пус ла̄гыл вос о̄лы, На̄янэ̄н-О̄тыранэ̄н вос ӯргалаве.
