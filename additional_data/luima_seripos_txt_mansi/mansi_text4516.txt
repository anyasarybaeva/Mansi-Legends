
Саранпа̄вылт нэ̄пак ловиньтан кол пӯнсыма па̄сныл ты та̄л ювле хультум э̄тпост 80 та̄лэ то̄влыс. Ань ты кастыл па̄вылт мӯйлын ва̄рмаль ва̄рыглавес, библиотекат рӯпитан ма̄хум янытлавēсыт.
Галина Николаевна Ларионова са̄в та̄л библиотека кӯщаиг рӯпиты. Тав ла̄выс, акв хотты пēс нэ̄пакт хансым о̄лы — 1938 та̄лт И. Сталин нампа колхозт нэ̄пак ловиньтан кол пӯсвес, та порат тав рущ ла̄тӈыл тох ла̄ввес — «изба-читальня». Ты колхоз Саранпа̄вылт о̄лыс.
Ань тувыл та та̄лыт ты ловиньтавет. 1957 та̄лт па̄вылт яныг клуб кол ӯнттувес, тот титыт этажт библиотека ва̄рвес. Па̄влыӈ мир нэ̄пак ловиньтаӈкв тув ты ялсыт. Ос 2014 та̄лт та̄н йильпи колн ва̄нтлуптавēсыт. Ты ялпыӈ хо̄таланыл э̄лы-пāлт Галина Николаевна рӯпататэ урыл тох потыртас:
— Нэ̄пак ловиньтан колувт ань 16 со̄тыра арыгтем нэ̄пак о̄ньщēв. Ма̄н палтув са̄в ма̄хум ёхталы — яныгпа̄ла хо̄тпат, ня̄врамыт. Ос ма̄нти мо̄т колытн, ма̄нь ня̄врамыт садикытн о̄с ялантэ̄в. Ам ётум рӯпитан нэ̄квег акв э̄тпост тит щёс ня̄врамыт садикт ёл-хуйнэ̄ныл порат са̄всыр мо̄йтыл ловиньтыянэ̄н. Ты тэ̄ла ма̄н тох ла̄вилӯв — «Сказки перед сном». Ня̄врамаквет ма̄гсыл са̄всыр пӯмыщ щё̄пита̄лэ̄в, са̄всыр касылыт ва̄рыглэ̄в, йильпи нэ̄пакыт тув тотыглыянӯв.
Яныгпа̄ла ма̄хум ёт ма̄н я̄нас рӯпитэ̄в. Па̄влувт «Альянс» нампа колн ялантан хо̄тпат тыг во̄выглыянӯв. Матыр ялпыӈ хо̄тал хунь ва̄рēв, та̄н тув акваг ёхталэ̄гыт. 
Школат ханищтахтын ня̄врамыт нэ̄пакыт винэ ма̄гсыл акваг тыг щалтапа̄лэ̄гыт. Я̄ӈк на̄тнэ э̄тпост ма̄н школан ялантэ̄в. Йильпи нэ̄пакыт суссылтыянӯв. Ка̄сыӈ та̄л Победа хо̄тал кастыл ма̄н школат урокыт ва̄рыглэ̄в. Ты уроканув «Уроки мужества» тох намаясанӯв. Хо̄т щар яныг хо̄нтлын ва̄рмаль о̄лыс, та ма̄т ос ӯсыт урыл, яныг хо̄нтын ялум ма̄хманув урыл суссылтап ва̄рыглэ̄в. Ты та̄л «Сталинградский битва» урыл ня̄врамытн потыртасӯв.
Иӈ акв пӯмыщ тэ̄ла библиотека-колт ва̄рыглэ̄в. Нэ̄паканув халт щар ма̄к пēс нэ̄пакыт хо̄нтыянӯв, та̄нанылн мирн суссылтыянӯв. Ты пӯмыщ тэ̄ла тох ла̄вилӯв — «книги-юбиляры».
Галина Николаевна ёт тит ма̄ньлат нэ̄г ань рӯпитэ̄г — ты Татьяна Караульных ос Наталья Фролова. Наталья Фролова потыртас, тав библиотекат акв та̄л рӯпиты. Ты э̄лы-па̄лт школат рӯпитас. Ань юил ялантым Тюмень ӯст культура институтт ханищтахты. Тав такви Ямал мāт Горки нампа па̄вылт самын патыс. Нёлоловхуйплов та̄лэ то̄влыс, тав юрта̄гитэ ёт Саранпа̄вылн ёхтыс. Тот хум ва̄рыс, ань а̄гитэ̄н титыт класс а̄стлас.
Татьяна Караульных Саранпāвылт самын патыс, библиотекан мощщан рӯпитаӈкв вуйвес. Тав о̄с сака ка̄ркам. Мо̄лты тув тав Я̄сунт па̄выл «Ма̄нь ӯскве» ӯщлахтын ма̄н ялыс, ня̄врамыт ма̄гыс са̄всыр пӯмащ ва̄рыглас. Ня̄врамытн тот ловиньтан нэ̄пакыт ос писатель-хо̄тпат урыл потыртас.
Ты ялпыӈ хо̄таланыл о̄лум порат та̄н пуссын янытлавēсыт. Е.С. Ларионова, Т.Е. Караульных, Н.Ю. Фролова ос П. Комарицкий Ха̄льӯс район культура комитет па̄лыл янытлавēсыт. Галина Николаевна ос район кӯщайн янытлан нэ̄пакыл майвес. Тамле ты ёмас ма̄хум Саранпа̄выл библиотека-колт рӯпитэ̄гыт. 
Ма̄н та̄наныл о̄с янытлыянӯв. Нэ̄пакыт ловиньтан ма̄гыс та̄н палтаныл иӈ са̄внув мир вос ёхталы.
