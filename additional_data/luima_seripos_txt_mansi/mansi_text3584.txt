
Наталья Комарова, губернаторув, ювле хультум э̄тпос ля̄ххал тотнэ ма̄хум ёт хо̄нтхатыглас. Кӯщай нэ̄ ёт 70 арыгкем э̄лумхо̄лас потыртаӈкве ёхталасыт. Ма̄хум са̄всыр тэ̄лат урыл пӯмщалахтасыт. О̄лнэ колыт ӯнттын ва̄рмаль, ня̄врамыт ханищтан колыт, лё̄ӈх ва̄рнэ тэ̄лат, А̄с я̄ ӯлтта ва̄рнэ унсах урыл ос са̄в мо̄т нак урыл китыглахтасыт.

	О̄влэ̄т «Югра» нампа телерадиокомпаният рӯпитан хум китыглахтас, кӯщай нэ̄ Россия Президент палт такви свонитаӈкве вēрми ман а̄ти. Наталья Комарова ювле ла̄выс, тамле телефон тав о̄ньщи ос Владимир Путин ёт потыртаӈкве вēрми. Владимир Владимирович ёт тав ювле хультум та̄лт ва̄т са̄грапнал э̄тпост потыртас, та хо̄тал Ханты-Мансийск ӯст ляпат ня̄врамыт сакватахтасыт. То̄нт Россия Президент ва̄тихал ты телефон хосыт тавēн свонитас ос ня̄врамыт хумус пусмалтавет, та урыл китыглахтас.

	Сосновка па̄вылныл Тюмень ӯс нупыл ма̄шинат яласан лё̄ӈх хунь ва̄раве, Белоярский ӯсныл ёхталам нэ̄, та урыл китыглахтас. Наталья Комарова ювле ла̄выс, та районт о̄лнэ лё̄ӈх ёмащакв щё̄питавес, э̄лаль миннэ лё̄ӈхе ва̄рнэ ма̄гсыл Тюмень мирколт рӯпитан кӯщаит та̄н олн та̄стэ̄гыт. Тувыл та кӯщаит ты ва̄рмаль ма̄гсыл олн миӈкве щар ат ка̄сащēгыт. Тыима̄гсыл ма̄шинат яласан лё̄ӈх тот э̄лаль аты ва̄раве.

	Сургут ӯсныл ёхталам нэ̄ школат ӯнттын урыл потыртас. Ань та ӯст ос округув янытыл са̄в ня̄врамыт кит смена щирыл ханищтахтэ̄гыт. Тав китыглахтас, хунь та̄н ӯсанылт ня̄врамыт ханищтан колыт ӯнттуӈкве о̄вылтавет.

	Кӯщай нэ̄ ювле ла̄выс, та̄н ты та̄рвитыӈ ва̄рмаль урыл ёмащакв ва̄гыт ос ты хосыт акваг рӯпитэ̄гыт. Округ янытыл школат ӯнттын ма̄гсыл 113 млрд. солко̄ви э̄ри. Тыса̄вит олн та̄н ань ат о̄ньщēгыт. 2025 та̄л мус ня̄врамыт ханищтан колыт тах ӯнттэ̄гыт, то̄нт а̄гит-пыгыт акв сменат ханищтахтуӈкве тах вēрмēгыт. Ань то̄ва школат ӯнттуӈкве ма̄-во̄й но̄х-винэ компаният нё̄тэ̄гыт. Тамле колыт Нижневартовск ӯст, Нефтеюганский районт ань рӯпитэ̄гыт.

	Ма̄н округувт ма̄хум кол ёвтнэ манос ӯнттын ма̄гсыл са̄всыр субсидия-олныл нё̄тавет. Ма̄ньлат щēмьят ма̄гсыл акв программа рӯпиты, тув мощща олн та̄ставе. Ля̄ххал тотнэ нэ̄ пӯмщалахтас, ты ма̄хум э̄лаль нё̄туӈкве патавет ман а̄ти.

	Наталья Комарова ла̄выс, округувт хус со̄тыра арыгкем щēмья ты программа хосыт очередин хасхатым о̄лэ̄гыт. Та̄л сыс туп кит со̄тыра атсат щēмьят олныл мивет. Тыгыл са̄внув щēмьян нё̄туӈкве та̄н олн ат о̄ньщēгыт. Та̄л оигпан порат олн ке хульты, ты программа та̄н са̄внув олныл тах та̄стыяныл.

	Кондинский районныл о̄лнэ нэ̄ на̄йпос, рēг ос вит ма̄гсыл ойтхатнэ урыл потыртас. Ты тэ̄лы сака ащирмаӈ о̄лыс. Та районт о̄лнэ то̄ва щēмьят акв э̄тпос сыс рēг ма̄гсыл 15-20 со̄тыра солко̄ви ойтсыт. Нэ̄ китыглахтас, та̄н районаныл олныл нё̄таве ман а̄ти.

	Наталья Комарова тох потыртас: «На̄н ма̄нт ма̄хум о̄лнэ коланыл ма̄-во̄ил па̄лтыглавет. Хоты э̄лумхо̄лас тамле номтыл ёхтувес, о̄лнэ колыт тох па̄лтыглаӈкве? Ма̄-во̄й сака тыныӈ, тыима̄гсыл ма̄хум таса̄вит олн та ойтэ̄гыт. Ань ма̄н ты та̄рвитыӈ ва̄рмаль ёт рӯпитэ̄в ос номсахтэ̄в, хумус ёмаснувег ва̄руӈкве, ма̄хум рēг ма̄гсыл са̄в олн ул вос ойтсыт».

	Ля̄ххал тотнэ ма̄хум ос «Нумто» нампа ялпыӈ тӯр урыл потыртасыт. Ань ма̄-во̄й но̄х-винэ компания рӯпитаӈкве тув ёхтыс. Тот ханты ос ё̄рн щēмьят са̄лы ӯрим о̄лэ̄гыт, ты компания тот рӯпитаӈкве ат кос та̄ртыяныл. Тувыл ма̄-во̄й но̄х-винэ ма̄хум пуссын нэ̄паканыл ва̄рсаныл ос тув рӯпитаӈкве воратасыт. Ты ва̄рмаль урыл кӯщай нэ̄ манхурип номт о̄ньщи ос китыглавес.

	Округ кӯщай нэ̄ ла̄выс, ма̄-во̄й ма̄ныл но̄х-винэ компаниян ос соссаӈ ма̄хумн халанылт воритотуӈкве щар ат э̄ри, аквъёт вос э̄лаль рӯпитэ̄гыт. То̄нт туп акван-потыртахтуӈкве тах вēрмēгыт.
