

	Нижневартовск ӯс кӯщай Максим Витальевич Клец мо̄лалнув округ кӯщай нэ̄ Наталья Комарова ёт Крым ма̄н ялыс. Тэ̄н тот о̄лнэ кӯщаит ёт акван-нё̄тхатым рӯпитаӈкве потыртахтасы̄г. 


		Кӯщай хум ты урыл ля̄ххал тотнэ ма̄хумн китыглавес. Тав ла̄выс: «Ма̄н Крым ма̄т Симферополь, Евпатория ос Саки ӯсытн ялсӯв. Э̄лаль аквъёт рӯпитаӈкве потыртахтасӯв. Са̄всыр э̄рнэ ва̄рмаль щё̄питаӈкве номсэ̄в. О̄влэ̄т мир ма̄гыс ӯщлахтын колыт ӯнттэ̄в, щаквит, нё̄выль ос мо̄т тэ̄нут-пормас тыналаӈкве тот патэ̄в. 

		Пусмалтахтын ва̄рмаль щирыл ос тамле рӯпата ва̄руӈкве патэ̄в. Евпатория ӯст са̄в пēс пусмалтахтын пӯльница о̄лы. Та колт мӯсхалыг щё̄питаӈкве э̄рēгыт. Школат ханищтахтын ня̄врамыт тув ты ӯщлахтуӈкве тотыглавет. 

		Хӯрмит тэ̄ла ос тамле, Евпаторият ос Саки ӯсыгт са̄в пӯльница о̄лы, тот ма̄хум рактыл сартхатым хосат та̄гыл пусмалтавет. Ты лēккар колт ос хо̄т-щё̄питаӈкве э̄рēгыт. Ма̄н ань о̄влэ̄т ты ва̄рмалит ёмщакв ханищтыянӯв. Тувыл ущ матыр рӯпата ва̄руӈкве тот о̄вылтахтэ̄в».

		Ты хосыт Крым ма̄т о̄лнэ ма̄хум ӯщлахтан ма̄гыс о̄с тыг ёхталаӈкве вēрмēгыт. Ма̄н ос та̄н палтаныл яласаӈкве патэ̄в.» 

		 

		Николай МЕРОВ

 
