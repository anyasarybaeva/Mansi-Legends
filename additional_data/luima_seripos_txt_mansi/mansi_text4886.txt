
Ювле хультум э̄тпос 27 хо̄талэ̄т Альбина Васильевна Попова 70 та̄лэ то̄влыс. Тав Ха̄льӯс район Кимкъясӯй па̄вылт самын патыс. Школа а̄стламе юи-па̄лт педучилищат ханищтахтас. 1968 та̄лт Сӯкыръян рӯпитаӈкв тēтвес, тот нила та̄л рӯпитас. 
Тувыл тав са̄в та̄л Саранпа̄выл школат ос интернатыт рӯпитас. Та та̄лыт порат са̄лыӈ колт яласан ма̄хум, ма̄нь па̄влыӈ ма̄ мир ос Нё̄рт рӯпитан хо̄тпат та̄н ня̄враманыл интернатт о̄лсыт. Альбина Васильевна тот рӯпитаме порат ты ня̄врамыт сака та̄кыщ о̄щвēсыт.
2007 та̄лт «Поиск» нампа кол па̄вылт пӯсвес, рущ ла̄тӈыл тох ла̄ваве – «детско-юношеский центр». Та та̄лныл Альбина Васильевна кӯщаиг тот о̄лы. Ань атпан нупыл тит хо̄тпа та колт рӯпитэ̄гыт. Мо̄лты та̄л «Поиск» нампа кол рӯпитанэ̄тэ па̄сныл лов та̄лэ то̄влыс. Ты кастыл а̄гирищит-пыгрищит ты коланыл мувлахи пӯсас та̄нти ва̄рсыт, о̄льпыл хорамыӈыг сартсаныл. Ялпыӈ хо̄талт мощ мӯйлысыт.
Лов арыгтем та̄л сыс пуссын аквъёт ниласа̄ттем ня̄врам тув ялантас. Ня̄врамаквет ты колн яныг ща̄гтыл ёхталэ̄гыт. Хотьют маныр ва̄руӈкв ка̄сащи, тот та ва̄ри. А̄гирищит сакныл хорамыт хартэ̄гыт, матыр ю̄нтэ̄гыт, сэ̄тапыл са̄всыр нё̄тнэ пормасыт сагēгыт. Пыгрищит ос са̄всыр каснэ ва̄рмальн ханищтавет, матыр ёргащлэ̄гыт.
Нё̄рт ӯщлахтын ма̄ о̄ньщēгыт, тох ла̄ваве - база «Долина Польи». Тэ̄лы сыс са̄в мир ёсал тахсуӈкв тув тотыглавет. Туи сыс ня̄врамыт ма̄гыс па̄вылт ос площадкаг ла̄внэ ӯщлахтын ма̄ ва̄рыглаве. Акв смена сыс тув нёлоловхуйплов ня̄врам ялантэ̄гыт. Ос тув туп ты колн ялантан ня̄враманыл выганыл. Мо̄т па̄выл ня̄врамыт, хотьют «Поиск» нампа колн ат ёхталы, та̄наныл ат выганыл.
Тэ̄лы та̄н о̄с рӯпитэ̄гыт, са̄лыӈ ма̄хум каснэ̄ныл порат мӯйлын кан ва̄рыглавес. Тот та̄н ё̄рнкол тӯщталасыт, са̄лы нё̄выль па̄йтсыт, мӯйлын ма̄хум исум ща̄ил айтсаныл. Ня̄врамыт ва̄рум ос ю̄нтум пормасаныл тыналасаныл.
Акв порат а̄гирищит о̄лнэ кол о̄льпыл сартуӈкве, ёмащакв хот-щё̄питаӈкве ханищтасаныл. Та̄наныл инструктор-хо̄тпа ханищтастэ. Та̄н ань та̄нти ты рӯпата ва̄руӈкв вēрмēгыт. Альбина Васильевна ты урыл тох ла̄выс: «Ань ты ня̄врамаквет та̄нти ма̄гсыланыл олн-ло̄мт сэ̄луӈкв ка̄сащēгыт те, та̄н па̄влувт ты рӯпата вос хо̄нтэ̄гыт».
Ёсал ха̄йтнэ «Лыжнёй Андрея» нампа касыл ты колт рӯпитан ма̄хум та̄н щё̄пита̄лсаныл. Ло̄пмус нупыл ня̄врамыт ос ма̄хум миннэ э̄лы-палт та̄н лё̄ӈх о̄влэ̄т ёмащакв ялыгласаныл, э̄т хӯлнэ ма̄гыс колыт па̄лтыгласаныл, тэ̄нут па̄йтсыт. Ка̄сыӈ та̄л са̄внув ня̄врам ёсал ё̄муӈкв ка̄сащасыт. Та̄н пуссын мӯйлупсал майлувēсыт, туризм щирыл рӯпитан кол ты мӯйлупсат та̄нанылн щё̄пита̄лыс. 
«Поиск» колт рӯпитан ма̄хум пуссын ёмащакв рӯпитэ̄гыт, ня̄врамыт ма̄гыс са̄в рӯпата ва̄рēгыт. Та̄н ань Альбина Васильевна кӯщаяныл ул янытласаныл. Ма̄н, ма̄ньщи газетат рӯпитан ма̄хум, таве яныг намхо̄талэ̄тыл о̄с янытлылӯв. Са̄в ёмас сымыӈ ла̄тӈыл ла̄вилӯв – пус ка̄т, пус ла̄гыл вос о̄лы. Ня̄врамыт ёт иӈ са̄в та̄л э̄лаль вос рӯпиты.
