
Мо̄лал Ханты-Мансийск ӯст ля̄ххал тотнэ колн Алексей Дренин ёхталас. Тав ань ханищтап ос ма̄ньлат ма̄хум политика департаментын кӯщаиг пēриявес. Ань ня̄врамыт школан ханищтахтуӈкве минэ̄гыт. Округувт ханищтахтын колыт хумус щё̄питым о̄лэ̄гыт, тав ты урыл потыртас.
Во̄ртур э̄тпост округ янытыл ӯсытт, па̄влытт комиссия-ма̄хум рӯпитасыт. Школат хумус щё̄питавēсыт, та̄н ёмщакв уральтасаныл ос пирмайтасаныл. Кӯщай хум ла̄выс, маныр та̄рвит тэ̄лат о̄лсыт, школа кӯщаит во̄ртур э̄тпос атхуйплов хо̄талэ мус мӯсхалы̄г щё̄питасаныл. 
Са̄ртын округувт та̄нки ё̄рыл о̄ньщим ма̄нь ня̄врамыт ма̄гыс хӯрум кол рӯпитас. Ань ты накт  округувт са̄тхуйплов тамле школа о̄лы. Тот ань са̄в ма̄нь ня̄врам ӯргалаве. Ка̄сыӈ та̄лныл са̄внув хо̄тпа ты ва̄рмаль щирыл рӯпитаӈкве таӈхēгыт. Та̄н ты ма̄гыс государство па̄лыл олныл нё̄тавет. Ты хосыт ань ня̄врамыт садикыт пуссын местал то̄влавет.
Ты коныпал ань «Кванториум» нампа ищхӣпыӈ утыл ханищтахтын колыг Нижневартовск ос Сургут ӯсыгт ня̄врамыт ма̄гыс мощēртын пӯнсавēг. То̄ва ӯст ань тамле колыт рӯпитэ̄гыт. Тув о̄с са̄в ня̄врам яланты. Тыгыл э̄лаль округ янытыл ка̄сыӈ муниципалитетыт тамле ханищтахтып колыт ӯнттуӈкве патавет.
Тувыл ань Югра ма̄т ня̄врамыт ЕГЭ экзамен хумус хассыт, кӯщай хум ты урыл о̄с потыртас. Ты та̄л ня̄врамыт экзаменыт ёмщакв хассаныл, нэ̄матыр ощмар ат ēмталас. Пуссын аквъёт онтолов со̄тыра атса̄т а̄гит-пыгыт экзамен хансуӈкве ёхталасыт. Ты ня̄врамытныл налыман нупыл хӯрум хо̄тпа щар па̄ӈкта̄л хассыт. Акв процент са̄виткем ня̄врам рущ ла̄тыӈ ос математика предметы̄г хансуӈкве ат вēрмысаныл. Та̄н сӯкыр э̄тпост китынтыг хансуӈкве во̄вавет. 
