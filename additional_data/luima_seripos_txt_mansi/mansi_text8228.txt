
Ханты-Мансийск ӯст ма̄хум янге-ма̄не товтыл 5, 25 ос 50 вēрыста ка̄сыӈ та̄л ха̄йтэ̄гыт, ты касыл рущ ла̄тӈыл  «Югорский лыжный марафоныг» ла̄ваве. Ты та̄л ма̄хум яныгпо̄ль э̄тпос 7-8 хо̄талыгт касуӈкве во̄выглавēсыт. 
Кит хо̄тал кассыт
О̄выл касыл яныгпо̄ль э̄тпос са̄тыт щислат о̄лыс. Та хо̄талт но̄х-патум нэ̄т ос хумит о̄выл места ма̄гсыл 150 со̄тыра сол­ко̄вил, китыт места – 100 со̄тыра солко̄вил, хӯрмит места - 50 со̄тыра сол­ко̄вил майвēсыт. 
Аквта хо̄талэ̄т ӣтипа̄лаг спортсмен-хо̄тпат 21 но­минацият яныт­лавēсыт, рущ ла̄тӈыл ты ва̄р­маль «Спортивная элита» намаим о̄лы. То̄нт Сергей Устюгов «Лучший спорт­смен Югры» намыл май­вес. Ты урыл тав ла̄выс: «Ам тыт самын патсум, тыт яныгмасум. Амки ам ма̄ньщииг о̄лэ̄гум, тыил сака янытлахтэ̄гум. Ёсал ам ма̄ньта̄гыл ха̄йтыгтэ̄­гум, о̄влэ̄т школат, тувыл округ, ётыл Россия ма̄гсыл кассум». 
Сергей Устюгов Кондин­ский район Между­речен­ский па̄вылт са­мын па­тыс, тот школа а̄стлас. Тав оматэ ма̄ньщи нэ̄. Щēмьятэ ёт Сергей такви яныгмам па̄влэ̄т ань о̄лы, нэ̄тэ ёт кит ня̄в­рам янмалтэ̄г. 
2022 та̄лт Китай ма̄т Пекин ӯст тав Россия ма̄гсыл касыс. То̄нт товтыл ха̄йтым но̄х-патыс, ань  «Олимпийский чемпион» нам о̄ньщи.  
Хо̄нтаӈ ма̄ньщи хум но̄х-патыс
Яныгпо̄ль э̄тпос 8 щис­лат ӯщлахтын хо̄тал о̄лыс, то̄нт аквторыг са̄в мир товтыл кассыт. Ма̄хум 5, 25 ос 50 вēрыста ха̄йт­сыт. Яныгхо̄тпат, ма̄ньлат ма̄хум ос щар ма̄нь ня̄в­рамыт та̄ланыл щирыл пуссын я̄нас ловинь­та­вēсыт. Товтыл ха̄йтнэ ма̄­хум халт щар яныг хо̄тпа 90 та̄лэ то̄влыс, ты э̄ква ат вēрыста товтыл ха̄й­тыс. Щар ма̄нь ня̄врам са̄т э̄тпос яныт о̄лыс, омагēн-атягēн тув тотыглавес. 
50 вēрыста ха̄йтум хум хо̄тпат халт щар о̄влэ̄т хо̄нтаӈ ма̄ньщи хум Сергей Устюгов ёхтыгпас. Китыт места Эдуард Латыпов вистэ, Никита Поршнев хӯрмит местал майвес. Та хо̄талэ̄т ма̄ньщи хум Сергей Устюгов самын патум хо̄талэ о̄лыс. Ма̄хум пуссын таве намхо̄талыл янытласаныл. Тамле ка­сылт тав китыт щёс о̄выл места вис. Аквты щирыл 2017 та̄лт самын патум хо̄талэ̄т но̄х-патыс. 
Нэ̄т халт щар молях Анастасия Кулешова товтыл ха̄йтыс, тав о̄выл места вис, тав юи-па̄лэ̄т Алина Кудисова ос Наталья Бабчина ёхтысы̄г. О̄выл места вим нэ̄ ос хум 400 со̄тыра солко̄вил ойтавēг, китыт места 200 со̄тыра солко̄вил ос хӯрмит места – 100 со̄тыра солко̄вил. 
«Ӯринэ̄ква хо̄тал» янытласыт, ёсал ос товтыл кассыт
Товтыл ха̄йтнэ ма̄т сосса мир Ӯринэ̄ква хо̄­тал янытласыт. Мӯйлын ма̄хум ма̄гсыл концерт суссылтавес, ма̄ньщи, ханты э̄ргыт э̄ргувēсыт, ня̄врамыт са̄всыр касы­лыл, ёнгилыл щё̄пита̄л­вēсыт. 
Сосса ма̄хмыт ёсал манос товтыл акв вēры­ста ха̄йтуӈкве тув во̄выг­лавēсыт. Но̄х-патум ма̄­хум округ кӯщай нэ̄ Наталья Комарова яныт­ла­санэ, диплом-нэ̄пакыл ос лӯптал мӯйлуптасанэ. 
Хум хо̄тпат халт о̄выл места Ханты-Мансийск ӯст о̄лнэ ма̄ньщи хум Олег Ларионов вис. Китыт местал Юрий Казамкин майвес, тав Нижневар­товский район Аган па̄­выл­ныл ёхталас. Хӯрмит места Антон Белов вис, тав Нижневартовский район Варьёган па̄выл­ныл о̄лы. 
Ма̄ньщи хум Олег Лари­онов ты касыл урыл тох лавыс: «Ам школан ялан­тамум порат сосса ма̄хум каснэ̄ныл щирыл касуӈ­кве ханищтахтасум, са̄лыӈ сун ӯлтта поргы­сум, о̄щща йӣв-о̄выл ёт ха̄й­тыг­тасум, акв ма̄ныл э̄лаль поргысум, тыньщаӈ рēпыгтасум, са̄грап па̄хв­тысум. То̄нт тренер-хо̄т­патн товтыл ха̄йтуӈкве о̄с ла̄выглавēсум. 
Ань ам «Центроспас-Югория» ма̄т спасателиг рӯпитэ̄­гум. Ты рӯпатав мӯсхалыг вос ва̄рилув, ха̄йтыгтаӈ­кве акваг ла̄­вавēв. Улпыл тыима̄гсыл финиш мус молях ёхтыг­пасум, о̄выл места висум». 
Касуӈкве са̄ртын щё̄питахтэ̄гыт
Нижневартовский районныл ёхталам ма̄нь­лат хум Юрий Казамкин тох потыртас: «Ма̄н о̄лнэ ма̄вт ка̄сыӈ та̄л «Охотни­чьий биатлон» нампа ка­сыл ва̄рыглаве. Тот ка­суӈкве ма̄н сартын щё̄­пи­тахтэ̄в. 
Ма̄хум Ларъяк, Охте­урье, Корлики, Аган ос Варьёган па̄влытныл тув ёхталэ̄гыт. Ты касылт ма̄н товтыл ха̄йтэ̄в, тувыл писалил па̄тлуптэ̄в, э̄лаль хайтэ̄в, хӯрмит ма̄т хумыт сыр са̄грē­гыт ос нэ̄т ӯлюв халталэ̄гыт. Ма̄н тамле пӯмащ касылн ка̄сыӈ та̄л ялантэ̄в, тыима̄гсыл ты та̄л Ханты-Мансийск ӯсн о̄с во̄вве­сӯв. Тыт ха̄йтнэ ёмас ёсаӈ лё̄ӈх кос ва̄р­вес, тувыл ӣти ащирмаӈ о̄лыс, тӯйт осэ тув пōля­савес. Ёсал э̄лаль ха̄й­туӈкве та̄рвитыӈ о̄лыс, тыима̄г­сыл ам туп китыт места висум». 
Мӯйлуӈкве пӯмащ о̄лыс
Нэ̄ хо̄тпат халт о̄выл места Раиса Гаврильчик вис, китыт места – Наталья Колобова, хӯрмит места – Анна Качанова. Та̄н пуссын Ханты-Мансийск ӯст о̄лэ̄гыт. Ты ва̄рмаль урыл ма̄ньщи нэ̄ Анна Качанова ла̄выс: «Амки Саранпа̄вылныл о̄лэ̄гум, ань Ханты-Мансийск ӯсн о̄лмыгтасум. Тамле ялпыӈ хо̄талн о̄выл щёс ёхтысум. Ма̄хум ёт ёсал ха̄йтуӈкве а̄нумн сака пӯмащ о̄лыс». 
Ты касылт но̄х-патум хум ос нэ̄ хо̄тпат олныл май­вēсыт. Ты урыл этно­спорт щирыл рӯпитан хум Константин Соловьёв тох потыртас:  
– Ты та̄л 25 сосса хо̄тпат ёсал ос товтыл кассыт. Та̄н Кога­лым, Пыть-Ях, Ханты-Мансийск ӯсытныл, Ниж­не­вартовский, Сургутский ос Ханты-Мансийский районытныл тыг ёхтысыт. Ань но̄х-патум сосса ма̄­хум олныл ойтвēсыт. О̄выл места вим хум ос нэ̄ лов со̄тыра солко̄вил май­вēсыт, китыт места – ат со̄тыра солко̄вил ос хӯрмит места – хӯрум со̄тыра солко̄вил. Ты ол­ныт «ЮграМегаСпорт» та̄стыс. Ам ань номсэ̄гум, мо̄тыт та̄л тах са̄внув сосса ма̄хум касуӈкве тыг ёх­талэ̄гыт.  
Тамле ёмас ялпыӈ хо̄тал Ханты-Мансийск ӯст та о̄лыс. «Югорский лыжный марафон» нампа касыл 2013 та̄л па̄сныл ва̄рыглаве. Ты та̄лыт сыс 19 со̄тыра э̄лумхо̄лас тыг ёхталасыт. 
Ань о̄лум касылт кит хо̄тал сыс хӯрум со̄тыра 700 э̄лум­хо̄лас кассыт. Ханты-Мансийск ӯсн Россия янытыл ос мо̄т хо̄н ма̄ныл Эстония, Словакия ос Казахстаныл спорт­сменыт тыг ёхталасыт. 
Но̄х-патум ма̄хум ма̄гсыл кит миллион 300 со̄тыра солко̄ви «Открытие» нампа банк олн та̄стыс. Ты олныт кит хо̄талыг сыс но̄х-патум ма̄хум халт уртвēсыт. 
Людмила ТЕТКИНА
