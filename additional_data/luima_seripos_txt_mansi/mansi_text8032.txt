
Рēтыӈ ю̄свой э̄тпос о̄выл хо̄талныл кит ня̄врам янмалтан щēмьят нё̄тмил винэ ма̄гыс заявление-нэ̄пак хансуӈкве округувт о̄лнэ мирколытн во̄вавет. Та̄н 600 со̄тыра солко̄вил тах та̄ставет. 
Ня̄врамыӈ щēмьят ты олнытыл ипотека манос кол ёвтнэ ма̄гсыл ойтхатуӈкве вēрмēгыт. Заявление-нэ̄пак тамле щēмьятн ма̄ньполь э̄тпос о̄выл хо̄талэ мус хансуӈ­кве э̄ри. 
Нё̄тмил ва̄рнэ програм­ма щи­рыл, ма̄н округувт 15 та̄л о̄лнэ ма̄хум ты олныл туп мивет. Щēмьят ня̄врамыг сас тыт самын патсы̄г ке, ос китыт ня̄в­рам 2018 та̄л та̄л котиль э̄т­пос о̄выл хо̄талэ юи-па̄лт самын ке патыс, то̄нт очередин хансавет. Ща̄нь манос а̄щ ня̄вра­маге таккēт янмалтыяге ке, ты олн о̄с виӈкве вēрми. Щēмья ты нё̄т­милыл акв щёс туп миве.
Ма̄хум ты э̄лы-па̄лт мо̄т програм­ман ке хасхата­сыт, ты нё̄тмилыл ат ми­вет. Щēмья кол ке о̄ньщас ос тувыл э̄лаль тыналастэ, очередин о̄с ат хансаве. 
Нэ̄паканын МФЦ-кол щирыл кēтуӈкве ро̄ви. Манхурип нэ̄пакыт ак­ван-атуӈкве э̄рēгыт, кол ӯнттын ос ЖКХ щирыл рӯпитан департа­ментыт ищхӣпыӈ ма̄т «Социа­ль­ные меры поддержки» нампа ло̄псыт ёмащакв ловинь­таӈкве ро̄ви. 
Ля̄ххал ма̄ньщи ла̄тӈыл Людмила ТЕТКИНА хансыстэ 
