
Ты нампа спектакль ня̄врамыт Хулюмсӯнт па̄вылт суссылтасыт. Я̄ӈк на̄тнэ э̄тпос хӯрмит числат «Фортуна»  культура колт  хо̄нтлан ва̄рмаль урыл спектакль о̄лыс. Школат ханищтахтын ня̄врамыт «А зори здесь тихие» нампа пēс кина-ло̄мт щар кина хольтыл суссылтасаныл.
Суссылтап ва̄рмаль о̄вылтан э̄лы-па̄лт мирколт рӯпитан хо̄тпаг В.И. Огар­ко ос О.В. Давыдова тыг ёхталам ма̄хум пуссын «Георгиевский лентал» уртсанэ̄н. Тувыл ущ спек­такль о̄вылтахтас. 
О̄влэ̄т китыт классыт ханищтахтын а̄гирищкве  Даша Валеева «Хо̄нтлан ва̄рмаль ёл-по̄ийлттэ̄лан» э̄рыг э̄ргыс, такем суиӈыщ, щар сымныл нирхатнэ щирыл э̄ргыс, то̄ва ма̄хум саманыл самвитыл а̄ма­равēсыт. 
Тувыл ат а̄гирищ ос акв пыгрищ Б.Л. Васильев хансыглам потыр хосытыл ос кина щирыл ма̄нь спектакль суссылтасыт. Егор Шмонин, 7 классыт ха­нищтахтын пыгрищ, тав а̄гит тармыл Васков хо­льтыл командирыг о̄лыс. 

Егор такем харилыг потырты, а̄гиянэ тав ла̄т­ӈēн такем хӯнтлэ̄гыт. Пыгрищ ла̄ви, ты спектакль ёнгын э̄лы-па̄лт «А зори здесь тихие» кина ёмщакв сунсыстэ: хумыс потыртаӈкв, хоты ма̄т хумыс ла̄вуӈкв э̄ри - кинаныл ханищтахтас. 
Тувыл, со̄ль, ня̄врамыт пуссын такем сэ̄ръёрыг ёмщакв ёнгысыт, сома ма̄к артистат. Сома кина суснэ хольт та̄н нупланыл суссув ос ка̄сыӈ а̄гирищ лю̄щнэг са̄ль о̄лыс. Спек­такль оигпам порат Вио­летта Вилькова ос На­дежда Нефёдова э̄ргуӈкв ханищтан нэ̄тэ̄н М.С. Ко­леснева ёт о̄с акв военный э̄рыг рущ щирыл «А зака­ты алые» э̄ргысыт.   
Хулюмсӯнт па̄вылт ДК «Фортуна» колт кӯщаиг  о̄лнэ ма̄ньлат нэ̄ Елизавета Чевдарь такви театральный студия «Фак­тура» школьникытыл атыс, тот тав ня̄врамыт  ханищтыянэ: мир э̄лы-па̄лт потыртаӈкв вос ха̄сэ̄гыт, ул вос э̄ссамтэ̄гыт. 

Спектакль суссылтам ня̄врамыт:
Старшина Васков – Егор Шмонин, 7 классыт ханищтахты
Рита Осянина – Евге­ния Игнатова, 8 класыст ханищтахты,
Женя Комелькова – Екатерина Чебурашкина, 9 классыт ханищтахты,
Соня Гурвич – Ксения Меньшикова, 7 классыт ханищтахты,
Лиза Бричкина – Таи­сия Рядькина, 7 классыт ханищтахты,
Галя Четвертак – Дарья Шевченко, 6 классыт ханищтахты. 
Ты пēс кина акв щёс хунь сунсыгла̄лаве. Ка̄сыӈ  суснэ ēмт  тыстым сунсэ̄­гын. Хо̄нтлан ва̄рмаль – ма̄к пилыщмаӈ ва̄рмаль. Ты урыл ва̄ӈкв ос номуӈкв э̄ри. Э̄лнаӈ тамле ва̄рмаль ул вос ēмтнув. 
Анна Алгадьева
