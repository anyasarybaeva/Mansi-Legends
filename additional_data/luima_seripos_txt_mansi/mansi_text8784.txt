
Клавдия Ксенофонтовна Шадрина – А̄с ма̄ньщи хо̄тпа. Тав ювле хультум э̄тпост Ханты-Мансийск ӯсн ёхталас. То̄нт «Товары земли Югорской» яныг тыналахтын нак ва̄рыглавес. Ма̄ньщи нэ̄ такви сагум па̄ссанэ, носкиянэ, щулкинанэ тот тыналасанэ.
Нэ̄кве сака потрыӈ. Тав такви о̄лупсатэ урыл, ляпа рӯтанэ урыл потыртас. А̄с ма̄ньщит потыртанэ̄ныл порат то̄ва ла̄тӈыт мо̄т щирыл ла̄вияныл. Клавдия Ксено­фонтова хумус потыртас, ань та щирыл ла̄тӈанэ хансыянӯв. Тав потре ань э̄лаль ловиньтэлы̄н.
– Ам Силька Клава. Яныг ӯсн амти пормаса­нум тыналаӈкв ёхтысум. Юн ӯнлантаӈкве мар­щум, нарми та̄л (тэ̄ла та̄л) ӯнлантым утшамыг (оссамыг) ēмтуӈкв ро̄ви. 
Юи-о̄выл та̄лытт ам хансаӈ ва̄й, па̄сса тыян­тэ̄гум (сагēгум). Пун ёвт­сум, Ня̄рихумит па̄выл­ныл о̄с тēтвēсум, пун шинькайтаслум (ёма­щакв щё̄питаслум). Ма̄нь а̄гирищакве самын патыс, тавēн хансаӈ ва̄й сагсум. Тав яныгмаӈкв патыс, о̄ста сагыслум. 
О̄влэ̄т мощ та̄рвитыӈ о̄лыс, хансат ёмащакв ат тэ̄лсыт. Тит оспа сэ̄та­пыл сагсум. Хӯрум сэ̄та­пыл а̄рталасум, ань тай ха̄сэ̄гум. Ты яныг ӯсн пормасанум тотсанум, мощ тыналасанум. 
– Омагн-а̄тягн хотыл о̄лсыг.
– Āӈкум (омам) Комуд­ваны па̄вылт самын па­тыс. Наме Елена Никола­е­вна Шадрина (Савина) о̄лыс. А̄щум Ксенофонт Филиппович – Посалтыт па̄вылт. Тав са̄в рӯпитас, хӯл алыщлас. Аквмат по­рат сака по̄льтахтас, хот­таль щалтыс. Ма̄н хӯрум ня̄врам а̄ӈкув (омав) ёт хультсӯв. То̄нт ам 5 та̄лум то̄влыс, ягпыгум хӯрум та̄лэ. А̄щув юи-па̄лт э̄тпос ювле хультыс, ма̄нь э̄щув самын патыс, тав а̄щув туп хури щирыл ва̄стэ. 
То̄нт ма̄н Ня̄рихумит па̄вылт о̄лсӯв. Āӈкув (омав) тит поснэ мис, сурты (ма̄нь мис), оши (па̄ля), титах-хӯрмах лув о̄ньщис. Ма̄н тавēн акваг нё̄тсӯв, мискол сыстам­тасӯв, мис поссӯв. Ётыл ма̄н Тэ̄к па̄вылн ва̄нтлы­сӯв, тот пēрма о̄лыс. Тот мощ о̄л­сӯв, сака ёмас пора то̄нт о̄лыс. Ты нампа па̄выл Октябрь­ский районт Чемаши, Комуд­ва­ны, Пере­гребный па̄­выл ляпат ӯнлыс. 
Та порат яныгмам ня̄врамыт рӯпатаныл ат пилсыт, ма̄нти яныг хо̄тпат нупыл сунсым рӯпитасӯв. Нэ̄мхотьютн ат ханищтавесӯв, маныр ка̄салэ̄в, таи та ва̄рēв. 
Аквмат порат ам пēр­на-а̄ӈкум (пēрнаӈ ща̄нюм) ёт морах ва̄туӈкв минасум. Тав нупылэ сун­сэ̄гум, аквам пил та тэ̄г, та тэ̄г. Ам о̄с морах тэ̄ӈкв пат­сум, тувыл со̄ргум та илямтавес. Пēрна-а̄ӈкум а̄нум то̄нт ущта суссыл­тас, тав пил лӯптат тох хот-ви­санэ, пилыт сыс­тамтас. 
Тэ̄лы порат па̄выл ня̄врамыт о̄с акван-ат­хатэ̄в, тахсуӈкв та минэ̄в. То̄нт май тēрсун а̄тим о̄лыс. Ма̄н ва̄ӈын сун выгӯв, тув ӯнтэ̄в, ёл та нуйхатэ̄в. Вит о̄с ты суныл хартсӯв. Ма̄ньщи ла̄тӈыл халувт потыртасӯв, рущ ла̄тӈыл щар ат ха̄ссӯв. 
– Ханищтахтын поран урыл потыртэн.
– Ам са̄т та̄лум то̄влыс, ня̄врамыт пуссын акван-атвесӯв, ла̄ввесӯв – Кевавтнёл (Перегребный) па̄вылн ханищтахтуӈкв тотавēв. Ам ма̄ньщи мас­нутыл мастувēсум - суп, хансаӈ ва̄й, русыӈ то̄р. ТБС-ка нампа катерыл тув та тотвесӯв. Масну­та­нув хот-вуйвēсыт, рущ мас­нутыл майвесӯв. А̄ӈкум (омам) маснута­нум висанэ ман а̄ти, аты ва̄глум. Номилум, па̄тин­кал майвесӯв, тэ̄н татем сурумыг о̄лсы̄г, тыи щар лю̄ль ла̄гыл маснут о̄лыс.
Ма̄нав рущ нэ̄ ханищ­тастэ. О̄влэ̄т нулевой классыт ӯнлысӯв, тувыл ущ о̄выл классыт ханищ­тахтасӯв. Нилыт классыт Алы Ня̄рихумит па̄вылт ханищтавесӯв. Кӯщаиг тот Нина Петровна Ярки­на о̄лыс. Ханищтан нэ̄в – Нина Иосифовна Кули­кова. Тувыл тот школа лап-пантвес, интернат ва̄р­вес. Ма̄н ос Лӯи Няри­хумит э̄лаль ханищ­тахтасӯв. 
1972 та̄лт ам нёлолов класс а̄стламум юи-па̄лт Наталья Яркина юрта̄гим ёт Ханты-Мансийск ӯсн педучилищан ханищ­тах­туӈкве минасамēн. Акв хо̄тал яныг ӯс мус тот­ве­са­мēн, то̄нт «трамвай­чик» нампа ма̄нь катерыт яласасыт. 
Хӯрум та̄л ханищтах­тасум, нилыт курсыт а̄г­мыӈыг ēмтсум. Тюмень ӯсн пусмалтахтуӈкв тēт­вēсум. Акв та̄л минас, ювле ханищтахтуӈкв ёх­ты­сум. То̄нт ос практикам о̄выл­тахтас. Ам Ке­вавт­нёл па̄вылн минасум. 
Титыт класс ханищтан нэ̄г Нина Петровна Требуховская рӯпитас, тав а̄нумн ты нё̄тыс. Ам «мандалина» са̄ӈквылтан утыл ёт-май­вēсум, та утыл са̄ӈк­выл­таӈкве ня̄врамыт ханищ­тасанум. 
Ханищтахтуӈкв хунь а̄стлысум, ам Сергино па̄вылн рӯпитаӈкв тēтвē­сум, та порат тот йильпи школа рӯпитаӈкв о̄выл­тахтас. А̄ӈкум (омам) ёт тув ёхтысамēн, мēнамēн школа кӯщай ля̄льт хо̄н­тыстэ. О̄лнэ колыл та̄ра майвēсум, акв па̄лэ̄т завуч о̄лыс, мо̄т па̄лэ̄т ос ам а̄ӈкум (омам) ёт о̄лсум. 
То̄нт колыт кӯрыл па̄л­тыглавēсыт. На̄ивыл тот­ве­сӯв. На̄ив-охсат та яныг-капаит, осыӈыт. Мо̄тыт хо̄тал хум ёхтыс, на̄иван­мēн пуссын халтала­санэ. Акв э̄тпостем рӯпи­тасум, о̄ста Тюмень ӯсн пусмалтахтуӈкв мина­сум. Та юи-па̄лт Шеркалы па̄вылн рӯпи­таӈкв тēт­вēсум. Тот ос пионер­вожатыиг пат­тувēсум.
Та юи-па̄лт Ленинград ӯсн ханищтахтуӈкв ми­на­сум, нила та̄л тот о̄лсум, о̄выл класс ня̄врамыт ханищтан нэ̄г ēмтсум. Тот ōлмув порат ма̄н, ма̄ньщи а̄гит, халувт сака юр­ты­ӈыщ о̄лсӯв. «Северное сияние» йӣк­внэ колн ялсум. Галина Яптина (Иванюк) ма̄ньщи э̄ргыт сака нё̄тнэ̄г э̄ргы­санэ. 
Ма̄нав Дина Васильевна Герасимова, Матрена Панкратьевна Вахрушева ханищтастэ̄н. Москван о̄с ялсӯв, сака ёмас пора о̄лыс.
– Хо̄т рӯпитасын?
– Ханищтахтуӈкв а̄ст­ламум юи-па̄лт акв та̄л Кульпаст рӯпитасум, ту­выл Полноват па̄вылт тит та̄л. 1987 та̄лт Нягань ӯсн о̄лмыгтасум, ляпа рӯта­нум пуссын тот о̄лсыт.
Тот ам 4 школат рӯпи­тасум, ма̄нь ня̄врамыт ханищтасанум. 1991 та̄лт то̄ва классытт сака мощ­ща ня̄врам ханищтахтас, классыт акван-тӯлвēсыт. Ам 5 школан рӯпитаӈкв вуйвēсум, та юи-па̄лт 6 школат 2009 та̄л мус ханищтан нэ̄г рӯпи­та­сум, тувыл ня̄врамыт щакв­щуӈкв ханищ­тасанум. Ань юи-о̄выл та̄лытт пӯпколн ялантэ̄гум, тот вос­кресный школа о̄лы, ня̄врамыт ёт сакныл са̄всыр хорамыт хартэ̄в. 
– Рӯтанын хо̄т о̄лэ̄гыт?
– Ам щар ляпа рӯтанум – ам ягпыгум Геннадий Ксенофонтович ос яга̄гим – Светлана Ксенофон­това. Яга̄гим о̄с са̄в та̄л школат рӯпитас, ань тит та̄л пенсият о̄лы. Ягпы­гум тит ня̄врам о̄ньщи, Юлия а̄гитэ «Роснефть» колт эко­логыг рӯпиты. Виктор пыге ань хо̄нтлын ма̄н минас. 
Мо̄т рӯтанув Костиныт, та̄н халанылт щар яныг­па̄ла хо̄тпа – Варвара Тарасовна Бешкильцева. Халувт юртыӈыщ о̄лэ̄в, акван-хōнтхатыглэ̄в, по­тыртэ̄в. Костин рӯтныл са̄в хо̄тпа Нягань ӯст о̄лэ̄гыт. Ня̄рихумит па̄вылт о̄с са̄в рӯтанув о̄лэ̄гыт, тув акваг ялантэ̄гум.  
Ӯст о̄лэ̄в, во̄рн пил ва̄­туӈкв о̄с ялантэ̄в. Ты та̄л мēн акв э̄ква ёт во̄рт хот-тыпсумēн, МЧС мēнамēн тинсыс. Матъёмас ам телефонум то̄нт иӈ рӯ­питас, ам «геопозиция» рӯтумн тēтыслум. Тыкос ла̄ввесамēн акв ма̄т ӯн­луӈкв, э̄тимас, мēн э̄лаль та минмыгтасмēн. Акв­хуйплов щё̄с порат матъ­ёмас та хо̄нтвеса­мēн. 
Тамле ты пӯмыщ потыр ма̄ньщи нэ̄ Клавдия Ксенофонтова Шадрина потыртас. Я̄тил хо̄тпакве пуста̄гыл вос о̄лы, На̄й-О̄тыранэ̄н вос ӯргалаве. 
Валентина УЗЕЛЬ
