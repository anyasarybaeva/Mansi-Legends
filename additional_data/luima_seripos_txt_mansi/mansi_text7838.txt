
Югра са̄в мирыӈ ма̄г ла̄ваве, тыи со̄ль, округувт 120 арыгкем са̄всыр мирыт та̄нки халанылт юртыӈыщ о̄лэ̄гыт, тыт са̄в щēмьят, хо̄т нэ̄г-хумыг китсыр национальностьныл ня̄враманыл янмалтэ̄гыт  ос та̄нки пēс наканыл э̄лаль тотыяныл. 
То̄ва ня̄врамыт ща̄нь ла̄тӈаныл ва̄ганыл. Ань таима̄гыс тыт хӯрмиттыг са̄всыр мирыт акван-атхатнэ Всероссийский форум ва̄рыглавес. Тав ФАДН, РФ Обще­ственный палата, ГД мирыт коми­тет па̄лыл ос ма̄н округ мирколныл щё̄питавес.
Мӯй ма̄хум Россия янытыл са̄в ма̄ныл тыг ёхталасыт. Ань хотты ми­рытныл о̄лнэ хо̄тпат, ты коныпал та̄н хотьютаныл ня̄врамыт ханищты ма­нос ма̄хум пусмалты, пēс накыт ёмщакв ва̄г манос са̄кконыт щё̄питан ма̄т рӯпиты. Та̄н аквъёт хӯрум хо̄тал сыс сыресыр ха­нищ­тапыл ва̄рыгла­вēсыт, та̄нки халанылт ва̄й­хата­сыт, ос матыр-а̄ти пор­ма­сытыл суссылтавēсыт. Ка̄сыӈ мир та̄нки масну­тыл мас­ха­тым о̄лсыт.
О̄выл хо̄тал мирыт мас­нутаныл суссыл­тан ма̄­гыс «Наряд­ная Россия» намаим нак ва̄­рыглавес. Та̄нки масну­таныл баш­кирыт, бурятыт, ма̄ньщит ос хантыт, каза­кыт ос рущит, ё̄рныт ос якутыт сус­сыл­тасыт. Ру­щит XVIII – XIX нотыт щар пēс порат ю̄н­тыглам хо­рамыӈ супа­ныл такта­ласаныл. Якутыт рē­гыӈ паль­туваныл массыт ос ё̄мыг­тасыт, бурятыт лув а̄тныл ва̄рим супаныл­тыл мо̄т ма̄хум о̄ща­тап­тасыт, ма̄ньщит, хантыт ос ё̄рныт то̄р ман нуй тармыл хансал ю̄нтнэ маснут о̄щсыт. Башкирыт то̄рн таса̄вит вольгын олнкē­рыт тагатэ̄гыт ос ты ута­ныл лӯргēгыт.
Ма̄ньщи маснут Татья­на Тарасова, Белоярский ӯст о̄лнэ нэ̄, ю̄нтсанэ ос та̄наныл суссылтан ма̄гыс педколледжит ха­нищтахтын а̄ги Дарья Головнина во̄выглавес. Дарья ла̄выс: 
– Ма̄ньщи суп ос нуй сахи масым, пуӈкто̄р пиным пуссын кӯпнитыг о̄лэ̄гыт, алпит нэ̄мхōт то­рас а̄тим, ла̄гыл маснут о̄с а̄нумн тув-ро̄внэ̄г о̄лы. А̄нумн такем мӯсты. 
Тувыл акван-атхатам ма̄хум тыг ёхталан ма̄щ­тыр хо̄тпат ёт матыр ю̄н­туӈкве, сак хартуӈкве манос мо̄т ва̄рмалитн ха­нищтахтуӈкве вēр­мысыт.
Китыт хо̄талт мӯй ма̄­хум ла̄кква-уртхатым са̄всыр тэ̄лат урыл по­тыртасыт, тувыл каснэ тэ̄лат о̄с о̄лсыт. Акв кол­накт «лидеры в сфере национальной политики» касыл щё̄пита̄лвес. Тот хо̄т кӯщаит та̄нки палта­ныл ва̄рум рӯпатаныл о̄выл­тыт ла̄тыӈ тотсыт. Каснэ хо̄тпат са̄всыр ӯсытныл Нягань, Ханты-Мансийск, Сургутский район (Югра ма̄), Ноябрьск (Ямал ма̄), Балабаново (Калужский область) ос Благовещенск (Амурский область) о̄лсыт. 
Жюри са̄всыр ма̄ныл о̄с ёхталасыт, та̄н матыр-а̄ти акваг китыгласыт. Янгыщ хумус то̄ва мирыт халмалтахтын та̄л та̄н палтаныл рӯпитэ̄гыт, ос акв хотты хо̄тпаныл ма­тыр лю̄ль ва̄рнэ̄т порат кӯ­щаит маныр номсэ̄гыт. Тувыл пуссын потрыт хӯнт­лым юи-па̄лт Нягань ӯс нэ̄ Регина Щёткина тав рӯпататэ но̄х-паттувес.
Ты коныпал Ассамб­лея народов России ос РФ Общественный палата­ныл ёхталам кӯщаит ма̄­хум мо̄т сапра̄ниян атыг­ла̄лсаныл ос тот та̄рвит тэ̄лат о̄вылтыт потыртасыт. Акв ма̄т Альбир Крганов, хатанит агтыл о̄лнэ мирыт ла̄тыӈ тотнэ О̄тыраныл, потыртас. Тав ма̄хум пуссын акван-юрщхатым о̄луӈкве ла̄всанэ, ка̄сыӈ мирыт ё̄рыл вос о̄л­нувыт – э̄лумхо̄лас э̄руптым, ёмас сымыл нё̄тмил тотнэ ва̄рмалил ос э̄лумхо̄лас са̄литым.
Мо̄т сапра̄ният ля̄х­хал тотнэ хо̄тпат ёт хо̄нтха­тыгласыт, та̄н о̄с мощ ханищтавēсыт. То̄ва­накт, со̄ль, акв ла̄тыӈ лю̄льсаӈ хансэгы̄т ке, мирыт нас­ка̄ссыг кант­мал­тыяныл. Тамле накыт ēмтнэ̄ныл порат та̄ра потыр­таӈ­кве э̄ри.
Юи-о̄выл хо̄талт ты форумт «Золотые имена народов России» но̄х-патум ма̄хум наманыл ла̄ввēсыт ос «Возьмёмся за руки, друзья!» касылыт щар ёмас э̄ргын-йӣквнэ ма̄хум дипломыл майвē­сыт.
Тамара МЕРОВА
