
Паща о̄лэ̄н, ёмас ма̄хум! Ма̄ньщи ла̄тӈыл пащалахтуӈкве а̄нумн сака мӯсты. Ам намум Ульяна Белова, ты та̄л 12 та̄лум то̄влыс. Ам омам Ирина ос а̄тям Иван ёт Югорск ӯст о̄лэ̄гум. Ам акв каӈк ос кит а̄пщи о̄ньщēгум, Гриша -14 та̄лэ, Ярослав - 8 та̄лэ ос щар ма̄н а̄пщим Вячеслав кит та̄лэ то̄влыс. 
Ам омагум-а̄тягум ос щащēквам Дарья Ива­новна Белова ёт Югорск ӯст о̄лнэ са̄всыр ял­пыӈ хо̄талытын акваг ялан­та̄лэ̄в. Тув акваг са̄в ма̄хум ёхталэ̄гыт. Ма̄н ӯсувт Ни­на Георгиевна Рукова о̄лы. Тав ва̄тихал школан ос садикн такви хансум сти­ханэ ловиньтаӈкве во̄­выглаве, ма̄ньщи ма̄хум урыл потырты. 
Ма̄навн «Лӯима̄ сэ̄­рипос» газета ёхталы. Ам тот са̄всыр хурит сун­сыглэ̄гум ос амки ва̄нэ ла̄тӈанум тот кинсэ̄гум. Ма̄ньщи ла̄тӈыл ам ща­щēквам ёт потыртэ̄гум.  Тав Советский ӯст «Ромашка» нампа садикт ня̄врамыт ёт рӯпиты. Ам хӯрум та̄лныл «Прометей» нампа колт йӣквуӈкве ханищтахтэ̄гум. Щащēквам ты колт са̄в та̄л рӯпитас, ня̄врамыт ю̄нсхатуӈкве ханищтасанэ.

Югорск ӯст ва̄тихал са̄всыр ялпыӈ хо̄тал ва̄­рыглавет. Ты накт ищ­хӣпыӈ утыт амки хурим хо̄нтыслум. Та хӯрит ам «ГазпромТрансгаз­Югорск» нампа ком­пания кӯщай хум Пётр Созонов ос Раис Са­лахов, ӯст рӯ­питам хум, ялпыӈ хо̄тал о̄лум порат мӯйлупсал мӯйлуптасагум. Мēн Гри­шамтыл ва̄тихал ӯст о̄лнэ нэ̄пак ловиньтан колн ва̄­тихал ялантымēн. Мо̄лты та̄л Югорск ӯс урыл нэ̄пак та̄­ратавес, амки хурим о̄с тот ка̄саласлум. Ам ма̄нь та̄гыл са̄всыр касылытын амки рӯпатанум кēтыглыянум, ань са̄в янытлан нэ̄пакыт ос дипломыт о̄ньщēгум.
Хӯрум та̄л ювле хультум порат ам щащēквам ёт Москва ӯсн ялсум. Ты та̄л рӯт ма̄хманум ёт ос Сочи ӯсн ялсӯв. Тот  ӯщлахтуӈкве а̄нум сака мӯстыс. Ам ма̄нь­щи ня̄врамытын таи ла̄­вēгум, ма̄ньщи мир пēс о̄лупсал пӯмщалахтэ̄н ос пуста̄гыл э̄лаль о̄лэ̄н. 
Ульяна Белова 
 
