
Мо̄лал «Югра» ля̄ххал тотнэ колн Кирилл Мыскин ёхталас. Тав колыт ӯнттын ва̄рмалит уральтан департаментыт кӯщаиг рӯпиты. Ань ты та̄л манса̄вит кол ӯнттувес, мо̄тыт тал манса̄вит кол ӯнттаве, тав ты урыл потыртас. 
Кӯщай хум Кирилл Мыскин ла̄выс, ты ва̄р­маль щирыл яныг рӯ­пата ва̄раве. Окру­гу­вт са̄в йильпи кол ӯнт­таве. Са̄ртын Россия Пре­зи­ден­тув ла̄тыӈ кēтыс, тав колыт ӯнттын тэ̄ла урыл потыр­тас.  
Щар о̄влэ̄т пēс колт о̄лнэ ма̄хум йильпи колыл миӈкве патавет. Кол ат о̄щнэ хо̄тпат ипо­тека щирыл кол ёвтуӈ­кве вēрмēгыт. Тувыл ос то̄ва хо̄тпат коланыл ём­щакв хот-щё̄питаӈкве патавет.    
Кит ва̄рмаль щирыл рӯпата ва̄раве
Округувт «Жильё и городская среда на территории Югры» нампа проект рӯпиты. Ты тэ̄ла щирыл «Жильё» ос «Обеспечение, устой­чивое сокращение не­при­годного для прожи­ва­ния жилого фонда» про­граммаг мирн нё̄тнэ ма̄гыс ва̄рвесы̄г. 
Округувт «Жильё» нац­проект щирыл 2019-2024 та̄лытт 5 млн. 300 со̄тыра квадратный метра са̄вит о̄лнэ кол ӯнт­туӈ­кве патаве. Ты та̄л оигпан мус – 1 млн. 5 со̄тыра квадратный метра ӯнт­таве. Ань яныг таквс э̄тпос о̄выл хо̄талэ мус Югра ма̄т 600 со̄тыра квадратный метра о̄лнэ кол ма̄хумн майвес. Та̄н ань тув ва̄нтлысыт ос о̄лантаӈкве патсыт.
Кирилл Мыскин ла̄вме щирыл, 2030 та̄л мус 12 млн. 900 со̄тыра квадратный метра са̄вит о̄лнэ кол ӯнттаве тах. Югра ма̄т 2030 та̄л мус ка̄сыӈ атыт метра кол йильпииг паты. 
Пēс колт о̄лнэ ма̄хум я̄нас нё̄туӈкве патавет. Йильпи колыл та хо̄тпат миӈкве патавет, хотьют коланыл 2017 та̄лт та̄л котиль э̄тпос о̄выл хо̄­талэ мус пēсыг хасвес. 2019-2025 та̄лыт миннэ сыс акв со̄тыра арыг­тем са̄вит пēс са̄внакпа лю̄лит колыт о̄лнэ ма̄хум йильпи колыл мивет тах. Ты колытт пуссын аквъёт 431 со̄тыра ква­дратный метра ēмты. Тот ва̄тахкем со̄тыра э̄лумхо̄лас о̄лы.

Са̄в кол ӯнттаве
Ты та̄л 81 со̄тыра ква­дратный метра о̄лнэ кол мирн миве. Тот ат со̄­тыра хӯрумса̄т са̄вит­кем э̄лумхо̄лас о̄луӈкве паты. Мо̄тыт та̄л 80 со̄тыра квадратный метра кол ма̄хумн миве тах. Ань 36 со̄тыра ква­д­ратный метра кол, кит со̄тыра хо̄тса̄т э̄лумхо̄­ласытн майвес.
Пēс колытныл йиль­пи колн ва̄нтлуптан ма̄гыс 72 со̄тыра са̄вит квадратный метра кол ӯнттувес, ань ма̄хум тот о̄лэгыт. Кол ат о̄щнэ ма̄хум, кол ёвтын ма̄гыс субсидия-олныл мивет ос мо̄т са̄всыр нё̄тмилыл ва̄равет. 
Ты хо̄тпат колыл мивет
Ты яныг хо̄нтлын накт хо̄нтлум ма̄хум, хо̄нтлум ма̄т сакватым хо̄тпат, са̄в ня̄врамыӈ щēмьят, мощщаг хультум сосса ма̄хум, бюджетыт рӯпи­тан хо̄тпат ос са̄в ня̄вра­мыӈ ма̄ньлат щēмьят. 
Ань ты хо̄тал мус яныг хо̄нтын ялум хо̄тпат пуссын о̄лнэ колыл майвēсыт. Ма̄ньлат щēмьят ма̄гыс округувт «Доступное жильё молодым» программа рӯпиты. Ты тэ̄ла ма̄гыс акваг олн та̄ставе. 
Ань а̄гмыӈ-мосыӈ ня̄врам о̄щнэ щēмьят кол ӯнттын ма̄ ат ке выгыт, та̄н ты пēнтсыл олныл мивет. Тувыл ты щēмьят ма̄гыс янас ипотека щё̄питым о̄лы. Та̄н коланыл ма̄гыс ойт­хатуӈкве округ бюд­жет-олныл тах нё̄­тавет.
Николай МЕРОВ
