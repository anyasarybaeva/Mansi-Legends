
Атпан арыгкем та̄л ма̄н округувт ма̄-во̄й но̄х-виве. Ты рӯпата ва̄руӈкве хунь о̄вылтавес, ма̄-витув ӯргалан урыл ма̄хум сака ат номсахтасыт. Ань нефтяной компаният акваг уральтавет ос па̄ӈктым ма̄т та̄ра сыстамтаӈкве ла̄вавет.

	2017 та̄л ма̄-вит ӯргалан та̄лыг намая̄лвес. Ты кастыл та̄л сыс са̄всыр сапра̄нит, ханищтапыт, суссылтапыт, конференцият ос мо̄т э̄рнэ рӯпата щё̄пита̄лвес. Акв тамле «Экологическая безопасность при освоении нефтяных месторождений Югры» нампа конференция Прокуратурат рӯпитан хо̄тпат ва̄рыгласыт ос са̄всыр ма̄т рӯпитан ма̄хум тув во̄выгласаныл.

	Прокурор кӯщай хум Евгений Ботвинкин ла̄выс, ань 80 компаният тыт рӯпитэ̄гыт. Та̄н ка̄сыӈ та̄л пуссын аквъёт акв млн. арыгкем са̄всыр лю̄ль утыт ма̄-витн ос лылыēпын та̄ратэ̄гыт. Э̄лумхо̄лас тамле лю̄ль утыл лылтым хо̄псы а̄гмыл манос мо̄т та̄рвитыӈ а̄гмыл ēмтуӈкве вēрми. Ос 600 со̄тыра кубометра па̄ӈкыӈ вит ма̄вн со̄сантэ̄гыт.

	Губернатор ва̄ӈын хум Алексей Забозлаев сапра̄нит о̄с потыртас. Округ кӯщаит ма̄-вит ӯргалан тэ̄ла ань та̄ра-паттым о̄ньщияныл ос нефтяной компаният ёт акваг рӯпитэ̄гыт. Ма̄-во̄й ань са̄всыр тыныӈ ищхӣпыӈ утыл но̄х-виве. Ты рӯпата ва̄рнэ ма̄гсыл компаният са̄в олн холтэ̄гыт. Тамле утыл та̄н ма̄в сака ат па̄ӈктэ̄гыт.

	Са̄в та̄л сыс ты компаният са̄всыр порсыт акван-атсаныл ос тувыл ма̄н ёл-хилсаныл. Тыщирыл порсыт тӯйтым, о̄с лю̄ль ва̄рсыт. Ты порсыт хоталь тотуӈкве ос маныр та̄н ётаныл ва̄руӈкве, ма̄хум сапра̄нит потыртасыт. Акват ла̄вēгыт, ты порсыт бетон ос сэ̄й ёт акван-тэ̄лыгтаӈкве э̄рēгыт ос ма̄шинат яласан лё̄ӈхыг ва̄руӈкве. Мо̄таныт ла̄вēгыт, тох ва̄руӈкве щар ат ро̄ви, тамле лё̄ӈх ма̄ э̄лаль па̄ӈктуӈкве паты.

	Ма̄-вит ӯргалан службат кӯщаиг о̄лнэ хум Сергей Пикунов о̄с тув во̄выглавес. Ты та̄л сыс манаса̄вит компаният та̄н уральтасаныл, та урыл потыртас. То̄ват ма̄в ке пāӈктэ̄гыт ос ты урыл щар нэ̄матыр та̄ра ат ла̄вēгыт, яныг штраф-олныл хансавет. Та̄н ань о̄с са̄всыр ищхӣпыӈ утыт ёвтэ̄гыт ос ма̄-во̄й но̄х-винэ ма̄т хури ос кина по̄слэ̄гыт ос тыщирыл акваг уральтыяныл. Тыима̄гсыл ма̄хум сытамт матыр лю̄ль тот ат ва̄рēгыт.

	Любовь Малышкина «Сургутнефтегаз» нампа компаният рӯпитан нэ̄, ма̄-вит хумус сыстамтэ̄гыт, та урыл потыртаӈкве сапра̄нин ёхталас. Ат та̄л сыс та̄н ты тэ̄ла ма̄гсыл 98 млрд. солко̄ви холтсыт. «Лукойл — Западная Сибирь» нампа компаният рӯпитан нэ̄ Ирина Недяк ты ва̄рмаль урыл о̄с тот китыглавес.
