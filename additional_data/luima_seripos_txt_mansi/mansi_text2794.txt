
Ха̄льӯс район Сӯкыръя па̄выл котильт Яныгпо̄ль э̄тпос са̄тыт хо̄талэ̄т товлыӈ ӯй янытлан хо̄тал ва̄рыглавес. Ӯринэ̄ква хо̄талт а̄лпыл тулыӈ о̄лыс, ма̄нь тӯйтсамыл паргыс.

	Суссылтапаныл о̄вылтан э̄лы-па̄лт Саранпа̄выл культура колт рӯпитан ма̄ньлат хум Максим Анямов са̄ӈквылтапыл са̄ӈквылтаӈкв та о̄вылтахтас. Тащирыл тав Сӯкыръя ма̄хум па̄выл котильн атсанэ. Тав хо̄талув тул 

	халныл са̄ӈквылтап 

	суйил та нэ̄гылттастэ. 

	Титхойплов щё̄с порат суссылтапаныл ты о̄вылтасаныл. Мир нупыл сценаныл тит ма̄ньщи нэ̄г Вера Комкова ос Галина Ларионова потыртасы̄г. 

	Тэ̄н о̄влэ̄т пēс порат 

	ты ялпыӈ хо̄тал хумус янытлавес, та урыл потыртасы̄г. Тувыл ня̄врамыт ёт щё̄питам концертаныл суссылтасыт. Са̄ртын «Оленёнок» нампа садикн ялантан 

	ня̄врамыт Ӯринэ̄ква урыл ма̄ньщи ла̄тӈыл э̄ргысыт ос стихыт ловиньтасыт. Та̄н ётаныл рӯпитан ос ма̄ньщи ла̄тӈыл ханищтан нэ̄ Ольга Владимировна Лелятова о̄лыс.

	Та юи-па̄лт Саранпа̄-вылт ос Сӯкыръят та̄л 

	сыс самын патум 

	ма̄ньщи ня̄врамыт 

	ма̄нь мӯйлупсал мӯйлупта-вēсыт.

	«Поиск» нампа колн ялантан ня̄врамыт тит ма̄ньщи йӣкв йӣквсыт. Та̄наныл ханищтым Анастасия Албина рӯпиты. Тувыл «Э̄ргын сым» нэ̄квет ма̄ньщи поэтув Юван Шесталов хансум стихе щирыл «Ща̄й, ща̄й» нампа э̄рыг э̄ргысыт. Щар юи-о̄влыт «Са̄лы лё̄ӈх» ня̄врамыт йӣквсыт ос э̄ргысыт. 

	Ёхталам мӯй ма̄хмыт щар ма̄нь пыгрищн 

	ка̄тпатта сака хоса ра̄тсыт. Та пӯмащ 

	пыгрищ наме Коля 

	Гоголев.

	Концерт суссылтым юи-па̄лт мӯйлын мир ма̄гсыл са̄всыр касылыт ва̄рыглавēсыт. Халанылт кассыт – ёсал ха̄йтсыт, тит ла̄глыл аквторыг хӯрум щёс э̄лаль поргысыт ос ка̄сащан ма̄хум аквъёт ха̄йтсыт. Ма̄хум нэ̄мхотьют по̄хат ат хультыс. Каснэ ма̄хум ёт Андрей Филиппов, Владислав Хатанзеев ос Владимир Кустышев рӯпитасыт. Ёсал каснэ порат щар янгыг Василий Васильевич Канев о̄лыс. Тав онтырса̄т нупыл нила та̄лэ то̄влыс.

	Нэ̄пак 

	ловиньтан колт кӯщаиг о̄лнэ нэ̄ 

	Галина ЛАРИОНОВА тēтум потре ма̄ньщи ла̄тӈыл Александр ВЬЮТКИН 

	хансыстэ.
