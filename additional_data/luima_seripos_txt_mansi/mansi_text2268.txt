
Ма̄нь таквс э̄тпос о̄выл щислат ня̄врамыт ханищтан хо̄тпат ос атыт хо̄талэ яныгпа̄ла ма̄хум янытлан хо̄талыг о̄лсы̄г. Ка̄сыӈ э̄лумхо̄лас, улпыл, такви ханищтахтам поратэ номитэ.
Кимкъясуй па̄вылт о̄лнэ ма̄ньщи о̄йка Александр Иванович Монин ты та̄л 78 та̄лэ то̄влыс. Па̄влыӈ мир халт тав щар яныг хум хо̄тпаг о̄лы. Тав школан ялантам та̄ланэ о̄с ат ёрувлыянэ ос та урыл тох потыртас.– Ам 1937 та̄л я̄ӈк на̄тнэ э̄тпос 23 щислат Петкаш па̄выл самын патсум. То̄нт па̄влув  Сортыӈъя миркол нупыл ловиньтахтас. А̄тям Иван Евлампиевич Монин - Петкаш па̄выл хум, омам ос Мария Ивановна Таратова - Во̄лиӈ па̄выл нэ̄. То̄нт Таратовыт пуссын Во̄лья̄ хосыт о̄лсыт. Улпыл та порат омам ло̄ӈхаль рӯпитаӈкве кēтыглавес. Петкаш па̄вылт а̄тям ёт акван-хо̄нтхатсы̄г, акван-минасы̄г, ты урыл ёмащакве ат ва̄глум. Амки тай щащēквам ос о̄пам палт яныгмасум. Ма̄нь та̄гыл омам ат ва̄щиньтаслум. Щащēквам, о̄пам ляльт хӯнтлэ̄гум: «Пыг-пыгкемēн ха-нищтахтуӈкве ке виве, та̄ра ща̄не палт та тотаве, я-та-ты,  ня̄врам савалаӈкве та паты, сав тотуӈкве та паты». Тэ̄н тай сака нусаг ат о̄лсы̄г, мощ  о̄луӈкве вēрмысы̄г, манхурип тэ̄нут пуссын о̄щсы̄г. Ма̄нь порат номилум, о̄пам ёт во̄рн акваг воратасум, таквсы па̄лаг сорых на̄тылтаӈкве ялантасмēн, ва̄сыт ёхтын порат па̄тсов ӯрим яласасмēн. А̄тям 1939 та̄лт финский войнан вуйвес, 1941 та̄лт пищма ёхтыс, ювле ты юв. Тувыл юв аты ёхтыс, мо̄т война о̄вылтахтас ос э̄лаль та тотвес. Ётыл мо̄т пищма о̄лыс, а̄тям 1945 та̄л ма̄ньполь э̄тпост порслувес. Яныгмамум а̄тям аты ва̄щиньтаслум. Ща̄нюмн ул вос тӯлман-тавем, щащēквам ос о̄пам  ханищтах-туӈкве ат майлувēсум. Акв та̄л таквсы порат Кульпас  па̄вылн та тотвēсум. Тувыл ханищтахтуӈкве тай ат ханищтахтасум, пувлын колт ловтхатуӈкве туп а̄лымасум. Аквматэ̄рт кон ха̄йтыгтым, яныг а̄гирищитн ла̄вавем: «Оман тот-та юв». Ам тай хотыл ва̄глум, омам манхурипа о̄лы, сысы та оēгум, тувыл та по̄йкувēсум, по̄йкувēсум, та пуввē-сум. Яныг саран ха̄пн та̄лттувēсум, Няхлаӈ па̄вылн та тотвēсум. Ханищтахтуӈкве тот патсум. То̄нт тэ̄нут а̄тим, ма̄хум нуса тотэ̄гыт. Ма̄хум ӯй лув па̄лыг-халтыглыяныл, тувыл коласыл утыяныл, вос хасумты, коласэ 
хунь хасумты, тэ̄нут а̄сты, тащирыл та тэ̄сӯв. Ос ёхыл-ло̄мтыл ща̄й айсӯв. Тӯяг тэ̄пка хилуӈкве патэ̄в, тэ̄лы сыс ма̄т хуям картопкат хо̄нтыянӯв ос ты утыт хотмус ня̄нил ва̄рвēсыт, тамле тэ̄нут тэ̄сӯв. Няхлаӈ па̄выл школат Клавдия Михайловна Голованова директорыг о̄лыс. То̄нт тамле яныг школа туп та па̄вылт рӯпитас. Ня̄врамыт са̄всыр па̄вылныл ханищтахтуӈкве тув тотыглавēсыт, интернатыт пуссын аквъёт 120 ня̄врам о̄лыс. Ты коныпал ос ювыл яласан ня̄врамыт школат ханищтахтасыт. Та порат сака нуса о̄лсыт, мощща соврищил ёхтэ̄гыт. Тувыл пуӈканыл та̄кмыӈыт, пуссын хот-хӯратавет. Омам прачкаг интернатыт рӯпитас, кит яныг пӯт-капаиг о̄ньщас, та̄кмыӈ утыт тув та̄ртыянэ, я-та-ты, тот та па̄йтыянэ. Клавдия Михайловна щар ёмас нэ̄г о̄лыс, ма̄ньщи ня̄врамыт пуссын но̄х-паттысанэ. Номилум, ня̄врамыт халанылт китыглахтэ̄гыт: «Наӈ ос хоты классыт ханищтахтэ̄гын?» Мо̄танэ ювле ла̄ви: «Ам китыт классын ялантэ̄гум». Такви карсэ ты янытэ, а-на-на-кве,  иӈ китыт классыт ханищтахты.  Ва̄рмаль а̄ти, двойка о̄ньщēгын ман а̄ти, туп школан  вос яланты, тэ̄та̄л ул 
вос о̄лы, тот мощ тыттаве. Тамле ты Клавдия Михайловна сы-мыӈ нэ̄кве о̄лыс, пуссын ня̄врамыт ӯргалым о̄щсанэ. Тав пыге о̄с ня̄врам ханищтан хо̄тпаг о̄лыс. Ос ты коныпал ня̄врамыт ханищтым  Валентина Ивановна Ахтямова рӯпитас. То̄нт ня̄врам сака са̄в о̄лыс. Школат тыттуӈкве ва̄нттавēв, о̄влэ̄т акв смена тэ̄г, тувыл мо̄т смена пасан ва̄тан ӯнттаве. Кашал тыттавēв, ос китыгла-вēв: «Хотьют китыт а̄ны кашал пинуӈкве, ка̄танын но̄х-а̄лмēн».  Ма̄н тай ка̄танув хосгим но̄х та лю̄люмтэ̄в.  Акв хо̄тал нила щёс тыттувесӯв. Клавдия Михайловна тох ты савалап ня̄врамыт но̄х-нё̄тсанэ. Интернат по̄хат яныг тэ̄пкан о̄лыс, тот осэ̄ва̄-тал репа, морковка ос мо̄т тэ̄нут ӯнттаве, тувыл ты утыт та̄л сыс тэ̄сӯв. Школа по̄хат ос яныг па̄ртыӈ склад-ка̄пай ӯнттувес, яныг таквс э̄тпос са̄лыӈ ма̄хум нё̄выль тотэ̄гыт. Са̄лы нё̄выль ты склад-ка̄паин пинавет. Тувыл  ня̄врамыт китыглавет, хотьют нё̄выль сартуӈкве паты, ма̄н тай пуссын тув воратасӯв. Сартым нё̄выль хульты, ты утыт юв та тэ̄ганӯв. Саваласӯв кос, тувыл э̄лаль о̄луӈкве во̄ра-тасӯв. Ня̄нил тай норма щирыл майвесӯв. Туп 1949 та̄лт норма хот-вуйвес, ня̄нь тына-лаӈкве патвес, олн ке о̄ньщēгын - ёвтэ̄н. Атыт классын Кульпас па̄вылн ханищтах-туӈкве кēтвēсум. Тэ̄ӈкве минэ̄в, щēпанув таглэ̄кв ня̄нил тохрия-нӯв. Тувыл линейкан тӯщтавēв, воспитатель мины, щēпныл таса̄вит ня̄нь та аты. Кульпаст хоса ат ханищтахтасум, яныг ня̄врамытн сака саватавēсум. То̄нт ам сака ёмщакв по̄сласум. Школат та̄ратан газе-та ма̄гсыл лю̄льсаӈ ханищтахтан ос лю̄ль ва̄рнэ ня̄врамыт по̄слысанум. Учительский колнакн тотавем,  по̄слуӈкве тот ӯнтта-вем. Владимир Монин, ам рӯт хумим то̄нт о̄с ханищтахтас,  сака лю̄ль ва̄рыс. Тав яныг, карыс ня̄врам о̄лыс. Переменат тыгле-тувле ё̄мыгты,  а̄нумн  пальтыт та кивтасаптытэ, 
тох та акваг лю̄щтувē-сум. Ва̄т са̄грапнал э̄тпост юв акваг та минасум, ханищтахтуӈкве воссыг ат патсум. Тувыл 23 февральт Кульпас школа кӯщай нэ̄
са̄лы суныл Няхлаӈ па̄вылн ты ёхтыс. Китыглахтас, манрыг ня̄врам юв хультуптавес, э̄лаль ханищтах-туӈкве вос тотавем. 
Ам ос лю̄ньщим ювле ла̄всум, ханищтахтуӈкве ат патэ̄гум. Тав а̄нумн ла̄выс:  «Мо̄т порат ты ва̄рмаль урыл тах номылмата̄лэ̄гын, то̄нт сака са̄литаӈкве патэ̄гын ос поран ювле та хульты». 
Ётыл, со̄ль, номтум ёхтыс, ос тувыл воссыг хоталь минэ̄гум, ханищтахтам порам ювле та хультыс. 1953 та̄лт трудовой книжкал майвēсум, рӯпитаӈкве  минасум. Василий Николаевич Вадичупов ёт во̄рт яласаӈкве патсум. Тыи тай ос мо̄т потыр.  
 
Людмила 
Алгадьева
