
Округувт лё̄ӈхыт уральтан департа­ментыт кӯщаиг Константин Сергеевич Гребешок рӯпиты. Мо̄лал тав ля̄ххал тотнэ колн ёхталас. Ань та̄л сыс манырсыр рӯпата та̄н ва̄рсыт, тав ты урыл потыртас. 
Кӯщай хум ла̄вме щи­рыл, ты та̄л та̄н ма̄­шинал яласан кит яныг лё̄ӈхыг ёмщакв ва̄рсаныл. То̄­ва ма̄т во̄ӈхат о̄лсыт. Ма̄шинал яласан ма̄хум ул вос сакватахтасыт, ты лё̄ӈхыг хот-щё̄питан палытэ̄н пуссын аквъёт са̄тлов арыгтем вēрыста ēмтыс. Ань тот ма̄хум ма̄шинал састум лё̄ӈх хосыт яласэ̄гыт.
Ма̄нь па̄влытт ос лё̄ӈ­хыт ва̄рвēсыт. То̄ва па̄в­лыт я̄ӈкылмаӈ ма̄т ӯн­лэ̄гыт, тыима̄гыс лё̄ӈ­хыт молях лю̄лиг ēм­тэ̄гыт. Та̄наныл ва̄тихал хот-щё̄питаӈкве э̄рēгыт. Ань лё̄ӈх ва̄рнэ хо̄тпат та̄л котиль э̄тпосныл, яныгпо̄ль э̄тпос мус, хунь ма̄тэ ёмщакв по̄ляве тот рӯпата ос ва̄рēгыт тах.  
Ты та̄л округувт пус­сын аквъёт яныгса̄т са̄тлов нупыл ат со̄тыра вēрыста лё̄ӈхыт ва̄р­вēсыт. Иртыш а̄ ӯлтта яласан ӯнсах о̄с ёмщакв хот-щё̄питавес. Ма̄хум ма̄шинал мӯсхал щирыл вос яласасыт, лё̄ӈхыт па­лытыл по̄слын утыт та­гатавēсыт. Лю̄льсаӈ яла­сан хо̄тпат по̄славет ос штраф-олныл пи­на­вет.
Сургут ос Лянтор я̄г ӯлтта яласан ӯнсахыг о̄с лю̄лиг о̄лсыг, хосат та̄гыл хот ат щё̄пита̄лвесы̄г. Ань ты та̄л акв вēрыста па̄лытэ ты ӯнсахыг ём­щакв ва̄рвесы̄г. Кӯщай хум ла̄выс, округувт о̄лнэ лё̄ӈхыт хот-щё̄питавет, са̄кати сакватахтын ва̄р­маль мощщанув ēмты тах.
Пётр Молданов хансум потре ма̄ньщи ла̄тӈыг Николай Меров хансыстэ
