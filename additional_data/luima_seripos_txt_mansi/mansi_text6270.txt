
Юи-о̄выл та̄лытт округувт о̄лнэ я̄нувт тыныӈ хӯл мощщаг ēмтуӈкве патыс. Таима̄гыс ань я̄т хӯл са̄вмалтаӈкве патвес. Во̄ртур э̄тпос нёлоловхуйплов хо̄талэ̄т Ханты-Мансийск ӯс торыг Иртыш я̄н китхуйплов со̄тыра ма̄нь супыгхӯлыт та̄ртвēсыт. 
Ты ва̄рмаль ма̄гыс округ Дума кӯщай Борис Хохряков, Ханты-Мансийск ӯс кӯщай Максим Ряшин, «Глав­рыбвод» нампа Нижне-Обский хӯл алыщлан ма̄т кӯщай хум Виталий Баранов, ма̄-вит ӯрга­лан ма̄хум ос мо̄т хо̄т­пат тув ёхталасыт. 

Хӯл янмалтан кӯщай хум Виталий Баранов ла̄выс: «Супыгхӯл ян­мал­тан ма̄гыс «Варъ­ёган­нефтегаз» нампа ма̄-во̄й ма̄ныл но̄х-винэ ма̄т рӯпитан хо̄тпат та̄н нё̄тмил ва̄рсыт. Ты ма̄нь хӯлыт Тюменский область Тобольск ӯс Абалакский хӯл са̄вмал­тан заводыт янмал­та­вē­сыт. Та̄н хӯрум э̄тпо­сыг ущ ēмтсыт, катерн та̄лттувēсыт ос Ханты-Мансийск ӯсн тотвēсыт, тыт витн та̄ртвēсыт. Ань А̄с ос Иртыш я̄гт са̄внув супыгхӯл ēмты». 

Округувт ты проект хосыт 2025 та̄л мус хо̄т миллион са̄вит супыг­хӯл я̄тын та̄ртуӈкве э̄ри. Ос кӯщай хум ла̄вме щирыл, тыхо̄тал мус нила миллион са̄тса̄т со̄тыра са̄вит ма̄нь супыг я̄н та̄ртвес. Ань э̄лаль о̄с акв миллион са̄вит та̄ртнэ щирыл о̄лэ̄гыт. 2024 та̄л мус э̄рнэ са̄вит та̄ртнэ хӯлныл иӈ са̄в­нув ēмты тах. Супыг яныг­са̄т кила яныг­ма­нэ̄тэ мус, тавēн хус та̄л о̄луӈкве э̄ри. 

Нижне-Обский хӯл алыщлан ма̄т рӯпитан ма̄хум Уральский Феде­ральный округ янытыл хӯл са̄вмалтым яласэ̄­гыт. Супыг коныпал та̄н мохсаӈ, сорых, ӯсхул я̄н та̄ртын ма̄гыс янмалтэ̄гыт. 
Ма̄н округувт ос «Югорский рыбораз­вод­ный завод» рӯпиты. Та̄н о̄с са̄всыр тыныӈ хӯлыт янмалтэ̄гыт. Ты та̄л тот рӯпитан хо̄тпат хус со̄тыра са̄вит ма̄нь мох­саӈ хӯл я̄н та̄ратэ̄­гыт тах.
Николай МЕРОВ 
