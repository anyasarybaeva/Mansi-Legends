
Та̄нки рӯпатаныл ва̄рнэ хо̄тпат Ханты-Мансийск ӯсн ва̄т са̄грапнал э̄тпост ёхталасыт. Рущ щирыл ты ва̄рмаль «Товары земли Югорской» ла̄ваве. Ты та̄л суссылтап ва̄т нупыл китыт щёс щё̄пита̄лвес. Тувыл ань округув онтырса̄т нупыл са̄т та̄лэ то̄влыс. Ты ялпыӈ хо̄тал кастыл ӯсн о̄с са̄в мӯй ма̄хум атхатыглас.

	Ханты-Мансийск ӯс «Югра-Экспо» колт ма̄хум са̄всыр хӯл, нё̄выль, во̄руй сов, хорамыӈ пӯркат, нё̄тнэ маснутыт, сакныл ва̄рим хорамыт ос мо̄т пормасыт тыналасыт. Пуссын аквъёт китса̄ткем организацият ос та̄нки рӯпатаныл ва̄рнэ хо̄тпат тэ̄нутаныл ос пормасаныл тыналаӈкве тыг тотыгласаныл. Хӯрум хо̄тал сыс атхуйпловкем со̄тыра э̄лумхо̄лас ёвтхатуӈкве ос сунсуӈкве ёхталасыт. Тыса̄вит э̄лумхо̄лас тамле ва̄рмалит нэ̄мхуньт иӈ ат о̄лыглас.

	 

Кӯщай хум потре

	 

	Та̄нки рӯпатаныл ва̄рнэ хо̄тпат округ янытыл са̄всыр ӯсытныл ос па̄влытныл ёхталасыт. Ка̄сыӈ та̄лныл са̄внув хо̄тпа та̄нки ва̄рум утаныл тыналаӈкве тыг тотыглэ̄гыт. Округ кӯщай ва̄ӈын хум Алексей Забозлаев тув ёхталам хо̄тпатн щунь-паща ла̄тыӈ ла̄выс: «Ань ва̄т нупыл китыт щёс тыналан ва̄рмальн атхатсӯв. Ка̄сыӈ муниципалитетыл тыналахтын ма̄хум та̄нки тэ̄нутаныл тыг тотсаныл. Ты та̄л Югравт ос хус йильпи предприятият рӯпитаӈкве патсыт. Ты коныпал юи-о̄выл та̄лытыт са̄в ма̄хум мо̄т э̄лы ӯсытныл тыг ёхталаӈкве патсыт. Ты порат Ямало-Ненецкий округныл, Саха (Якутия) ма̄ныл, Тамбовский областьныл хо̄тпат ёхтысыт. Ам на̄нан ва̄рнэ рӯпатаны̄н ма̄гыс сака янытлыянум. Аквтох ёмщакв рӯпитэ̄н, са̄в йильпи номт э̄лаль тотэ̄н о̄с иӈ са̄внув тэ̄нут-пормас ва̄рēн».

	 

Ма̄хум атыӈ тэ̄нут ва̄рēгыт

	 

	Округувт о̄лнэ хо̄тпат во̄рт пил ва̄тэ̄гыт, ла̄хыс атэ̄гыт, о̄лнэ ма̄нанылт ӯйхул янмалтэ̄гыт, я̄т хӯл алыщлэ̄гыт ос мо̄т рӯпата ва̄рēгыт. Ты утаныл атыӈ тэ̄нутыг та̄нки ва̄руӈкве ханищтахтасыт. Тэ̄нут ва̄рнэ ма̄гыс та̄н ищхӣпыӈ утыт ёвтсыт. Ань та̄н рӯпатаныл мӯсхал щирыл мины.

	Ты выставкат мӯй хо̄тпат, хотьют ка̄сащас, ты тэ̄нутыт а̄рталаӈкве вēрмысаныл. Тот нё̄выль, хӯл, атыӈ ос са̄ккарыӈ ня̄нь ос мо̄т тэ̄нут ӯнттым о̄лыс. Тэ̄нут а̄рталам ка̄сыӈ хо̄тпа оценка хансыс.

	 

Хотьют но̄х-патыс

	 

	Ты оценкат хосыт тох ēмтыс, округувт щар атыӈ ня̄нь Нефтеюганский район Пойковский па̄выл пēкарнят ва̄раве, посымыл восытым атыӈ колпаса Нижневартовский район «Гурман» нампа заводыт ос щар атыӈ ла̄хыс ос Хо̄нтаӈ ма̄т «Регион–К» нампа предприятият вараве.

	«Регион-К» предприятие та̄ра хӯрум дипломыл майвес. Та̄н кит о̄выл мēстал майвēсыт, ла̄хсыт ёмщакв солвалтанэ̄ныл ос тэ̄лы кастыл то̄слынэ̄ныл ма̄гыс. Хӯрмит мēстал ос са̄ккарыл тэ̄лыгтым хот-нёлым саӈквлыпил ма̄гыс майвēсыт. Матахмат та̄л ювле хультум порат Междуреченский па̄вылт ты предприятие Василий Новосёлов тав ва̄рыстэ. Ань та̄н тот колта̄глыл рӯпитэ̄гыт. Та заводыт акваг атхуйпловкем хо̄тпа рӯпиты. Пил ва̄тнэ ос ла̄хыс атнэ пора ēмты, са̄внув э̄лумхо̄лас рӯпитаӈкве выгыт. 

	Юи-о̄выл хо̄талт такви рӯпататэ ва̄рнэ ка̄сыӈ хо̄тпа диплом-нэ̄пакыл мӯйлуптавес.

	 

Ма̄ньщи хум 

касаит тыналас

	 

	Ты суссылтапт акв ма̄ньщи хум ка̄сала̄лыслум. Ты Михаил Хужахметов, тав Советский район Таёжный па̄вылныл о̄лы. Ща̄не ма̄ньщи хо̄тпа, тав ма̄к рӯтанэ Дунаевыт, нэ̄ мо̄лты та̄л а̄тимыг ēмтыс. А̄ще ос башкир хум, тав ань Советский район Ма̄нья ва̄тат во̄р па̄вылт таккēт о̄лы. Хӯл алыщлы ос во̄раи. Юн о̄щнэ со̄врыт, ва̄сыт янмалты. Э̄тпос сыс акв щёс яныг па̄вылн тэ̄нут-пормас ма̄гыс ёхталы.

	Са̄ртын Михаил ня̄врамыт ӯщлахтын «Окунёвские зори» нампа ма̄т рӯпитас. Тот йӣвныл са̄всыр пормасыт ёргыс, са̄сныл хусапыт, а̄ныт ос мо̄т са̄всыр утыт ва̄рыс. Ты пормасанэ Югорск ӯс музейт ялпыӈ хо̄талыт порат тыналавēсыт. То̄ва хо̄тпат та̄нки ма̄гсыланыл матыр  тавēн  ва̄рылтасыт.

	То̄нт Михаил па̄вылт о̄лыс, а̄ще уральтаӈкве во̄рн ва̄тихал яланта̄лыс. На̄йив атыс, хӯл алыщлаӈкве нё̄тыс ос юн о̄лнэ рӯпата ва̄рыс. Ань э̄л минас, мо̄рсыӈ порат āтятэ ва̄щиньтытэ. Таёжный па̄вылт Елена увщитэ о̄йкатэ̄нтыл о̄лэ̄г. Ань тэ̄н а̄щаныл уральтаӈкве тув ялантэ̄г. Па̄вылт йильпи кол ӯнттысыт.

	 

Тав ма̄ньта̄гыл 

ма̄щтырлаӈкве ханищтавес

	 

	Михаил ма̄ньта̄гыл са̄всыр пормасыт ка̄тыл ма̄щтырлы. Мо̄лал Ханты-Мансийск ӯсн ёхтыс. Акв о̄йка таве рӯпитаӈкве во̄выстэ. Ӯст та̄ра ма̄щтырлан колыл майвес. Ань тав тот ма̄ньщи ос ханты сыпалиӈ касаит ва̄ри. Касай налэ ха̄льйивт яныгман поталыл — репащил манос ниртытыл, рущ ла̄тӈыл тав капыг ла̄ваве. Сыпаль о̄с аквты щирыл ва̄ритэ. Репащ ос ниртыт кинсуӈкве такви во̄рн яланты. Тамле сыпаль мори ат саквалы, витын та̄ра ат посаве ос нё̄тнэ̄г сусхаты.

	Михаил хунь китхуйплов та̄лэ то̄влыс, тав сасгēн Алексей Дунаевын во̄рн тотыглаӈкве патвес. То̄нт ты тав касаит ва̄руӈкве ханищтавес. О̄йка таве э̄рнэ ха̄льйив хо̄нтуӈкве хӯлтыстэ. Ань Михаил такви ва̄рнэ пормасанэ ярмаркан тыналаӈкве тотыгласанэ. Ты коныпал тав тот ё̄са, са̄с хусапыт ос мо̄т пормасыт тыналас. Тамле ты ка̄ркам ма̄ньщи хумкве.

	Тыналахтын ва̄рмаль миннэ̄тэ сыс, ёнгын колыт э̄ргысыт ос йӣквсыт. Мӯй ма̄хум хӯрум хо̄тал сыс са̄в щёс пасан ва̄тан акван-атхатыгласыт, та̄нки рӯпатаныл урыл потыртасыт. Та̄нки халанылт хӯлтыглахтасыт, хумус ёмаснувег ос кӯстырнувег тэ̄нут-пормас ва̄руӈкве ро̄ви. Тот тыналахтын хо̄тпат аквъёт рӯпитаӈкв ос акван-нё̄тхатуӈкв ла̄вхатсыт. Ка̄сыӈ хо̄тпа такви ма̄гсылэ э̄рнэ номт ёт тотыс. Ань э̄лаль ты тэ̄лан ос мо̄тынтыг ма̄хум тах акван-атхатыглэ̄гыт.
