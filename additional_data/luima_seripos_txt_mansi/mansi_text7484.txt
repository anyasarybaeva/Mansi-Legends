
Э̄лумхōлас ōлнэ посыӈ хōтал,
Ма̄н ат ва̄глув, э̄лаль хомус ōлы,
То̄ва хōтал сака ёмас,
То̄ва хōтал татем лю̄ль.
Сāвсыр хōтал тōрум пӯнсы,
Тōверт хōтал постын хōтал,
Тōверт щар ёл-турманлапи,
Аквтуп сэ̄мыл щахыл ёхтыс.
Ань ты ёмщакв ё̄мыгтэ̄гын,
Хотталь таях ё̄масэ̄гын,
Таи э̄лыт наӈ хунь вāглын,
Маныр хурип э̄лы хōтал.
Манрыг тамле ōлнэ вāрмаль,
Аквтуп э̄лаль щаркве турман,
Манрыг э̄лыт щар ат на̄ӈки,
Э̄лумхōлас ōлнэ кань.
Таима̄гыс тыныӈ мāхум,
Ань ты посыӈ я̄тил хōтал,
Щуним, ёнгим э̄ри ōлуӈкв,
Хōтал постын посыӈ хōтал.
Маныр халувт ма̄навн уртуӈкве,
Я̄тил, тыныӈ щуниӈ мāвт,
Маныр-а̄ти пуссын ōньщи,
Хот ат э̄ри ёрувлаӈкв.
Витувтӯрув янытлым,
Мāв-витув пӯмщалым,
Я̄тил посыӈ, тыныӈ хōтал,
Ӯлумыл акваг вос тав сунсы.
Нумыл акваг вос тав ё̄ӈхи,
Нумыл ё̄хнэ нуми Тōрум,
Ёлыл ё̄хнэ ёлы Тōрум,
Мāнав тэ̄н вос ӯргалытэ̄н,
Мāнав тэ̄н вос ōньщитэ̄н.
Мария ДВИНЯНИНОВА
