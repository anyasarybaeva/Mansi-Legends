
Ты та̄л яныг хо̄нт оигпам па̄сыл 75 та̄л то̄влыс, ня̄врамыт та̄нти о̄паныл, ащо̄йканыл урыл ма̄навн пищма тēтэ̄гыт, та̄н хо̄нтлуманыл урыл хансэ̄гыт. Ханты-Мансийск ӯст о̄лнэ а̄ги Светлана Колова такви о̄патэ ос ащо̄йкатэ урыл хансыс.
Паща о̄лэ̄н! Тӯя пора ты ёхтыс, щар ма̄к яныг ялпыӈ­хо̄талув янытлылув, ма̄н странав но̄х-патум хо̄тал. Ам янытлахтым ла̄вēгум: «Ащо̄йкам ос о̄пам хо̄нтлуӈкве тотыг­лавесы̄г, тэ̄н ма̄в вуянтым хо̄нтлысы̄г».
 О̄пам Колов Алексей Фёдорович 1922 та̄лт самын патыс ос 1993 та̄лт а̄тимыг ēмтыс. Тав сержантыг о̄лыс, яныг­по̄ль э̄тпос 1944 та̄лт хо̄нтлуӈкве тотвес ос ва̄т са̄грапнал э̄тпос 1946 та̄лт ущ юв ёх­тыс. Война о̄вылтахтам та̄лт тав армиян о̄влэ̄т ат вуйвес, Покровское па̄влэ̄т тэ̄пкант рӯпитас. Хо̄нтлын ма̄т 4 запас­ной танковый полкыт 52 танковый бригадат, 41 танковый полкыт Т34 писалил па̄тлуптан хумыт халт кӯщаиг о̄лыс. 
Пēс нэ̄пакыт тох хансым о̄лы:
«Колов такви экипаж-ма̄хманэ ёт Лучи па̄выл та̄л котиль э̄тпос 15 хо̄талт, Виринбийск па̄выл 16 хо̄талт, Петра­ков ӯс 18 хо̄талт 1945 та̄лт вуянтаманыл порат писалил ёмщакв па̄т­луптасыт, то̄нт 5 яныг пушка, 4 бронетранс­портёр сакватасыт ос фашистыт титса̄ттем салта̄таныл, офицера­ныл алсыт».
Яныг хо̄нт оигпам юи-па̄лт хум такви Покровское па̄влэ̄н ёхтыс ос тот па̄вланыл хот-сакватым о̄лыс, нэ̄матыр рӯпата ат хо̄нтыс, Алексей Федоро­вич лӯима̄н минас. Тыт катерыл яласым рӯпи­тас. Норыт я̄ хосыт на̄­тылтасыт. Ётыл та̄рви­тыӈ рӯпата ва̄руӈкве ат вēрмыс, па̄вылт рӯпи­таӈкве хультыс. 
Ам о̄пам хо̄нтлуме порат та̄кыщ сак­вата̄лвес, тēрло̄мтыт ла̄глэ̄н тагапасыт ос ла̄глэ а̄латы хот-яктувес. Ётыл Ханты-Мансийск ӯст операциял ва̄рыгла­вес, ла̄глэ пусмалтавес, туп нюлмиянэ хульт­сыт. Хо̄нтлым ма̄т сак­ватым порат акв ня̄л-ло̄мт сымēн хо̄ям, тох та тēр-ло̄мтэ ёт та о̄лыс. О̄пам I ос II степень орден, тувыл Германия вуянтаме ма̄гыс мēталь о̄ньщас.
Ащо̄йкам Павел Михайлович Неж­да­нов 1922 та̄лт самын патыс ос 1983 та̄лт а̄ти­мыг ēмтыс. Тав Ханты-Мансийск ӯсныл 1941 та̄лт о̄йттур э̄тпос 19 хо̄талт хо̄нтлуӈкве тот­вес ос тэ̄лы 1946 та̄л ювле ущ ёхтыс. Ащо̄й­кам лейтенантыг о̄лыс. Тав 438 гвардейский минометный дивизионт, 313 гвардейский мино­метный полкыт коман­дирыг о̄лыс. Фашис­тыт ёт хо̄нтлуме порат нэ̄матарыл ат пилыс, Родинатэ та̄кыщ вуян­тастэ. 
Павел Михайлович урыл тох ты хансым о̄лы: «Кельберг ӯс ляпат газовый завод о̄лыс, немцыт илттыг ква̄лапаӈкве щё̄питах­тасыт. Нежданов ляпа ма̄т сунсыглым та то­рыг лю̄ляхо̄лыс, ка̄саластэ, фашистыт акв ма̄т атхатмыт, такви ма̄х­манэ̄н молях ла̄выс, та̄н тувле па̄тлуптаӈкве патсыт. Немцыт хот-рохтысыт, то̄нт са̄в фа­шистыт щама аласыт ос газовый завод сымта̄л-ма̄йтта̄л утытн ат лик­мыс. 
Ащо̄йкам 17 са̄всыр мēталь о̄ньщас: Красная Звезда хӯрум орден, II степень Отечественный Война орден, Сталин­град вуянтаме ма̄гсыл мēталь, Кенигсберг вима­ныл ма̄гсыл, Варшава­ныл фашистыт хот-ня̄в­луманыл ма̄гсыл ос за Победу над Германией мēталит. Орёл, Рогачев, Сталинград, Бобруйск, Волковыск, Белосток ӯсыт вуянтаме ма̄гсыл ос Дерут я̄ ӯлтта унсу­ма­ныл ма̄гсыл янытлавес. 
Ам амти о̄памтыл ос ащо̄йкамтыл сака янытлахтэ̄гум, тэ̄н сака ё̄р ос пилта̄л хумыг о̄лсы̄г, ма̄н ма̄тēв вуян­тастэ̄н! 
Хо̄нтлам ма̄хум ма̄н акваг номуӈкве паты­янув, та̄наныл номим ма̄ мус хӯтахлэ̄в!
Света КОЛОВА, Ханты-Мансийск ӯст о̄лнэ а̄ги, потре Галина КОНДИНА ма̄ньщи ла̄тӈыл толмащластэ 
