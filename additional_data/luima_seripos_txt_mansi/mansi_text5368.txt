
Лӯпта э̄тпост Ханты-Мансийск ӯс ня̄врамыт ма̄гыс «Лылыӈ со̄юм» ханищтахтын колт ла̄­герь ва̄рыглавес. Э̄тпостем тот ӯщлахтасыт, ёнгасасыт, ма­тыр-а̄ти ханищтасыт. Та колт ма̄ньщи ла̄тыӈ ханищтан нэ̄ Ольга Мартыновна Норова мощ потыртас:
— Ты э̄тпост ма̄н палтув ва̄т ня̄врам ялантас, 6 та̄лныл ос 14 та̄л яныт а̄гирищит ос пыг­рищит. Та̄н ётаныл ма̄н нила хо̄тпа рӯпитасӯв. Владимир Са­вельевич Меровын йӣквуӈкве ханищтавēсыт, Алексей Алек­сандрович Рещиковын са̄ӈк­вылтапыл са̄ӈквылтаӈкве. Раиса Мартыновна Гаврильчик ёт куль­тура тэ̄ла торыг матыр ва̄рсыт, ам ос та̄наныл ма̄ньщи ла̄тӈыл потыртаӈкве ханищтасанум.
  
«Лылыӈ со̄юм» колувт ня̄в­рамытн пӯмыщ о̄лыс, тыг та̄н ща̄гтым ёхталасыт. Ка̄сыӈ хо̄тал матыр ма̄щтырласыт — хурит по̄слысыт, ю̄нтсыт, сакныл са̄всыр пормасыт хартсыт. Мультикыт сунсуӈкве ялантасӯв. Ты та̄л Театр та̄лыг ла̄ввес, таима̄гыс А̄с-угорский театрын ялантасӯв, са̄всыр спектаклит суссӯв.
Владимир Савельевич тох ла̄выс:
— Ня̄врамыт ёт ма̄н мо̄йтыт суссылтасӯв, сценкат щё̄пита­сув. Ты та̄л мо̄т школатныл о̄лум ня̄врамыт ёт рӯпитасӯв. То̄ваныл нэ̄мхуньт са̄ӈквылтап ат ва̄щинтасыт, тыт татем пӯм­щалахтасыт. Хотьют ка̄сащас, са̄ӈквылтаӈкве ханищтахтас, йӣквыт о̄с ханищтасыт. Ты­хо̄тал щар ма̄к ёмащакв ханищ­там йӣкваныл ос э̄рганыл сус­сылтасаныл. Таквсы, ла̄вēгыт, тыг ёхталаӈкве патэ̄гыт. Тув мус та̄нанылн тыт та мӯстыс.

