
Марина Викторовна Самсонова Сургут ӯст о̄лы, тав а̄ги опарищ наме Кугина, Тагт павылт яныгмас. Ань соссаӈ мир пēс пормасыт ю̄нтнэ ос ма̄щтырлан колт кӯщаиг рӯпиты. Музей-коланыл ӯнлын ма̄тэ рущ ла̄тӈыл тох ла̄ваве – «Старый Сургут».  Тот са̄всыр колыт ӯнттымат, ка̄сыӈ колт матыр я̄нас пӯмащ суссылтаве.

	Рӯпататэ урыл Марина Викторовна тох потыртас. 2000 та̄лт рӯпитаӈкв тув ёхтыс, хо̄тхуйплов та̄л тот рӯпиты. Ань та̄н хо̄т соссаӈ хо̄тпа аквъёт рӯпитэ̄гыт, ат хо̄тпа ма̄щтырыг о̄лэ̄гыт ос акв методист хо̄тпа. 

	Матах та̄л минам порат та̄н кӯщаитн ла̄ввēсыт, соссаӈ мир ялпыӈ хо̄талыт музей ӯнлын ма̄т но̄х вос ялтуптыяныл, ялпыӈ хо̄талыт янытлан ма̄гыс ӯст о̄лнэ ма̄ньщи, ханты ос ё̄рн мир та̄н палтаныл акваг вос ёхталэ̄гыт. Тувыл ма̄хманув рӯпитаӈкв та о̄вылтахтасыт, ка̄сыӈ та̄л туя порат «Ӯри-нэ̄ква хо̄тал» янытлаӈкв патсыт. Тув порат ос ма̄ньха̄пыл каснэ хо̄тал акваг ва̄рыглэ̄гыт. Ань юи-о̄выл хӯрмит та̄л Э̄тпос яныгман порат «Тылащ поры» нампа пӯрлахтын кан ва̄рēгыт.

	Ӯст о̄лнэ ма̄хум ты ялпыӈ хо̄талыт о̄лнэ порат тув акваг ёхталэ̄гыт, соссаӈ хо̄тпат тэ̄нут ёт-тотэ̄гыт. Сытамнув ма̄т мощ пӯрлахтэ̄гыт. Ма̄щтыр хо̄тпа ос такви ю̄нтум пормасанэ тув ёт-тотыянэ. Пасаныл, ӯласыл миве, тот ӯнттавет, тот та тыналахтэ̄гыт. Тох та̄нти ма̄гсыланыл мощ олн-ло̄мт сэ̄лэ̄гыт.

	Ма̄нь таквс э̄тпос ос рӯтыг о̄лнэ финно-угорский мирыт янытлавет, та̄н ты та̄л ты ялпыӈ хо̄тал о̄с тах ва̄рēгыт, акван тах о̄с ат-хатэ̄гыт. Тот ма̄ньщи, ханты ос ё̄рн ма̄хум пēс о̄лупса, пēс ва̄рмалит, пēс накыт урыл потыртаӈкв патэ̄гыт.

	Ань са̄в мир та̄н палтаныл ёхталы, ня̄враманыл, апганыл ёт-во̄вияныл. Ма̄хум та̄нти нас мӯйлуӈкв о̄с ат таӈхēгыт, матыр ва̄руӈкв ман касуӈкв ань сака ка̄сащēгыт. Ма̄ньха̄пыл каснэ ва̄р-маль порат са̄в хо̄тпа тув хасхаты, ка̄сыӈе касуӈкв таӈхи. Ювле хультум та̄л хо̄тпанахтем хо̄тпа касыс. Ты э̄лы-па̄лт туп хусахтем хо̄тпа та̄нти халанылт кассыт. 

	Ань ма̄ньлат соссаӈ ня̄врамыт сака ат э̄ссамтэ̄гыт, касуӈкв о̄с сака таӈхēгыт. Ты касыланыл музей ляпат овнэ Сайма нампа я̄ ва̄тат ва̄рыглаве. Ты я̄ па̄хвыӈ, а̄ти сака ми-лыӈ. 

	Музей-колт рӯпитан ма̄хманув школатт ханищтахтын ня̄врамыт ёт рӯпитаӈкв о̄с ла̄ввēсыт. Са̄т сыс тит щёс та̄н палтаныл ня̄врамыт ёхталэ̄гыт. Тит группаг урттым о̄лэ̄гыт, ка̄сыӈēт титхуйплов ня̄врам. Са̄внув ня̄врам виӈкв ат ро̄ви. Коланыл а̄ти сака яныг, пуссын ат ла̄пēгыт. 

	Ты ня̄врамыт ма̄гыс та̄н са̄всыр пӯмащ ва̄рēгыт. Акв хо̄тал та̄н са̄всыр мо̄йтыл мо̄йтавет, мо̄тыт хо̄тал ос о̄лнэ ма̄в урыл потыртавет. 

	То̄ва ня̄врамыт ма̄-гыс о̄с са̄всыр ханищта-пыт ва̄рыглавет. Хотьют матыр ю̄нтуӈкв ман ма̄щтырлаӈкв те таӈхи, тавēн олн ойтуӈкв э̄ри. 

	Та̄н классыл тув ёх-талэ̄гыт, соссаӈ мир пēс о̄лупса урыл потыртавет, хотьютаныл ма̄нь-щи ман ханты супыл, мольщаӈыл ман нуй сахил по̄слахтуӈкв те ка̄сащи, тав та по̄слахты, ос туп тав олн вос ойты. Ань рущит ман мо̄т хо̄тпат тох по̄слахтуӈкв сака таӈхēгыт.

	Ты э̄лы-пал та̄лытт тув ёхталан мӯйлын ма̄хум ща̄ил айтвēсыт, хӯл исмитыл па̄й-тыглавēсыт. Ань ма̄хум тыттуӈкв ат ро̄ви, матыр ул вос ēмты. 

	Та̄л сыс ты яныг ӯст са̄всыр ялпыӈ хо̄талыт о̄лыглэ̄гыт. Ка̄сыӈ туи «Соцветие» нампа фестиваль ва̄раве, тув са̄всыр мирыт атха-тыглэ̄гыт. Ка̄сыӈ мир такви йӣкванэ суссыл-ты, э̄рганыл э̄ргияныл. Та̄нти тэ̄нутаныл па̄йтыяныл, ка̄сащан хо̄тпат пуссын та тыттыяныл. Музейт рӯпитан соссаӈ ма̄хманув тув о̄с во̄выглавет, та̄н ос ма-ныр ха̄сэ̄гыт, маныр вēрмēгыт, пуссын тот та суссылтыяныл.

	Ӯст о̄лнэ соссаӈ ня̄врамыт йӣквуӈкв ос э̄ргуӈкв ханищтан ма̄гыс та̄наныл акван-атсаныл. То̄ват «Лӯима̄ ханса» коллективн ялантэ̄гыт, та̄н ань йӣквуӈкв сака ёмащакв ханищтахтасыт. Мо̄т коллективаныл о̄с тох ла̄ваве – «А̄с нэ̄». Тот нэ̄квет э̄ргыт э̄ргēгыт, йӣквēгыт. Ань та̄н ва̄вет. Хо̄т матыр ялпыӈ хо̄тал те ва̄раве, тув та во̄вавет. 

	Марина Викторовна тох ла̄выс, ты йист рӯпитаӈкв та̄рвитыӈыг ēмтыс, ань ка̄сыӈ хо̄тпа я̄нас план-нэ̄пакыл хансаве, акв э̄тпос сыс маныр рӯпата тавēн ва̄руӈкв э̄ри. Ты нэ̄пак щирыл тав вос рӯпиты. Ма̄щтырлан ма̄гыс то̄рыл, нуйил, сэ̄тапыл пуссын мивет. Пормас хунь ю̄нтаве, тав рущ ма̄нь ла̄пкан тотаве, тот тыналаве. Тувыл ва̄рум рӯпатаныл урыл отчёт-нэ̄пак хансуӈкв э̄ри, хо̄тпа э̄тпос сыс рӯпататэ ва̄рыстэ ман а̄ти. 

	Ты ма̄ньщи кӯщай нэ̄кве ос тав ётэ рӯпитан ма̄хманэ пуссын пус-та̄гыл вос о̄лэ̄гыт, ма̄щтырлан ма̄гыс са̄в ё̄рыл вос пинавет.

	 

	Валентина Хозумова
