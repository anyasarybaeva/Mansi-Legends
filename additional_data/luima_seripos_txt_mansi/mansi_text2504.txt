

	Ювле хультум та̄лт ля̄ххал тотнэ колн округ Дума кӯщай Борис Хохряков ёхталас. 2015 та̄л сыс депутатанув манырсыр рӯпата ва̄рсыт, тав ты урыл потыртас.

	Кӯщай хум ла̄выс: «Щар яныг ёмас 

	ва̄рмаль тамле о̄лыс - округ бюджет мӯсхал 

	щирыл пирмайтаслӯв. Номтыт о̄щнэ ва̄рма-лянув пуссын тэ̄лаг ва̄рсанӯв. Рӯпатав о̄вылтахтан порат бюджетувт 187 миллиард солко̄ви о̄лыс. Та̄лув холнэ мус 30 миллиард солко̄ви са̄вит са̄внув олн холтсӯв. Ты хосыт тох ла̄вуӈкве ро̄ви, 

	округ кӯщаюв, правительстват рӯпитан хо̄тпат ос депутатанув э̄рнэ тэ̄лат 

	ма̄гыс олн хо̄нтсыт. 

	Ты со̄пас олныт колыт ӯнттын ма̄гыс минасыт. Ма̄ньлат щēмьят кол ёвтнэ ма̄гыс субсидия-олныл майвēсыт. Та̄н 2010 та̄л па̄сныл 

	ты олныт ӯрсыт. Тувыл са̄в ня̄врамыӈ щēмьят коланыл ӯнттын ма̄ 

	ёвтнэ ма̄гыс ос олныл нё̄твēсыт. 

	Тувыл мо̄лты та̄л 

	ос акв программа пирмайтавес. Ты ва̄рмаль щирыл са̄внакпа колыт 

	хот-щё̄питан ма̄гыс ма̄хум олн ойтуӈкве патсыт. Йильпи колн ущты о̄лмыгтам 

	хо̄тпатн ат та̄л ты 

	олныт ойтуӈкве ат патэ̄гыт.

	Ос акв тамле ва̄рмаль урыл потыр о̄лыс. Юи-о̄выл порат Россиявт 

	мирув са̄внув та̄л 

	о̄луӈкве патсыт. Акв рӯпитан хо̄тпа халт кит-хӯрум пенсият о̄лнэ э̄лумхо̄лас о̄лы. Тыи ма̄гыс Россия Государственный Думат рӯпитан депутатыт ос акв тэ̄ла урыл ань потыртэ̄гыт - хо̄тпа 

	пенсиятэ мус са̄внув 

	та̄л вос рӯпиты. 

	Ля̄ххал тотнэ хо̄тпат округ Дума кӯщай хум ты урыл о̄с китыгласаныл. Тав ла̄выс, ты ва̄рмаль лӯима̄т о̄лнэ ма̄хум нупыл ат паты. Тыт ма̄хум та̄рвит рӯпатаӈ ма̄т о̄лэ̄гыт. Та̄н са̄ртыннув пенсиян минуӈкве тах патэ̄гыт. Ты тэ̄ла о̄влэ̄т ёмщакв 

	ханищтаве, та̄ра-паттаве, тувыл ущ матыр пирмайтаве.

	Округ Дума кӯщай 

	мо̄т са̄в тэ̄ла урыл о̄с потыртас. Юи-о̄вылт пуссын ма̄хум йильпи та̄лыл янытласанэ.

	 

	Николай МЕРОВ
