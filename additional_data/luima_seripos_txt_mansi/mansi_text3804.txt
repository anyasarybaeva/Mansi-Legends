
Ты хурит по̄слым ханты нэ̄ наме — Жанна Александровна Хохлянкина. Тав Корлики па̄вылт Нижневартовский районт о̄лы. «Народный мастер России» яныг нам о̄ньщи.

	Ты та̄л тав атпан та̄лэ то̄влы. Тав 1967 та̄л о̄йттур э̄тпос 22 хо̄талэ̄т самын патыс. Ма̄ньта̄гыл тав оматэ-а̄тятэ нупыл сунсым ма̄щтырлаӈкв ханищтахтас. Оматэ са̄сныл са̄всыр то̄тапсовыт, а̄нысаныт ос мо̄т матыр пормасыт ю̄нтуӈкв сака ха̄сыс.

	Жанна ты урыл а̄нумн тох потыртас: «Омам хорамыт та̄ра щуртсанэ. Нэ̄пакн нэ̄мхуньт ат по̄слыгла̄лсанэ. Ӯнты, касаēтыл та щуртыянэ. Ам тавēныл ты о̄с аквтох по̄слуӈкв ханищтахтасум».

	Хо̄тал нэ̄глын ēр нупыл, Нижневартовский районт, о̄лнэ хантыт рущ ла̄тӈыл тох ла̄вавет — ваховские ханты. Та̄н маснутаныл, ща̄нь ла̄тӈаныл щар мо̄т хурипат. Мо̄т ма̄тт о̄лнэ ханты ёт потыртанэ̄ныл порат халанылт щар аты торгамтахтэ̄гыт.

	Ань нэ̄ та̄н та̄нти пēс йис ва̄рмаляныл, пēс наканыл э̄лаль тотым о̄лы. Тав ня̄врамыт палт школан акваг во̄выглаве, та̄наныл матыр пормас ма̄щтырлаӈкв ханищтыянэ — сакныл хорамыт хартэ̄гыт, са̄с ёт рӯпитэ̄гыт. Са̄всыр мо̄т ханищтапыт о̄лнэ̄ныл порат тав нэ̄ хо̄тпат маснут хумус ю̄нтуӈкв э̄ри, та̄нанылн суссылты. Ань тав ю̄нтум пормасанэ са̄всыр ма̄т суссылтавет, то̄ват э̄лы ма̄н ос яныг ӯсытн тотвēсыт.

	Ханты-Мансийск ӯсн тав акваг во̄виньта̄лаве. Тӯяг та̄н ма̄щтыр хо̄тпат тыт акван-атыглавēсыт, съезданыл о̄лыс. Ос о̄выл хо̄тал та̄н та̄нти пормасаныл ӯсыӈ мирн суссылтасаныл ос тыналасаныл. Тот ты ам таве по̄слыслум.
