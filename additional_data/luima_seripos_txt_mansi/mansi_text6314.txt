
Альбина Васильевна Новьюхова, такви о̄парищ наме Волкова, налыман арыгкем та̄л Ха̄льӯс район Тэ̄к па̄вылт о̄лы. Ма̄ньщи нэ̄ ёт ам Ха̄льӯс район Ягрим па̄вылт ва̄йхатасум. Та порат са̄всыр па̄влытыт о̄лнэ ма̄ньщи, ханты нэ̄т нуйсахи йинуӈкве ос хорамыл ю̄нтуӈкве акван-атхатыгласыт. Альбина Васильевна то̄нт такви щēмьятэ урыл потыртас:
– Ам Хо̄рыӈпа̄вылт самын патсум, ща̄нягум-а̄щагум тот о̄лсы̄г. Ётыл а̄тям хотталь щалтыс, ма̄н омав ёт Сӯкыръя па̄вылн о̄луӈкве ва̄нт­ласӯв. Та порат ам иӈ ма̄нь ня̄врамыг о̄лсум. Омам пēкарнит ня̄нь ва̄рнэ нэ̄г рӯпитас. Сӯ­кыръя па̄вылт ам нила класс ялантасум, ты юи-па̄лт Саранпа̄вылн ханищтахтуӈкве кēт­вēсум. Тот нёлолов класс а̄стласум ос Салехард ӯсн ӯйхул пусмалтан нэ̄г ханищтахтаӈкве минасум. 
1979 та̄лт омам а̄ти­мыг ēмтыс. Щēмьят ма̄н хӯрум ня̄врам о̄лсӯв. Увщим ма̄нь ня̄врамыг а̄тимыг ēмтыс. Каӈкум а̄гм хартым 1997 та̄лт хотталь щалтыс. Тох ма̄н щēмьяныл амккем хультсум. 
Ханищтахтуӈкве а̄ст­ласум, Тэ̄к па̄вылн рӯтанум ёт ва̄­щинь­тахтуӈкве ми­насум. Та па̄вылт ам анēк­вам увщитэ о̄лыс. Анēк­вам ма̄ньлат а̄гииг ащо̄йкамн тӯлмантавес ос Сӯкыръян тотвес. Са̄лыт ӯрим та палыт ма̄н ащо̄йкам ялантас. Улпыл то̄нт таве ка̄­саластэ ос тувыл тӯл­матастэ. Анēквам Сӯ­кыръя па̄вылт о̄лыс, ма̄ньщи ла̄тӈыл ёмащакв потыртас. Ам са̄в та̄л ханты мир халт о̄лэ̄гум, та̄н ща̄нь ла̄тӈаныл о̄с ёмащакв ханищтаслум. 
Тэ̄к па̄вылт о̄йкам ёт акван-минасамēн. Та порат анēквам увщи­тэ ла̄выс, тав йигрище ма̄ньщи ма̄н тотвес, ань ос тав а̄ги а̄гитэ ювле ханты ма̄н ёхтыс. О̄йкамтыл ма̄ньта̄гыл ва̄йхатасамēн. Ам нилыт классыт ханищтахта­мум порат тав рӯтанэ ёт Сӯкыръя па̄вылн мӯйлуӈкве ёхталас. Та па̄сныл ам тавēн пищма акваг кēтыгласум, тав ос а̄нумн хансыглас. Тыима̄гсыл ханищтан ма̄ныл а̄стлысум, та̄ра Тэ̄к па̄вылн ёхтысум. О̄влэ̄т ня̄врамыт ӯргалан колт, тувыл почта-колт почтальоныг  рӯпи­тасум. Ты юи-па̄лт ӯй­хул пусмалтан нэ̄г рӯ­питаӈкве патхатасум. Ты рӯпатаныл пенсиян минасум. 
Савелий о̄йкам ёт кит ня̄врам Марина ос Николай янмалтасмēн. О̄йкам 2008 та̄лт а̄ти­мыг ēмтыс. Ня̄врамагум сас Тэ̄к па̄вылт ань о̄лэ̄г, тэ̄нки ня̄врамыт янмалтэ̄г. Ам Николай пыгум палт о̄лэ̄гум, хо̄т апыгрищ о̄ньщēгум. Рӯтанум Саранпа̄вылт о̄лэ̄гыт, та̄н палтаныл мӯйлуӈкве то̄ва порат яланта̄лэ̄гум. 
Пенсиян патхатасум, сакныл турло̄псыт, сакв­ква̄лгыт хартуӈкве, ю̄нсхатуӈкве патсум. Кит щёс Ха̄льӯсн ха­нищтапын во̄выгла­вēсум ос кит щёс Ягрим па̄вылн ялсум. Ты э̄лы-па̄лт Тэ̄к па̄вылт о̄лнэ нэ̄ хо̄тпат ёт Ямал ма̄н во̄выглавесӯв. Ма̄н Ак­сарка па̄вылн ос Шу­рышкары па̄вылн э̄р­гуӈкве ос йӣквуӈкве ялсӯв. 
Альбина Васильев­на Ягримн ха­нищтапын ёхталаме порат ма̄ньщи нуй­сахи йинуӈкве ос ю̄н­туӈкве ханищтахтас. Тав ла̄выс, тамле ха­нищтапыт ос ялпыӈ хо̄талыт о̄лыглан порат акваг ма̄ньщи суп масы. Ягримн ялмум порат нэ̄ оматэ суп масыглас. Ты суп нупыл сунсым таквина̄тэ̄н ма̄ньщи суп ю̄нтыс. Ханты маснут ю̄нтуӈкве тав о̄с ёма­щакв ха̄сы. Апыгрища­нэ ханты ла̄тӈыл э̄р­гуӈкве ос йӣквуӈкве ансамблин ялантэ̄гыт, та̄н ма̄гсыланыл тав ань ханты супыт ю̄нты. 

Людмила Теткина
 
