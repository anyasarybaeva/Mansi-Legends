
Тӯяг Лусум мāн ялмум порат Пума па̄вылт акв ма̄ньлат ма̄ньщи хум ёт хо̄нтхатыгласум. Ты Михаил Петрович Пакин, ты та̄л тав ва̄т нупыл са̄т та̄лэ то̄влыс. Хум ма̄ньта̄гыл нё̄рт яныгмас. Ань хумус о̄лы, маныр рӯпата па̄влэ̄т ва̄ри, тав ты урыл потыртас.
Михаил Са̄пса ӯст самын патыс. Тувыл ща̄нягēн-а̄щагēн та̄ра Пума па̄вылн тотвес. Тот яныгмас ос са̄т та̄лэ то̄влум порат Полуночный па̄выл школа-интернатн ханищтахтуӈкве вуйвес. Пыг тот онтолов класс а̄стлас ос ювле па̄влэ̄н ёхтыс. Юн во̄раим  яласас. Нё̄хыс, охсар, лэ̄пык алыщлас, со̄руп ка̄тын-патталас. 
Аквматнакт Североуральск ӯсн тракторыл яласаӈкв ханищтахтуӈкве минас. А̄стламе юи-па̄лт рӯпата тох аты хо̄нтыс. Ётылнув ма̄н округувн хотты рӯпитан ма̄н патхатуӈкве ēмталас. Ос тув патхатнэ ма̄гыс о̄выл хӯрум рӯпата та̄лыт о̄ньщуӈкве э̄ри. Тыима̄гыс тыт о̄с нэ̄м-хотталь ат вуйвес. 
Хум рӯпатта̄л ӯнлуӈкве ат патыс, нё̄р па̄вылн минас. Тот нёхыс ма̄гыс кēрнялит ӯнтталас ос во̄раим ё̄мыгтас. Юн ма̄ньщи пормасыт ва̄руӈкве патыс. Ань ты тӯяг са̄ӈквылтап ма̄щтырлас, са̄лыӈ сун ва̄рыс, ёса са̄грыс. Ёсаг паттанэ̄н котыл ва̄рсаге. Пил ва̄тнэ ос ла̄хыс атнэ ма̄гыс сыс па̄йпыт ос со̄втыт ва̄ри.
Ты пормасанэ Екатеринбург ӯс пēс йис пормас атнэ колн тыналасанэ. Та̄н ётаныл потыртахтас, та̄н ма̄гсыланыл пормасыт ва̄ри ос тыналы. Та музей ма̄гыс маныр э̄рыс, пуссын ва̄рыс. Пормасанэ хоталь тыналаӈкве, ань кисхаты. 
Мо̄лал Краснотурьинск ӯс миркол ёт договор-нэ̄пак хансыс. Ӯс музейн пормасыт о̄с тыналы. Музей кӯщай тавēн ла̄ви, хум та ва̄ри. Североуральск музей ёт о̄с рӯпитас. Тот ханищтахтаме порат кӯщай нэ̄ таве музей сунсуӈкве во̄виньта̄лыстэ. Ма̄ньщи хум сунсыглахтас ос та̄н мāгсыланыл пормасыт ва̄руӈкве потыртахтас. Та̄н ётаныл мощ рӯпитас, тувыл та кӯщай нэ̄ хотталь щалтыс. Ань тот мо̄т хо̄тпа рӯпиты, тав ётэ пормасыт урыл иӈ ат потыртас, ат ва̄йхатэ̄г. 
Ты ӯсытт о̄лнэ мӯзеит рӯпитан хо̄тпат ёт са̄ртыннув ва̄йхатуӈкве патыс. Матахмат та̄л ювле хультум порат археологыт ма̄ньщи ма̄хум палт са̄всыр пēс пормасыт кинсуӈкве акваг ёхталасыт. Та̄н пēс потрыт хассыт ос ка̄тыл ва̄рим пормасыт ёвтсыт. Михаил ма̄ньта̄гыл матыр-а̄ти ма̄щтырлы. Пыг та̄ра ка̄салавес, та па̄сныл пормасанэ ёвтуӈкве патвēсыт. 
Хум ма̄ниг о̄лмēт яныгпа̄ла хо̄тпат матыр пормас ва̄руӈкве патэ̄гыт, тав та̄ра та̄н ляпанылн ӯнты ос та сунсы. Ётыл такви ёрыг-хатуӈкве о̄вылтахтас. Илья Дунаев мо̄йтыӈн са̄в ханищтавес. Та акитэ акваг матыр ма̄щтырлас. Михаил щар о̄влэ̄т нып сас ва̄рыс. То̄нт тав аквхуйплов та̄лэ то̄влыс. Ты пормас Лӯсум нупыл о̄лнэ во̄раян хо̄тпат хӯнт хӯрыг пēнтсыл сысн хӯнтсысаныл. Тав йӣв кисыл ос са̄сныл ва̄раве.
Та̄н палтаныл э̄лыл ва̄тихал туристыт ёхталэ̄гыт. То̄ва хо̄тпат матыр пēс пормас пӯмыщ ма̄гыс во̄вēгыт. Та̄н ма̄гсыланыл пормасыт акваг ва̄ри, сакати олн мощ сэ̄лы. 
Са̄ӈквылтапыт туп ӯльпа йӣвныл ва̄риянэ. Хум ла̄ви, то̄нт та̄н нё̄тнэ суил суйтэ̄гыт. Акв са̄ӈквылтапе Екатеринбург ӯс музейн мистэ. Нэ̄рнэ-йӣв о̄с ва̄рыглас. Са̄ртын Ушма па̄вылт Роман Анямов нэ̄рнэ-йӣв о̄ньщис. Хум тав о̄ньщум утэ сунсыстэ, тувыл аквта щирыл ёргыстэ, о̄с ёмщакв тэ̄лыс. Таве о̄с музейн тыналастэ. Ань ос та̄рыг-сыплув-йӣв ва̄руӈкве кусыглахты. Тамле ут Екатеринбург музейт ва̄щиньтастэ. Ёмщакв сунсыстэ, хотты порат номтэ паты, ва̄ритэ тах. 
Тувыл хо̄вт йӣвныл ёсат са̄гри. Ты йӣв кӯпнит, хоса лё̄ӈхыт ла̄глын та̄рвит ат паты. То̄ват ос ха̄пка йӣвныл ва̄рēгыт. Ань ӯст са̄в во̄раян хо̄тпа о̄лы. Рущ ма̄хум ёса сака во̄вēгыт. Ань хум рӯпатта̄л ат ӯнлы. Тыгыл э̄лаль ос йӣвха̄п ва̄руӈкве номсы. Тамле ты ка̄ркам хум Лӯсум ма̄т о̄лы.
