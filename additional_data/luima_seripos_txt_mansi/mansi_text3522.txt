
Мо̄лал соссаӈ ма̄хманув ханты, ма̄ньщи ос ё̄рн ла̄тӈыл диктант хассыт. Округувт пуссын аквъёт налыманкем тамле хаснэ кол рӯпитас. Ты ва̄рмаль таима̄гыс щё̄питавес, соссаӈ ма̄хум та̄нки ща̄нь ла̄тӈаныл ул вос ёрувласаныл. Ловиньтым потыр Юрий Вэлла, нэ̄пак хансум ё̄рн хум, тав о̄лмēт хансыгластэ. Ань ты потыр ма̄ньщи ла̄тӈыг Мария Кумаева, ма̄ньщи нэ̄, тав толмащластэ.

	Ты кастыл Ханты-Мансийск ӯст «Ма̄-вит ос Э̄лумхо̄лас» нампа музейн хӯрумхуйплов хо̄тпа ёхталас. Тот ты потыр ма̄ньщи ла̄тӈыл Светлана Динисламова, А̄с-угорский институтыт рӯпитан нэ̄, тав ловиньтастэ. Ты урыл тав тох ла̄выс: «Ты та̄л Государственный Думат рӯпитан яныг кӯщаюв Татьяна Гоголева Москва ӯст о̄с ма̄ньщи потыр хансыс. Хоты ма̄т ма̄ньщи ма̄хманув о̄лэ̄гыт, ма̄н та̄нанылн пуссын ла̄всӯв. Са̄в хо̄тпа диктант хансуӈкве ка̄сащас. Татем ёмас ва̄рмаль, ма̄н ётув акв венгр пыг ма̄ньщи ла̄тӈыл потыр хансыс. Атхатам ма̄хум таве ка̄саласаныл, хот-ща̄гтсыт. Ты хаснэ ва̄рмальт ка̄сыӈ хо̄тпа номтэ ёмас о̄лыс. Тыгыл э̄лаль ма̄хманув та̄нки ща̄нь ла̄тӈаныл ёмщакв ханищтаӈкве тахмаēгыт тах. Мо̄т хо̄н мирыт ма̄н ла̄тӈувтыл о̄с сака пӯмщалахтэ̄гыт, то̄ват щар ёмщакв потыртэ̄гыт. Тамле ва̄рмаль сака ёмас, ма̄хманув та̄нки ща̄нь ла̄тӈаныл э̄лаль тотыяныл».

	Венгр пыг Норберд Силадьи Венгрия ма̄т Сегед ӯс университетыт ма̄ньщи ла̄тӈыл потыртаӈкве ханищтахты. Тав мо̄лты та̄л ва̄т са̄грапнал э̄тпост тыг округувн ёхтыс. Ма̄ньлат пыг рущ ла̄тыӈ щар ат ва̄гтэ, туп ма̄ньщи ла̄тӈыл потырты. Тыт о̄лнэ̄тэ сыс тав Кондинский район Шугур па̄вылн хо̄нтаӈ ма̄ньщиянув палт ялыс. Я̄ӈк на̄тнэ э̄тпос мус тыт рӯпиты, тувыл ювле мины.

	Ма̄хманув хумус потраныл хассыт, Анастасия Федий, такви а̄ги о̄парищ наме Вьюткина, «Ма̄-вит ос э̄лумхо̄лас» нампа музейт рӯпитан нэ̄, Евдокия Хозумова, округ радио хосыт ма̄ньщи ла̄тӈыл ля̄ххалыт потыртан нэ̄, ос Никита Партанов, А̄с ма̄ньщи хум, та̄н уральтасаныл.

	Никита Партанов Ханты-Мансийск ӯст са̄в та̄л соссаӈ мир о̄лупса э̄лаль тотым рӯпиты. Ань ӯщлахты, сыме маныр рӯпата тахмаи, та рӯпата та ва̄ри. Хӯлпаи, нэ̄пакн потрыт хансы, «Югра лылыēп» ассоциацият соссаӈ мирн нё̄тмил ва̄ри. Хоталь во̄ваве, тот та рӯпиты.

	Ань 8 март ялпыӈ хо̄тал кастыл ам таве нэ̄кветн янытлан ла̄тыӈ ла̄вуӈкве во̄выслум. Тав нэ̄ хо̄тпатын тамле ла̄тыӈ кēтыс: «О̄влэ̄т янытлан ла̄тыӈ ам ма̄ньщи а̄гиянувн ла̄вēгум, та̄н ёмас ва̄рмаль ва̄рēгыт, пēс йис наканув э̄лаль тотэ̄гыт. А̄щанылн, а̄ӈканылн ёмас хо̄тпаг янмалтавēсыт, са̄в ёмас ва̄рмальн ханищтавēсыт. 

	Па̄вылт о̄лнэ яныг хо̄тпатын щунь-паща ла̄тыӈ кēтэ̄гум. Ты щар ма̄н мӯтраӈ э̄кванув. Ань ма̄к щёлыӈ хо̄тпанув ма̄нь па̄вылт ты о̄лэ̄гыт. Та̄н пēс ма̄ньщи о̄лупса щирыл о̄лэ̄гыт, ма̄ньщи ла̄тӈыл потыртэ̄гыт ос ня̄враманыл ханищтэ̄гыт. 

	Ты ялпыӈ хо̄талт ам та̄нанылн тамле ла̄тыӈ кēтэ̄гум. Ёрыӈыщ, мӯтраӈыг ос ёмщакв э̄лаль вос о̄лэ̄гыт. Ань ма̄лтып хо̄талыт ēмтэ̄гыт, са̄внув кон ё̄мыгтэ̄н. Ня̄враманын ӯргалым о̄ньщēн, пēс йис ва̄рмалин ханищтэ̄н, э̄лаль о̄лнэ хо̄талын акваг посыӈыг вос посты. Со̄тыӈыг о̄лэ̄н!»

	Тамле ты пӯмащ тэ̄лан ма̄ньщи хо̄тпанув атхатыгласыт. Соссаӈ ма̄хманув диктант ка̄сыӈ та̄л хансэ̄гыт. Ты хосыт та̄н, сакати, ща̄нь ла̄тӈаныл ханищтыяныл ос э̄лаль тотыяныл. Ань атхатыглам ма̄хум пуссын ёмщакв потраныл хассаныл. Тыима̄гыс ка̄сыӈ хо̄тпа музейныл пӯмащ нэ̄пакыл майвес.
