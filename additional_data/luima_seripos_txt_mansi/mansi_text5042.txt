
Ювле хультум э̄тпост Ханты-Мансийск ӯс нэ̄пак ловиньтан колт ня̄врамыт акван-атыглавēсыт. Ханты нэ̄ Алла Иштимирова-Посохова «Обь|чай» нампа проект ва̄рыс. Ты хосыт ань ва̄тихал са̄всыр мӯйлын хо̄талыт щё̄питāлы. Ня̄врамыт тот пӯмыщ мо̄йтыт хӯнтлысыт ос суссыт. Ты ва̄рмальн ня̄врамыт оманыл, а̄тяныл о̄с тув ёхталасыт.
А̄с-угорский театрыт рӯпитан хо̄тпаг Дмитрий Тарлин ос Любовь Фатеева койп ра̄тым эскимос ма̄хум мо̄йт суссылтасы̄г. Тэ̄н хосат та̄гыл театрыт рӯпитэ̄г. Мо̄йтэ̄н татем пӯмщиг сусхатас. Ня̄врамыт яныг ща̄гтыл хӯнтлысыт. 
Эскимос ма̄хум хо̄тал нэ̄глын ēр нупыл о̄лэ̄гыт. Тот акв та̄лохса сыс хо̄тал нэ̄гла-лы, мо̄т та̄лохса сыс ос хо̄талэ ат нэ̄глы, акваг э̄тииг о̄лы. Ос та̄н тыил ат марщумлавет, тох о̄луӈкве ханьщув-ласыт. Эскимосыт щар ма̄к э̄рнэ утаныл - ты ко̄йп. Ко̄йп ра̄тым та̄н э̄ргēгыт, йӣквēгыт ос мо̄йтыт мо̄йтым э̄лаль о̄лэ̄гыт. 

Ханты хум Владимир Енов ма̄нь пыгрищ урыл стих ловиньтас ос полщ тотнэ ка̄сэв урыл мо̄йт мо̄йтыс. Ты хум Ямал ма̄ныл хосат ма̄н округувн ёхтыс. Са̄в та̄л «Ханты ясаӈ» газетат рӯпиты. Ань матахмат та̄л нэ̄пакыт хансы.
Ӯст о̄лнэ акв ханты э̄ква Людмила Зубакина мо̄йтыт потыртаӈкве о̄с ёхталас. Тав Ха̄льӯс район Тугияны па̄вылт самын патыс, тот яныгмас. Ты э̄ква ос са̄в та̄л «Ханты ясаӈ» ос «Лӯима̄ сэ̄рипос» газетагт ма̄хум газетал хасылтым рӯпитас. Ань пенсият о̄лы. Тав ма̄нь порат щащēкватэ̄ныл ос а̄щēныл хӯлыглам кит мо̄йтыг ня̄врамытын мо̄йтсаге, ня̄врамыт татем хӯнтлысыт. 
Тувыл «Лылыӈ со̄юм» ня̄врамыт йӣквнэ ос са̄ӈквылтан колт рӯпитан нэ̄ Майя Макарова ханищтахтын ня̄врамыт ёт тув ёхталас. А̄гит-пыгыт «Куккук»,  «Щёпыр пуӈк» ос «Во̄т урыл» мо̄йтыт суссылтасыт. 
Тот Диана Герасимова, хо̄нтаӈ ма̄ньщи э̄ква о̄лыс. Тав са̄в та̄л ня̄врамыт ханищтым рӯпитас. Ань пенсиян патыс, тамле тэ̄лат о̄лыглан порат ва̄тихал во̄виньта̄лаве. Тав ань Свердловский областит Ивдельский район Полуночный па̄выл школа-интернатт о̄лнэ ня̄врамыт палт ялантāлы, та̄наныл ма̄ньщи ла̄тӈыл хансуӈкве ос ловиньтаӈкве ханищтыянэ.

Ты тэ̄ла а̄стум юи-па̄лт ня̄врамыт мо̄т колнакн кина суснэ то̄тап хосыт ханты ос ма̄ньщи мульт-фильмыт сунсуӈкве минасыт. Яныгхо̄тпат ос пасан ва̄тат ща̄й айсыт ос халанылт потрамасыт. Тув ёхталам ма̄хум ма̄гыс нэ̄пак суссылтан ва̄рмаль щё̄пита̄лвес. Та хо̄тал тот пуссын сака ёмщакв ӯщлахтасыт.
