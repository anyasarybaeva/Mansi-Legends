
Елена Викторовна Мозырчук Кондинский район Половинка па̄вылт самын патыс ос щēмьятэ ёт Сургут ӯст о̄лы. Творчество центр-колт рӯпиты, тот пуӈктотнэ нэ̄г о̄лы, ня̄врамыт ёмас ос вēщкат о̄лнэ хо̄тпаг ēмтнэ ма̄гыс рӯпататэ ва̄ритэ. 
Лӯпта э̄тпост мēн Елена ёт Силава па̄вылт акван-хо̄нтхатыгласмēн, то̄нт таве мощ китыглас­лум. Тав а̄нумн тох ла̄выс: 
– Ам ань ма̄нь пыгкем ёт юн ӯнлэ̄гум, таима̄гыс омам палт Половинка па̄вылн мӯйлуӈкв ёхты­самēн. Туи тыт сака ёмас, ня̄враманумн тыт сака мӯсты, ма̄н ка̄сыӈ туи тыг ёхталэ̄в. Ам хӯрум ня̄врам о̄ньщēгум, ань яныг а̄гим ёт Силават мӯйлымēн. 
Ольга Александровна Фомичёва ёт лов та̄л ва̄йхатымēн. Та порат тыт о̄выл щёс «Юрсил» нампа ӯщлахтын лагерь ва̄рыглавес. О̄влэ̄т вожа­тый хо̄тпаг о̄лсум, ётыл ня̄врамыт ханищтан хо̄т­паг рӯпитасум. 
Ня̄врамыт ёт ма̄навн тыт сака мӯстыс, ма̄н та­кем юртыӈыщ ос щуниӈыг тыт о̄лсӯв. Ма̄нь па̄влыӈ ма̄т манос ӯст о̄лнэ а̄ги­рищит-пыгрищит хала­нылт ёмщакв рӯмалах­тасыт. Та па̄сыл ам Ольга Александровна палт туи о̄с ёхтыгпа̄лэ̄гум, матыр нё̄туӈкве э̄ри ке, акван-потыртахтым нё̄тхатэ̄в.  Ань тыт волонтёрыг рӯ­питасум. 
Яныг а̄гим Аням тыг тотыгласлум, тав ма̄нь та̄гыл стихыт ёмщакв ловиньты. Алла Копьева хансум стихе «Кондин­ский край» мо̄лты та̄лт акв касыл ма̄гыс щё̄пи­та̄лыстэ, ань акв-кит хо̄­тал сыс э̄лаль ханищ­тас­лумēн. Ос са̄в ма̄хум э̄лы-па̄лт ловиньтастэ.
Мо̄лты та̄лт тав «Басни на все времена» россий­ский касылт кассыс. Тот 3-5 та̄л яныт ня̄вра­мыт халт К.И. Чуковский «Мойдодыр» стихотво­ре­ниятэ ловиньтаме ма̄гыс Аня о̄выл места вис. Таве ханищтам нэ̄кветн Валентина Владимиров­на Кутумован ма̄н яныг пӯмащипа ла̄тыӈ ла̄вēв. 
Ма̄н ма̄нки рущит кос, ос округувт о̄лнэ̄в ма̄гыс хантыт ос ма̄ньщит о̄луп­саныл, та̄н о̄щнэ мӯтра­нытыл пӯмщалахтэ̄в. Са̄в тэ̄лат «Юрсил» лагерьт рӯ­питамум сыс ва̄ӈкве пат­санум. Ольга Александ­ровнаныл ос ма̄ньщи матумпа̄ла хо̄тпат­ныл са̄всыр пēс накыт та̄ра-паттысанӯв. Сосса ма̄хум мирн ва̄нэ учёны­ит, пот­рыт хаснэ, хурит по̄слын хо̄тпат наманыл ва̄ганӯв. 
Ты мирыг тав кос кол ӯнттын ва̄рмаляныл, тав кос ня̄врам самынпа­тум ос янмалтан наканыл, во̄­раян ман хӯл алыщлан пора­ныл та̄нки э̄рнэ щи­рыл ос ма̄кыг ва̄рияныл. Пēс наканыл акваг э̄лаль тоты­яныл. Ань та̄н мощ­щēгыт, о̄лупсаныл ōс мо̄т щирыг ēмты. Тувыл ёмас наканыл, мӯтра номта­ныл хотталь щар ул вос сōймēгыт, та̄н мо̄т мирыт ханищтэ̄гыт. 
Хотты э̄лумхо̄лас ка̄­са­щи, тав э̄рнэ потыр ак­ваг хӯн­тамлы, матыр-а̄ти ка̄салы. Ань амки ня̄вра­манум ос центрын ялан­тан а̄гирищит-пыг­рищит аквтох ма̄нь­та̄гыл пӯмыщ о̄лупсан вос ханищ­тах­тынувыт. 
Ты та̄лт ам Силава па̄вылт «Арталь» нампа щēмьяӈ та̄гыл ӯщлахтын ва̄рмаль щё̄пита̄лсум. Тот ща̄нит-а̄щит ня̄враманыл ёт са̄всыр тэ̄латн аквто­рыг ханищтаӈкве тахсум. Тувыл олныл ат майвē­сум, а̄нумн сака са̄ль. 
Мēн О.А. Фомичёва ёт мēнки ё̄рмēнтыл ва̄руӈ­кве ты кос тахсумēн, ту­выл то̄ва щēмьят ла̄всыт, путёвка тыныӈыг о̄лы. Мо̄т ма̄ныл ке нё̄тавēв, ёмас о̄лнув. Ма̄нкина̄вн тай матыр ва̄руӈкве та̄рвит. 
Тамара МЕРОВА
