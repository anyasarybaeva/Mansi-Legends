
Эльвира Николаевна Илюшникова ам ма̄нь та̄гыл ва̄глум ос номилум. Тав Саранпа̄выл школат ма̄навн математика ос алгебра урокыт ханищтас. Туи мēн Эльвира Николаевна ёт акван-хо̄нтхатыгласмēн, ам таве такви урēтыл мощ потыртаӈкве во̄выслум. Тав ма̄ньлат та̄ланэ номылматсанэ ос а̄нумн тох потыртас:
— Ам ма̄нь таквс э̄тпос о̄выл хо̄талэ̄т 1942 та̄лт Полноват па̄вылт самын патсум. То̄нт сака та̄рвит, яныг хо̄нтлын пора о̄лыс. Омам Мария Васильевна Голошубина хӯрум ня̄врамыӈ та̄гыл таккēт хультыс, а̄щум Николай Ефимович Селянин хо̄нтлуӈкве тотвес ос тот хо̄т порслувес, юв ат та ёхтыс. Омам ётыл ма̄н ётув Кульпас па̄вылн ва̄нтлыс, тот Улякщи каӈке школат рӯпитас, тувыл мо̄т рӯтанув о̄с тот о̄лсыт. Та̄н нё̄тманыл ё̄рыл ма̄н, ня̄врамыт, лылыянув нэ̄глысыт. Матум ащо̄йкав ма̄н ётув о̄с о̄лыс, тувыл тав э̄ще ос Дмитрий Леханов āпщитэ мис о̄щсыт. Та мисув хосыт ос хо̄т хӯл алыщлым, сыманув сака ат э̄тгалавēсыт. Дмитрий Алексеевич хо̄тал нэ̄глын ēрт японцыт ёт хо̄нтлуӈкве тотыглавес, тахольт юв ёхтыс, па̄вылт рыбнадзорыг рӯпитас. 
Яныг хо̄нт оигпам юи-па̄лт мāн Саранпа̄вылн ва̄нтлысӯв. Алексей Васильевич Голошубин, сасгум, 1926 та̄лныл Сӯкыръя школа кӯщаиг рӯпитас, ётыл ущ Кульпас культбазан рӯпитаӈкве паттувес. Тав ма̄ньщи ос саран ла̄тыӈ ёмщакв торгамтас, са̄в ма̄хум ёт ва̄йхатас. 
Са̄ртын са̄лыӈ ма̄хум палт ялантым Сӯкыръян саран, ма̄ньщи ос ё̄рн ня̄врамыт школан тотыгласанэ. Та̄н оманылн-а̄тянылн интернатт о̄луӈкве ос ханищтахтуӈкве ат та̄ртвēсыт, акваг воритотсыт. 
Тувыл сасгум Касум школат кӯщаиг о̄лум хум Аркадий Николаевич Лоскутов ёт Москва ӯсн ялсы̄г, тот Н.К. Крупская ёт ва̄щинь-тахтасы̄г. Тэ̄н са̄лыӈколт о̄лнэ ма̄хум ла̄тӈаныл урыл тавēн потыртасы̄г. Та̄н ня̄враманыл сысы минуӈкве та̄ртнуваныл кос, ос та̄н интернатыт о̄лнэ̄ныл сыс ня̄рнё̄выль ос ня̄рхӯл вос тэ̄гыт. 
Рущит ул вос пилэ̄гыт, ты тэ̄нутын ня̄врамыт ханьщувлым о̄лэ̄гыт ос а̄гмыл ат ēмтэ̄гыт. Та кӯщай нэ̄н тох ва̄руӈкве та̄ртвēсыт, та юи-па̄лт ущта сосса ма̄хум ротмысыт ос ня̄враманыл школан та̄ртуӈкве патсаныл. 
Ам амки 1958 та̄лт Ханты-Мансийскан минасум. Тот хӯрум та̄л педагогический училищат ханищтахтамум юи-па̄лт, 1961 та̄лт таквсы ма̄н, аквъёт ханищтахтам хус хо̄тпа, пуссын рӯпитаӈкве кēтвесӯв. 
То̄нт округ янытыл са̄в ма̄нь школат ӯнттувēсыт. Ам Саранпа̄выл ляпат о̄лнэ Я̄сунт па̄вылн кēтвēсум. Тув ма̄нь таквс э̄тпос атыт хо̄талэ̄т рӯпитаӈкве ёхтысум. 
Я̄сунт мус сэ̄мыл охсар о̄щнэ пēрмат рӯпитан кӯщай хум Субарев ёт ё̄мсумēн. 
Я̄т я̄ӈке ущ по̄львес, мēн сыресыр нэ̄пакыт, тетрадкат, хаснэйӣвыт ос мо̄т пормас сыспа̄лт а̄лумтан хӯрыгсовн та̄глэ̄кв пинсанмēн ос та минмыгтасмēн. 
То̄нт Я̄сунтыт ханищтахтам пēс коланыл лаппантвес, ань йильпи колн матыр-а̄ти э̄рнэ утыт тотуӈкве э̄рыс. Таияныл щё̄питасанум ос атхуйплов щислат ня̄врамыт ханищтахтуӈкве ущта патсыт. Тэ̄лы ам Саранпа̄вылныл суныӈ та̄гыл тув рӯпитаӈкве ялсум. 
Та школат 16 ма̄нь ня̄врамаквет ханищтахтасыт. Хӯрум ня̄врамаквет рущ ла̄тӈыл щар ат потыртасыт, мо̄таныт матыр мощ торгамтасыт. 
Акв пыгрищакве Алёша, аман Тихонов о̄парищнаме о̄лыс, тав ёмщакв потыртас. Ам тавēн ла̄всум, а̄нумн потрыт толмащлаӈкве вос нё̄ты. Мо̄тыт хо̄талт ёхтысум, я-а, Алёшатем хоталь тыпыс? Насати, парта ёлы-па̄лн хоттӯйтхатам. 
Ла̄выс, тав мо̄т ня̄врамытн ма̄нь ханищтан хо̄тпаг намталаве. Тувыл та̄н та̄нки халанылт юртыӈыщ о̄лсыт, пуссын акван-нё̄тхатым ханищтахтасыт. 
Я̄сунтыт акв та̄л рӯпитасум ос 1962 та̄лт тӯяг Ханты-Мансийскан ювле минасум, тот экзаменыт сдавайтасум ос дипломыл майвесӯв. Тот юртум ёт акван-хо̄нтхатсумēн, хум ва̄рсум. 
Ам Октябрьский район Большой Атлым па̄вылн рӯпитаӈкве кēтвēсум. Та школат математика, физика ос пение ханищтан хо̄тпа а̄тим о̄лыс, тыит а̄нумн майвēсыт. Тот акв та̄л рӯпитасум ос Тобольск ӯс институтн физико-математический факультетн ханищтахтуӈкве кēтвēсум. Тувыл Саранпа̄вылн ювле ёхтысум ос тот э̄лаль та о̄лмыгтасӯв. 
Эльвира Николаевна школат налыман та̄л рӯпитас. Тав ат ня̄врам янмалтас, ань ня̄враманэ13 а̄ги-пыг янмалтасыт ос 10 апыг о̄ньщи. Ты яныг колта̄гыл пуста̄гыл вос о̄лэ̄гыт, са̄в щунь, са̄в 
со̄т! Ты э̄тпос о̄выл хо̄талэ̄т Эльвира Николаевна 76 та̄лэ то̄влыс. Ма̄н таве янытлылӯв, пус ка̄т, пус ла̄гыл вос о̄лы!
