
Ты накт «Югорский фонд капитального ремонта» кӯщай хум Андрей Бойко ля̄ххал тотнэ колн ёхталас. Округувт ювле хультум та̄лт манса̄вит са̄внакпа кол йильпииг щё̄питавēсыт, ты та̄л ос мо̄тыт та̄лт манырсыр рӯпата ва̄раве, тав ты урыл потыртас. На̄н ань хум потре э̄лаль ловиньтэлы̄н.
Кӯщай хум ла̄вме щи­рыл, ювле хультум та̄лт хо̄тса̄т налыман нупыл са̄т са̄вит са̄внакпа кол йильпииг щё̄питавес. Ос мо̄лты та̄л о̄вылтахтам порат ма̄ янытыл хащта̄л а̄гм ēмтыс. Ты паттат яныгса̄т нёлолов кол хот-щё̄пи­таӈкве ат āлыма­вес, рӯпатаныл ёл-по̄илт­та̄лвēсыт. Та сыс, мо̄т регионыт халт ма̄н ма̄вт ты рӯпата щар ёмщакв ва̄рвес. 
Тувыл ань 2021 та̄лт са̄тса̄т арыгтем са̄внакпа колытыт э̄рнэ рӯпата ва̄раве. Тыима̄гыс округ бюджетныл са̄тахкем млрд са̄вит олн майвес. Ань ты хо̄тал мус онтырса̄т нупыл хо̄т кол а̄стлавес. Кӯщай ла̄вме щирыл, хультум колыт ты та̄л оигпан мус пуссын ём­щакв хот-щё̄питаӈкве а̄лымавет тах. 
Ань яныгпо̄ль э̄тпос о̄выл хо̄талныл са̄внакпа колытыт ремонт ва̄рнэ ма̄гыс ма̄хум та̄ртуӈкве патвēсыт. Округув яны­тыл кол ма̄щтырлан хо̄т­пат ань пуссын э̄лаль рӯ­питэ̄гыт. 
Ювле хультум та̄лт са̄внакпа колыт мӯсхал щирыл щё̄питан ма̄гыс Югорский фонд хӯрум млрд солко̄вил майлувес. Ос ма̄щтырлан хо̄тпат туп акв млрд арыгтем солко̄ви холтсыт. Манрыг мощща олн холтсыт, Андрей Бойко ты урыл тох ла̄выс:
– 2020-2022 та̄лыт сыс ман фондувн округ янытыл акв со̄тыра са̄вит са̄внакпа кол йильпииг щё̄питаӈкве э̄ри. Рӯпатав мо̄лты та̄л ущ о̄вылтаслӯв. О̄влэ̄т э̄рнэ нэ̄пакыт ос колыт щё̄питан ма̄гыс та̄стысанӯв. Тыима̄гыс мощща олн холтсӯв. Ань ты та̄л туп са̄внакпа колыт палт ремонт ва̄руӈкве патэ̄в. Мак ты рӯпатат са̄внув олн ты холтуӈкве патэ̄в тах. 

Ань са̄внакпа колыт йильпииг щё̄питан ма̄гыс ка̄сыӈ э̄тпос ты фондын олн ойтуӈкве э̄ри. Кӯщай хум потре щирыл, ань са̄в хо̄тпа коланылт ремонт ва̄рнэ ма̄гыс олн та̄ра ат о̄йтэ̄гыт. Ты хосыт са̄в олн а̄рнтаг атхатас. 
Ты фондыт рӯпитан хо̄тпат округувт о̄лнэ мирн ты урыл хӯлтнэ ла̄тыӈ акваг ла̄вēгыт кос, ос иӈ са̄в хо̄тпат та̄нки коланыл ма̄гыс олн ат ойтэ̄гыт. Ань ва̄т нупыл онтолов со̄тыра са̄вит нэ̄пакыт сут-колн кēтвēсыт. Ты хосыт атса̄т са̄виткем млн солко̄ви ат ойтхатнэ ма̄хумныл ювле пуваве тах. 
Ма̄хум коланыл ма̄гыс та̄ра вос ойтхатасыт, ты урыл потыр акваг тотаве. Округувт ты тэ̄ла щирыл сака са̄в олн а̄рнтаг ат­хатас. Ань Югорский фон­дыт рӯпитан хо̄тпат ты рӯпата та̄нки ва̄руӈкве ат а̄лымēгыт, тыима̄гыс мо̄т организацият ёт договор-нэ̄пак хассыт. Ань ты организацият олн атуӈ­кве о̄с нё̄тэ̄гыт. 
Та̄н а̄рнтаг олн атнэ хо̄тпат тāра-паттыяныл, э̄рнэ нэ̄пакыт щё̄питэ̄гыт ос сут-колн кēтэ̄гыт. Тувыл ты хо̄тпат олнаныл сут хосыт хот-няртумтавет. Ма̄хумаквет, на̄н ты ва̄рмаль ма̄гыс та̄ра олн ойтэ̄н, хосан юв ул хультуптахтэ̄н, атиӈк ос сут-кол та̄ра лю̄камтаӈ­кве патавēн тах. 
Ань са̄внакпа колытт яласан то̄ва лифтыт хот-саквала̄лэ̄гыт. Лифтыт тынтāлнувег хот-щё̄питан ма̄гыс та̄н «Фонд содей­ствия реформированию ЖКХ» нампа государ­ственный организациян заяка-нэ̄пак хассыт. Э̄рнэ щаӈквыт ёвтнэ порат олн акв охсатэ та̄н ювле ойтуӈкве патэ̄гыт. Ты хосыт лифтыт моляхнув тах ва̄равет.
Хоты са̄внакпа кол хот-щё̄питан поратэ ёхты, Югорский фондыт рӯпитан оператор та кол кӯщаин та̄ра свониты ос ла̄ви. Тувыл та̄нки кол о̄щнэ ма̄хум сапра̄ни ва̄­рēгыт. 
Коланылт манырсыр рӯпата о̄выл щёс ва̄руӈ­кве э̄ри, та̄н акван-потыртахтэ̄гыт ос ювле ла̄тыӈ кēтэ̄гыт. Та юи-па̄лт ма̄щтыр хо̄тпат кол йильпииг щё̄питаӈкве та о̄вылтахтэ̄гыт. Ты фонд тамле рӯпата 2014 та̄л па̄сныл ва̄ритэ.
Николай МЕРОВ
