
Сургут ӯсыӈ сосса ма̄хум э̄тпос яныгмаӈкве патум кастыл пӯрлахтасыт. Рēтыӈ ю̄свой э̄тпос са̄тыт хо̄талэ̄т «Пēс Сургут» ӯс кант са̄в мир акван-атхатыглас. Яныг хо̄тпат, ня̄врамыт йӣквсыт ос э̄ргысыт. 
Та хо̄тал ӯст о̄лнэ мир щēмьяӈ та̄гыл мӯйлуӈ­кве тув ёхталасыт. Ты э̄лы-па̄лт ня̄врамыт о̄с тув во̄виньта̄лвēсыт. Та̄н солвалыӈ ня̄нил са̄всыр ӯйхул хурит ва̄руӈкве ханищтавēсыт. Ос ты ялпыӈ хо̄тал урыл та̄н потыртавēсыт.

Пēс порат сосса ма̄хум ты ялпыӈ хо̄тал та̄л ко­тиль э̄тпос о̄вылтахтын па̄сныл мӯйлыгла̄лсаныл. Ты порат хо̄талыт хоса­нувēг ēмтэ̄гыт, ащирма ла̄щал-ла̄щал ювле хуль­ты, э̄лаль акваг ма̄лты­пыг та ēмты. 
Сосса ма̄хманув На̄й-О̄тыраныл нупыл пуӈк­пинэ̄гыт, пасан ва̄рēгыт, пӯрлахтэ̄гыт. Во̄рт са̄в во̄руй, товлыӈӯй вос о̄лыс, я̄т ос са̄в хӯл вос яласас. Са̄внув ня̄врама­кве самын вос патыс, та̄н э̄лаль пуста̄гыл вос яныгмасыт, ты ёмас хо̄тал ма̄гыс ма̄хум ты по̄йк­щēгыт. 

Ты мӯй ва̄рмаль Ханты-Мансийск ӯс «То̄рум Маа» музейт рӯ­питан хо̄тпат 2011 та̄лт э̄лаль тотуӈкве но­мыл­матсаныл. Та па̄сныл ты ялпыӈ хо̄тал округув са̄всыр ма̄т ка̄сыӈ та̄л щё̄пита̄лаве. Ка̄сащан ма̄хум щēмьяӈ та̄гыл ёхталаӈкве вēр­мēгыт. Канпēтка, ка̄лащ, пряник ос мо̄т атыӈ тэ̄нут тув ёт-тотуӈкве ро̄ви. 
Ань «Пēс Сургут» ӯс кант са̄в мир акван-атхатыгласыт. Ханты ла̄тӈыл ты хо̄тал «Ты­лащ пори» тох ла̄ваве, ма̄ньщи ла̄тӈыг тол­мащлаӈкве ке – «Э̄тпос пури», пēс порат ма̄хум ты хо̄талт пӯрлахтасыт. Тот ня̄вра­мыт са̄всыр пӯмыщ ёнгилыт щё̄пи­та̄лсыт. Та̄н ща̄гтым тот мӯйлысыт.

Акв пēс потыр щирыл «Хо̄тал» - ты ща̄нь, «Э̄т­пос» - ос хум, тэ̄н щар о̄выл э̄кваг-о̄йкаг о̄лсы̄г. Тэ̄натэ̄ныл мир э̄лаль о̄лмыгтас ос ма̄ тэ̄лыс. Сосса ма̄хманув То̄румн по̄йкщēгыт, та̄н э̄лаль о̄лнэ посыӈ хо̄тал во̄вē­гыт. 
Та хо̄талт ма̄ньщи ма̄хманув пēс йис щи­рыл тӯйтныл пасан ва̄­рыг­ласыт. Са̄лыӈ сун тармыл то̄выль пинсыт, нумыл тӯйтыл по̄щгы­саныл. Э̄тпос акваг ма̄в мӯвлахи ё̄ӈхи. Тыима̄гыс тӯйтыӈ пасан сун тар­мыл ва̄раве, тав о̄с акваг э̄лаль мины. 

«Пēс Сургут» ӯс кант щар о̄выл щёс ты ялпыӈ хо̄тал 2014 та̄лт ва̄рвес. Та па̄сныл ӯст о̄лнэ мир щēмьяӈ та̄гыл акваг тув ёхталэ̄гыт. Мо̄т ма̄хумн ханты ос ма̄ньщи мир пēс йис о̄лупса сунсуӈ­кве сака пӯмыщ.
«Пēс Сургут» ӯс кант сосса мир отделт кӯщаиг рӯпитан нэ̄ Марина САМСОНОВА кēтум ля̄ххал ма̄ньщи ла̄тӈыл Николай МЕРОВ хансыстэ.
