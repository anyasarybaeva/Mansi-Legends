
Ювле хультум э̄тпос 25-27 хо̄таланэ̄т Тверской областьт «Финно-угорский транзит» мирхал фестиваль о̄лыс. Тув э̄ргын, йӣквнэ ос ка̄тыл по̄слын хо̄тпат акван-атхатыгласыт. 
Тэ̄ланыл «Осенний абонемент» намая­са­ныл. Ма̄хум тув Карелия ос Башкор­тостан ма̄­ныл, Ленин­градский ос Тверской областьныл ялсыт. 
Тверской карелыт щар ма̄к яныг ӯсаныл Лихославль, мӯй ма̄хум тот ты мӯйлысыт. Тув миннэ̄ныл мус атыӈ кампетка ва̄рнэ колн щалтсасыт, суссыт, ху­мус мармелад ва̄раве. 

Тувыл Толмачи па̄вылн хо̄игласыт, тот Власов о̄парищнам кол­та̄гыл карел ма̄хум пēс та̄гыл хӯлыӈ манос нё̄в­лиӈ ня̄нь ва̄рēгыт, мӯй мирн потыртэ̄гыт, э̄лнаӈ ка­ре­лыт хумус о̄лсыт. Ётыл «Vihmane» канте­листыт ансамбль нё̄т­нэг э̄ргыс.
О̄выл хо̄тал Тверской областьт пēс йис та̄гыл о̄лнэ карел ма̄хум ка̄­тыл ма̄щтырлам пор­ма­са­ныл суссылтап ва̄рыг­лавес, ётылнуве ос Россия янытыл о̄лнэ финно-угорский мирыт о̄вылтыт этногра­фи­че­ский кина-охсат суссыл­тавēсыт. 
Та юи-пал хо̄тал «Пролетарка» клуб колт сыре-сыр ханищтапыт ос суссылтапыт ва̄­рыг­лавēсыт, «Народная музыка и инструменты: звучание времени» нампа э̄ргын-йӣквнэ концерт о̄лыс. 

Ты кол кӯщай Елена Марина Тверской об­ласть яны­тыл культура тэ̄­лат палт пуӈктотнэ нэ̄ Наталия Петухова кē­тум ла̄тӈе ловиньтастэ: «Та­мле хо̄нтхатыгла­пыт фин­но-угорский мирн яныг па̄рыс тотэ̄гыт - ка̄сыӈ такви йӣкванэ суссылтыянэ, э̄рганэ хӯнтамлавет. Ма̄хма­нув ва̄ӈкве патэ̄гыт, хоты мир культуратэ манху­рипа, халанылт ва̄й­ха­тэ̄гыт, ханищтах­тэ̄гыт».
«Финно-угорский транзит» проект урыл Татьяна Барахова по­тыртас, тав В.Д. Поле­нов нампа Государст­вен­ный Российский Дом народного творчества кол «Финно-угорский культурный центр Российской Федерации» филиал колэ тармыл кӯщаиг о̄лы: «2020 та̄лт ма̄н Тверской, Рязан­ский, Вологодский ос Нижегородский облас­тит янытыл мӯйлуӈкве патэ̄в. Ты ма̄т финно-угорский мирыт пēс та̄гыл о̄лэ̄гыт. Ань Твер­ской ма̄н атхатасув, тыт э̄ргēв, йӣквēв, са̄ӈк­выл­тап та̄ныт хӯнтлэ̄в. Тыт сака ёмас, сымыӈ хо̄т­паквет о̄лэ̄гыт». 

Я-ты, ань ка̄ркам ма̄­хум маттем та э̄ргысыт, йӣквсыт – «Саптар» ан­самбль Башкортостан ма̄ныл ёхталас, «Varastа» вепс ма̄хум ансамбль, «Skylark» группа Каре­лия республиканыл о̄лыс. Тувыл Тверь ӯст ос Тверской областьт о̄лнэ ма̄хум э̄ргысыт: «Sateenkaari» нампа финн колта̄гыл, «Vih­mane» кантелист тэ̄ла ва̄нэ хо̄тпат, тувыл «Карельская берёзка», «Истоки», «Весна», «Каблучок», «Пелагия», «Межа» ос «Медок»  ансамблит. Александр Васильев гармошкал ёнгыс, Ксения Позднева э̄ргыс. 

Тыгыл э̄лаль «Финно-угорский транзит» тэ̄ла тах Рязанский, Вологодский ос Ниже­городский областит ва̄раве, ла̄тыӈ щирыл рӯт ма̄хум тот о̄с мощ мӯйлэ̄гыт.   
Ты тэ̄ла ва̄руӈкве нё̄тсыт: Россия Мини­стерство культуры, В.Д. Поленов нампа Государственный Российский Дом на­род­ного творчества, В.Д. Поленов нампа ГРДНТ «Финно-угорский культурный центр Российской Федерации» филиал колэ, Россият о̄лнэ финно-угорский мирыт Ассоциация ос «Тверской областной дом народного твор­чества» кол. 
«Финноугрия» нампа ля̄ххал тотнэ колныл кēтым потыр ма̄ньщи ла̄тӈыг Светлана РОМБАНДЕЕВА толмащластэ
