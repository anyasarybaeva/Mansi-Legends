
Саранпа̄выл пӯльницат ма̄хум анализаныл вивет ос а̄гманыл та̄ра тот та паттавет. Та ма̄т Марина Константиновна Ларионова рӯпиты. Мо̄лты мēн тав ётэ хо̄нтхатыгламумēн порат мощ потыртасмēн, тав такви урēт тох ла̄выс:

	— Ам лабораторный техникыг ты пӯльницат 2011 та̄лныл рӯпитэ̄гум. Ты э̄лы-па̄лт 2009 та̄лт Ханты-Мансийский медицинский колледж а̄ст-лыслум ос Кульпас па̄вылт мощ рӯпитасум. Юн а̄тям а̄тимыг ēмтыс, омам таккēт хультыс, ам таима̄гыс ювле ёхтысум.

	Омагум-а̄тягум са̄лыӈ колт яласасы̄г. Ма̄н щēмьявт кит юртыӈ пыгыг ос мēн йигрищамēнтыл яныгмасӯв. А̄пщиягум  о̄с Саранпа̄вылт о̄лэ̄г, Настя йигрищув Ханты-Мансийскат журналистыг ЮГУт ханищтахтас ос рӯпитаӈкве ат патыс. Тав лēккарыг э̄лаль ханищтахтуӈкве минас.

	Ам яныг ӯст о̄луӈкве ат ка̄сащēгум, а̄нумн ма̄нь па̄вылт, сытам ма̄т ёмасыг о̄лы. Амки рӯпатам э̄руптылум. То̄ванакт акв хо̄тал сыс са̄в рӯпата ва̄рēв, то̄ванакт мощща. Ха̄льӯсныл лēккарыт ёхталэ̄гыт, ма̄хум медкомиссия ма̄гыс тыт уральтахтэ̄гыт ос анализаныл пуссын ма̄н ва̄риянӯв. Тувыл хоты хо̄тпа илттыг а̄гмыӈыг ке ēмты, тав кēлпе уральтылӯв».

	Марина Константиновна такви щēмьятэ урыл о̄с китыгласлум. Тав о̄йкатэ ма̄ньщи хум, наме Фёдор Дмитриевич  Хозумов. Тэ̄н кит ня̄врам о̄ньщēг, акватэ̄н са̄т та̄лэ, мо̄танэ̄н нила та̄лэ.

	Ань лēккарыт ялпыӈ хо̄таланыл о̄лум кастыл ос ма̄ньлат ма̄хум ялпыӈ хо̄таланыл кастыл ты ма̄ньлат щēмьяӈ хо̄тпаг янытлыягӯв. Са̄в со̄т, са̄в щунь вос о̄ньщēг, пус ка̄т, пус ла̄гыл, То̄румн ос На̄й-О̄тыранэ̄н вос ӯргалавет.
