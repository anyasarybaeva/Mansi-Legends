
Щакырыг о̄лнэ ва̄рмаль
Акв хум рӯтанэ̄н яныг щёлыл хӯлим. Такви иӈ ма̄ньлат хумыг о̄лум.  Тувыл та хум такви о̄с такем ка̄ркамыг о̄лум, о̄с акваг ёмщакв рӯпитанэ̄тэ. 
Ёмщакв рӯ­питанэ̄тэ ма̄гыс, ка̄ркамыг о̄лнэ̄тэ ма̄гыс акваг щёлыӈыг та ēмтнэ̄тэ. Манкēм щёлыӈыг ēмты, ущпыл щёлыӈыг та воратанэ̄тэ. Такем щёлыӈыг о̄луӈкв таӈхыс - ма̄хум ла̄пала̄лнэ̄тэ, са̄всыр щирыл та ощмарланэ̄тэ. 
Тох са̄в та̄л о̄лум ос номсахтуӈкв патум: хоталь щёлэ тотуӈкв, хоталь щёлэ тӯйтуӈкв? 
Номсахтас-номсахтас, хоса номсахтас маныр ва̄руӈкв: щёлэ - олнанэ, со̄рниянэ щар карыс нё̄р алан тӯйтуӈкв номылматас. Яныг вертолёт капай ва̄рылтас. Манах олн о̄ньщи, пуссын со̄рнииг пēнт­санэ, вертолётын та̄лтхатас, та минас карыс нё̄р кинсуӈкв. 
Матыр палыт та яласас-яласас: акв нё̄р аланыл мо̄т нё̄р алан, акв но̄х, акв но̄х та лаплахты, та лаплахты. Аквматэ̄рт вертолётэ я̄ӈкыл щар лап-овумлавес, тох-та тув по̄львес, воссыг э̄лаль минуӈкв аты вēрми, ёл та рагатас. Со̄рни олныӈ лӯтыӈ та̄гыл ёл та рагатас. Ёл-рагатас. Та яныт та̄рвитыл та патыс: ма̄ я̄ӈк та̄ра ма̄ ёлы-па̄лн ёла та щалтыс. Та яныт та̄рвитыл та патыс, та щёлыӈ хум ёл-патум ма̄т яныг мил во̄ӈха ēмтыс. 
О̄влэ̄т та во̄ӈхан са̄лы о̄щнэ ё̄рн ма̄хум та̄н тув хо̄нтхатмыт. Тувыл са̄всыр учёный ма̄хум ос тув хо̄нтхатсыт, тот яласаӈкв патсыт. Такос номсахтэ̄йт: хотыл тэ̄лум во̄ӈха? Нэ̄мхотит тамле номтын ат та патаве, хумыс щакырыг о̄лнэ паттат тох ёл-щалтуӈкв ро̄ви. 
Л.М. Алгадьева рущ ла̄тӈыл хансум мо̄йтэ А. АЛГАДЬЕВАН ма̄ньщи ла̄тӈыл толмащлавес 
Со̄рп урыл пēс потыр
То̄рум ӯнтхатам йис порат, э̄лумхо̄лас нот ӯнт­хатам порат тамле потыр о̄лыс. Пēс ма̄хмы­тыл хӯлыгласум, ащо̄йкам о̄с потыр­та̄лас, тох ла̄­вēгыт, - пēс порат со̄рп, э̄рттам, хо̄т ла̄гыл о̄ньщас. 
Ань о̄лнэ со̄рп хо̄т ла̄г­луп о̄лум, сака пēлп о̄лум. Э̄лум­хо̄ласна, ӯйхулна юил ёхтуӈкв ат вēрмынэ. Нэ̄м­хумле ка̄тын-пат­туӈкв, юил ёхтуӈкв ат вēрмы­нэ̄­ныл. 
Тувыл То̄румн кит ла̄г­лаге хот-вуимēг – тох со̄рп нила ла̄глупаг ēм­тыс. Ос та юи-па̄лт ущта со̄рп мощ ла̄щал­нуваг патум, ла̄щлаквнув ха̄й­туӈкв патыс.
Тав манаре ла̄щал! Во̄рт самын ке паты, самыл ка̄салылы̄н ке – сома сопам сов хольт ё̄ӈхатах­тыглы! Ла̄гланэ та палытыт – мори юил ат ёхтылы̄н! Туп ёмас во̄р ӯй кӯтювын вēр­маве ёл-хортуӈкв.
Тувыл со̄рп, май, о̄с ялпыӈтаве: мори тэ̄ӈкв ат ро̄ви, кон о̄лнэ порат сорп нё̄выль тэ̄ӈкв ат ро̄ви. Пуӈке, нēл­ме, са­маге, нёл-па̄ланэ, э̄тга­лапе – хум ма̄хум та̄нки тэ̄га­ныл, я̄нас пӯтыл па̄й­тыя­ныл, я̄нас пасаныл та̄нки тэ̄­ганыл. 
Пуӈке, э̄т­галапе нэ̄ хотпан ат ро̄ви тэ̄ӈкв. Со̄рп па̄ӈке ос нё̄выль ловтнэ витэ мори ма̄н со̄суӈкв ат ро̄ви. Луванэ о̄с мори па̄хтуӈкв ат ро̄вейт. Ка̄т мори ловтуӈкв о̄с ат ро̄ви, нё̄выль тэ̄нэн юи-па̄лт. Тох ты ва̄рмаль кос о̄лы!
А.В. Анямова Кēрасколыӈъя па̄вылт потыртам пēс потраге А. Алгадьева нэ̄пакн хассаге
Кисуп урыл пēс потыр 
Пēс, - ла̄вēгыт, - кисуп сака яныг о̄лум. Э̄лум­хо̄лас во̄рна минам. Во̄рт ё̄мимēтэ, илттыг кисуп тыламлам: э̄лумхо̄лас такем та рохтум, щама ра̄гатам. 
Кисуп, май, сака суиӈыщ тыламлы, сака суиӈыщ товлагēтыл хорсты. Ос тувыл То̄румн кисуп ма̄ниг ла̄виме, нё̄вле мо̄т товлыӈ ӯит мус ла̄кква-уртыме. 
Кисуп нё̄выль вуйкан – я̄ӈк. Кит нё̄выль ло̄мтаге щёпырн, щё­пыр ва̄ӈын нё̄выльн, тув ханувъяп­та­маге. 
Ань таима̄гыс щёпыр ва̄ӈын нё̄вляге, кит вуйкан нё̄выль са̄л­мыг о̄ньщēг. Тай кисуп нё̄выль ло̄мтыг, - ла̄вēгыт.
Кисуп - тав ма̄нь кос,  ань мус во̄рт ё̄мимен, илттыг ква̄лапи ке, такем та тав суиӈыщ тыламлы, ӯрхатта̄л хот-рохтуӈкв ро̄ви. Тамле та кисуп. Тав тыкос ань сака та̄кыщ товлагēтыл хосги! 
А.В. Анямова Кēрасколыӈъя па̄вылт потыртам пēс потраге А. Алгадьева нэ̄пакн хассаге
 
