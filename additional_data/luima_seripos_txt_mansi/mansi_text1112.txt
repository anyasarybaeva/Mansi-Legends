
Ка̄сыӈ та̄л лӯпта э̄тпост  мариец ма̄хум акван-атхатыгла̄лэ̄гыт. Та̄н «Пеледыш пайрем» (Праздник цветов) та̄нки ялпыӈ хо̄таланыл тот янытлэ̄гыт. Ма̄хум тэ̄пкант картопка ос мо̄т тэ̄нут ӯнттуӈкве  а̄стланэ̄ныл кастыл тамле яныг ялпыӈ хо̄тал ва̄рыглэ̄гыт. Марий Эл республика янытыл о̄лнэ ма̄хум пуссын тув мӯйлуӈкве ёхталэ̄гыт.Ты та̄л ялпыӈ хо̄тал лӯпта э̄тпос 21 хо̄талэ̄т о̄лыс. Ма̄хум лов щёс порат  яныг ӯскант акван-атхатуӈкве патсыт.  Та̄н пуссын мариец мир 

	маснутыл масхатым о̄лсыт. Са̄всыр районытт о̄лнэ марийцыт супаныл мощ мо̄т щирыл ю̄нтыяныл. Аквъёт та̄н пуссын такем нё̄тнэ̄г сусхатасыт. Ос тув атхатыглам ма̄хум та̄нки 

	халанылт туп марийский ща̄нь ла̄тӈыл потыртасыт.     

	Тувыл китхуйплов щёс порат та̄н ӯсхулы хосыт акв яныг колонна щирыл мо̄т ӯскан мус ё̄мсыт. Тув ёхтуманыл порат Марий Эл республика президент Леонид Игоревич Маркелов ма̄хум ялпыӈ хо̄талыл янытласанэ. Тав ла̄выс: «Тамле ялпыӈ хо̄тал ва̄рыглым, на̄н на̄нки пēс йис ва̄рмалянын э̄лаль тотыяны̄н. Ты ма̄т марийцыт, рущит, хатанит ос мо̄т мирыт 

	о̄лэ̄гыт, ты ялпыӈ хо̄тал ма̄навн пуссын юртыӈыщ э̄лаль о̄луӈкве нё̄ты. Тыхо̄тал ка̄сыӈ колн са̄в со̄т ос щунь 

	вос тоты». 

	Ты юи-па̄лт са̄в мо̄т кӯщаит ла̄тыӈ ла̄всыт ос акван-атхатам мир ялпыӈ хо̄талыл янытласаныл. Таи ёмас, кӯщаит пуссын марийский ща̄нь ла̄тӈыл ёмащакв потыртэ̄гыт. 

	Ты юи-па̄лт ка̄ркамыг рӯпитан тракторис-тыт, ма̄ сакватан хо̄тпат, мис по̄снэ нэ̄т ос мо̄т рӯпата ва̄рнэ ма̄хум са̄всыр янытлан нэ̄пакыл майвēсыт 

	ос янытлавēсыт. 

	16 районныл ёхталам ма̄хум пуссын та̄нки я̄нас па̄сан ва̄рыгла-сыт, са̄всыр тэ̄нут тув ӯнттыгласыт. Ка̄сыӈ хо̄тпа та̄н па̄санылт матыр тэ̄нут виӈкве ос тэ̄пъялаӈкве вēрмыс. Россия янытыл о̄лнэ 

	марийцыт ты ялпыӈ хо̄талн тув о̄с ёхталэ̄гыт. Ты та̄л Башкирия, Татарстан, Свердловский областьт о̄лнэ марийцыт тув мӯйлуӈкве ялсыт. Та̄н о̄с пасан щё̄пита̄лыгласыт, концерт о̄лум порат о̄с э̄ргысыт, йӣквсыт. Йошкар-Ола ӯст о̄лнэ ма̄хум тамле хо̄талт мӯйлуӈкве о̄с сака ка̄сащēгыт, тыи ма̄гсыл та̄н щēмьяӈ та̄гыл тув ёхталэ̄гыт. 

	Ӣтипа̄лаг мӯйлын ма̄хум пуссын аквторыг йӣквсыт, йӣкваныл рущ ла̄тӈыл «марийская круговая» намаим 

	о̄лы.  Ты юи-па̄лт ма̄нь-лат  а̄гит-пыгыт ма̄гсыл этнодискотека о̄лыс. Тох марийцыт «Пеледыш пайрем» ялпыӈ хо̄талт мӯйлысыт.

	Людмила 

	Теткина

	 
