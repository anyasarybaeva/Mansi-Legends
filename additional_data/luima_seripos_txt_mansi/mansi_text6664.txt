
Ты э̄тпос 14-19 хо̄талытт Ха̄льӯс район Тӯрва̄т па̄вылт ма̄ньщиянув Ӯй йӣквсыт. Тот Самбиндаловыт щēмья хосат та̄гыл о̄лэ̄гыт. Та̄н нё̄рыт ляпат во̄раēгыт ос хӯл алыщлэ̄гыт. 
Ты тэ̄лан Ха̄льӯс район Ня̄хщамво̄ль, Саранпа̄­выл, Сӯкыръя, Хулюмсӯнт па̄в­лытныл, Советский район Таёжный па̄вылныл ма̄ньщи мир ёхталасыт. Свердловский области­ныл лӯсум ма̄ньщит о̄с ёхталасыт. 
Та̄н «Бураныл» нё̄рт о̄лнэ лё̄ӈх хосыт яныгса̄т арыгтем вēрыста йисыт. Па̄вылн ва̄тах­кем э̄лум­хо̄лас ёхталасыт. 
Тӯрва̄т па̄вылт нила пыг Олег, Илья, Андрей ос Алексей ё̄рнкол тӯщтын ма̄гыс а̄влат та̄стысыт. Ма̄н вертолётыл тув ёх­ты­сӯв, Пётр Анямов та̄ра ё̄рнкол тӯщтуӈкве вуй­хатас. 
Ты ма̄ньщи хум Саран­па̄вылт о̄лы. Тав ты ва̄р­маль ёмщакв ва̄гтэ, тот о̄лнэ ма̄хум ханищтасанэ. Ӯй йӣквнэ ма̄хум тӯ­лыг­лахтын маснут мас­нэ̄ныл ма̄гыс ё̄рнколув кол по̄хыт тӯщтыслув. 
Э̄типа̄лаг Савва Сам­биндалов Дмитрий апге ёт «Бураныл» Ӯй тотуӈкве та минасы̄г. Аквматэ̄рт э̄лыл писаль патамтан суй та ēмтыс. 
Ӯй кол­по̄хын тотвес, ань кон лю̄ляхо̄лнэ ма̄хум тӯйтыл ра̄вт­хатуӈ­кве та тӯлт­ха­тасыт. Янге, ма̄не пуссын тӯйтыл равтвēсыт. 
Тувыл а̄пщикве а̄ва юв та тӯлвес. Пасан ва̄тан маныр э̄ри, таи щё̄пита­вес. Ма̄хум пуссын юв щалт­сыт ос тав э̄лы-палэ̄т пуӈк пинсыт. Э̄кват ёмас­пал нупыл, хум хо̄тпат ос во̄ртыпал нупыл ӯнт­сыт. Ос са̄ӈквылтап та̄н та ква̄лтапавес, ма̄хум Ӯй йӣквуӈкве та о̄выл­тах­тасыт.
О̄выл хӯрум э̄тэ-хо̄талэ хум хо̄тпат тулыглапыт тӯлыгласыт. Юи-о̄выл хо̄тал ка̄сыӈ па̄вылныл о̄лнэ ма̄хум та̄н На̄й-О̄тыраныл сэ̄гамалнэ ма̄гыс ялпыӈ йӣквыт хум хо̄тпатн йӣквēсыт. 
Тувыл ос Савва Сам­биндалов Олег яныг пыге ёт, Владимир Меров, Денис Вынгилев ос Евгений Анямов ялпыӈ э̄рыг э̄ргысыт. 
Ты «Ӯй йӣкв» Государ­ственный Дума депутат нэ̄ Татьяна Степановна Гоголева ва̄руӈкве нё̄ты­стэ. Тав са̄всыр ма̄тт о̄лнэ ма̄хманув Турва̄т па̄вылн акван-атыгласанэ.
Николай МЕРОВ
