
Ты э̄тпост Ханты-Мансийск ӯс мирколт пресс-конференция о̄лыс. Кина суснэ то̄тап хосыт Екатеринбург, Сургут, Нижневартовск ос Нефтеюганск ӯсытыт о̄лнэ ля̄ххал тотнэ хо̄тпат округ кӯщай ва̄ӈын хум Алексей Забозлаев, промышленность департамент кӯщай хум Кирилл Зайцев ос Югра фондыт кӯщаиг рӯпитан хум Роман Генкель ёт потрамасыт.  
Кӯщаит ла̄вманыл щи­рыл, округувт мо̄лты та̄л сыс экономикав мощ са̄вмыс. Ма̄н ма̄вт ма̄-во̄й ма̄ныл но̄х-винэ хосыт са̄выӈпа̄лэ олн сэ̄лаве. Ос ань ты накт ма̄-во̄й са̄в но̄х ат виве, 2018 та̄л пора тēмыг хультыс. 
Ма̄-во̄й овтнэ кēртурыт кӣвраныл арген па̄ӈкту­вēсыт, та̄наныл сыс­там­таӈкве э̄рыс, ты пат­тат ма̄-во̄й но̄ӈхаль хартнэ ва̄рмаль ювле хультыс. Нефтяникыт ка̄сыӈ та̄л ищхӣпыӈ утыт ёвтэ̄гыт ос йильпи кēртурыт ва̄­рēгыт. Китса̄т са̄виткем млрд. солко̄ви тув хол­тэ̄гыт. Ты хосыт та̄н ёмщакв та̄ра-паттэ̄гыт, рӯпатаныл хумус э̄лаль мины ос манса̄вит ма̄-во̄й но̄х-вы­гыт. 
Тэ̄нут-пормас ва̄рнэ щирыл са̄всыр рӯпата о̄с ва̄раве. Тыт нефтегазовое машиностроение, нефте­газохимия предприятият о̄лэ̄гыт, нор яктаве, хӯл, нё̄выль ос мо̄т тэ̄нут ва̄раве, яласан лё̄ӈхыт састумыг ва̄равет ос мо̄т рӯпата о̄лы. Мо̄лты та̄л па̄сныл са̄всыр порсыт ла̄кква-атуӈкве патвēсыт. Ты порсыт ань китынтыг пормасыг ва̄рнэ ма̄гыс э̄л кēтавет. Порс атнэ ма̄гыс яныг хусапыт щё̄питавет.
Ювле хультум та̄лт ма̄хум олнаныл са̄в­сыр тэ̄лан ва̄тихал та̄стыг­ласаныл. Ты хосыт окру­гувт пуссын аквъёт онто­ловса̄т арыгтем млрд. солко̄ви са̄вит олн сэ̄л­вес. Тыт тармыл тэ̄нут-пормас ва̄рнэ щирыл ос нила арыгтем триллион са̄вит солко̄ви округув олн сэ̄луӈкве вēрмыс. 
Ма̄-во̄й ма̄ныл но̄х-винэ хосыт «Сургутский завод стабилизации конденсата им. В.С. Черномырдина» щар са̄в олн та̄сты. Нор­ныл па̄ртыт сылнэ ма̄т ос «Югорский лесопро­мышленный холдинг» нампа предприятие са̄в олн сэ̄лы. Ты предприя­тие субсидия-олныл ат майлаве, такви рӯпитаӈ­кве вēрми. 

Мо̄лты та̄л «Кода Лес» нампа предприятие кол ӯнттым рӯпитаӈкве па­тыс. Акв та̄л палыткем рӯ­питанэ̄тэ сыс, тот ма̄­хум хус та̄с кол ва̄рсыт. Ты коланыл Юграт, Тюмен­ский область ос Башки­рия ма̄т о̄лнэ хо̄тпатн тыналасаныл. 
Ты та̄л округувт тэ̄нут ва̄рнэ тэ̄ла нила са̄вит процентын но̄х-са̄вмыс. «Сургут ӯс нё̄выль ва̄рнэ завод» са̄в олн тотыс. Ты завод хус та̄л палыт округувт рӯпиты. Щищ­курекыт янмалтан «Обь-Регион» нампа компания о̄с са̄в олн сэ̄лыс. 
Мо̄лты та̄л щищкурек коланыл колнакыл нё̄т­вес, ань тыналан нё̄выль иӈ са̄внувег ēмтыс. Са̄р­тын та̄н хӯрумса̄т тонна нё̄­выль та̄стыг­ласыт, ань атса̄т тонна ва̄рēгыт. 
Та та̄лт округувт яныг пēрма пӯсвес. Тот яныг­са̄т на­лыман са̄вит мис ань о̄ньщаве. Та пēрмат рӯпитан ма̄хум мис­пос­нут ёвтсыт. Ты ищ­хӣпыӈ ут мисэ̄ква щак­ванэ палт маставе ос такви щаквит посы. Ань ты ва̄рмаль щирыл округувт са̄внув щаквит посуӈкве патвес.
Югра ма̄т кēрыл ва̄рим щаӈквыт ань ос нила процентын са̄в­мысыт. Химиял са̄всыр пормасыт са̄внув ва̄­руӈкве патвēсыт. Ты ва̄рмаль щирыл «Сур­гутский завод хими­ческих реагентов»,  «Когалымский завод химических реагентов» нампа предприятияг ос нефтяникыт ма̄шина­ныл ос ищхӣпыӈ утаныл хот-щё̄питан кол ёмщакв рӯпитэ̄гыт. Тувыл Пыть-Ях ӯст кēртурыт ва̄рнэ предприятие о̄с яныт­лавес. Та̄н ва̄рнэ кēр­тураныл ма̄-во̄й ма̄ныл но̄х-винэ «Роснефть» нампа компания акваг ёвтыяныл.
Миркол кӯщаит ла̄в­сыт, округувт рӯпитан предприятият акваг олныл нё̄тавет. 2019 та̄л сыс пуссын аквъёт та̄н онтоловса̄т арыгтем млн. солко̄ви са̄вит олныл май­лувēсыт. Са̄выӈпа̄лэ олн федеральный бюд­жет­ныл кēтыглавес, аквпал охсатэ ос округ бюджетныл та̄стыглавес. Ты коныпал тыт са̄всыр проектыт э̄лаль тотнэ ма̄гыс ма̄хум акв млрд. нёлса̄т нупыл ат млн. са̄вит солко̄ви олн холт­сыт.
