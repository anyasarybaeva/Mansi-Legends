
Ня̄врамыт ма̄нь та̄гыл та̄ксарыг янмалтан ма̄гсыл са̄в хо̄тпат та̄н ётаныл рӯпитэ̄гыт, ханищтэ̄гыт. Āгит-пыгыт ха̄йтыгтым, поргащлым, ню̄нсалахтыглым ё̄рыг ēмтэ̄гыт. 
Акв Саранпа̄выл хум Сергей Сергеев ня̄врамыт ханищтым рӯпиты. Таве ма̄н титыгласлӯв, тав тох потыртас:
– Ам «Поиск» колт 2020 та̄л па̄сыл рӯпитэ̄­гум, тув А.В. Попован ам тренерыг вуйвēсум. Ōвлэ̄т та̄л охса сыс настольный теннис касылыл ня̄вра­мыт ханищтасум, тувыл ма̄ньлат а̄гит-пыгыт ёт рӯпитаӈкве патсум. 
Та̄н туи ӯщлахтынэ̄­ныл порат па̄вылт са̄в­сыр рӯпата ва̄рēгыт, па̄­вылкан порсыт хот-атэ̄гыт, пӯсасыт о̄льпыл сартэ̄гыт, памятникыт хот-сыстамтыяныл. Рӯпитаӈ­кве ка̄сащан ня̄врамыт ёт ам та̄н нэ̄паканыл акван-атыянум, та̄н тувыл центр занятости па̄лыл олныл ойтавет. 
Ётыл тэ̄лы порат о̄с рӯпитаӈкве патсӯв, тӯйт хот-хилэ̄в ос мо̄т са̄всыр рӯпата ва̄рēв. Мо̄лты та̄л па̄сыл ам район янытыл ты рӯпата ва̄руӈкве ла̄в­вēсум, то̄нт ам 250 а̄ги­рищит-пыгрищит рӯпи­таӈкве во̄всум, ань ты та̄л 450 ня̄врам ёт вос рӯпитэ̄гум.  
Ты коныпал ам «Кедр» нампа секцият рӯпитаӈ­кве ла̄ввēсум, тот ам ня̄в­рамытын ма̄-вит урыл потыртэ̄гум, та̄наныл во̄рн тотыглыянум, во̄рт о̄луӈкве ханищтыянум. Туи порат лӯпта э̄тпос оигпан ляпат ма̄н нё̄рн атхатэ̄в.
Пормасанув атыянӯв, яныг ма̄шинан Усть-Пуйва па̄выл мус тотавēв, тот катамаран-ха̄панув щё̄питыянӯв ос тувыл ло̄ӈхаль я̄ хосыт та на̄тылтэ̄в. Ты ня̄врамыт ёт ма̄н хӯрум тренерыт – ты Виталий Алексеевич Меров, Алексей Игоревич Семяшкин ос ам атхуй­пловтем ня̄врам ёт выгӯв ос тох ты та̄наныл тотыг­лыянӯв. Саранпа̄выл мус на̄тылтанэ̄в сыс тит ма̄т э̄т хӯлэ̄в, ӯщлахтэ̄в. Тох яласым ма̄н та̄наныл лё̄ӈх ханьщуӈкве, а̄ращ ва̄руӈкве ханищтыянӯв, вит тармыл ӯргалахтуӈ­кве вос ха̄сэ̄гыт. 
Хунь В.П. Рокин центр «Поиск» колт кӯщаиг пат­тувес, тав а̄нум пыгрищит хоккеил ёнгуӈкве ханищ­таӈкве ла̄всанэ. Ма̄н «По успеху каждого ребенка» нампа ва̄рмаль щирыл нё̄твесӯв, ня̄врамытын ёнгын ма̄гсыл са̄всыр э̄рнут ёвтсӯв, ты конькит, клюшкат, тēнтыт, па̄ссат.
Конькил тахсын кан витыл тэ̄лы со̄сантаслӯв, я̄ӈк састумыг по̄льтыслӯв, ня̄врамыт татем сымы­ӈыщ вуйхатсыт, тот та тахсэ̄в. Ōвлэ̄т яныгнув пыгрищит ханищтасум, мо̄лты та̄л 7-10 та̄л яныт пыгрищит акван-атсум, та̄н ётаныл ёнгасэ̄в. Тувыл хум хо̄тпат о̄с тахмаясыт, ань хум хо̄тпа команда о̄с атсӯв. 
Пыгрищитын маснут ёвтуӈкве ма̄навн депутат хум Руслан Проводников олныл сака нё̄тыс, тавēн пӯмащипа ла̄вēв. Феде­ра­ция хоккея колн пищма хансыгласум, та̄н ма̄­навн олн та̄стысыт, ма̄н о̄с э̄рнэ пормасыт ёвтсӯв. Ты та̄л грант губернатора ма̄гсыл нэ̄пакыт атыгла­сум, тувыл олныл май­весӯв, па̄ссат, супохсат, тēнтыт, тулё̄влыӈ па̄ссат ёвтэ̄в. 
Тэ̄лы порат ма̄н ня̄в­ра­мыт ёт Ягрим па̄вылн касуӈкве во̄виньта̄лвесӯв. Тот конькил тахсын кан кол тӣвырт о̄лы, ма̄н тамле кол па̄влувт ат о̄ньщēв, пыгрищит ань сакати ва̄ӈкве патыяныл, хумус кол тӣвырт хоккейл ёнгасаӈкве ро̄ви. Ма̄н ма̄гсылув ты сака ёмас касыл о̄лыс, ня̄врамыт ёмщакв тахсысыт, ёнга­сасыт. Ань та̄н ам палтум ща̄гтым ёхтыгпēгыт, сы­мыӈыщ ханищтахтэ̄гыт. 
Сергей Олеговичн ма̄н пӯмащипа ла̄тыӈ ла̄вēв, татем ёмщакв ня̄врамыт ханищтыянэ, ты хум оматэ ханты нэ̄, а̄тятэ ма̄ньщи хум о̄лсы̄г. Тав щащēкватэ Саранпа̄выл нэ̄ Римма Никифоровна Качанова наме о̄лыс, Сергей Ха̄льӯст яныгмас кос ос Саранпа̄вылн о̄луӈкве ёхтыс. Тот тав щēмьяӈыг ēмтыс, Наста э̄кватэ̄нтыл пыг янмалтэ̄г. 
Галина КОНДИНА
