
Сайнахова Татьяна Алексеевна, тав такви о̄парищ наме Неттина, Сӯкыръят о̄лыс. Ань ты нэ̄ о̄лупсатэ урыл ма̄н рӯпитан колувн Тэ̄к па̄вылт о̄лнэ ханты э̄ква Зоя Абрамовна Новьюхова пищма тēтыс. Тав потре ань э̄лаль ловиньтэлы̄н.
Татьяна Алексеевна – ты ам щащēквам тав увщитэ о̄лыс. Та̄н Хосом-курт нампа па̄вылт о̄лсыт, ты па̄выл Тэ̄к ляпат ӯн­лыс. А̄ще - Алексей Нико­лаевич Неттин, тэ̄н э̄кватэ̄нтыл хо̄т ня̄врам о̄щсы̄г – нила а̄ги ос тит пыг. 
О̄лум па̄вланылт лувыт ос мисыт о̄щсыт. Са̄лыяныл ляпа рӯтанылн Нё̄рыт ляпат ӯрвēсыт, Сыня я̄ ва̄тат. Нила поснэ мисаныл юв хунь ёхтэ̄гыт, а̄гит ка̄сыӈаныл такви мисэ посытэ. Оманыл та сыс матыр мо̄т колсори рӯпата ва̄рыс. Пум аквъёт са̄грысыт, таса̄вит пум та̄нанылн та э̄рыс. Тамле ка̄ркам колта̄гылт а̄ги ты яныгмас.

Хӯл ма̄гыс миннэ ма̄хум урыл
Пēс порат Саквъя̄ныл са̄в ма̄ньщи хо̄тпа хӯл пувуӈкв А̄сн ялсыт. Я̄ хосыт А̄с нупыл миннэ̄­ныл порат па̄г акваг хои­гласыт, та̄н коланылт э̄т хӯлсыт. То̄нт ма̄хум пус­сын юртыӈыщ о̄лсыт, ха­ла­нылт хотмус потырта­сыт – акват ханты ма̄хум, мо̄­таныт ос ма̄ньщи хо̄тпат.  
Ювле ос та̄глыӈ ха̄пыл товсыт. Аквмат порат та̄н ётаныл Григорий, Сӯкыръя пыг, о̄лыс, Татьяна ка̄са­ламтэ, татем та ща̄гтыс. Халэ̄нт ва̄йхатасы̄г ос потыртахтасы̄г, а̄ги тав ётэ тах ои.
Ма̄хум А̄сн хӯл пувуӈкв та минасыт. Таквсы ювле миннэ̄ныл порат, о̄ста ты па̄вылн ёхтысыт. Э̄ти Григорий ос Татьяна ма̄нь­ха̄пн та̄лсы̄г ос та оясы̄г. 
А̄лпыл Татьяна а̄ще ос каӈке ка̄саламыг, а̄гитэ̄н юн а̄тим. Юил ха̄пыл та минмыгтасы̄г, хо̄нтсагēн. А̄ги ювле та тотвес. Григорий ла̄ввес, а̄ги нэ̄г тотуӈкв те таӈхи, таве хайталаӈкве тэ̄лы вос ёхтэ̄гыт.
Тэ̄лыиг та ēмтыс, акв­матнакт са̄лыӈ суныӈ ма̄хум ты ёхтысыт. Я̄ӈк са̄лы йӣрыг тӯщтысаныл, са̄в мӯйлупса, маснут ёт-тотсыт – мольщаӈыт, сахи, ва̄ит, ня̄рат. Татьяна Сӯкыръян та тотвес. Та̄л минас, а̄ще Сӯкыръян мӯйлуӈкв о̄с ялыс. Ёма­щакв тот мӯйлыс.

Сāв ня̄врамыӈ колтāгыл о̄лыс
Ты колта̄гылт аквхуй­плов ня̄врам самын пат­сыт. Нэ̄г-хумыг са̄лыӈколт акваг яласасы̄г, са̄т ня̄­врамагēн а̄тимыг ēмтсыт. Туп нила ня̄враманэ̄н хультсыт – Николай, Елена, Марфа ос Степан. 
Григорий Павлович а̄щаныл 1938 та̄лт Ханты-Мансийск ӯст наска̄ссыг порслувес. Нэ̄пакт тох хансым о̄лы: 
– Сайнахов Григорий Павлович, Сӯкыръят 1892 та̄лт самын патыс. Са̄лы ӯрнэ хум. 1937 та̄лт ва̄т сāграпнал э̄тпос 5 хо̄талэ̄т пуввес. Омский УНКВД сутытавес. Ханты-Мансийск ӯст 1938 та̄лт та̄л котиль э̄тпос 21 хо̄та­лэ̄т насска̄сыг порслувес.
Тох нэ̄кве о̄йкатэ та̄л та хультыс. Тактēт ня̄вра­манэ янмалтасанэ. Яныг пыге Николай хо̄нтлын ма̄н тотвес, ювле аты ёхтыс, тот хо̄т патыс. 
Ма̄нь пыге Степан ёт Татьяна Алексеевна 1961 та̄лт Тэ̄к па̄вылн ёхталас. Ляпа рӯтанэ ёт хо̄нт­хаты­глас. То̄нт тав такви ханты ла̄тӈēтыл лю̄льсаӈ потыр­тас, халанылт ма̄ньщи ла̄тӈыл потыр­тасыт. 
Та юи-па̄лт ос Тэ̄к па̄вылныл ляпа рӯтанэ Сӯкыръян ялсыт – тит увщияге а̄гиягēн ёт. Татьяна Алексеевна 1972 та̄лт а̄тимыг ēмтыс, тав 81 та̄лэ мус олыс.
Ань ты колта̄гылныл минам яныг рӯт са̄всыр па̄влытт о̄лэ̄гыт – Саран­па̄вылт, Кульпаст, Ха̄льӯст, Тэ̄к па̄вылт. Та̄н халанылт ва̄йхатэ̄гыт, пēс рӯтаныл ат ёрувлыяныл. Пуста̄гыл вос о̄лэ̄гыт, пӯс ка̄т, пӯс ла̄гыл.
Зоя Абрамовна Новьюхова тēтум потре ма̄ньщи ла̄тӈыл Валентина УЗЕЛЬ хансыстэ.
