
Раиса Александровна Ляхова 1954 та̄лт яныгпо̄ль э̄тпос 15 хо̄талэ̄т Ханты-Мансийск ӯст самын патыс. Э̄ква са̄в та̄л «Лӯима̄ сэ̄рипос» ос «Ханты ясаӈ» газетаг ва̄рнэ колт олн ловиньтан хо̄тпаг рӯпиты. Намхо̄талэ кастыл тав ётэ потрамасӯв, о̄лупсатэ урыл китыглахтасӯв, хоты рӯтныл о̄лы, хо̄т яныгмас. Раиса Александровна тох ла̄выс:
– Ащо̄йкам ханты хум, о̄парищ наме Салтанов, Ханты-Мансийский район Цингалы па̄вылныл о̄лыс. Анēквам рущ нэ̄, о̄с тувыл о̄лыс. Тэ̄н ат ня̄врам ян­малтасы̄г – омам Анна, тувыл Прокопий, Нина, Тоня, щар ма̄нь Клава. 
Омам Анна Ивановна 1928 та̄лт самын патыс. А̄пщитэ ос йигрищанэ ёт тав ма̄ньта̄гыл савалапыг хультыс. Нила класс мус туп ханищтахтас. Хо̄нт­лын нак о̄вылтахтаме порат, вōр яктуӈкве кēтвес. Яныгхо̄тпат ёт на̄йив атыс, пум ва̄рыс. Цингалы па̄вылныл Ханты-Мансийск ӯс мус 60-70 вēрыста ла̄г­лыл ялантасыт.
Ётыл омам Ханты-Мансийск ӯсн о̄лмыгтас, яслит ос садикт ня̄врам ӯргалым са̄в та̄л рӯпитас. Хо̄нтлын нак порат ос та юи-па̄лт та̄рвитыӈ рӯпата ва̄рме ма̄гыс «Труженик тыла» намыл майвес. Тав 91 та̄л о̄лыс. О̄лме палыт ма̄гылн тагатан по̄сытыл ос янытлан нэ̄­пакытыл майлувес, са̄в­сыр хо̄нтхатыглапытын во̄виньта̄лвес.  
А̄тям Александр Василь­евич Казань ӯсныл о̄лыс. Омам ёт ты ӯст акван-хо̄нтхатсы̄г, акван-мина­сы̄г. Ма̄н нила ня̄врам самын патсӯв. Ам щар яныг, ам ёлы-пал э̄щагум Людмила ос Руфина, щар ма̄нь Юра а̄пщив. Школа а̄стламум юи-па̄лт, кооперативный техникумт ханищтахтасум. 
Людмила увщим фар­мацевтыг ханищ­тахтас, рӯ­питаӈкве Барнаул ӯсн кēтвес, а̄нум ёт во̄выстэ. Тув минасум, комбинатын рӯпитаӈкве патха­та­сум, общежитият о̄лнэ колна­кыл майвēсум. О̄йкам Александр Ивано­вич Алтайский крайныл о̄лыс, кēр толтнэ хōтпаг рӯпи­тас. Барнаул ӯст Олеся а̄гимēн самын патыс. То̄нт о̄йкам нупыл ла̄всум, та ма̄т о̄луӈкве ат таӈхēгум, амти ма̄мн минуӈкве ном­сэ̄гум. Тыгле та йисӯв.
О̄влэ̄т СУ-20 ма̄т отдел кадров колнакт рӯпи­тасум, мощ ётылнуве бух­галтерыг паттувēсум. Тот пēнсиян миннэм мус рӯ­пи­тасум. Тувыл тыг, сосса мир газетаг ва̄рнэ колн, патхатасум. Рӯпатам э̄руптылум, ханты ос ма̄ньщи ма̄хманув халт рӯпитаӈкве татем ёмас. 
О̄йкам о̄влэ̄т транспорт­ный компаният меха­ни­кыг рӯпитас, тувыл кӯщай ва̄ӈын хумыг паттувес. Мēн а̄ги-пыг янмалтас­мēн, Олеся ос Александр. Ань нила апыгрищанум яныгмēгыт, кит апыг апыгрищ о̄ньщēгум. 
– Оман ханты ла̄тӈыл потыртас? 
– Тав о̄лмēт, ла̄всас, а̄тятэ иӈ ма̄ньлат хум о̄лыс, а̄тимыг ēмтыс, таима̄гыс ханты ла̄тыӈ торыӈ ат хӯлыглас, юн ма̄хманэ пуссын рущ ла̄тӈыл по­тыртасыт. Омам ханты мире урыл сымыӈыщ потырта̄лыс, а̄тятэ щи­рыл рӯт ма̄хманэ ёмас ла̄тӈыл номылмата̄лсанэ. Э̄рнэ нэ̄паканув щирыл ам, ня̄враманум ос апыг­рищанум пуссын хантыиг хансым о̄лэ̄в. 
О̄йкам тыг ёхтуме порат, хӯл щар ат тэ̄с, ма̄н халувт о̄лыматэ, татем тэ̄ӈкве патыс. Ма̄н хӯлыӈ-тэ̄пыӈ ма̄т о̄лэ̄в, хӯл та̄л хумус о̄лэ̄в. Ащо̄йкам хӯл алыщлас, хӯл ё̄рыл о̄лсыт, яныгмасыт. 
О̄йкамēнтыл 39 та̄л аквъёт о̄лсумēн, а̄гмыл хартыс, хотталь щалтыс. Ня̄враманум ёт о̄лэ̄гум, ты ӯст э̄щум о̄лы, та̄н пуста̄­гыл вос о̄лнувыт.
Ань потрумēн та оиг­пас. Раиса Александров­на сымыӈ, вēщкат э̄лум­хо̄лас. Ма̄н, газета ва̄рнэ хо̄тпат, таве э̄руптылув, намхо̄талэ̄т янытлылув! 
Са̄в та̄л ёт пус ка̄т, пус ла̄гыл вос о̄лы, ня̄в­раманэ̄н-апыгри­щанэ̄н ос рӯт ма̄хманэ̄н вос ӯргалаве, вос нё̄таве!    
Светлана РОМБАНДЕЕВА 
