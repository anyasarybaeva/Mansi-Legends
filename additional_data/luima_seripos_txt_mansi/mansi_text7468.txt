
Ля̄ххал тотнэ хо̄тпат са̄лы ӯрнэ тэ̄ла палт пуӈктотнэ хум Сергей Николаевич Харючи ёт Ханты-Мансийск ӯст са̄лыӈ ма̄хум 7-ыт мирхал сапра̄нияныл о̄лме порат потрамасыт. Китыглахтын ла̄тыӈ са̄в о̄лыс. Сергей Николаевич тох потыртас:
– Ассоциация «Олене­воды мира» нампа орга­низация 25 та̄л ювле хультум порат Ямал ма̄т Надым ӯст ва̄рвес. То̄нт Устав са̄ккон-нэ̄пак хансуӈкве о̄вылтавес, кӯщаит пēриявēсыт. 
Ты ассоциация са̄лы ӯрнэ тэ̄лан нё̄тмил тотнэ ма̄гыс ва̄рвес. Са̄всыр ма̄тт рӯпитан са̄лыӈ мир государство па̄лыл вос нё̄тавет – олныл вос ойтавет, са̄лыяныл яныг­ман ма̄гыс торыӈ ма̄ вос о̄лы, тэ̄пыӈ ма̄ вос о̄ньщēгыт, сыстам ма̄т вос яласэ̄гыт. Са̄лыӈ ма̄хум халанылт вос ва̄йхатэ̄гыт, вос ханищтахтэ̄гыт.
Ма̄ янытыл 29 са̄лы ӯрнэ ма̄ о̄лы, та̄н халанылт 20 ма̄ – Россият о̄лэ̄гыт. Щар ма̄к са̄в са̄лы ма̄н ма̄вт янмалтаве (рущ щи­рыл ла̄вуӈкве те, Россия – самая оленеводческая страна). Тынакт сапра̄нин э̄лы хо̄н ма̄хманув ёх­туӈ­кве ат вēрмысыт, туп Монголияныл о̄лсыт. Манрыг тыг ат йисыт, ма̄н ва̄глӯв. Ос воссыг хоталь ва̄рхатэ̄в, та̄н та̄ланыл сапра̄нияв рӯпататэ та минас. Ассоциация «Оленеводы мира» Устав нэ̄паке щирыл тох ро̄ви, ань э̄рнэ нэ̄пакыт са̄кко­ныг хансуӈкве щё̄питы­янӯв, ловиньтыяныл тах.
Ювле хультум нила та̄л сыс ма̄н са̄в э̄рнэ тэ̄лат ва̄руӈкве а̄лымасӯв – Камчатка ос Коми ма̄т са̄лы ӯрнэ тэ̄ла но̄х-во̄рмалтаӈкве вуйхата­сӯв. Ма̄хум тот ань са̄лыт янмалтэ̄гыт, ты тэ̄ла ха­нищтаӈкве патсаныл.
Ямал ос Югра ма̄т о̄лнэ са̄лы ӯрнэ хо̄тпат халанылт юртыӈыщ о̄лэ̄гыт, тэ̄ланыл акван-нё̄тхатым ва̄рияныл, ак­ваг ханищтахтэ̄гыт. 
Ма̄ньлат а̄гит-пыганув мощщаг хультум мирыт тэ̄­нут урыл рущ ос анг­лий­ский ла̄тӈыл пӯмыщ нэ̄пак хассыт. Ня̄рхул ос ня̄рнё̄выль хумус тэ̄гӯв, хӯл ос нё̄выль хумус якытлэ̄в, солвалтэ̄в, то̄с­лэ̄в, та маныр, тот пуссын потыртэ̄гыт. 
Мирхал касылт са̄в нэ̄пакыт халт тав ма̄к ёмас нэ̄пакыг ла̄ввес. Ты ма̄гыс ма̄н номтанув ёмасыт. Матъёмас ма̄нь­лат ма̄хуматēнув та̄нти культураныл ва̄ганыл, пēс йис щирыл щё̄питан тэ̄нутанув янытлыяныл.
Россия янытыл ёхта­лам са̄лы ӯрнэ ма̄хманув нила хо̄тал сыс пуссын ла̄тыӈ ла̄всыт – хумус рӯпитэ̄гыт, манхурип та̄рвит о̄ньщēгыт, нё̄тмил ӯрегыт ман а̄ти. 
Ка̄сыӈ хо̄тпа, атхунь, такви тэ̄латэ рӯпатаӈ, ос янгыщ пуссын аквхурип та̄рвит о̄ньщēгыт – ты са̄лыпурнэӯит ос тӯлма­хыт (са̄лы ӯрнэ тэ̄лан та̄н сака яныг саватпи тотэ̄­гыт), са̄лы янмалтан ма̄гыс сыстам ма̄ сака мощща. 
Тувыл са̄в потыр са̄лыӈ ма̄хум о̄лупсаныл урыл о̄лыс, нэ̄ хо̄тпат рӯпата олныл о̄с вос ойтавет, ня̄врама­ныл та̄н ётаныл о̄луӈкве ос ханищтахтуӈкве вос вēрмынувыт.    
Сергей Николаевич ла̄выс, ка̄сыӈ потыр ёл-хассаныл, ань тыгыл э̄лаль ты тэ̄лат торыг рӯпитаӈ­кве патэ̄гыт. Кит-хӯрум э̄тпос сыс 7-ыт конгресс декла­рация нэ̄паке щё̄пи­ты­яныл, ту­выл са̄лы ӯрнэ ка̄сыӈ ма̄н кӯщаянылн ос обще­ственный орга­низациятн кēтыяныл. 
Сергей Николаевич Харючи – ё̄рн хум, 1950 та̄лт Ямал ма̄т Тазовский па̄­вылт самын патыс, тот школа-интернатт ханищ­тах­тас. Юридический нау­кат доктор нам о̄ньщи. Политика тэ̄ла палт са̄в та̄л рӯпитас, Государственный Дума депутатыг ос Ямал Дума кӯщаиг о̄лыс. Э̄кватэ наме Галина Павловна, кит пыг ос а̄ги янмалтасы̄г.
Сергей Николаевич сымыӈ э̄лумхо̄лас, такви мире, ща̄нь ла̄тӈе ос лӯима̄т о̄лнэ мирыт, са̄лыӈ ма̄хум сака яныт­лыянэ. Хум потре оигпаме э̄лы-па̄лт ла̄выс:
– Ань ма̄ньлат ма̄хум са̄лы ӯруӈкве сака ат ка̄­сащēгыт, ос ма̄н та̄нанылн нё̄тэ̄в те – тыгле-тувле тотыглан рēгыӈ колыл вос ӯнттавет, нэ̄ хо̄тпат олныл вос ойтавет, то̄нт ня̄враманыл са̄лыт ляпат яныгмаӈкве патэ̄гыт, ты щирыл культуранув ос ща̄нь ла̄тӈанув э̄лаль о̄луӈкве патэ̄гыт тах.
Светлана РОМБАНДЕЕВА
