
Cӯкыр э̄тпос 30 щислат «То̄рум Маа» музейт ма̄хум акван-атхатыгласыт, янге-ма̄не Григорий Дмитриевич Лазарев урыл потыртасыт, ты та̄л тав 105 та̄лэ то̄влынув. 
Тав 1917 та̄лт сӯкыр э̄тпос 27 щислат Октябрь­ский район Большой Атлым па̄вылт самын патыс. Ща̄няге – а̄щаге хӯл алыщласы̄г ос во̄раян хо̄тпат о̄лсы̄г. Григорий Лазарев – о̄выл ханты поэт хум, тав стиханэ ос потранэ ханты ла̄тӈыл хансыс. Тав литература ма̄гыс яныг рӯпата ва̄рыс ос ща̄нь ла̄тӈе э̄лаль тотуӈкве патыс. 
Ефим Роговер Г.Д. Лазарев урыл тох хан­сыс: «Ханты ма̄хманув Григорий Лазаревн яныг пӯмащипа ла̄тыӈ ла̄вēгыт, тав номтыӈ хо̄тпа, ма̄в ос ма̄хманув урыл стиханэ ос потранэ хансыс, тав ханты литература ма̄гыс яныг тэ̄ла э̄лаль тотыс».
О̄выл стиханэ Григо­рий Лазарев 1937 та̄лт хан­сыс. Хумус ты хум о̄лыс, стиханэ ос потранэ хумус хансыс, Светлана Нестерова нэ̄пак та̄ра­тас: «Григорий Лазарев. Страницы жизни и твор­чества». Нэ̄ тох потыртас: «Тав Ханты-Мансийск ӯсн педагогический пед­училищан ханищ­тах­туӈкве ёхтыс. Та порат Виктория Ивановна Сенкевич ос Илья Серге­евич Гудков литера­тур­ный кружок ва̄рсы̄г, Гри­горий Дмитриевич тув ялантым стиханэ хансуӈкве патыс».
Тав 1940 та̄лт «Хантый­ская и мансийская поэ­зия» нэ̄пак хансыс, та хосыт хум наме мирн ва̄ӈкве патвес. Тав ма̄нь порат Большой Атлымт о̄лум пēс ма̄х­манув мо̄й­тыт ос э̄рыг хӯнтлыс. 1960 та̄лт ня̄врамыт ма̄гыс ханты ла̄тӈыл «А̄с мувны» сборник хансыс. Крае­ведыт ос иссле­дователит хассыт, ты нэ̄пак ханты литература ма̄гыс э̄рнэ нэ̄пак.
Еремей Данилович Айпин Григорий Дмитри­евич ёт хо̄нтхатас, хунь Ханты-Мансийский пед­училищан ханищ­тахтуӈ­кве ёхтыс: «Тав э̄рнэ ханты ла̄тыӈ стихыт ос прозат хансыс. Хум ма̄нь­латыг о̄лме порат яныг хо̄нтын минас, такви о̄лум ма̄тэ сака э̄руптас. Ма̄нь порат тав ма̄хма­нув ма̄­гыс примерыг о̄лыс, ху­мыс о̄луӈкве ос Родинав э̄руптаӈкве э̄ри».
Григорий Лазарев акваг газетан потрыт хансыс, «Ленинская правда» 1957 та̄лт са̄в ма̄ньлат ма̄хум потрыт тув хассыт. 1957 та̄лт тав ханты газетат «Ленин пант хуват» («По ленинскому пути») кӯщаиг патыс. Тав ётэ ёмас хо̄тпат рӯпитасыт, та̄н ханты ла̄тӈыл ля̄ххалыт хассыт. Мария Кузьминична Волдина э̄лаль ты рӯпата тотуӈкве патыс.
Мария Кузьминична ань потыртас, хумыс тав тув рӯпитаӈкве ёхтыс: «Григорий Дмитриевич Казым па̄вылн ёхтыс. Тав а̄нум газетан рӯпитаӈкве во̄выстэ. Ам тавēн ла̄вē­гум: «Хумыс ам рӯпи­таӈ­кве патэ̄гум? Редакцият сака номтыӈ хо̄тпат рӯ­питэ̄гыт, ам ня̄врамыт ха­нищтэ̄гум ос амки рӯпа­там сака э̄руптылум, тыт э̄лаль рӯпитэ̄гум. Ханищ­тахтуӈкв а̄стламум юи-палт, психологыг ос кӯщай нэ̄г интернатт рӯпитасум.
Хунь ам газетат рӯпи­таӈкве патсум, ам о̄луп­сам молях пēнтхатас, Григорий Дмитриевич журналистикан ханищ­тахтуӈкве а̄нумн ла̄выс. Амки ханищтахтуӈкве та патсум. Тав сака мӯтраӈ о̄лыс, хунь та̄рвитыӈ пора ēмты, тав ёмас ла̄тыӈ акваг хо̄нтыс».
Евдокия Андреевна Нёмысова ты хум урыл тох ла̄выс: «Григорий Дмитриевич - яныг на­мыӈ-суиӈ хо̄тпа, тав ханты ла̄тӈе ёмщакв ва̄стэ, ханты ла̄тӈыл хансыс ос газета кӯщаиг рӯпитас, ты коныпал тав рущ ла̄тӈыл хансыс.
Сосса мир ма̄гыс тав яныг рӯпата тотыс, тав такви ма̄тэ э̄руптас, хо̄т яныгмас. Тав нэ̄паканэ Тюменский книжный из­да­тельстват печатай­та­вē­сыт. Ванзеват школат ня̄врамыт ханищтамум порат ам Григорий Лаза­рев хансум нэ̄паканэ пуссын акван-атсанум».
«Югра литературная» ло̄псыт тох хансым о̄лы – «самодеятельный поэт». Хум хансум стиханэ ос потранэ ань са̄всыр нэ̄­пакытт хо̄нтуӈкве ро̄ви.
Оксана АЛБИНА
