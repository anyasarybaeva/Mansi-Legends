
Москва ӯст Экспоцентрыг ла̄внэ колт яныгпо̄ль э̄тпос юи-о̄выл хо̄талыгт ос я̄ӈк на̄тнэ э̄тпос хӯрмит хо̄талэ мус «Сокровища Севера» нампа яныг суссылтап о̄лыс. 
Тот Лӯима̄ныл ос Хо̄­тал нэ̄глын ēрт о̄лнэ са̄всыр ма̄нытныл хо̄тса̄т арыгкем мӯй хо̄тпат та̄нки о̄лупсаныл урыл потыртасыт ос ма̄щтырлан ва̄рмаляныл суссылтасыт. Ка̄сыӈ мир такви о̄щнэ маснутыл масхатым о̄лыс ос та̄наныл ёмщакв ва̄нэ хо̄тпат тох та та̄ра-пат­тувēсыт.  
То̄нт Москва ӯст о̄лнэ ма̄­хум хо̄т респуб­ликат­ныл, са̄всыр ēрытныл, областитныл ос нила ок­ругытныл ёхталам мӯй мирыт ёт ва̄йхатасыт. 
Тув щалтсум ка̄сыӈ хо̄т­па матыр ма̄щтырлаӈкве во̄выглавес, пӯмыщ йӣк­ваныл суссыт, нё̄тнэ э̄р­ганыл хӯнтлысыт, ё̄рнкол сунсыгласыт ос тэ̄нутаныл а̄рталаӈкве ро̄выс. Са̄в­сыр мирыт тув тотыглам пормасаныл, тэ̄нутаныл, хорамыӈ маснутаныл жю­ри-хо̄тпатн сусвēсыт ос касылт хотты номинацият пēриявēсыт. 
Ты та̄л о̄выл щёс акван-хо̄нтхатнэ ос потыртан я̄нас ё̄рнкол хурип колнак ва̄рыглавес. Тав «Женс­кая гостиная» намаявес ос тот нэ̄квет М. К. Волдина хансум стихе щирыл янытлавēсыт. Рущ щирыл тох о̄лы: «В её сердце вся природа, добрый нрав и ум народа». 

Таве Лӯима̄, Сибирь ос Хо̄тал ēрныл о̄лнэ сосса мирыт Ассоциация колт рӯпитан ма̄хум ос ООО «Сахалинская Энергия» нампа колн щё̄питавес. 
Ань тот о̄лмув сыс лӯи­ма̄ мирытныл ёхталам нэ̄т сыре-сыр ва̄рмаляныл урыл потыртасыт. 
О̄выл хо̄талт та̄н Ни­на Венсалован ос Наталья Гончарн тув во̄винь­та̄л­вēсыт, та̄н та̄ксар номт о̄щнэ ос тэ̄лат ёмщакв э̄лаль тотнэ нэ̄т урыл ла̄тыӈ тотсыт. Китыт хо̄талт та̄н «Атыӈ Лӯима̄» о̄вылтыт потраныл о̄лыс.
Тот ка̄сыӈ мир такви тэ̄нутанэ ёт-тотыглас ос исмит па̄йтуӈкве, кола­сыл матыр тэ̄лыгтаӈкве ханищтасыт ос тувыл мӯй ма̄хум тыттысаныл. Касум нэ̄ Марина Кабакова «Ща̄й айнэ ва̄рмалит» суссылтас, ань ма̄хум сыре-сыр лӯп­таӈ ща̄ил айтвēсыт. 
Хӯрмит хо̄талт тот ща̄нь ла̄тыӈ ва̄нэ ос потрыт хаснэ ва̄рмалит урыл по­тыртасыт. Санкт-Пе­тербург А.И. Герцен нампа Лӯима̄ институтт а̄гит-пыгыт ха­нищтан нэ̄ Любовь Га­шилова «Нивхско-русский ос русско-нивхский сло­варь» та̄ратам нэ̄паке суссылтас. Школат ща̄нь ла̄тыӈ ханищтан мо̄т нэ̄т урокыт ва̄рыгласыт. 
Тувыл Марина Рачинс­кая потрыт, стихыт хаснэ ма̄хум ма̄гыс «Голос Севера» потыртан щё̄с ва̄рыглас. Нилыт хо̄талыт Лӯима̄ мирыт маснута­ныл йильпи щирыл ху­мус хорамтыяныл, таи так­таласыт ос ва̄ти кинат сус­сылтавēсыт. 
Мо̄т я̄нас ма̄т лӯима̄ мирыт «Кочевье Севера» касылт кассыт. Тот ма̄хум та̄нки йӣквсыт ос э̄ргы­сыт. То̄ваныл ма̄нь ёнгил щё̄пита̄лсыт ос таияныл суссылтасыт. 

Ма̄н округув ма̄гыс ты та̄л Санкт-Петербург ӯст ханищтахтын а̄гит-пыгыт «Увас хус» коллектив йӣк­выс, тот Зоя Рябчикова ос Анна Нахрачёва пуӈк­тотэ̄г. А̄гит-пыгыт ань «Мань­нэ ха̄йталан нак» ёнгил ва̄рсыт ос кит йӣкв йӣквсыт, йӣквнэ но­ми­нацият хӯрмит места ви­сыт. Ты а̄гиянув-пыганув ка̄сыӈ хо̄тал ма̄н «Югра» суссылтап колнакт матыр-а̄ти ва̄руӈкве нё̄тсыт. 
«Кочевье Севера» ка­сылт ма̄ньлат хо̄тпат халт Алтай, Тыва ос Чукотка ма̄ныл «Горловое пение» ла̄внэ щирыл такем пӯ­мыщ э̄ргысыт ос но̄х-патсыт. Таи ос ёмас, тот са̄в ня̄врамаквет о̄лсыт. Ань щар яныг мӯйлупса Гран-при «Эйнэткун» нампа ансамбль Чукотский ав­тономный округныл ёх­талам ня̄врамытн майвес. 
Саранпа̄вылныл ёхта­лам хо̄тпат яныг ё̄рнкол тӯщталасыт, ань хумус сараныт ос ма̄ньщит тот са̄лы ӯрим яласэ̄гыт ос о̄лэ̄гыт, ты о̄вылтыт Елена Рокина потыртас. 
Тавēн Анатолий Ва­лей, Данил ос Тамара Вын­гилевыг нё̄тсыт. Ё̄рнкол ос сосса ма̄хум о̄лупсаныл суссылтаманыл ма̄гыс Елена Рокина но̄х-патыс. Тамара Вынгилева са̄лы нё̄выль исмит па̄йтме ма̄гыс я̄нас мӯйлупсал майвес.

Акв хо̄талт «Полярный стиль» касыл о̄лыс. Лӯи­ма̄ мирыт та̄нки ю̄нтум маснутаныл массыт ос сцена хосыт ё̄мыгтасыт. Тот са̄в я̄нас но­минацият о̄лсыт. Ань ханты туи маснут суссылтым Наталья Маковецкая о̄выл местал майвес. 
Тэ̄лы маснутыт ю̄нт­нэ̄ныл ма̄гыс ё̄рныт ос якут ма̄хум мӯйлупсал майвēсыт. Гран-при щар яныг мӯйлупса «Дяпты» нампа маснутанэ ма̄гыс Ирина Айваседа Ямал ма̄ныл мӯйлуптавес. 
Белоярский районныл тув кит ма̄щтыр нэ̄г ял­сы̄г. Татьяна Тарасова кит мӯйлупсал майвес, о̄выл места ма̄ньщи мас­нут ю̄нтнэ ма̄гыс ос мо̄­тан сакыл хорамыт харт­нэ ма̄гыс. Екатерина Иноч­кина са̄сныл ва̄рум пормасанэ ма̄гыс китыт местал майвес. 

Сургутныл ёхталам нэ̄г Наталья Ачимова ос Яна Сопочина та̄нки ханты маснутыт тотыгласы̄г, о̄с мӯйлуптавесы̄г. Ха̄льӯс районныл Саранпа̄­выл­ныл Наталья Албина мӯй ма̄хум а̄канит ю̄нтуӈкве ханищтас, тав та номина­цият китыт местат о̄лыс. О̄выл места «То̄рум Маа» музейт рӯпитан нэ̄ Наталья Коновалова вис. 
Ты музей Москват кит суссылтап щё̄пита̄лсыт: ка̄­тыл хурит по̄слам ханты о̄й­каг Митрофан Тебетев ос Геннадий Рай­шев урыл. Ты та̄л М. А. Те­бетевн 100 та̄л то̄влынув, Г. С. Рай­шевн – 90 та̄л. Тэ̄н о̄вылтыт Людми­ла Алфёрова потыртас ос мӯй ма̄хумн «Югра» экс­позицияв суссылтас. 
Тот сыре-сыр мастер-классыт о̄лсыт, хӯл ос нё̄выль тэ̄нут, пи­лыт ёвтуӈкве ро̄выс.  Ма̄н округув «Земля жи­вых традиций» яныг сус­сылтапув ма̄гыс Гран-при мӯйлупсал майвēс. 
Ты суссылтапн са̄в ма̄хум ёхталас. Юлия Барышникова ла̄выс: 
– Ам тыт ущты лӯима̄ мирыт о̄лупсаныл ка̄са­ласлум, пыгумн тыт сака мӯстыс. Мēн сас сака о̄щатахтасмēн, нэ̄мхуньт ё̄рнкол ат ва̄щиньтасмēн, тув мӯйлуӈкве щалт­сысмēн. 
Лӯима̄ мирыт пуссын ёмас сымыӈ хо̄тпат, мо­виньтэ̄гыт, нэ̄мат ва̄гта̄л ат о̄лэ̄гыт. Кос яныгпа̄ла ман ма̄ньлат хо̄тпат, ня̄врамыт та̄нки маснутыл масхатым ё̄мыгтэ̄гыт, йӣквēгыт, э̄р­гēгыт. Ань тыт «горловое пение», тувыл «Таргыт» э̄рыг чукча мир ла̄тӈыл хӯнтлысмēн. 

Ма̄щтыр хо̄тпат ка̄тыл ва̄рум пормасыт суссумēн, пыгум матыр ва̄руӈкве о̄с ӯнтсас. Сака пӯмыщ о̄лыс. 
Э̄лы ма̄ныл ёхталам хащта̄л мирытн яныг пӯмащипа ла̄тыӈ ла̄вēв, акваг ӯсувн вос ёхталэ̄гыт ос са̄в ма̄хумн вос ва̄вет. 
Тув пӯмыщ пормасыт, маснутыт, тэ̄нутыт тотыг­лавēсыт. Ань о̄выл щёс «Таймыр – воинам Дон­басса» суссылтап ва̄­рыглавес, тувыл СВО ма̄н минам хум хо̄тпат ёт потыртан щё̄с о̄лыс.
Андрей Головнёв, эт­нограф-хум, ёт ма̄хум акван-хо̄нтхатыгласыт ос тав та̄н ётаныл хӯрум щё̄с потыртас. Акв хо̄талт кӯщаит «О гаран­тиях прав коренных мало­численных народов РФ» конференциян ат­хатыгласыт. Ты урыл ма̄н э̄лаль тах хансэ̄в. 
Тамара Мерова 
