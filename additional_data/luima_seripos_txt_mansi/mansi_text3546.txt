

Ха̄льӯс район Саранпа̄вылт о̄лмум сыс школат ща̄нь ла̄тӈыл каснэ окружной олимпиада о̄лыс. Ты та̄л ты касыл ня̄врамыт ма̄гыс та̄нки ханищтахтын коланылт ва̄рыглавес. А̄гирищит-пыгрищит нэ̄мхотталь ат тотыглавēсыт, ос округ па̄лыл комиссият о̄лнэ хо̄тпатын касыланыл ищхӣпыӈ ут хосыт сусвес. Ты э̄лы-па̄лт Ха̄льӯс район школатыт аквтох са̄всыр олимпиадат ня̄врамыт кассыт. 

	 


		Рēтыӈ ю̄свой э̄тпос са̄тхуйплов щислат ща̄нь ла̄тӈыл хаснэ касыл о̄лыс. Ма̄н то̄нт, «Югра» нампа телерадиокомпаният, «Ханты ясанг» ос «Лӯима̄ сэ̄рипос» газетагт рӯпитан хо̄тпат, Саранпа̄вылт о̄лсӯв. Касыл суснэ ма̄гыс ма̄н школан во̄вхатсӯв. А̄лпыл суссӯв, тот акв классыт ищхӣпыӈ утаныл пуссын ёмщакв щё̄питымат. Ётылнув тув ат ня̄врам щалтсыт, а̄ви по̄хат та̄н ла̄ввēсыт, та̄нанылн маныр ёт-виӈкве ро̄ви.

		Анжелика Владимировна Петренко, Саранпа̄выл школа ва̄ӈын кӯщай нэ̄, хумус олимпиада нэ̄пак-ло̄псыт ма̄кыг хансуӈкве э̄рēгыт, таи потыртас. Та̄н пуссын ва̄рнутаныл ищхӣпыӈ утытн та̄ра по̄славет ос тувыл школа кӯщаит ты утаныл округ комиссиян суснэ ма̄гыс кēтыяныл тах. Ня̄врамыт хансум рӯпатаныл та̄ра о̄с по̄славет, аквтох округ комиссия-хо̄тпатн ловиньтаӈкве кēтавет. Та̄н тот са̄в ма̄ныл кēтым нэ̄пакыт сунсыяныл ос щар ёмасыг хансым рӯпата пēриēгыт.

		Ты та̄л Саранпа̄выл школат ма̄ньщи ла̄тыӈ ва̄нэ нила а̄ги ос акв пыг касылт кассыт. Тыи 11 классыт ханищтахтын а̄гииг Лена Гындыбина ос Галя Артеева, 10 классыт ханищтахтын а̄гииг Настя Лещук ос Лена Чупрова. Тувыл 8 классыт ханищтахтын пыг Альберт Семёнов. Ты та̄л тав а̄рталахтын ма̄гыс касуӈкве во̄ввес, мо̄тынтыг мо̄т ня̄врамыт халт касуӈкве паты. Ня̄врамыт пуссын Светлана Савельевна Мерован ма̄ньщи ла̄тӈыл ханищтавет, тав школа кӯщаитн рӯпататэ ма̄гыс ань э̄сгувес.

		Анжелика Петренко ты тэ̄лат о̄вылтыт ла̄выс: «Ты та̄л о̄выл щёс ма̄н школанувт тыщирыл касылыт ва̄рыглавет. Манрыг тох ва̄рвес, ам ат ва̄глум. Ул Ханты-Мансийскан миннэ лё̄х ос тот о̄лнэ ма̄гыс са̄в олн холтаве. Ма̄н, нила а̄гит ос акв ханищтан нэ̄, тув ялнэ̄ныл ма̄гыс  китса̄т со̄тыра солко̄ви ловиньта̄лсӯв кос. Мо̄т школат ул о̄с са̄в олн хӯлтсыт.

		Тамле са̄всыр олимпиадат школавт ва̄руӈкве ма̄навн мощ та̄рвитыг о̄лы, тыт ЕГЭ о̄лнэ порат о̄с са̄в рӯпитэ̄в. Ань тыт ма̄навн акваг уральтаӈкве, тармыл сунсуӈкве э̄рēгыт ос таи лю̄ль, амки ханищтан ня̄враманум хультуптыянум, э̄лаль ханищтаӈкве ат вēрмиянум. Мо̄т хо̄тпа ва̄рнэ рӯпатаныл ма̄н та ва̄риянӯв. Тувыл мо̄т школат ня̄врамыт  хумус касэ̄гыт, ма̄н о̄с ат ва̄глӯв. Ты э̄лы-па̄лт районный олимпиадат но̄х-патум ня̄врамыт акв ӯсн атыглавēсыт ос тот акв щирыл хансэ̄гыт, тот аквкēмыл уральтавет.

		Тыт ня̄врамыт хаснэ рӯпатаныл а̄стланэ̄ныл юи-па̄лт ма̄н щё̄с-охса сыс вос по̄слыянӯв ос округ комиссиян вос кēтыянӯв. Тувыл ка̄сыӈ школат хумус олимпиада о̄лыс, лов хо̄тал сыс ты кина хурип хури почта хосыт кēтуӈкве ла̄ввесӯв. Та̄н тот сунсыяныл ос ётыл ювле ла̄тыӈ кēтэ̄гыт. Тот нэ̄матыр торастан ут ул вос о̄лыс.

		Ам ань таи номсэ̄гум, хансум рӯпатаныл та̄ра сунсавет ос но̄х-патум хо̄тпат та̄н пēриēгыт, наманыл тах та ла̄вияныл. Тувыл кина суснэ юи-па̄лт матыр лю̄ль ке хо̄нтэ̄гыт, та̄н маныр ва̄руӈкве патэ̄гыт? Ам ань мо̄т предметыт щирыл хансым олимпиадат урыл ла̄вēгум. Ты та̄л Ха̄льӯс районт кит а̄гииг ат манос хо̄т са̄всыр олимпиадат но̄х-патсы̄г. Ма̄н ва̄глӯв, касылын щё̄питахтуӈкве сака та̄рвитыӈ. Тэ̄н ма̄кыг но̄х-патсы̄г ке, туп суснэ кинат ос янытэ̄т сунсуӈкве э̄рēгыт, матыр хоса хал ул вос о̄щсыт. Ань ма̄н ня̄враманув ёмащакв вос хансэ̄гыт».

		Рēтыӈ ю̄свой э̄тпос 21 щислатэ ща̄нь ла̄тыӈ янытлан мирхал хо̄талыг о̄лы. То̄нт ща̄нь ла̄тыӈ ва̄нэ ня̄врамыт халт о̄лум олимпиадат но̄х-патум ня̄врамыт наманыл хӯлтвēсыт. Ань округ янытыл ща̄нь ла̄тыӈ касылт 22 ханты ос ма̄ньщи ня̄врамыт та̄нки халанылт кассыт. Хансым рӯпатат Белоярский, Ха̄льӯс, Хо̄нтаӈ, Октярьский, Сургутский районытыл ос Ханты-Мансийск ӯсныл кēтвēсыт. Ма̄ньщи ня̄врамыт халт но̄х-патсыт: о̄выл места – Елена Гындыбина, китыт места — Галина Артеева, хӯрмит места – Анастасия Лещук. А̄гит пуссын Саранпа̄выл школат ханищтахтэ̄гыт. Та̄н олныл мивет тах, мо̄т ня̄врамыт сертификат-нэ̄пакыл мӯйлуптавет. 

 
