
Семён Алгадьев ань Севастополь ӯст «Эпрон» нампа на̄иӈха̄пыл ща̄рщит яласым лӯсыты. Ты та̄л та̄л котиль э̄тпос 8 хо̄талэ̄т ма̄ньщи пыг удостоверение-нэ̄пакыл майвес. Тот хансым о̄лыс, ань ты па̄сныл Алгадьев Семён Петрович моряк-спасателиг ēмтыс ос «Эпрон» нампа на̄иӈха̄пыл яласаӈкве вēрми. 
Ма̄ньлат пыг Югорск ӯст самын патыс. Та ӯст школа а̄стлас, тувыл Югорский политехнический колледжит ханищтахтас. 2018 та̄л тав диплом-нэ̄пакыл майвес, ань тав слесарь КИПиА рӯпитаӈкве вēрми. Ты юи-па̄лт та̄ра армиян вуйвес. Лӯпта э̄тпос 30 хо̄талэ̄т мо̄т пыгыт ёт Семён Пыть-Ях ӯсн ёхтыс. Ма̄ньщи пыг тот китыглавес, хоты ма̄т служитаӈкве таӈхи, то̄нт тав ла̄выс, ща̄рыщт на̄иӈха̄пыл яласаӈкве ка̄сащи. Тувыл мо̄т пыгыт ёт Санкт-Петербург ӯсн та кēтвес. Ща̄нягēн-а̄щагēн китыглаве, манрыг морякыг о̄луӈкве тахмаяс,  тав ос ювле ла̄выс, Югорск ӯс ляпат я̄ ат овты, тыима̄гсыл щарыщн минуӈкве тахмаяс. 

Санкт-Петербург ӯст тав 56529-2 военный частин тотвес. То̄нт ма̄ньлат пыгыт пуссын военный парадын щё̄питахтасыт. Семён о̄с тув атхатуӈкве ла̄ввес. О̄йттур э̄тпос 29 хо̄талэ̄т Санкт-Петербург ӯст яныг парад о̄лыс. Семён мо̄т ма̄ньлат пыгыт ёт на̄иӈха̄пыт лю̄лим Нева я̄ хосыт тотвēсыт. То̄нт аквторыг 41 на̄иӈха̄п акв юи-пāлт минасыт ос товлыӈха̄пыт нумыл тыламласыт. Яныг парад сунсуӈкве Россия Президент Владимир Путин ёхталас. Та ялпыӈ хо̄тал кина суссылтан то̄тапыт Россия янытыл суссылтавес. Семён ща̄няге-а̄щаге ос рӯт махманэ ты парад пуссын суссыт. 

Семён ла̄выс, ты яныг парадыт лю̄люӈкве тавēн сака пӯмыщ о̄лыс. То̄нт тав Владимир Путин такви самагēтыл ка̄саластэ. 
Ань тавēн иӈ нила арыгкем э̄тпос лӯсытаӈкве э̄ри, тав о̄йттур э̄тпос хӯрмит хо̄талэ̄т юв тах ёхты. Евгения Владимировна ос Пётр Ильич ня̄врамēн юв сака ӯритэ̄н, ос манаса̄вит хо̄тал хультыс, акваг ловиньтэ̄г. Семён армия юи-па̄лт  э̄лаль ханищтахтуӈкве номсы. Пыг а̄ще Ха̄льӯс район Хулюмсӯнт па̄вылныл о̄лы. Та̄н рӯтаныл пуссын тот о̄лэ̄гыт.
Ма̄ньщи хум хо̄тпанув пуссын ялпыӈ хо̄талыл янытлыянув, ма̄в янытыл мир акваг вос о̄лы, пыгыт туп мощщан армиян вос тотыглавет.
