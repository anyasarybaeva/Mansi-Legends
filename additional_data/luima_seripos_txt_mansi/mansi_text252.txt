
Ханты-Мансийск ӯст Правительство колт акв яныг сапра̄ни о̄лыс. Округ яны­тыл рӯпитан миркол кӯщаит пуссын тыг во̄виньта̄лвēсыт.
Кӯщаит ЖКХа урыл по­тыртасыт. О̄йттур э̄тпос о̄выл хо̄талныл вит, рēг, на̄йпос ойтнэ олн но̄х-нё̄твēсыт. Н. Комарова, губернаторув, ты ва̄рмаль акваг уральтаӈкве кӯщаит ла̄всанэ. Ты олныт но̄х-нё̄тым, ма̄хум ул вос урккуптавет, сака са̄в олн та̄нанылныл ул вос виве.
Раис Закиевич Сала­хов, Югорск ӯст миркол кӯщай, ты урыл таи ла̄выс, та̄н са̄всыр про­граммат щирыл ЖКХа нупыл са̄в олн кос та̄стэ̄гыт. Тувыл вит тотнэ турпат, на̄йпо̄с ква̄лгыт ос мо̄т утыт пēнтуӈкве иӈ сака са̄в олн э̄ри. То̄ва ма̄хум вит, рēг, на̄йпо̄с ма̄гсыл ойтхатуӈкве о̄с ат молямлэ̄гыт. Нуса щēмьят субсидия-ол­ныл ань нё̄тавет. Ты олн ка̄тын-паттым та̄ра о̄с ат ойтхатэ̄гыт. Ань предприятият мӯсхалыг рӯпитаӈкве ос олн сэ̄луӈкве ат вēрмēгыт. Мо̄т миркол кӯщаит ты тэ̄ла хосыт хумус рӯпитэ̄гыт, о̄с потыр­тасыт.
Та юи-па̄лт библио­тека-колыт урыл потыр о̄лыс. Ань округувт 237 нэ̄пак ловиньтан-кол рӯпиты. 2012 та̄л сыс тув 267 со̄тыра арыгкем йильпи нэ̄пак ёвтвес. Ань пуссын ловиньтанколыт са̄всыр нэ̄пакыл ёвтнэ ма̄гсыл иӈ 56 мил­лион солко̄ви э̄ри.
