
Мо̄лты та̄л ва̄т са̄грапнал э̄тпос лов хо̄талэ̄т округув онтырса̄т та̄лэ то̄влыс. Ты кастыл Ханты-Мансийск ӯст ма̄хум янытлавēсыт. 
Хащта̄л коронавирус-а̄гм пусмалтым округув пӯльницатыт са̄в лēк­карыт рӯпитэ̄гыт. Россия Президен­тув то̄ва хо̄тпат яныт­лан нэ̄пакытыл ос ма̄гылн та­гатан по̄сытыл кēтсанэ. Та̄н халанылт кит лēкка­рыг Николай Пирогов намыл маим ма̄гылн тага­тан по̄сыл мӯйлуптавесы̄г. 
Округ о̄выл губер­на­то­рыг о̄лум хум Александр Филипенко тыт о̄лнэ мирн ос янытлан ла̄тыӈ кēтыс. Тав потре округ кӯщай нэ̄ Наталья Комарова ловиньтастэ, хум хансыс: «Лӯима̄т та̄ксар, ё̄р ос э̄лумхо̄лас нупыл сымыӈ ма̄хум о̄лэ̄гыт. Ка̄сыӈ хо̄тпан пус ка̄т, пус ла̄гыл ла̄вēгум». 
Ты юи-па̄лт Наталья Комарова ма̄хум яныт­ласанэ. «Почётная гра­мота» янытлан нэ̄пакыл округ Дума кӯщай хум Борис Хохряков мӯйлуп­тавес. Тав ма̄н ма̄вт пус­сын аквъёт атпан нупыл ат та̄л рӯпиты. Тыгыл хус та̄л ма̄ щунит кинсым гео­логыг рӯпитас, ва̄т нупыл ат та̄л ос политикат рӯпиты. 
«Почётная грамота» нэ̄пакыл Белоярский район кӯщай хум Сергей Маненков мӯйлуптавес. Хум тот 2005 та̄л па̄сныл кӯщаиг о̄лы. Тав полити­кат пуссын аквъёт налы­ман нупыл акв та̄л рӯпиты. 
Тувыл э̄лумхо̄ласытн са̄всыр тэ̄лат щирыл нё̄т­нэ нэ̄ Наталья Стребкова о̄с «Почётная грамота» нэ̄пакыл майвес. Ты нэ̄ рӯпататэ хосыт са̄в хо̄т­патн нё̄тыс. 
Сосса мир о̄лнэ-хӯлнэ накыт э̄лаль тотнэ ва̄р­маль щирыл ос ма̄ньщи нэ̄ Альбина Станиславец янытлавес. Нэ̄кве округ губернатор «Премиял» майвес. Тав Ханты-Мансийск ӯс колледжит са̄в та̄л рӯпиты. Тот рӯпи­танэ̄тэ сыс ма̄ньщи ла̄т­ӈыл са̄в ханищтахтын нэ̄па­кыт хансыс ос та̄ра­тас, тыима̄гыс тав яныг кӯщаин ты янытлавес. 
Тувыл «Материнская слава» ма̄гылн тагатан по̄сыл Ханты-Мансийск ӯст о̄лнэ кит нэ̄г янытла­ве­сы̄г. Ты Елена Конева ос Тодо Тиберия, ка̄сыӈе ат ня̄врам янмал­ты. Ты колта̄глыгт ня̄вра­м­ыт юр­тыӈыщ о̄лэ̄гыт, ха­ла­нылт акваг нё̄тха­тэ̄гыт.
«Почётный гражданин ХМАО – Югры» намыл округ Дума кӯщай хум Борис Хохряков ос Белоярский район кӯщай хум Сергей Маненков майвесы̄г. 
Наталья Комарова ты ма̄хум пуссын янытласа­нэ ос ла̄выс: «На̄н ма̄н округув ма̄гыс сака э̄рнэ рӯпата ва̄регы̄н. Яныг пӯмащипа на̄нан ла̄вēгум, рӯпатанын э̄лаль аквтох мӯсхал щирыл вос мины».
Николай МЕРОВ
