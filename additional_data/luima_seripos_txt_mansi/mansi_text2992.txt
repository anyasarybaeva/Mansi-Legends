
Яныгпо̄ль э̄тпост Ханты-Мансийск ӯст Ӯринэ̄ква хо̄тал ва̄рыглавес. Та порат ам соссаӈ ма̄хум ёт хо̄нтхатыгласум, по̄слысанум, потраныл ёл-хассанум. На̄н ань кит хумыг о̄вылтыт ловиньтэ̄н.
Ма̄ньщи пыг Константин Вадимович Назаров ма̄ньполь э̄тпос атыт хо̄талэ̄т 1993 та̄лт Ижевск ӯст самын патыс. Тав такви урēтыл мощ потыртас:
- Омам Людмила Николаевна, ма̄ньщи нэ̄, а̄ги о̄парищ наме Гындыбина, Ха̄льӯс район Кимкъясӯй па̄вылт самын патыс. Тюмень ӯст о̄лнэ медицинский институтт яныг лēккарыг ханищтахтас. Ань Кульпас пӯльницат рӯпиты. А̄тям Вадим Алексеевич Назаров, тав Бугурусланский авиационный техникумыт ханищтахтас, мощ ётылнуве юил ялантым Ульяновск ӯст авиационный институт а̄стлас. Ань товлыӈха̄пыл щуртым яласы. Тэ̄н Ха̄льӯст акван-хо̄нтхатсы̄г, омам тот пӯльницат рӯпитас, а̄тям ос тув мус товлыӈха̄пыл яласас. Тувыл а̄тям рӯпататэ щирыл Ижевск ӯсн кēтвес, омам ёт тув ва̄нтлысы̄г, ам тот ты самын патсум. Э̄щ о̄ньщēгум, наме Света, Кульпас школат  аквхуйплов классыт  ханищтахты.
Кульпаст анēквам о̄лы, Ульяна Павловна Гындыбина. Тав школат са̄в та̄л ня̄врамыт ханищтым рӯпитас, пенсиян минас. Тот Витя сасгум щēмьяӈ та̄гыл о̄лы, хо̄т ня̄врам о̄ньщи.
О̄пагм-щащēквагум ос а̄тям Самарский область Кротовка па̄вылт о̄лэ̄гыт. О̄пам Алексей Александрович Назаров трактористыг рӯпитас. Щащēквам Анна Семёновна, са̄в та̄л ма̄нь лēккарыг рӯпитас. Тэ̄н ань сас пенсият о̄лэ̄г.
Ам Самара ӯст авиационный техникум а̄стласум. Тувыл э̄лаль ханищтахтуӈкве э̄рыс кос, ос ань ка̄сыӈ экзамен ма̄гыс са̄в олн ойтуӈкве э̄рыс. Ам хотыл та са̄вит олн выгум, ща̄нь-а̄щагумтыл акваг хунь во̄вуӈкве патэ̄гум. Тувыл ханищтахтуӈкве та по̄йтсум. Ань Транснефть «Приволга» компаният ма̄-во̄й со̄сантым рӯпитэ̄гум.
Ты накт отпускат о̄лэ̄гум, омам ос анēквам палт Кульпасн ялсум. Тот китах са̄т о̄лсум, ма̄хманум пуссын ва̄санум, мощ мӯйлысум. Тыт о̄с рӯтанум о̄лэ̄гыт, Витя сасгум а̄гияге, Настя ос Аня. Тувыл тэ̄н каӈкēн Сюнер Анышев ос юртум Юра Ильин. Ма̄н ань тыт пуссын аквъёт ё̄мыгтэ̄в, пӯмщалахтэ̄в, са̄всыр музеитын ялсӯв. Мо̄лхо̄тал «То̄рум Маа» музеин ялсӯв, тот сыре-сыр конкурсыт ва̄рыглавēсыт, ёнгасасӯв, ӯйрищ пити ва̄рсӯв, сака пӯмыщ о̄лыс. Ма̄н соссаӈ ма̄хманув алыщлапаныл суссылтавēсыт, о̄лнэ коланыл, ха̄паныл, а̄ны-са̄наныл та маныр. Тот маттем та ё̄мыгтасӯв, сунсыглахтасӯв, пӯмыщ потрыт хӯнтлысӯв.
Китыт хум Ефим Андреевич Рынков, ханты хо̄тпа, 1980 та̄лт Сургутский район Лямино па̄выл ляпат са̄лыӈ колт самын патыс.  Такви урēтыл акв-кит ла̄тыӈ ла̄выс:
- Ты ӯсын ам кӯщаюм ёт ёхтысум, наме Клим. Ӯринэ̄ква хо̄тал кастыл мēн тыг са̄лыянмēн тотсанамēн, ань мӯй ма̄хум та̄н ётаныл ты по̄слахтэ̄гыт. Ам щēмьяӈ та̄гыл са̄лыӈ колт о̄лэ̄гум, хус арыгтем са̄лы о̄ньщēв. Э̄квамēнтыл хӯрум ня̄врам о̄ньщимēн, та̄н пуссын Лямино па̄вылт ханищтахтэ̄гыт, интернатыт о̄лэ̄гыт. Тув мус яныгса̄т са̄виттем вēрыста минуӈкве э̄ри. Ам ща̄нягум-а̄щагум са̄лы ӯрим во̄рт тот тармыл о̄лэ̄г. Ма̄н пуссын ма̄нти маснутанувтыл о̄лэ̄в, ханты ла̄тӈыл потыртэ̄в.
Ты хум хо̄тпаг колта̄гланэ̄н ам са̄в ёмас, сымыӈ ла̄тыӈ  ла̄вēгум. Ты я̄тил соссаӈ ма̄хманув пуста̄гыл вос о̄лэ̄гыт, На̄й-О̄тыранылн вос ӯргалавет!
