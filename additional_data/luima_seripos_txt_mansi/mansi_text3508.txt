
Ма̄ньщи хум Василий Васильевич Албин Ха̄льӯс район Ло̄пмус па̄вылт о̄лы. Тав тот самын патыс, яныгмас. Оматэ Татьяна Семёновна, а̄ги о̄парищ наме Шешкина, мо̄йт ва̄нэ хо̄тпа о̄лыс. На̄н ань э̄лаль Василий Васильевич потре ловиньтэлы̄н.

	— А̄тям Василий Устинович Албин 1903 та̄лт самын патыс, во̄раян, хӯл алыщлан хо̄тпаг о̄лыс. Омам 1915 та̄лт самын патыс. Тэ̄н сас Ло̄пмусныл о̄лсы̄г, тыт яныгмасы̄г, акван-минасы̄г. Ма̄н колта̄глувт лов ня̄врам о̄лыс. Щар яныг Фома, ма̄ньта̄гыл а̄тимыг ēмтыс. Тувыл Владимир, Анна, Нина, Макар, Виктор, Толя, Илья, Света. Ам щар ма̄нь, 1956 та̄лт лӯпта э̄тпост самын патсум.

	А̄тяв каӈк ос а̄пщи о̄ньщас, Корнил ос Кӯщта. Омам На̄ста э̄щ ос Щēрки ягпыг о̄ньщас. На̄статэ о̄с са̄в мо̄йт ва̄с, мо̄йтыглас. Со̄рахтат Щēрки а̄хт о̄лы, а̄пщитэ тот пистхатас, таима̄гыс та ма̄ тох та ла̄ваве. Щēрки сасгум э̄кватэ На̄таля о̄лыс, а̄ги о̄парищ наме Вынгилева. Тэ̄н кит а̄ги о̄ньщигласы̄г, Марина ос Нина, ань Ягримт о̄лэ̄г.

— Василий Васильевич, наӈ школат хо̄т ханищтахтасын?

	— О̄выл классытыт ам тыт па̄влумт ханищтахтасум, Николай Михайлович Садоминын ос Нина Георгиевна Терентьеван ханищтавесӯв. Па̄влувт то̄нт рущ хо̄тпа са̄в о̄лыс, Дудоревыт колта̄гыл ос мо̄т ма̄хум. Ня̄врам ханищтан хо̄тпат тыг ща̄нь-а̄щаныл ёт ёхталасыт, па̄влувт о̄лсыт. Ма̄ньщи ла̄тӈыл потыртаӈкв ханьщувласыт, ла̄тӈув торгамтасаныл.

	Тувыл э̄лаль Сор-тыӈъят ханищтахтасум. Тот школа ос интернат о̄лыс. Ма̄н, Ло̄пмус ня̄врамыт, пуссын тув тотавēв, тот та ханищтахтасӯв. Оманув-а̄тянув ёт туи пум ва̄рсув. Ма̄н кит лув о̄щсӯв. Акв лувув лувколт ёл-хисатас, щēрматэ тув пēрхатам. Ма̄н номсэ̄в, тав ань хотталь ояс, лувколн минэ̄в, лувув патум.

	Ам ань амттем хультсум, каӈканум-увщиянум пуссын а̄тимыт. Рӯт ма̄хманум о̄лэ̄гыт. Владимир каӈкум ня̄враманэ, апганэ о̄лэ̄гыт. Нина увщим яныг а̄гитэ, Иратэ, Салехард ӯст о̄лы. Корнил аким Кӯщта пыге Ло̄пмуст о̄лыс, са̄в ня̄врам о̄ньщиглас.

	Ма̄нь порат ма̄н Ло̄пыӈ сыпт тахсысӯв, ла̄пка ляпат. То̄нт сун сака ат о̄щсув, фанера ло̄мт ка̄тын-паттэ̄в, тув та̄лматэ̄в, та нуйхатэ̄в, ма̄навн пӯмыщ. То̄ванакт па̄ртыл суныт ма̄нти ва̄рēв, кēрыл ра̄тыянӯв, тох та тахсысӯв. Ка̄пкал ёнгысӯв. Ам, Ваня ос Алёша Албиныг, Коля Таратов ма̄н колув по̄хат акваг ёнгасасӯв, ка̄пка па̄хвтысӯв.

	Э̄лнаӈ ма̄н ка̄сыӈ э̄типа̄ла клуб кол по̄хат ёнгасасӯв – са̄всыр волейболыл, часовой, тӯйтыглахтасӯв. Сампыльтал э̄ква ёнгил сака э̄руптаслӯв. Акв щёс клуб кол ма̄нти ла̄щлакв пӯнсыслӯв. То̄нт клуб кӯщаиг Василий Николаевич Сайнахов рӯпитас. Ма̄н ань тув щалтэ̄в, сампыльтал э̄ква та ёнгēв. Ханты-Мансийск ос Салехард ӯсныл ань студент а̄гиянув ёхтэ̄гыт – Тамара Оманова, Ольга Албина ос мо̄т а̄гит. Ма̄н ос ам, Коля Лелятов, Володя ос Гена Хозумовыг, Юра ос Алёша Варсаковыг. Ань ёнгуӈкве патсӯв, ам самагум лапнэ̄гса-лавесы̄г, иснас ляпан ро̄влахтэ̄гум, иснастēр хот-сакватаслум. Китыт хо̄тал о̄с тув минасӯв, ань юв щалтэ̄в, ма̄н ляльтув кит фонарик но̄х-пēлаясы̄г, та пуввесӯв. Клуб кӯщай ос киномеханик Кӯщта  тув  тӯйтхатамы̄г,  ла̄вēг – ма̄н ань иснастēр вос ва̄рилӯв. Тувыл иснас ва̄рыслӯв.

	Та порат ня̄врамыт акваг ёнгасасыт, ро̄хтахтасыт. Ань щар ат суйтэ̄гыт, аман ёнгаса̄лэ̄гыт, аман а̄ти, та̄нти та ва̄ганыл.

	Омав акваг мо̄йтыс, а̄мщис, пēс потыр та маныр акваг потырта̄лыс. Ёл-хуēв, тав мо̄йтуӈкве та о̄вылтахты. Ань хосаг ēмтыс, мо̄йтыт хот-ёрувлахтасыт. Хӯрум каӈк манос Щирхум-во̄рхум мо̄йт тай номилум.

	Э̄лаль Василий Васильевич мо̄йт мо̄йтыс, ам таве ёл-хансыслум, на̄н ань ловиньтэ̄н.

	 

Хӯрум каӈк

(Ма̄ньщи мо̄йт)

	Хӯрум каӈк о̄лсыт. Со̄т кинсуӈкве минасыт. О̄влэ̄т акв каӈк минас. Яласас, яласас, я̄н нэ̄глыс. Сунсы, я̄ мо̄тпалт ха̄п ӯнлы. Ро̄ӈхуӈкве патыс. Сунсы, матум э̄ква на̄лув ты ё̄манты. Ха̄пын та̄лыс, тав палтэ товыс. Та̄лттыстэ, минэ̄г. «Щампылув-щампылув», — та товасы, тав ань тох намталахты. Па̄г-пӯхтысы̄г, минасы̄г. Колн щалтсы̄г, э̄ква та ро̄ӈхалтахтас:

	— А̄карагум-ща̄щагум, пурт, пурт!

	А̄мпыг ква̄лапасы̄г, кос то̄вмхатэ̄г, хум ань а̄хвтасыг овумлас.

	Тувыл китыт каӈке минас. О̄с акв та я̄н нэ̄глыс. Сунсы, я̄ тапалт ха̄п ӯнлы. Ро̄ӈхувлас, матум э̄ква на̄лув ё̄мантас, ха̄пын та̄лыс, тав палтэ товыс. О̄с э̄ква палт ёхтысы̄г, э̄ква та ро̄ӈхалтахтас: 

	— А̄карагум-ща̄щагум, пурт, пурт!

	А̄мпыг кос пурасахтэ̄г, хум о̄с а̄хвтасыг овумлас.

	Хӯрмит а̄пщитэ̄н матыр хо̄нтыс, пēрсалахтас, о̄с та минас. Я̄н нэ̄глыс, сунсы, ха̄п ӯнлы, ро̄ӈхи. Э̄ква на̄лваль ё̄мыс, ха̄пын та̄лттувес. Э̄ква ла̄ви: 

	— О̄тыр ӯнлын ма̄н ул та̄лэн.

	Тав э̄ква а̄лмаястэ, ха̄пнёлн вущкасастэ, такви та̄лыс. Товасы, «Щампылув-щампылув». Тӯпыл пуӈкпаттат лё̄сатапта̄лытэ, по̄йтыгпа̄лы. Тав товасы, о̄ста: «Щампылув-щампылув».

	Па̄г-пӯхтысы̄г. Э̄ква ха̄пныл но̄х-воратахтас, ё̄муӈкв патыс.

	— Апыг, наӈ са̄рыгнув ё̄мен.

	Туясастэ, нёлэ ма̄н пēлхаты, но̄х-вораты.

	— Наӈки ё̄мен, - пыг ла̄ви.

	Ёхтысы̄г, а̄витэ па̄лыг-пӯнсуӈкв патыс: «Щирхум-во̄рхум». Э̄ква та ро̄ӈхалтахтас:

	— А̄карагум-ща̄щагум, пурт, пурт!

	Ляпан ха̄йтсы̄г, пувумтасаге, лэ̄гагēн акван-нэ̄гсаласаге, сырн но̄х-тагматасаге. Тот та щакара̄лэ̄г. Юв-щалтыс, пӯтэ па̄йтахты кӯр алат. Китыглахты:

	— Маныр па̄йтэ̄гын?

	— Нё̄выль па̄йтуӈкве таӈхēгум.

	Э̄ква а̄лмаястэ, пӯт кӣвырн вущкасастэ, та па̄йтахты.

	Кон-ква̄лыс, сунсы, кит а̄хвтас о̄лэ̄г. Па̄я тульё̄влэ касаил сылаястэ, а̄хвтасыг кēлпыл па̄ссамасаге, каӈкаге кēлп-полх сальгим но̄х-са̄йкаласы̄г.

	Ань мо̄йт та оигпас.

	 

Василий Васильевич яныг щēмьят яныгмас, колта̄гыл ма̄хманэ пуссын а̄тимыт. Ань тактēт о̄лы, ам ла̄вēгум, хотты нэ̄ хо̄тпа вос тотнувын, тав нас мовиньты. Ма̄н, газета ва̄рнэ ма̄хум, Василий Васильевич хум хо̄тпа ялпыӈ хо̄талыл янытлылӯв, са̄в ёмас сымыӈ ла̄тыӈ тавēн ла̄вēв! Пуста̄гыл вос о̄лы, На̄й-О̄тыранэ̄н вос ӯргалаве!
