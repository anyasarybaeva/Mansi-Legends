
Яныг таквс э̄тпос 3 хо̄талэ̄т округ янытыл «Ночь искусств – 2019» тэ̄ла ва̄рыглавес. Ты та̄л ма̄хум 103 колытыт мӯйлысыт – 20 музеит, 18 библиотекат, 6 театрыт, центр искусств ос кина суссылтан колыт а̄вияныл э̄ткотиль мус па̄лыг-о̄лсыт. 
Янге-ма̄не тот татем мӯйлысыт – пӯмыщ выс­тавкат сунсыглым ё̄мыг­тасыт, сыре-сыр касы­лытыл щё̄пита̄лвēсыт, по̄слуӈкве ос ёнгасаӈкве вēрмысыт, тувыл э̄ргы­сыт, стихыт ловиньтасыт.
Ханты-Мансийск ӯст тамле хо̄нтхатыглапыт о̄с о̄лсыт. Государственная библиотека Югры колт та э̄типа̄лаг са̄в кол­нак рӯпитас. Акв кол­накт са̄всыр мирыт ща̄нь ла̄тӈаныл суйтсыт – ня̄врамыт, ма̄ньлат ма̄хум ос яныгхо̄тпат ма̄ньщи, ханты, марий­ский, саран, хатань, азер­байджанский, таджикс­кий, узбекский, армянский ос украинский ла̄тӈытыл стихыт ловиньтасыт. Акв а̄гирищ армянский э̄рыг э̄ргыс, турсуе татем нё̄т­нэ, со̄юм хольт овты. 

Ханты мир поэт э̄ква Мария Кузьминична Волдина атхатам хо̄тпат нупыл тох потыртас:
– Мо̄т хо̄тпа ла̄тӈе ат те ва̄глын, сымыл пуссын хӯнтамлаӈкве ро̄ви, тав маныр урыл потырты. Ам ща̄нь ла̄тӈум ос янытлан рущ ла̄тыӈ коны-пал ма̄ньщи ос саран ла̄тӈыг хӯлэ̄гум. Мо̄т хо̄н ма̄н ялсум ос мо̄т са̄в ма̄т о̄лсум. Кос хо̄т ма̄хум пуссын та̄нти ла̄тӈыл по­тыртэ̄гыт, ща̄нь ла̄тӈа­ныл, пēс наканыл яныт­лыяныл. 
Ка̄сыӈ мир такви э̄р­гыт, мо̄йтыт, пēс йис пот­рыт о̄ньщи, йӣквуӈкве, а̄мщуӈкве, ощхультаӈкве пуссын ха̄сэ̄гыт. Ка̄сыӈ мир туп та о̄вылтыт номсы: ма̄ янытыл нэ̄м­хуньт хо̄нт ул вос ēмты, пуссын пуста̄гыл вос о̄лнувув. Ма̄н ань тыт о̄с аквтох, ща̄нь ла̄т­ӈанув суйтэ̄гыт, пуссын ща̄г­тым стихыт ловинь­тэ̄в, э̄ргēв. Я̄тил ма̄хум, пус ка̄т, пус ла̄гыл о̄лэ̄н!
