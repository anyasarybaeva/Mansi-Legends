
Мария Александровна Стулова НПФ (Негосударственный пенсионный фонд) колт кӯщаиг о̄лы. Ты кол рӯпитаӈкв о̄вылтахтаме па̄сныл ань 15 та̄лыг ēмтыс. Ты кастыл кӯщай нэ̄ рӯпатаныл урыл потыртас.
Тав ла̄выс, 2004 та̄лт округувт йильпи са̄ккон хасвес, ма̄н ма̄вт пенсия-олн атнэ ма̄гыс я̄нас кол вос пӯнсаве. Та та̄лныл бюджетный рӯпата о̄щнэ ма̄хум пенсия ма̄гыс та̄нти ма̄гсыланыл тув олн пинуӈкв та патсыт. 
Ань ты хо̄тал мус бюджетный ма̄тт рӯпи­тан 47 со̄тыра хо̄тпа та̄нти олнаныл Ханты-Мансийский НПФ колн ойтэ̄гыт. Нила арыгтем со̄тыра хо̄тпа тувыл пен­сиял ань мивет. Та̄н ха­ланылт то̄ват 1,5 со̄ты­рал, то̄ват ос тыгыл са̄внув солко̄вил ка̄сыӈ э̄тпос ойтавет. Хо̄тпа рӯпитаме сыс манаса̄вит олн тув та̄стыс, ань та атум ол­нанэ са̄в та̄лытн ла̄кква та уртавет.
Мария Стулова ань пенсият урыл тох потыр­тас. Хо̄тпа ка̄сащи ке, такви атум олнанэ 3, 10 та̄лытн уртыянэ манос а̄тимыг ēмтнэ̄тэ мус ты олныл ойтуӈкв вēрмаве. Тав такви олнанэ лов та̄л сыс те ювле вы­ганэ, тав пенсия-олныл э̄лаль миӈкв патаве. Ос са̄ртын а̄тимыг те ēмты, хуль­тум олнанэ ляпа рӯтанэ̄н мивет.
Округ мирколныл та̄стым олнытыл хо̄тпа о̄лнэ̄тэ сыс ойтуӈкв па­таве, рущ ла̄тӈыл ты ва̄рмаль тох ла̄ваве – «дожитие». Та̄наныл матах та̄лыт сыс виӈкв ат ро̄вēгыт. Ос тувыл са̄в олныл ойтуӈкв ат патаве, туп акв со̄тыра арыгтем солко̄вил. 
Олн ойтнэ ма̄хум та̄­ла­ныл щирыл ань урта­вет. Хо̄тпа 40 та̄лэ ат те то̄влыс, тав рӯпата олна­нэ̄ныл 3% са̄вит юв-пуваве. 40-50 та̄л мус – 5% са̄вит олн виве. Ос хо̄тпа 50 та̄лэ те то̄влыс, тав 10% солко̄ви тув ойты. Аквтыса̄вит солко̄ви округ мирколныл тув пи­наве. 
Ань ты та̄лныл мощ мо̄т щирыл ты олныт ойтавет. Ань хо̄тпа такви ойтум олнанэ я̄насыг ловиньтавет, округ мир­колныл о̄с я̄нас ойтавет. Ос хо̄тпа такви ты пēрии, манаса̄вит та̄л сыс такви ойтум олнанэ ювле вы­ганэ. 
Ань та̄ра-патыс, НПФ колн сака ёмас о̄лнув, ма̄хум та̄нти ойтум олна­ныл молях ювле ул вос выганыл. Та̄н «а̄тимыг ēмтнэ мус» олнаныл виӈ­кв те ка̄сащēгыт, то̄нт ты кол са̄в олн юв-пувēгыт ос со̄пасыг са̄в та̄лытн та хультуптыяныл.
 
