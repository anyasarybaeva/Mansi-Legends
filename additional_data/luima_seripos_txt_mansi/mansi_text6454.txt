
Белоярский районт «Югра лылыēп» ассоциацият пуӈктотнэ нэ̄ Ирина Фирсова ля̄ххал кēтыс. Тав округув 90 та̄лэ то̄влын кастыл кит ханищтапыг ва̄рыглас ос ма̄хум потыртаӈкве ищхӣпыӈ ут хосыт во̄виньта̄лсанэ. 
Та щирыл Ирина Кузьминична о̄влэ̄т А̄с ма̄хум а̄канит урыл потыртас ос та̄­на­ныл нё̄тнэг ю̄нтуӈ­кве ханищ­тасанэ. Ётыл нэ̄т хумус саг сагēгыт, ты ва̄рмаль кинан по̄слыстэ ос мирн суссыл­тастэ.  

О̄выл ханищтапт Ван­зеват, Касум, Пашторы, Полноват па̄вылныл ос Ханты-Мансийск ӯсныл ма̄хум интернет-связь хосыт акван-атыглавē­сыт. Пашторы па̄вылт «Марья искусница» на­м­па кружокн ялантан ня̄вра­мыт а̄канит урыл матыр-а̄ти пуссын ва̄ӈ­кве ос ю̄нтуӈкве акван-атыглавēсыт. 
А̄гирищит ёт Вера Терентьевна Данилова тот рӯпиты. Ты нэ̄ такви ма̄щтырыг маснутыт ю̄нты ос са̄всыр пор­ма­сыт нё̄тнэ̄г хорамтыянэ, ос ня̄вра­мыт пēс мӯтра накытн ханищтыянэ. 

Са̄в нэ̄ хо̄тпат Ван­зеват па̄вылныл ханищ­тапыт о̄лсыт ос та̄нки ю̄нтум а̄каняныл сус­сыл­тасыт. Валентина Дмитриевна Ирган, Руфина Прокопьевна Гришкина ос Нэлли Григорьевна Пичерская ю̄нтум а̄канит яныг щēмьян акван-атманыл. 
 
  
Ань са̄всыр то̄р ло̄м­тыл, нуй ло̄мтыл ос су­паныл хорамыл ю̄нтым а̄канит маткем та пӯм­щалавēсыт. Тувыл Юлия Петровна Гындышева, Татьяна Валентиновна Молданова, Вера Ники­тична Тимиргалеева та̄нки а̄каняныл урыл потыртасыт. 

Ма̄нь порат ща̄ня­нылн та̄н тамле а̄канил ю̄нтыглавēсыт ос та̄н юн ёнгысыт. Ты коны­пал нэ̄квет та̄н па̄вла­нылт о̄лум нэ̄ Маина Дмитриевна Русмилен­ко ка̄стысаныл ос тав ю̄нтум нё̄тнэ а̄канянэ суссылтасаныл. Ты нэ̄ такви ха̄снэ щирēтыл а̄канит ю̄нтыс, тав юн­тум пормасанэ ма̄хумн та̄ра ханьщавет.  

Ханты-Мансийск ӯс­ныл «Хо̄тал» нампа А̄с-угорский ма̄хум театр­ыт рӯпи­тан нэ̄ Татьяна Огнева о̄лыс. Тав «Чев-Чев» акв спектаклит а̄канит ёт ёнги, мо̄т артистат та̄наныл тот суссылтым о̄с э̄ргēгыт, йӣквēгыт. Татьяна акв ма̄щтыр ма̄ньщи нэ̄ Юлия Петро­вна Гын­ды­шева палт а̄ка­нит ю̄нтуӈ­кве ха­нищ­тахтас ос спек­такле ма̄­гыс са̄в­сыр а̄канит ю̄н­тыс. 

Ханищтапыт Касум па̄вылт о̄лнэ нэ̄т пуӈк­то̄рныл хумус а̄кань мā­ниг­та̄лвес, тувыл ман­хурип мо̄т пормас­ныл, нэ̄пак­ныл, лӯптаныл а̄канит ва̄рыглавēсыт, пуссын ты ва̄рмалит номылмата̄лсыт. 
То̄ванакт та̄нки ха­ланылт мощ воритот­сыт. Со̄ль, пēс порат та̄н палтаныл тамле накыт о̄лыгласыт манос а̄ти, мо̄т мирыт манхурип а̄кань о̄щсыт, хумус ён­гасасыт. Янгыщ пуссын мирыт а̄каняныл вильт­та̄л ва̄рыгласаныл.

Са̄в хӯлтыглан ла̄тыӈ история наукат учёный нэ̄ Татьяна Александро­вна Молданова ла̄выс. 
Ань ты ханищтапт о̄лум ма̄хум пуссын янытлан пищмал ос мӯйлупсал майвēсыт. Та̄н ю̄нтум а̄каняныл ань «Югра мӯйлупса» нампа мирн нё̄тнэ акция ма̄гыс кēтавет тах.

Пēс сагыт хумус са­га­вет, Ирина Фирсова ма̄нь кина по̄слыс. Китыт ханищтапт тав ханищты, а̄канит са­гыл хумус сагавет. На̄н Бело­яр­ский «Югра лылыēп» ассоциация ло̄псыт ты ма̄нь кина сунсуӈкве вēрмегы̄н. 
Потыр ма̄ньщи ла̄тӈыл Тамара МЕРОВА хансыстэ 
Хурииг Ирина Фирсова кēтсаге
