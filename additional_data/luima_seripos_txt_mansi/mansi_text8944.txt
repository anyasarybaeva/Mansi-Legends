
Ты э̄тпос 1-4 хо̄талытт Ха̄льӯс районт о̄лнэ ма̄хум товтыл ха̄йтсыт, ты касыл «Лыжнёй Андрея» ла̄ваве. Ка̄сыӈ тэ̄лы-тӯяг акв порат ма̄ньлат а̄гит-пыгыт, ня̄врамыт товтыл Саранпа̄вылныл ос Кульпасныл Ло̄пмусн минэ̄гыт. Ма̄хум 2009 та̄л па̄сныл ка̄сыӈ та̄л тох акван-атхатыглэ̄гыт. Ты та̄л «Лыжнёй Андрея» нампа касыл ва̄рыглан па̄сныл 15 та̄лэ то̄влыс.
Ты тэ̄ла 1960 та̄лытт Андрей Яковлевич Хатанев ня̄врамыт ма̄г­сыл щё̄питаӈкве о̄выл­тастэ. То̄нт кит па̄влыгт о̄лнэ а̄гит-пыгыт Ло̄пмус па̄вылн товтыл ё̄мсыт. Ань ты ёмас тэ̄латэ рӯ­танэ̄н ос Саранпа̄вылт о̄лнэ ма̄хумн э̄лаль тотаве.    
Ам о̄выл щёс акв па̄­вылныл мо̄т па̄выл мус товтыл ха̄йтсум. Ма̄нь­поль э̄тпос о̄выл хо̄талэ̄т Саранпа̄вылт «Поиск» нампа колн во̄ввесӯв. Лё̄ӈхув хо̄т мины, хоты пормасыт ёт виӈкве э̄ри, тот потыртавесӯв. Ос са̄в ёмас ла̄тӈыл ла̄ввесӯв: ё̄рыл вос пинавēв, ёмас номтыл вос ха̄йтэ̄в, тов­танувтыл молях вос тахамтэ̄в. Саранпа̄выл­ныл минам группавт щар яныгпа̄ла хо̄тпаг Иван Николаевич Вокуев о̄лыс. Тав ка̄сыӈ та̄л ма̄хум ёт Ло̄пмус мус товтыл ха̄йты. 
Китыт хо̄талэ̄т ма̄н пормасанув, тэ̄нутанув акван-атсанӯв ос тов­тыл Ло̄пмус мус та мин­мыгтасӯв. Саран­па̄выл­ныл та па̄выл мус лё̄ӈхе 80 вēрыста палыт о̄лы. Товтыл ё̄мим ма̄хум э̄лы-па̄лт Алексей Семяшкин такви юрт ма̄хманэ ёт «Бура­ныл» лё̄ӈх ва̄рсыт. 
Та хо̄тал ма̄н 40 вēрыста товтыл ха̄йтсӯв. 20 вēры­ста во̄рлё̄ӈхыл минасӯв, кон сака ма̄лтып о̄лыс, товтыл ё̄муӈкве кӯпнитыг о̄лыс. Тох ма̄н Саквъя мус ёхтысӯв. Хо̄слох па̄вылт я̄ ва̄тат тэ̄пъяласӯв, мощ ӯщлахтысӯв ос э̄лаль Хо̄рыӈпа̄выл мус 20 вēрыста ё̄мсӯв. Та па̄вылт э̄т хӯлсув. 
Хӯрмит хо̄талэ̄т ма̄н 20 вēрыста Саквъя хосыт «Нэ̄тлё̄ӈх» нампа ма̄ мус ё̄мсӯв. Ма̄хум ла̄­вēгыт, пēс порат та ма̄ ялпыӈыг ловиньтахтас. 
Тох ма̄н кит хо̄тал сыс нёлса̄т вēрыста ха̄йтсӯв. Та хо̄талт Ло̄пмус па̄влыӈ мир пуссын акван-ат­хатасыт ос ма̄навн ща̄г­тым ӯрсаныл. Мощ ётыл­нув Кульпас ма̄хум ёх­тысыт, та̄н ос налыман ну­пыл ат вēрыста товтыл Ло̄пмус мус минасыт. 
Ӣтипа̄лаг товтыл ха̄й­тум ма̄хум пуссын школан акван-ёхтысыт. То̄ва ня̄врамыт рӯтаныл тот ӯрхатасыт, каснэ ва̄рмаль суснэ ма̄гыс са̄ртыннув акван-атхатасыт. Тув ёх­тум мӯй ма̄хум ма̄гсыл концерт суссылтавес. 
Мо̄тыт хо̄талэ̄т «охот­ничий биатлон» нампа касыл щё̄питавес. Саран­па̄вылныл, Кульпас па̄­вылныл ёхтум ма̄хум ос Ло̄пмус па̄вылт о̄лнэ хо̄тпат товтыл ха̄йтсыт ос писалил па̄тлуптасыт. 
Ма̄нь ня̄врамыт, ма̄нь­лат хо̄тпат ос яныг хо̄тпат пуссын та̄нки халанылт кассыт, ма̄хум та̄ланыл щирыл ла̄кква-уртыгла­вēсыт. Та хо̄талт турапыг ēмтыс, сака тӯис, товтыл ха̄йтыгтаӈкве ос па̄тлуп­таӈкве та̄рвитыӈ о̄лыс. Тувыл тох касуӈкве о̄с сака пӯмащ о̄лыс.  
Тамле э̄рнэ тэ̄ла щё̄­питаӈкве са̄в хо̄тпат нё̄т­сыт. Касыл оигпам юи-па̄лт депутат нэ̄ Татьяна Гоголева ма̄хум пума­щипа ла̄тӈыл ла̄всанэ ос янытлан нэ̄пакыл мӯй­луптасанэ. 
Ты та̄л касыл ва̄рыглан ма̄гсыл округ яныг кӯщай нэ̄ па̄лныл олн-нё̄тмил та̄стыглавес. 
Александра Алгадьева кēтум потре ма̄ньщи ла̄тӈыл Людмила ТЕТКИНА хансыстэ  
