
Юграт сӯкыр э̄тпос ва̄т нупыл нилыт хо̄талэ̄т китынтыг «Брусника Фест» нампа фестиваль ва̄рыглавес. Тамле ва̄рмаль янытэ̄т «Центр поддержки и развития музеев Югры» па̄лыл нё̄таве ос «Родные города» намтым программа хосыт аквъёт э̄лаль тотаве. 
Ты фестивальт тэ̄лат ёмас миннэ̄ныл ма̄гыс Руслан Богордаев, Ханты-Мансийск ӯс мирколт рӯпитан хум, пуӈктоты. Ань ӯст о̄лнэ ма̄хум пил ва̄туӈкве Ханты-Мансий­ский район Ярки па̄выл ляпат о̄лнэ «Юрты Чай­ни­ковы» ма̄н во̄винь­та̄лвēсыт. Та̄н Ма̄-вит ос Э̄лумхо̄лас музей по̄хат акван-атвēсыт ос авто­бусн та̄лттым тув тотвē­сыт. Акв ма̄т та̄на­ныл Руслан ӯрсанэ ос маныр ва̄руӈкве, э̄лаль потыртас. Мӯй ма̄хум нила группа щирыл урт­хатсыт, та̄нки халанылт «Сӯйпил», «Та̄хтпил», «Са̄вни» ос «Княже­ника» пилыт на­мыл пинвēсыт. Тувыл во̄р лё̄ӈх хосыт пил ва̄тнэ канын та ва̄нттувēсыт. 
Тув ёхтынэ̄ныл порат о̄влэ̄т Мария Кузьмини­чна Волдина, яныгпа̄ла ханты э̄ква, тав стихыт хансы, мӯй ма̄хум а̄ращ ва̄тан акван-атсанэ, ма̄-вит нупыл по̄ик­щас, ма̄в янмалтам пор­тыӈ тэ̄­ну­танэ ма̄гыс пӯ­ма­щипа ла̄тыӈ ла̄выс. Ма̄хум о̄лнэ ма̄кēныл ӯргалым вос о̄щсаныл, тувыл Наталья Комарова, округ кӯщай нэ̄н, пуста̄гыл о̄лнэ ла̄тыӈ кēтыс.
Та юи-па̄лт пилыт ян­мал­тан нэ̄ Наталья Чай­ни­кова мӯй ма̄хум хуса­пыл ми­санэ ос пил ва̄туӈ­кве минасыт. Тот са̄в­сыр саӈквлыпилыт я̄нас ма̄ палытыл та̄нки ху­рип сорт щирыл янмал­тавет. Ань ка̄сыӈ пал хосыт лю̄льнэ ма̄хум акв мēтра палыт ниласа̄мпа па̄ртыл май­вē­сыт. Та̄н таве пил ва̄тнэ ма̄н пинсаныл, па̄ртыт тармыл ва̄глысыт ос ты мēтраӈ ло̄мтанылт пил ва̄тсыт. То̄ва хо̄тпат мōт я̄ӈкыл ман щалтапа­сыт, тот саӈквлыпил ва̄тсыт.
Щё̄с охсакем ювле хуль­тыс, тувыл пуссын атым пиланыл вēскалавēсыт, атаныл а̄рталавēсыт, ань манхурип сорт са̄внув атсыт ос атыӈыг яныгмас, таи та̄ра-паттысыт. Кит литра са̄вит «Фомич» сорт атсыт, тот вēскалым щар яныг пил 3 грамм 50 миллиграмм о̄лыс. Ос щар атыӈыг ма̄н во̄рув халт атым саӈквлыпил ла̄ввес. 
Тувыл мӯй ма̄хум хӯл исмит ма̄н сōламат тэ̄ӈ­кве а̄ращ ва̄тан во̄ввēсыт. Хӯл исмит «Колмодай» общинаныл ёхталам ма̄хум па̄йтсыт, сōламат ООО «Ягоды Югры» ос НПЦ «Биологические активные вещества северных территорий» нампа кол лӯптаӈ ща̄ил айтвēсыт. Сыресыр ма̄г тэ̄нутыт «Бисквитория» колныл тотыглавēсыт. 
Ма̄хум хо̄тал палыт Наталья Чайникова щё̄питам кант мӯйлысыт, ёмщмакв ӯщлахтасыт. То̄нт такем ма̄лтып, посыӈ хо̄тал о̄лыс. Югра художественный музей ка̄тыл по̄слын нак щё̄пи­та̄лсыт. Светлана Харито­нова, В.А. Игошев нампа музейт рӯпитан нэ̄, ла̄выс: 
– Тыт ка̄сыӈ мӯй хо̄тпа ка̄сащи ке, акв хури по̄слуӈкве вēрми. На̄н улпыл ва̄глын, 1954 та̄лт Владимир Игошев ма̄н лӯима̄вн о̄выл щёс ёхталас ос ты ма̄в такем та­вēн мӯстыс, сосса мирыт ёт румалахтас. Ма̄н ань лӯима̄в таквсы нё̄тнэ по­ратэ по̄слуӈкве ла̄ви­лӯв, ма̄-вит манхурип о̄льпыӈ оспа о̄ньщи – ма̄н са̄всыр о̄люпыт акван-тэ̄лыгтым на̄нан суссылтэ̄в, та щирыл йильпи хорамыт тэ̄лэ̄гыт. Ань янге-ма̄нь пуссын хурит по̄слысыт.  
«То̄рум Маа» музейт рӯпитан нэ̄т са̄с хусапыт суссылтасыт, «В. Волдин потрыт хаснэ ханты хум» нампа центр па̄лыл ёнги­лыт щё̄пита̄лсыт, ня̄вра­мыт «Нумас юнт» намтым шахмат-ёнгыл кассыт. 
Тувыл пилыт о̄вылтыт са̄всыр стихыт ловинь­тавēсыт, тыи «Югорские ваганты» клубн ялнэ ма̄ньлат хо̄тпат мӯй ма̄хум а̄ращ ва̄тан атыгласаныл. Мо̄таныт э̄ргыт э̄ргысыт. 
Та хо̄талт ма̄хум ёмас ӯщлахтасыт, то̄ват са̄всыр пилыт э̄рнэ тэ̄рпиӈ ута­ныл та̄ра-паттувēсыт, хоты а̄гм пусмалтаве, таи ос ва̄ӈкв патсыт. 
Тамара МЕРОВА
