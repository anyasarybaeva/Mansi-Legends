
То̄рум манхурип хо̄тал ва̄ри, э̄лумхо̄лас ат ва̄гтэ. Нас туп то̄ва хо̄тпат ва̄ганыл, хунь тэ̄лы порат туяспи ва̄ри манос туи порат раквуӈкве о̄вылтахты. Э̄лнаӈ яныг ма̄хманув суссыт, хумус хо̄тал ӯнты, э̄твит патыс ман а̄ти, та хосыт та̄раӈыг о̄лы — холытан манхурип хо̄тал то̄рмув ва̄ри.
Ань о̄лнэ йист мир са̄всыр ищхӣпыӈ утыт о̄ньщи, та утытыл то̄рмув а̄рталыяныл. Ос э̄лаль матах хо̄талын то̄рмув хумус ēмты, мирн ла̄вēгыт, рущ щирыл ты «прогноз погоды».
 Ма̄н округувт ма̄нь па̄вланувт о̄с акв тамле рӯпата ва̄рнэ хо̄тпат о̄лэ̄гыт. Ха̄льӯс район Ня̄хщамво̄ль па̄вылт ма̄ньщи хум Яков Алексеевич Пеликов о̄лы, тав «Обь-Иртышское управление по гидрометеорологии и мониторингу окружающей среды» ма̄т техник-метеорологыг рӯпиты. Та̄н тот ка̄сыӈ щё̄с кон о̄лнэ градусникыт ос са̄всыр утыт сунсыяныл, ка̄сыӈ цифрат нэ̄пакн хансыяныл. Акв хотты щё̄сыт порат ты цифраныл кӯщаяныл палт тēтыяныл. Ос тот сунсавет, пуссын акван-ро̄влавет, то̄нт ущ ва̄ганыл, манхурип хо̄тал э̄лаль ēмты.
Яков Алексеевич Ульяна увщитэ̄нтыл сас тамле рӯпата ва̄рим о̄лэ̄г. Ты э̄лы-пал тэ̄н Ханты-Мансийск ӯст Югорский государственный университет ма̄ньщи ос ханты ла̄тӈыг филологият ханищтахтасы̄г. Хунь тэ̄нти па̄влэ̄н ювле ёхтысыт, тот школат рӯпата а̄тим о̄лыс. Таима̄гыс тэ̄н ань хо̄тал уральтан хо̄тпаг патхатсы̄г. О̄влэ̄т хумус ты рӯпата ва̄руӈкве, мощ ханищтавесы̄г. Та̄н тот ат хо̄тпа пēнтхатым рӯпитэ̄гыт.
Яков ос Ульяна Ня̄х-щамво̄ль па̄влэ̄нт школа а̄стласыг. Тувыл ат та̄л университетт ханищтахтасы̄г. Яков университет юи-па̄лт армиян вуйлувес, армият лусытас. Юв ёхтыс, такви па̄влэ̄т о̄влэ̄т рӯпата а̄тим о̄лыс, Белоярский ӯст рӯпитас.
Яков такви щемья ат оньщи. Тувыл увщитэ̄н нё̄туӈкве ювле ёхтыс. Ульяна хӯрум а̄ги Инесса, Эвелина ос Мирослава янмалты. Яныг а̄гитэ школат ханищтахты, ма̄ньнув а̄гияге ня̄врамыт садикн тотыглыяге. Яков увщитэ̄н акваг нё̄ты, тэ̄н мисыт о̄ньщēг, туи аквъёт пум ва̄рēгыт, тэ̄лы «Бураныл» ювтотыяныл. Мис Яков такви посытэ. Ты коныпал хӯл алыщлаӈкве о̄с а̄лыми. Та̄нти на̄йив атэ̄гыт. Па̄вылт о̄лнэ хо̄тпан матыр-а̄ти ва̄руӈкве пуссын э̄ри. Тэ̄н яныг каӈкēн наме Андрей о̄лыс. Пыг ос такви па̄влэ̄т школа а̄стлас, армиян тотыглавес. Ётыл тав а̄тимыг ēмтыс.
Яков ос Ульяна а̄тятэ̄н Ня̄хщамво̄ль хум, наме Алексей Васильевич Пеликов о̄лыс. О̄лмēт ха̄пыт, йӣв пӯщкат, колт э̄рнэ са̄всыр пормас ва̄рыс, колыт ӯнттуӈкве ха̄сыс. Тав сака ма̄щтыр ос алыщлапыӈ хум о̄лыс. А̄гииг-пыгыг оматэ̄н Хо̄рыӈпа̄вылныл о̄лыс, наме Ольга Кузьминична Анямова. Тав ня̄врамыт ӯргалым садикт рӯпитас. Омагēн-а̄тягēн сас ма̄ньщи хо̄тпаг о̄лсы̄г, тэ̄н ма̄ньщи ва̄рмалит пуссын ва̄санэ̄н, халэ̄нт ма̄ньщи ла̄тӈыл потыртасы̄г ос ня̄враманэ̄н та̄нти ла̄тӈаныл хӯлсаныл ос ань мощ торгамтэ̄г.
Ань хум ма̄хум мощēртын ялпыӈ хо̄таланыл ёхты. Ам Яков Алексеевич хум хо̄тпат ялпыӈ хо̄талыл янытлылум. Моляхнув такви щēмьяӈыг вос ēмты, тав сымēн ро̄внэ а̄ги вос хо̄нты, аквъёт са̄в та̄л со̄тыӈыг вос о̄лэ̄г. Яков алыщлан со̄т вос о̄ньщи, То̄рум ёт, О̄тыр ёт, пус ка̄т, пус ла̄гыл та̄н вос о̄лэ̄гыт.
