
Ты тэ̄ла ма̄гыс са̄всыр мӯй кӯщаит Москваныл, Ямал ма̄ныл, Тю­мень ӯсныл тув во̄виньта̄лвēсыт. Ань РФ Ми­нистерство па̄лыл колыт ӯнттын ос ЖКХ ва̄рмалит палт кӯщай хум Владимир Якушев, округ кӯщай нэ̄в Наталья Комарова, Ямал ма̄ кӯ­щай Дмитрий Артюхов ос Тюменский об­ласть кӯщай Александр Моор тув ёхталасыт. 
Белоярский район кӯщай Сергей Манен­ков та̄нанылн ты проект ва̄рнэ о̄вылтыт по­тыр­тас. Тав ла̄выс, ты ӯс­хулы ва̄рим порат ӯст о̄лнэ ма̄хум та̄нки ка̄сащанэ̄ныл щирыл матыр номт о̄с хӯлтсыт. 
«Тыт нила очередь щи­рыл ка̄сыӈ та̄л ма­­тыр ва̄рвес. О̄влэ̄т «Э̄руп­тахтын хо̄тпаг» нампа памятник ва̄рвес. Ма̄н щēмьятын нё̄тэ̄в ос са̄в ня̄врам янмалтан колта̄глыт тэ̄ланыл э̄лаль тотыянӯв. Белоярский районт ка̄сыӈ та̄л са̄в ня̄врам самын паты. Ат та̄л сыс са̄в ма̄хум яныг щēмьяӈыг ēмт­сыт», – Сергей Манен­ков  потыртас.

Ялпыӈ хо̄талыт ма̄­гыс я̄нас ӯсхулы щё̄питавес. Яныг сценал ӯнттувēсыт. 2019 та̄лт тот мощщаг хультум сосса мирыт фестиваляныл мӯйлы­саныл.
Ань ты порат мӯй­лум кӯщаит «лэ̄ӈын лё̄хъяс» намаим лё̄х хосыт ё̄мыгтасыт, сун­сыглахтасыт. Сосса мир па̄вылн тотыг­лавēсыт, тот ма̄щ­тыр нэ̄т ос хумыт ёт ва̄й­хатасыт, потыртасыт. 
Тувыл Белоярский ӯс на̄лми ва̄татэ йиль­пи ва̄рим ӯсхулы сус­сылтавес. Мӯй ма̄хум ёт Владимир Якушев пащалахтас ос ма̄-во̄й но̄х-винэ ма̄т рӯпитан хо̄тпат ялпыӈ хо̄таланыл кастыл янытласанэ. 
Та̄в ла̄выс: «Ма̄н ты хо̄тал нё̄тнэ̄г ва̄рим ӯс­хулы суссӯв. Ты касылн кēтым хурит халт ань на̄н палтын ва̄рим проект но̄х-патыс. Тыг ёхтынэм э̄лы-па̄лт ам то̄ва хурит ос ты но̄х-патум хури  ка̄сала̄лсанум. Ань ос хумус ты по̄слым номтыт тэ̄лаг ва̄рвēсыт, амки самагумтыл суссум. Тыи такем ёмас нё̄тнэ ӯсхулы, тыт хорамыӈ колыт, памятникыт. Са̄всыр ӯсытыт о̄лыгла̄лнэ̄м сыс ла̄вēгум, тыт ма̄хум сака ща̄гтым ос со̄тыӈыг о̄лэ̄гыт. Ӯсын сака нё̄тнэг о̄лы, ка̄сыӈ ма̄нь ӯсхулы сыстам, на̄н ӯсквен сака э̄руптылын». 

Тав потыртамēт РФ Президентув ла̄вум ла̄т­ӈе номылма­тыг­ла̄­лыс: хо̄т-а̄ти щё̄питан проектыт порат, мир ма̄гыс о̄лнэ ма̄ ка̄сыӈ миркол ма̄хум ла̄внэ ла̄тӈын вос хӯнтлэ̄гыт. «Ань ты ӯсхулы тыт о̄лнэ ма̄хум та̄н номтаныл щирыл ӯнттувес. Та̄н ты проект пēриясыт ос тамле ӯсхулыл та ва̄рвēсыт», – йильпи колыт ӯнттын ос ЖКХ ва̄рмалит палт РФ ми­нистр-хум ла̄выс.
Тюменский область губернатор хум Алек­сандр Моор потыр­тас: «Ам  ты ӯсхулы ма̄гыс  о̄с хот-ща̄гтым о̄лэ̄гум, 2018 та̄лт тыт ущты матыр-а̄ти ӯнттуӈкве патвес, ань та сыс ва̄рим лё̄ӈх амки самагумтыл ка̄саласлум. Ты сака нё̄тнэ ма̄, то̄ва тэ̄лат сосса ма̄хум о̄лупсаныл щирыл  щё̄питавēсыт. Ма̄хум тыт са̄в щёс акван-атхатыглаӈкве патэ̄гыт, тамле ма̄нь па̄влыӈ ма̄т о̄лнэ ма̄хум кӯпнитнувег э̄лаль тах о̄лэ̄гыт. Тамле накыт ма̄н ань ма̄нки па̄вланувт о̄с ва̄риянув тах».

Дмитрий Артюхов ма̄­хум ёт о̄с паща­лахтас, ла̄выс: «Ма̄н, Ямал ма̄т о̄лнэ ма̄хум, ва̄глӯв, хумус лӯима̄т та̄рвит о̄луӈкве. Ма̄н ӯнттум йильпи ӯсанув ос па̄вланув туп 40-50 та̄ланыл то̄влысыт. Та сыс ма̄хум мощ кӯпнит о̄лупсал о̄лнэ̄ныл ма̄гыс кӯщаит матыр-а̄ти ак­ваг ва̄рēгыт. Ма̄хум тыт рӯпата вос о̄щсыт, ёмщакв вос о̄лсыт. То̄­ванакт улпыл ва̄гталыг патнэ̄в ма̄гыс, то̄ва ӯсыт ань тыг мус сака нё̄тнэ̄г ат ва̄рвēсыт. Ам тыг ёхтумум ос ты о̄лупса сусмум ма̄гыс Наталья Владимиров­нан пӯмащипа ла̄тыӈ ла̄вēгум. Тыт о̄лум накыт та̄ра-паттысанум, ос ты проектын Россия па̄лыл янытлавес». 
Округ кӯщай нэ̄в На­талья Комарова тох ла̄выс: «Ты проект, со̄ль, ма̄хум та̄нки тахнэ̄ныл щирыл ва̄рвес. Ам ва̄г­лум, Белоярский ӯст о̄лнэ хо̄тпат иӈ мо̄т йильпи номт о̄ньщēгыт. Та̄н ты ӯст э̄лаль ат ке тотавет, мо̄т хотты па̄вылт тах ва̄равет. Ма̄навн таи ёмас, ма̄хум номтаныл тэ̄лаг ва̄рсанӯв, ос ты проект ма̄гыс РФ Правительство па̄лыл маим олныт э̄рнэ щи­рыл холтвēсыт. Ты та̄л Белоярский ӯс 51 та̄лэ то̄влыс, та̄н ань мо̄т проект хансуӈкве вēрмēгыт. 
Район, ӯс намхо̄тала­ныл кастыл ос ма̄-во̄й но̄х-винэ ма̄т рӯпитан хо̄тпат пуссын та̄н ял­пыӈ хо̄таланыл кастыл янытлыянум». 
Ты на̄лми ва̄тат ва̄рим ӯсхулы о̄вылтыт ханты нэ̄ Ирина Молданова «Сэ̄й пан» нампа стих хансыс. Ты стих Наталья Комарова рущ ла̄тӈыл ловиньтастэ.
 
Ты ля̄ххал ма̄ньщи ла̄тӈыг
 Тамара Мерова толмащластэ
 
