
Ха̄льӯс район Кульпас па̄вылт о̄лнэ «На̄йо̄тыр ма̄» музей урыл ма̄н ты ма̄ньщи газетавт 2016 та̄лт 15 номерт хансыгласув. То̄нт музей 25 та̄лэ то̄влыс. Ань ты накт тув щалтсасум, музейт пуӈктотнэ нэ̄ Светлана Николаевна Немкова ёт потрамасум.
Сустēмт, тув са̄в ня̄врам ёхталы, тыгле-тувле нас нё̄ргала̄лэ̄гыт. Акв группа кон мины, мо̄таныт щалтэ̄гыт. Светлана Николаевна тох потыртас:
— Па̄выл ня̄врамыт музейн ва̄тихал ёхталэ̄гыт. Мāньщи лāтӈын Евдокия Ивановна Кугинан ханищтавет, тав ётэ ёхталэ̄гыт. Музей кол урыл потыртэ̄в, пēс йис пормасыт суссылтэ̄в. Садикын ялантан а̄гирищит, пыгрищит тыг о̄с во̄виньтыянув. Тыт ё̄мыгтэ̄гыт, сунсыглахтэ̄гыт, потыр хӯнтлэ̄гыт.
Тӯяг музейт Кимкъясӯй ос Ло̄пмус ня̄врамыт учителяныл ёт о̄лсыт. Мēн музейт Татьяна Андреевна Канева ёт та̄н ма̄гсыланыл экскурсия щё̄пита̄лсумēн, тыт о̄лнэ пормасыт урыл потыртасмēн. Ня̄врамытн атхунь пӯмыщ о̄лыс, па̄вланылт тамле музей ат о̄ньщēгыт.
Я̄ӈк на̄тнэ э̄тпос 18 хо̄талэ̄т «Ночь музея» ва̄рыглэ̄в. О̄выл щёс 2016 та̄лт о̄лыс. Э̄типа̄лаг, нёлолов щё̄стем порат, янге-ма̄не акван-атхатасӯв, са̄всыр мастер-классыт щё̄питасӯв, āканит ю̄нтсӯв, ёнгасасӯв. Тыхал хӯл исмит па̄йтсӯв, ӯнлахо̄лсӯв, тэ̄пъяласӯв, исум ща̄й айсӯв. Юв э̄ткотильт ущ минасӯв. Мо̄лты ос ты та̄л о̄с аквтох мӯйлысӯв, па̄выл ма̄хманув пуссын во̄виньта̄лсанӯв.
1998 та̄л па̄сныл Ӯринэ̄ква хо̄тал ва̄рыгла̄лэ̄в. Па̄вылт о̄лнэ яныгхо̄тпат пуссын музейн во̄виньта̄лыянув. То̄нт Ха̄льӯст о̄лум комитет Севера па̄лыл олныл майлувесӯв, яныгхо̄тпат ма̄гыс са̄всыр мӯйлупсат ёвтыгласӯв. Та̄н хот-ща̄гтэ̄гыт, то̄ваныл нэ̄мхуньт нэ̄мхотталь ат во̄виньта̄лвēсыт. Хӯлыӈ пасан, тэ̄пыӈ пасан щё̄питэ̄в, о̄влэ̄т На̄й-О̄тыранув нупыл по̄йкщēв, тувыл яныгхо̄тпанув пасан ва̄тат ӯнлахо̄лэ̄гыт, халанылт потрамēгыт. Ань ма̄ньщи мир халт яныгхо̄тпа сака мощща хультыс.
Ӯринэ̄ква хо̄тал яныгполь э̄тпос 7 щислат ва̄рыглэ̄в. Ты ялпыӈ хо̄тал ня̄врамытн сака э̄руптаве, ка̄сыӈ тӯя ӯрхатэ̄гыт, китыглахтэ̄гыт, хунь мӯйлуӈкве патэ̄в. Ӯринэ̄ква хуритэ суссылтан ма̄гыс тамле маснут ю̄нтэ̄гыт, ӯйрищ пити ва̄рēгыт. Мо̄т мирыт о̄с во̄виньтыянув, кос рущ, кос саран хо̄тпа, пуссын ёхталэ̄гыт.
Ма̄н ань, музейт рӯпитан ос клуб колт э̄ргын-йӣквнэ ма̄хум, акван-нё̄тхатэ̄в. О̄влэ̄т тыт музейт пасан щё̄питэ̄в, ма̄хум исум ща̄ил айтыянӯв. Тувыл пуссын клубын минэ̄гыт, тот концерт сунсэ̄гыт, янге-ма̄не э̄ргēгыт, йӣквēгыт, сыре-сыр ощхуль ва̄рēгыт. Щар ма̄к ёмас маснут ва̄рум хо̄тпат янытлыянӯв, матарыл мӯйлуптыянӯв.
Тох та о̄лэ̄в, рӯпитэ̄в, музеюв а̄витэ ка̄сыӈ хо̄тал па̄лыг о̄лы. Па̄выл мир, мӯй мир, На̄йо̄тыр ма̄ музейн щалтсэ̄н, пӯмщалахтэ̄н.
Ань Светлана Николаевна потре та оигпас. Тав ла̄выс, ты музей ма̄ньщи нэ̄ Анфиса Михайловна Хромова тав номылматастэ ӯнттуӈкве. Такви культуратэ, ща̄нь ла̄тӈе тав сака янытластэ. О̄лме палыт ма̄ньщи мир пормасыт, маснутыт акван-атыс, ань пуссын музей колт о̄лэ̄гыт, мирн сунсыглавет, пӯмщалавет. Матъёмас тав о̄вылтам тэ̄латэ ань музейт рӯпитан хо̄тпатын э̄лаль тотаве.
