
Пēс порат сосса ма̄хум ла̄выгласыт, нэ̄ нила лылы о̄ньщи: акв лылы – пуӈке (а̄танэ о̄с тув ловиньтавет), китыт лылы – ма̄глэ, хӯрмит – со̄рге, нилыт – ла̄глаге. Та̄наныл пуссын сакныл ва̄рнэ хорамыл лап-пантуӈкве э̄ри… 
Тох Ханты-Мансийск ӯс «То̄рум Маа» музейт кӯщай ва̄ӈын нэ̄ Ирина Степановна  Ксенофонтова тав ла̄выс. Ма̄ньполь э̄тпос 23-27 хо̄таланэ̄т музейт сакныл щаквщин ос йӣвныл а̄ны-са̄н ва̄рнэ ханищтап о̄лыс. 
Нэ̄ э̄лаль тох потыр­тас: «Сосса нэ̄ хоты ēрныл о̄лы, супанэ-маснутанэ хосыт та̄ра-паты. Суп ва̄рнэ ма̄гыс мӯсхал щи­рыл то̄р ос сакыт пēрии те, ань акван вос ро̄вē­гыт, тувыл па̄квпалыт ма̄нь ю̄нтмилыл ю̄нтыянэ те, то̄нт тах супе ман то̄р халатэ нё̄тнэ̄г сусхаты. Пēс та̄гыл нэ̄ хунь мо̄т ма̄т о̄лнэ хум палт мины, тув ва̄нтлы, тот о̄щнэ мас­нут ю̄нтуӈкве ха­нищ­тах­ты. Тувыл кол­та̄гыл ма̄х­манэ̄н, такви­на̄тэ̄н акваг та мир маснут ю̄нтуӈ­кве та паты».

Ты ханищтап тох намая̄лвес: XXV научно-практический семинар «Традиционные бисер­ные изделия обских угр­ов и бытовая деревянная утварь». Тынакт нэ̄квет сакныл ма̄глын тагатан хорамыт ат хартсыт, ха­нищ­тапаныл мо̄т ва̄рмаль урыл о̄лыс – ань пēс та̄­гыл ма̄хманув суп ёлы-па̄ла­ныл, та̄йт сӯнта­ныл, а̄та­ныл ос ла̄гыл масну­таныл хумус хо­рам­та̄л­саныл. Хум хо̄тпат ос сакыт ман ю̄нтнэ порма­сыт пиннэ ма̄гыс а̄ны-са̄ныт ос то­тапыт ва̄рсыт.

Ма̄хум Ханты-Мансийск коныпал, Сургут, Лянтор, Бело­ярский ӯсытныл, Касум, Кышик ос Полно­ват па̄влытныл о̄лсыт – «Народный мастер России» намыл маим нэ̄г Н.А. Гришкина ос И.С. Молданова, ма̄щтыр нэ̄к­вет: С.М. Астапович, Н.А. Коно­валова, Г.С. Молдано­ва, И.К. Фирсова ос С.М. Сенгепова. Ханищтан ма̄хум халт хум хо̄тпаг рӯпитасыг – В.Ю. Кондин ос А.Н. Брусницин. Янге-ма̄не нёлолов колнакт щаквщисыт.

О̄выл хо̄тал а̄лпыл па̄с­ныл хо̄талъят пора мус учёный ма̄хум, этногра­фыт ищхӣпыӈ ут хосыт потыртасыт, доклад-пот­рыт ловиньтасыт. Томск ӯс государственный уни­верситет профессор нэ̄, исторический наука док­тор Ольга Михайловна Рындина тох ла̄выс: 

«Пēс щирыл ка̄тыл матыр-а̄ти щаквщин тэ̄ла – ты ма̄к э̄рнэ ва̄рмаль. Матъёмас ань «То̄рум Маа» музейт рӯпитан ма̄хум пēс йис тэ̄лат но̄х-во̄рмалтыяныл, ты урыл потыртэ̄гыт, са̄всыр хо̄нт­хатыглапыт ва̄тихал ва̄­рыглэ̄гыт, ма̄ньлат ма̄хум ханищтэ̄гыт. Ты э̄рнэ тэ̄ла хосыт сосса мирыт пēс ва̄рмаляныл тах о̄с мощ о̄лэ̄гыт, ань ты йис ма̄­хумн ва̄ӈкве патавет». 

Исторический наука кандидат Татьяна Александровна Молдано­ва ханты суп ю̄нтнэ тэ̄ла урыл акв-кит ла̄тыӈ ла̄выс. Ань Сургутский районт о̄лнэ то̄ва нэ̄квет супаныл сака яныг хорамытыл ю̄нтыяныл, са̄в сакытыл ва̄рияныл. Учёный нэ̄ ла̄выс, пēс ма̄хум тамле яныг хорамыт ат ва̄рыгла­сыт, супаныл ма̄нь па̄кв­палыл ю̄нтыгласаныл. Тот о̄лнэ ма̄ньлат ма̄хум ань халанылт сома касэ̄гыт, хотьютэ хораманэ ма̄к янгыт, э̄лыл на̄ӈкēгыт, тав супе щар ма̄к нё̄тнэ. Тох та̄н са̄лыл каснэ хо̄тал кас­тыл щё̄питахтэ̄гыт, супа­ныл мирн вос ка̄салавет.

Ма̄н о̄лнэ ма̄вт сак нэ̄мхуньт ат ва̄рыглавес, пēс порат э̄лы ма̄ныл тотыглавес. Щар о̄выл щёс 17 нотт тыг тотвес. То̄нт сосса ма̄хманув мо̄т мир ёт мощ ва̄йхатаӈкве патсыт, ӯйхул сованыл ос хӯланыл э̄рнэ пормас ос тэ̄нут ма̄гыс пēнтсаныл. Сакыт о̄с та щирыл ка̄тын-патталасыт. 

Ла̄тыӈ «бисер» – рущ ла̄тӈын арабский мирныл ёхтыс, та̄н щираныл бусер манос бусра – а̄хвтас ху­рип пувырсуп. Са̄в сак Египет ма̄т пēс та̄гыл ва̄р­вес. Ма̄н ма̄вт то̄нт Киев, Нов­город ос Тмутаракань (ты ӯс Краснодарский крайт о̄лы, ань Тамань ӯсыг ла̄ваве) ӯсытт ва̄рвес. Ётыл 1754 та̄лт Ораниен­баум ӯс ляпат Михайло Ломоносов ё̄рыл кумыска ва̄рнэ кол (стекольный фабрика) пӯсвес, сакыт тот ты ва̄руӈкве патвēсыт.

Ханищтахтам ма̄хум халт Белоярский ӯсныл ма̄ньщи нэ̄ Татьяна Ермиловна Тарасова о̄лыс. Тав а̄тын ва̄рнэ нуйто̄рло̄мт палт сакыт ю̄нтыс. Ла̄ви, тамле хорам нэ̄мхуньт ат ва̄щинта̄лыс, ат ва̄рыглас, таима̄гыс ты нё̄тнэ пормас ва̄руӈкве патыс. Ма̄ньщи а̄гирищит ос а̄гит саганыл мо̄т щи­рыл хорамта̄лсаныл.

А̄с ма̄ньщи нэ̄ Светлана Михайловна Астапович а̄гирищит ос нэ̄квет ла̄гыл маснут (та̄н ла̄вēгыт – ниры) сакыл хорамтаӈкве ханищтасанэ. Тав ла̄выс, пēс порат А̄с ма̄хум ла̄гыл маснутаныл сакыл тох хорамта̄лсаныл. Ма̄щтыр нэ̄ ёт са̄в хо̄тпа ю̄нсхатым ӯнлахо̄лсыт, ня̄врамыт о̄с ханищтахтасыт. Ма̄ньщи а̄гирищ Арина Низамова ка̄сыӈ хо̄тал ю̄нсхатас, ла̄гыл маснутэ татем нё̄тнэ̄г ва̄рме. Ла̄ви, ань ва̄руӈкве ат а̄лымитэ, юн тах а̄стлытэ, тувыл музейн тотытэ. 

Ханты нэ̄ Галина Сергеевна Молданова нэ̄квет суп ёлы-па̄ланыл сакыл ю̄нтуӈкве ханищ­тасанэ. Ла̄ви, тав палтэ ат хо̄тпа ханищтахтасыт, то̄ваныл пормасаныл ва̄руӈкве ат а̄лымасыт. Кышик па̄вылныл ёхта­лам ханты нэ̄ Альбина Дмитриевна Хорова тай суп са̄лме ю̄нтыстэ. Нэ̄ ла̄выс, суп ёлы-па̄лэ са­кыл хорамтаӈкве юн акв хо̄тал сыс вēрмитэ, ты рӯпата а̄ти сака та̄рвитыӈ.

То̄тап ос а̄ны-са̄н ва̄рнэ колнакн нила хо̄тал сыс са̄в хо̄тпа щалтсас, то̄ват нас пӯмщалахтасыт, сус­сыт, то̄ват ос ма̄щтырла­сыт. 

Виктория Шнырёва реставраторыг рӯпитаӈ­кве номсы, а̄ги Москва ӯст Строганов нампа акаде­мият ханищтахты. Ань Ханты-Мансийск ӯст о̄лнэ Ма̄-вит ос Э̄лум­хо̄лас музейн практикан ёхтыс, диплом-нэ̄паке хаснэ ма̄гыс пēс а̄па йильпииг щё̄питытэ. Ты семинарт ос сак пиннэ ма̄гыс йӣв а̄ны-са̄н ва̄ри. А̄ги ла̄выс, ань ма̄ янытыл пēс пор­масыт ва̄рнэ тэ̄ла но̄х-во̄рмалтаӈкве патвес, музеитыт пēсыг ēмтум пормас са̄в о̄лы, то̄ваныл йильпииг щё̄питаӈкве, ю̄нтуӈкве э̄ри. Хунь ха­нищтахтын ма̄ныл а̄сты, акв хотты музейн патхаты. 

Вячеслав Юрьевич Кондин тох потыртас: «Ты колнакн ма̄хум щалтсэ̄гыт, матыр-а̄ти китыглэ̄гыт. Хӯрум хо̄тпа а̄ны-са̄н ва̄рсыт, тыт хӯльсаныл, тах мирн суссылтыянув. Касум па̄вылныл ма̄щтыр хум Яков Никифорович Тарлин ёхтыс, тав мē­намēн нё̄ты, ма̄хум йӣв ёргуӈкве ханищтыянэ». 
Ты ма̄щтыр хум по̄хат пыге Данил Кондин ӯн­лыс, а̄ны-са̄н ва̄рыс. Ня̄врам китыгласлум, тамле рӯ­пата ва̄руӈкве тавēн мӯсты. Ла̄выс, ат­хунь мӯсты, а̄тя­тэ̄н акваг нё̄таве, ханищ­таве, са̄всыр пормас аквъёт ма̄щтырлэ̄г.

26 хо̄талт семинар рӯпататэ та оигпас. Юи-о̄выл ла̄тыӈ музей кущай ва̄ӈын нэ̄ Эрика Петровна Сургутскова ла̄выс. Ищ­хӣпыӈ ут хосыт 125 хо̄тпа потыр хӯнтлысыт, нила хо̄тал сыс 44 ка̄р­кам ма̄хум ханищтахта­сыт. Нэ̄ ка̄сыӈ хо̄тпа яныт­ластэ, ла̄выс, хунь тамле хо̄нтха­тыглап ва̄рēгыт, пуссын тах тув о̄с вос атхатэ̄гыт.
Светлана РОМБАНДЕЕВА
