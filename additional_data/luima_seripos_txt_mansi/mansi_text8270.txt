
Я̄ӈк на̄тнэ э̄тпос онтолов хо̄талэ – мирув ма̄гыс сака яныг ялпыӈ хо̄тал! Россиявт ань 78-ит щёс ты ялпыӈ хо̄тал янытлаве, хунь Россияв фашистыт ёт хōнтлым нōх-патыс. 
Ты Победа хōтал ма̄­навн ё̄р хōтпат тāн тот­саныл, хотьютыт хо̄нтлаӈ­кве ялсыт, хотьютыт э̄тэ-хōталэ юн рӯпитасыт, хӯл алыщласыт, вōраясыт, тэ̄­нут щё̄питасыт, маснут ю̄нт­сыт, мōт сāвсыр тāр­витыӈ вāрмалит вāрсыт. Мāх­манув ты ялпыӈ хōтал акваг номияныл.
Пēс нэ̄пакыт акван-атнэ Югра колт хансым ōлы: Нахрачинский (ань Кондинский) районныл фронтын 3 сōтыра 258 ма̄хум минасыт. Мāньщи хум Косяков Олег Фёдо­ро­вич Кондинский районт ōлы, тав ōпатэ Косяков Назар Федотович урыл ос тав каӈке Косяков Иван Назарович хоталь тэ̄н хōнтлаӈкве тотыглавē­сы̄г, та урыл потыртас: 
– Ам ōпам Косяков Назар Федотович 1900 та̄лт Нахрачинский район Ландино па̄вылт самын патыс, яныг щēмьят яныгмас.1941 тāл порат ōпам хōнтлаӈкве вуйвес, тав 139 пāтлуптан диви­зиян 364 полкын хōнт­лаӈкве кēтвес, рядовоиг ōлыс. 1943 тāлт ма̄ньполь э̄тпос 19 хōталт щēмьявн пищма ёхтыс, тот хансым ōлыс: «Косяков Назар Федотович Калужский область Спас-Деменск пāвылт āтимыг ēмтыс». 
Мāн сака саваласӯв ос лю̄щсӯв. Тав хōнтлан мāн минаме порат 40 тāлэ тōвлыс, юн нэ̄тэ ос онто­лов ня̄враманэ хультсыт. Щащēквам Прасковья Матвеевна таккēт ня̄в­раманэ янмалтасанэ.
Ōпагум-щащēквагум яныг пыгēн Косяков Иван Назарович 1925 тāлт самын патыс. Тав такви военный комиссариатн минас ос акв тāлэ хотмус тай сāвнувег нё̄тыстэ, э̄лаль хōнтлаӈкве та минас. 
Разведкат лусытас, юв ёхтыс, сāв мēталит ōньщас. Лусытаме порат «Отечественный война II степени» пōсыл майвес, тувыл ос кит мēталиг «За оборону Ленинграда» ос «За отвагу» ōньщас.
Тав Кондинский районт 1995 тāл мус ōлыс, тот ёл-щё̄питавес.
Ам ягāгиягум Валентина Геннадьевна Оболтина ос Зинаида Ильинична Косякова ма̄к рӯтанув мāгыс сāв тисхатнэ рӯпа­та вāрсы̄г, тэ̄н Калужский область Спас-Деменск пāвылн ялсы̄г. Ōпам ёл-щё̄питым мāтэ хōнтыстэ̄н».
Ты ва̄рмаль ма̄н ма̄г­сылув сака тыныӈыг ōлы, ты хо̄тал ма̄гыс ма̄н пус­сын яныг хо̄т­па­нувн пӯмащипа ла̄вēв, хотьют ма̄н Россия ма̄в вуянтасаныл, ма̄н Отечествав ӯргала­саныл. 
Та порат сāв мāхум порс­лавēсыт, хотталь щалт­сыт, сāв мемориалытт тāн наманыл хансым ōлэ̄гыт, Ханты-Мансийск ӯс мемориалт Косяков Назар Федотович наме ōс хансым ōлы. Мāн хōтпанув посыӈ номтыл номиянӯв, янытлыянӯв, та̄н уранылт ня̄врамытн потыртэ̄в.
Оксана АЛБИНА
