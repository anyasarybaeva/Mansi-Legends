
Ва̄т са̄грапнал э̄тпост о̄выл хо̄талэ̄т Ханты-Мансийск ӯст хӯрмит мирхал форум о̄лыс, рущ щирыл ты ва̄рмаль «Гражданские инициативы регионов 60-ой параллели» ла̄ввес, ты нё̄тмил ва̄рнэ тэ̄ла хӯрум хо̄тал рӯпитас. 
Ты та̄л Россият волонтёрыт янытлан та̄лыг ла̄ввес. Волонтёрыт – ты мирн нё̄тнэ хо̄тпат, та̄нки рӯпатаныл коныпал са̄всыр ёмас тэ̄ла ва̄руӈкве а̄лымēгыт. Хотьютыт тыг ёхталасыт ос маныр рӯпата та̄н ва̄рсыт, ты урыл кӯщаит потыртасыт.
Ля̄ххал тотнэ колн общественный ос внешний связь округ департамент кӯщай Константин Репин, мирн ёмас ва̄рмаль ва̄рнэ фонд кӯщай хум Яков Самохвалов ос Евразия ма̄хум касыл комитетыт кӯщай хум Владимир Волошин во̄виньта̄лвēсыт. Та̄н ла̄всыт, округувн Норвегия, Дания, Швеция ос Финляндия мо̄т хо̄н ма̄нытныл ма̄хум тыг ёхталасыт.
 
Мирн нё̄тэ̄гыт
Ты сапра̄нин каснэ хо̄тпат, некоммерческий организацият ос мирн нё̄тмил ва̄рнэ ма̄ньлат ма̄хум акван-атхатыгласыт. Нё̄тмил ва̄рнэ э̄лумхо̄лас – ты та хо̄тпа, хотьют та̄рвитыӈ порат акваг ляпат о̄лы, хӯлтнэ ла̄тыӈ ла̄ви ос туп мирн нё̄тым о̄лы. 
Ты сымыӈ ма̄хум э̄лумхо̄ласн нас тох нё̄тэ̄гыт, рӯпатаныл ма̄гыс олн ат выгыт. Тув са̄всыр яныт та̄л хо̄тпат хасхатым о̄лэ̄гыт. Тыима̄гыс округувт ты кастыл щё̄питым колыт пӯсвēсыт, рущ щирыл та̄н «НКО - некоммерческие организации» ла̄вавет. Мирн нё̄тнэ рӯпата ань та̄н ва̄рēгыт. 
Ты ма̄хум тыт та̄нки халанылт ва̄йхатасыт, та̄рвит ва̄рмаляныл урыл потыртасыт ос рӯпатаныл ёмащакв ва̄рнэ ма̄гыс ханищтап щё̄пита̄лсыт. Ань ты та̄л пуссын аквъёт нёлоловса̄т хо̄т э̄лумхо̄лас ты тэ̄лат рӯпитаӈкве ка̄сащасыт, са̄в хо̄тпа интернет хосыт хасхатасыт. 
Каснэ ва̄рмаль урыл потыртасыт 
Владимир Волошин ты урыл тох ла̄выс. Ань юи-о̄выл та̄лытт ма̄хум ма̄гыс са̄всыр каснэ ва̄рмаль акваг щё̄пита̄лаве. Ка̄сащан хо̄тпат ва̄тихал акван-атхатыглэ̄гыт, халанылт ё̄раныл а̄рталэ̄гыт. Ты хосыт хо̄тпа пуста̄гыл о̄лы, мо̄рсыӈ порат а̄гмыл ēмты.
Школатт ня̄врамыт о̄с ма̄ньта̄гыл ню̄нсалахтуӈкве ханищтавет. Тот та̄н ха̄йтыгтэ̄гыт, кол кӣвырт щё̄питым вит во̄ӈхат пувлэ̄гыт ос кон товтыл тахсэ̄гыт. Россия янытыл са̄всыр ма̄т акваг касылыт щё̄пита̄лавет. Ня̄врамыт, яныг хо̄тпат аквтем тув ялантэ̄гыт.
Тувыл ань округувт са̄всыр организацият та̄нки халанылт о̄с касылыт щё̄пита̄лэ̄гыт. Ты хо̄тпат акваг пуста̄гыл о̄лэ̄гыт ос та̄нки рӯпатаныл ёмщакв ва̄рияныл. Мо̄лты та̄л са̄в тамле организацият касыл ва̄рыгласыт. Ты та̄л хо̄т э̄тпос сыс акв млн. са̄виткем э̄лумхо̄лас хасхатасыт ос халанылт кассыт. Та̄н пуссын хо̄тпанкем са̄всыр регионытныл о̄лэ̄гыт. Ка̄сыӈ та̄лныл са̄внув хо̄тпа касуӈкве ёхтэ̄гыт, ма̄хумн ты ва̄рмаль сака мӯсты. Тувыл ань Россия янытыл китхуйплов млн са̄вит агмыӈ-мосыӈ э̄лумхо̄лас о̄лы. Та̄н о̄с ат ёрувлавет, ты ва̄рмальн акваг во̄виньта̄лавет. 
