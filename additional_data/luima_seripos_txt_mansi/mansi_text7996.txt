
Ка̄сыӈ та̄л о̄вылтахтын порат ма̄н ма̄ньщи э̄тпосыӈ календарь ва̄рыглэ̄в. Ос ма̄ньлат ма̄хум титыглахтэ̄гыт, э̄тпосыт манрыг тох ла̄вавет, маныр пора та̄н хӯлтэ̄гыт. Таима̄гсыл ань э̄тпосанув урыл мощ хансэ̄в. 
Пēс порат ма̄ньщит э̄т­пос щирыл о̄лсыт. Та̄лыг-тувыг та холасы̄г, ла̄всыт. Ос уральтахтасыт, хунь э̄тпос яныгми ос холы.
Та̄л – ты тэ̄лы, ащирмаӈ пора, тув – ма̄лтып ос рē­гыӈ пора тох ла̄ваве. Ма̄х­манув пēс порат са̄лыӈыт о̄лсыт, то̄ват хӯл алыщ­ласыт, то̄ват во̄раясыт. Ка̄сыӈ хōтпа ма̄тэ̄т такви щирыл о̄лнэ поратэ ла̄­выстэ. Са̄лыӈ ма̄хум туи нё̄рт нёплув нуйсыт, та э̄тпосаныл о̄с та̄нти щирыл ла̄всаныл. Во̄раян ма̄хум ос та̄нти э̄тпос намыт о̄щсыт, ань туп ул мо̄рсыӈ яныгпа̄ла хо̄тпа та̄наныл номылматы. Ётыл рущ э̄тпосыт щирыл паттувес ос рущ календарь э̄тпосыт по̄хыт ма̄ньщи ла̄тӈыл та̄наныл ань хансэ̄в. 
Тох ань та̄л котиль э̄т­пос – ты та̄лув о̄вылтах­тын э̄тпос тох ла̄вилӯв, ма̄ньщи щирыл тэ̄лы котьлēн ёхтыс. Рēтыӈ ю̄свой э̄тпост со̄ль та порат то̄рмув улпыл рēт ва̄рыглы, то̄ва хо̄талт тӯи, то̄ва хо̄талт во̄тасыг ēмты, то̄ва хо̄тал татем ащирма ва̄ри. 
Ма̄ньполь э̄тпост хо̄­талыӈ хо̄талыт ёхтэ̄гыт, хо̄тыл порат тӯйт осэ хот-толувъи, тувыл э̄типа̄лаг тув по̄лясаве, таима̄гсыл тӯйт осэ по̄лиг ēмты. Ос та порат по̄ль иӈ во̄втаг о̄лы. Э̄лумхо̄лас но̄х ат лапи. Во̄рт ёсал ё̄мыгтан хо̄тпан во̄раяӈкве та̄р­витыӈ, ёсаге но̄х ат ла­пег, ёл ра̄гпи, хоса ма̄н ми­нуӈ­кве ат вēрми.
Яныгпо̄ль э̄тпост ма̄л­тып, хо̄талыӈ хо̄талыт ёх­тэ̄гыт, тӯйт осэ хо̄тыл сыс ёмщакв толувъи ос э̄т сыс татем по̄лясаве, тамле по̄ль хосыт во̄раян хо̄тпа а̄лпыл алщанэ уральтаӈ­кве ялуӈкве а̄лыми. 
Я̄ӈк на̄тнэ э̄тпос ул ка̄­сыӈ э̄лумхо̄лас ӯритэ, то̄нт ма̄-вит «но̄х-са̄йкалы», я̄т, тӯрыт па̄лыг-патэ̄гыт, я̄ӈк нёвумты, ма̄хум ха̄пыл яласаӈкве о̄вылтахтэ̄гыт.
Лӯпта э̄тпост вощрам лӯптат, вощрам пумыт нэ̄глэ̄гыт, ма̄тēв туииг ēмты. Ос та порат лё̄мвоит та ква̄лапēгыт.  
Ōйттур э̄тпос таима̄г­сыл тох ла̄ваве, то̄нт хум хо̄тпат ляпатнув о̄лнэ тӯ­рытыт хӯлуп ӯнттэ̄гыт, яныг вит порат тув хӯл щалты, тӯрытыт хӯл алыщ­лэ̄гыт. Та порат яныг я̄т витаныл иӈ янгыт, хӯлуп ӯнттын ва̄тат иӈ лап-о̄н­тым о̄лэ̄гыт. Ты э̄тпос ла̄в­вес «о̄йта тӯр», ты талква ва̄таӈ тӯрыт тох ла̄вавет, та̄н ва̄таныл карсыт а̄ти, я̄ӈк молях толы. 
Во̄ртур э̄тпост ма̄хма­нув э̄лы тӯрытын алыщ­лаӈкве миныгла̄лсыт, ты са̄выӈ ма̄т о̄лнэ тӯрыт. Тамле тӯрытын о̄влэ̄т яныг йӣв ха̄пыл я̄ хосыт ми­нэ̄гыт, тувыл ос тӯр мус ма̄ньха̄п хартэ̄гыт, тот ма̄ньха̄пыл товыгтэ̄гыт. 
Сӯкыр э̄тпос ос таи­ма̄гсыл тох ла̄ваве, сӯкыр хӯл алнэ пора ёхты, сӯкыр я̄ алгаль сэ̄руӈкве мины, по̄рыӈ хӯл ма̄хманув пувсыт. 
Ма̄нь таквс э̄тпост ащирмагнув ēмты, я̄т, тӯрыт по̄люӈкве патавет, тӯюӈкве о̄вылтахты, то̄ва та̄лт ёмас осыт тӯйт паты. Ма̄хум я̄т хӯлуп ӯнттэ̄гыт.
Яныг таквс э̄тпост тай ащирмаг ēмты, я̄ӈк та̄кыщ по̄ляве, мир я̄ хосыт лу­выл, «Бураныл» яласаӈ­кве вēрмēгыт. 
Ва̄т са̄грапнал э̄тпос – ты сака ащирмаӈ пора, тув мус ащирмаӈ, ма̄хум на̄ив халталым, са̄грим са̄в са̄грапналаныл сак­ва­лэ̄гыт, таима̄гыс тох ты э̄тпос ла̄ваве. 
Галина КОНДИНА
