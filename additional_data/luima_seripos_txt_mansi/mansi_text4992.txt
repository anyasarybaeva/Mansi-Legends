
Ма̄н округувт 2019 та̄л щēмья янытлан та̄лыг намаявес. Ты кастыл ам Ха̄льӯс район А̄нъя па̄вылт  о̄лнэ э̄кваг-о̄йкаг Зинаида Павловна ос Виктор Сергеевич Ефимовыг урыл потыртэ̄гум.
Тэ̄н 50 арыгкем та̄л аквъёт о̄лэ̄г, а̄гииг-пыгыг янмалтасы̄г. Виктория а̄гитэ̄н колта̄глэ ёт Кульпаст о̄лы. Сергей пыгēн щēмьятэ ёт Ягримн вāнтлас. Ань ат апыгрищ о̄ньщēг. Э̄кваг-о̄йкаг ёт ам А̄нъя па̄вылн ялмум порат хо̄нтхатыгласум ос о̄лупсатэ̄н урыл китыг-ласагум. 
О̄влэ̄т Зинаида Павловна такви урēтыл мощ потыртас. 
— Ам О̄лттумп па̄вылт самын патсум. Амки о̄парищ намум Сянклина. Па̄влувт хосат та̄гыл нэ̄мхотьют ат о̄лы. Щēмьят ма̄н хӯрум ня̄врам яныгмасӯв, ам щар яныг а̄ги. Ма̄н иӈ ма̄ниг о̄лсӯв, а̄тяв а̄тимыг ēмтыс. Ос та порат колхозыт акван-тулвēсыт, ма̄н колта̄глыл А̄нъя па̄вылн ва̄нтлуптавесӯв. То̄нт па̄влувт са̄т класс школа рӯпитас, нёлолов класс Ха̄льӯст а̄стласум. Лēккарыг Ханты-Мансийск ӯст ханищтахтасум. 
Рӯпитаӈкве юв воратасум, омам таккēт о̄лыс. О̄влэ̄т Хулюмсӯнтын кēтуӈкве ēмталавēсум, тувыл тыт ясли-кол ва̄рвес, тув лēккарыг рӯпитаӈкве во̄вхатасум. То̄нт Лидия Николаевна Сайнахова А̄нъят лēккарыг о̄лыс. 
Тувыл нэ̄ Полноват па̄вылн о̄луӈкве ва̄нтлыс, ам тав пēнтсылэ рӯпитаӈкве патсум. 13 та̄л ня̄врам ӯргалан колт лēккарыг о̄лсум, ос аквты са̄вит та̄л па̄выл лēккарыг рӯпитасум. О̄йкамēнтыл ань пенсият о̄лымēн. Ты порат ка̄тагум, ла̄глагум сака а̄гмыӈыг, тэ̄лы ня̄враманум палт Ягрим па̄вылт о̄лэ̄гум. 
Ӯщлахтын хо̄талт Серёжа пыгумн тыг А̄нъян тотыглавем. Тав ань тыт рӯпиты. Рӯпатаныл а̄сты, Ягримн мины, ам тав ётэ минэ̄гум. Ювле минуӈкве паты, ос ёт та̄лэ̄гум. О̄йкам тув о̄луӈкве во̄вилум, щар ат ка̄сащи, ам тыгле-тувле та яласэ̄гум. 
Виктор Сергеевич ты урыл ла̄выс: «Маныр та па̄вылт ва̄руӈкве? Тыт тай акваг са̄в рӯпата о̄лы, тӯйт хилуӈкве, ӯльюв сартуӈкве, кӯр пāлтыглаӈкве, вит тотуӈкве э̄ри. Нас тох ӯнлахо̄луӈкве ам щар ат ханьщувласум. 
Ам тыт А̄нъя па̄вылт самын патсум, тыт яныгмасум. Школа а̄стласум, Тобольск ӯст на̄иӈ-ха̄пыл яласан хо̄тпаг ханищтахтасум. Хӯрум та̄л на̄иӈха̄пыл яласасум. То̄нт округувныл Омск ӯсн нупыл ма̄-во̄й хартсӯв. 
Та̄ланум ёхтысыт, армиян вуйвēсум, Германия мо̄т хо̄н ма̄н тотвēсум. Ос ты юи-па̄лт ювле ёхтысум. Зинам о̄с ханищтахтын ма̄ныл а̄стыс, юв оматэ палт ёхтыс. Таве ка̄саласлум, сымумн такем ёмасыг ēмтыс. 
Акван та минасамēн, аквъёт 50 та̄л ты о̄лымēн. 
1986 та̄л мус «Газпром» нампа ма̄т монтёрыг рӯпитасум. Ты юи-па̄лт совхоз бригадирыг патхатасум. То̄нт совхоз ос «Газпром» па̄лыл рӯпитас. 1992 та̄лт совхоз лаппантвес, рӯпитам ма̄хум по̄хын кēтвēсыт. Таса̄вит мисыт, лувыт нас витыг та тотвēсыт. 
Ам та порат пенсиян минасум. Ань кит  пенсия-олн выгум. Зинам 26 та̄л лēккарыг рӯпитас, тувыл мощща олн выг. Ам са̄внув ойтавем, «Газпромт» ат ке рӯпитасум, пенсиям о̄с мощща о̄лнув. 
Во̄раим, хӯл алыщлым яласэ̄гум. Ос ань таи лю̄ль, ка̄сыӈ та̄лныл са̄в по̄х хо̄тпат во̄раяӈкве, хӯл алыщлаӈкве тыг ёхталэ̄гыт. Та̄н па̄влув ляпат няслэ̄гыт, порсаныл, па̄нканыл, сульяныл на̄лми ва̄тат хультуптыяныл, тыщирыл мори та капыртэ̄гыт. 
Ам ты ма̄хум хунь ка̄салыянум, та̄ра па̄гпӯхтэ̄гум, ла̄виянум, та̄нки порсаныл ёт вос выганыл, ма̄н о̄лнэ ма̄в ул вос па̄ӈктэ̄гыт. То̄ват тай нэ̄матыр ат ла̄вēгыт, то̄ват ювле ля̄втуӈкве тӯлтхатэ̄гыт. Мо̄таныт ос во̄ртур э̄тпост во̄раяӈкве ёхтэ̄гыт, ма̄нь таквс э̄тпос мус тыт та ха̄йтыгтэ̄гыт, во̄руянув пуссын та па̄тлуптыяныл. 
Тувыл а̄ти тэ̄нэ ма̄гсыл па̄тлуптэ̄гыт, нас пӯмыщ ма̄гсыл. Со̄руп ка̄тын-паттэ̄гыт, пēще хот-яктыяныл, мо̄т ло̄мтанэ во̄рт та хуль-туптыяныл. Манхурип номт ты ма̄хум о̄ньщēгыт, щар ат ва̄глум. Ты ва̄рмалит кӯщаитн такос потыртэ̄в, тувыл нэ̄матыр аты ва̄раве.
Виктор Сергеевич ма̄ньщи хо̄тпа хольт ма̄-витув сака яныт-лытэ, такви о̄лнэ ма̄тэ ма̄гсыл сыме сака ща̄рги. О̄йка ма̄ньщит халт са̄в та̄л о̄лы, ла̄тӈув ёмащакв торгамты, потыртаӈкве туп ат ха̄сы.
Ам Ефимовыг Щēмья та̄л кастыл янытлыягум ос сымыӈ ла̄тӈыл кēтыягум. Пус ка̄т, пус ла̄гыл вос о̄лэ̄г. 
