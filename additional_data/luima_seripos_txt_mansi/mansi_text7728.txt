
Во̄ртур э̄тпос 9 щислат сосса мирыт янытлан Мирхал хо̄тал о̄лыс. Округ творчество колт рӯпитан хо̄тпат туи порат лагеритын ӯщлахтуӈкве, ёнгасаӈкве ялантан ня̄врамыт ма̄гсыл сака пӯмащ программат щё̄пита̄лсыт.
Алексей Рещиков, ма̄хум са̄ӈквылтаӈкве ха­нищтан хум, округ иско­лат «Мелодия жура­вля» интерактивный прог­рамма о̄ньщи, тот тав ня̄врамыт ма̄гыс потыр­тас, са̄ӈквылтапыл ос нарсъюхыл «Куринька» э̄рыг та̄н ёнгыс. Ня̄вра­мы­тын ханты ос маньщи инструментыт урыл по­тыртас, э̄рыг суит хунь суйтэ̄гыт, ла̄ви, сыме ща̄рги. Са̄ӈквылтап ос нар­съюх хуриянэ̄н ха̄п хурипаг о̄лэ̄г.

Алексей Александро­вич са̄ӈквылтаме порат ня̄врамытын а̄мщит са̄ӈ­вылтапыл ёнгыс, та̄н ёмщакве хӯнтласыт ос ханьщисыт, хо̄т вит овты, хунь са̄лы ха̄йты, товлыӈ ӯй тыламлы ос луйги, ōс мо̄т са̄в суит. «Мелодия журавля» программа хосыт ёхталам ня̄врамыт пēс йис пора ос о̄лупса, сосса мир урыл са̄в ва̄ӈ­кве патсыт.

Э̄лаль та̄н ос сака пӯ­мащ мастер-классын ӯр­вēсыт. Округ творчество колт рӯпитан нэ̄ Марина Проняева ня̄врамыт ёт нэ̄пакныл оригами ва̄рсыт. Нэ̄ э̄рнэ нэ̄пак-ло̄мтыт щё̄питас, та̄рыг хури ня̄врамыт ёт ва̄рсыт. Ōвлэ̄т ня̄врамыт ёмщакв суссыт, хумыс Марина Анатольевна нэ̄пакыл та̄рыг ва̄рыс. Та̄н ма̄гыса­ныл ты рӯпата сака пӯм­щиг о̄лыс. Та̄нки ва̄рум та̄­рыганыл, та̄н ма̄гсыла­ныл тыныӈ мӯйлуп­саг ēм­тыс.
Оксана Албина
