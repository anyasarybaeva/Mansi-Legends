
Мо̄лал ля̄ххал тотнэ колн «Югория» нампа страховой компания кӯщай хум Алексей Охлопков ос ты компаният экономика ос финансы департаментыт рӯпитан кӯщай хум, Михаил Косенко ёхталасы̄г.

	2015 та̄лт та̄н рӯпатаныл хумус минас ос ань э̄лаль хумус рӯпитэ̄гыт, тэ̄н ты урыл потыртасы̄г. Ты компания государство нупыл хансым о̄лы. Ань 64 со̄тыра та̄нки олн сэ̄лнэ хо̄тпат ос 1 млн. арыгтем нас хо̄тпат тув хансым о̄лэ̄гыт. Э̄лумхо̄лас такви о̄лнэ наке ӯргалан ма̄гыс матыр тэ̄ла щирыл страховка-нэ̄пак тот хансуӈкве вēрми. 

	Тот хасхатам хо̄тпат ётыл хунь хотум ēмтэгы̄т ке, тыи ма̄гыс та̄н олныл ойтавет. Ма̄хум коланыл на̄ин ё̄свēсыт манос ма̄шинал яласан хо̄тпат сакватахтасыт ке, та̄н тувыл вуйлам страховка-нэ̄пак хосыт та̄ра олныл ойтавет. Тот пуссын аквъёт хус са̄всыр тэ̄ла щирыл ма̄хумн нё̄тмил ва̄раве.

	Ты компания тыныӈ нэ̄паканэ (акциянэ) округ мирколт о̄ньщавет. Кӯщаит ла̄всыт, 2016 та̄лт лӯпта э̄тпост ты компания иӈ 4 млрд. 295 млн. солко̄вин са̄вмалтаве.  Ты ва̄рмаль яныгпо̄ль э̄тпос о̄выл хо̄талэ̄т округ мирколт сапра̄ни о̄лум порат пирмайтавес.

	Алексей Охлопков ла̄выс: «Ма̄н нила та̄л сыс рӯпатав мӯсхал щирыл щё̄питаслӯв. Пуссын акван-нё̄тхатым рӯпитасӯв. Ань ты компания янытэ̄т государстван о̄ньщаве. Тыныӈ нэ̄паканув олныг пēнтыянув, ты хосыт 4 млрд. 295 млн. солко̄ви сэ̄лэ̄в. Нэ̄паканув олныг пēнтыянув, та̄наныл э̄рнэ тэ̄лан мыганӯв, ма̄н акваг олн сэ̄луӈкве патэ̄в. Ма̄ янытыл ма̄хум пуссын тох рӯпитэ̄гыт. Ты хосыт компанияв щёлыӈыг ос та̄ксарыг ēмты. Ма̄н палтув страховка-нэ̄пак ва̄руӈкве иӈ са̄внув хо̄тпа тах ёхты». 

	2013 та̄лт «Югория» мо̄т яныг компаният халт 32 местат о̄лыс. 2015 та̄лт ты компания 23 местан патхатас. Та па̄сныл ань 13% са̄внув хо̄тпа ёхталаӈкве патыс. Ты компания 3 млрд. 85 млн. солко̄ви са̄вит олн о̄ньщи. Тыныӈ нэ̄пакыт палт ос 10,5 млрд. солко̄ви са̄вит о̄лы. Россия янытыл ты компания атпан са̄вит ма̄т ма̄хумн нё̄тмил ва̄ри. 

	 

	Николай МЕРОВ
