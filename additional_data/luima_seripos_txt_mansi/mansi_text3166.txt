

	Ювле хультум э̄тпос юи-о̄выл хо̄талэ̄т Ханты-Мансийск ӯс мирколт округ кӯщай ва̄ӈын хум Геннадий Бухтин хо̄нтхатыглап ва̄рыглас. Тав та о̄вылтыт ла̄выс, ань округув янытыл о̄лнэ яныгхо̄тпат са̄всыр нё̄тмилыл ва̄руӈкве патвēсыт. Кӯщаит Россия Президент ла̄тӈе хӯнтамласаныл. Тав яныгхо̄тпатн мӯсхал щирыл нё̄туӈкве ла̄выс, та̄н нэ̄матыр сав ул вос тотэ̄гыт, ёмащакв вос о̄лэ̄гыт, пуста̄гыл вос о̄лэ̄гыт.


		Геннадий Бухтин тох ла̄выс: «Яныгхо̄тпатн нё̄тмил ва̄рнэ тэ̄ла ма̄н ёмащакв уральтаслув, тувыл ань таи та̄рапаттысӯв, Россияв янытыл та̄н ёмащакв нё̄тавет. Окуругув янытыл о̄с аквтох, ты рӯпата э̄рнэ нэ̄пакыт палт хансым о̄лы, олныл ва̄тихал нё̄тумта̄лаве. Ты тэ̄ла кӯщаянувн номим о̄ньщаве».

		Округ янытыл мирн нё̄тнэ департаментыт пуӈктотнэ нэ̄ Мария Краско ла̄вме щирыл, тамле э̄рнэ рӯпата та̄н округт хо̄т госпрограм-ма хосыт ва̄рияныл –нё̄тмил ва̄рнэ тэ̄ла палт, рӯпата кинсуӈкве нё̄тнэ кол, пусмалтан ва̄рмаль, культура ос мӯйлым ман пӯмщалахтым яласан тэ̄ла, физкультура ос ля̄ххал ва̄рмаль ха-нищтан мир.

		Ты нэ̄ тох потыртас: «Ты та̄л сыс округт о̄лнэ яныгхо̄тпат ма̄гыс нё̄тмил олн мощ но̄х-нё̄твес, 4 млн. солкови са̄витан но̄хлапыс. Ань ма̄хум ва̄гталыг ēмтум яныгхо̄тпат та̄нти палтаныл о̄луӈкве выганыл, нё̄тыяныл, о̄ньщияныл. Ты олныт тах тамле колта̄глыт халт уртавет». 

		Нё̄тмил ва̄рнэ колта̄глыт ханищтаӈкве патавет, ань яныгхо̄тпа такви ё̄мыгтаӈкве ат те вēрми, хумус тавēн нё̄туӈкве манос хумус таве пēргата̄луӈкве э̄ри – ты тэ̄лан ма̄хум ханищтавет тах. Тувыл ос йильпи рӯпата ква̄лтапаптувес – «мультидисциплинарная бригада по оказанию комплексной медико-психолого-социальной помощи». Яныгхо̄тпа-тын нё̄туӈкв вуйхатам организацият но̄х-патум проектаныл тэ̄лаг ēмтнэ ма̄гыс пуссын олнло̄мтыл миӈкве ла̄ввēсыт. Та̄н  хосытанылт яныгхо̄тпат ищхӣпыӈ утын ханищтаӈкве патавет, ты проект тох намаявес – «Университет тре-тьего возраста».

		 

		Светлана Матвеева    

 
