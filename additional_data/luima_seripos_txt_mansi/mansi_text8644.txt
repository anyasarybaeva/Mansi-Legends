
Пермь ма̄т о̄лнэ сараныт тох ла̄вавет – коми-пермя­ки. Та̄н ла̄тӈа­ныл мощ мо̄т хурипа, удмуртыт ёт потыртанэ̄ныл порат халанылт ёмащакв торгамтахтэ̄гыт. Ты мир хотыл нэ̄глыс, сака пēс потыр о̄лы.
Тӯяг Хан­ты-Мансийск ӯст о̄лум ня̄врамыт ма̄гыс кон­фе­ренцият ты потыр акв а̄ги потыртастэ, на­ме Арина Баталова. Тав ханищтан нэ̄тэ ёт Пермь ӯсныл ёхталас. Потре сака пӯмыщ о̄лыс. Потрēт тав «Кудым-Ош» нампа На̄й-О̄тыраныл урыл по­тыртас.
Яныг ӯсаныл хумус ӯнттувес
Пēс потранылт тох по­тыртаве, та̄н о̄лнэ ма̄нылт яныг похатур о̄лыс, на­ме Кудым. Тав такви ма̄­тэ вуянтым са̄всыр ма̄т яласас, ма̄тэ-витэ ялыс. Аквмат порат Иньва нам­па я̄ ва̄тан ёхтыс, тот та­тем нильтаӈ а̄врах о̄лыс. Нумыл а̄ӈкватас, ма̄­тэ мув­лахи сака нё̄тнэ, та̄­кыщ та ро̄ӈхувлас: «Ты ма̄т мир о̄луӈкв паты». Та па̄сныл тот яныг ӯс ӯнттувес, ла̄ваве – Кудымкар. 
Кудым-Ош оматэ ве­сар нэ̄г о̄лыс, а̄тятэ ос пу­па̄пщиныл нэ̄глум ка̄на­щиг о̄лыс. А̄ще а̄тимыг ēмтме порат пыг яныгмас. Ма̄хманылн тав о̄с ка̄на­щиг та  ӯнттувес. Ка̄тэ̄т сув пувим ма̄ янытыл ё̄мыг­тас, сыплувн ос пупа̄пщи хуритэ тагатым о̄ньщистэ. 
Ма̄хум ла̄выгласыт, тав сака яныг ё̄р о̄ньщис. Ма­тыр лю̄ль ва̄руӈкв та­вēн нэ̄мхотьют ат вēр­мыс. Нюлми о̄ньщи те, нюлмитэ̄ныл ма̄ тармыл хуи, нюлмитэ та̄ра та пусми. 
Хотты мир та̄н нупы­ланыл хо̄нтлуӈкв ювыт те, тав яныг во̄т ва̄руӈкв вēрмыс, я̄ хумплыӈыг ēмтапи, та хо̄нтлын утыт хот-рохтэ̄гыт, та̄ра сысы та оēгыт.
Тав мо̄т мир ёт ты­на­лахтуӈкв сака ка̄сащас. Э̄лы ма̄н ялантас, тув са̄в во̄руй сов тоты, матыр пор­масн тот пēнтыянэ, юв тотыянэ. Аквнакт ня̄ньпум самыт такви о̄лнэ ма̄тэ̄н тотыс, ма̄хманэ ня̄ньпум ӯнттуӈкв ос янмалтаӈкв ханищтасанэ. Ха̄пыт ос тēрныл са̄всыр э̄рнэ пор­мас ва̄руӈкв тав пус­сын ха̄сыс. 

Ма̄ньщи а̄ги нэ̄г тотыстэ
Пēс потранылт потыр­та­ве, та̄н ӯса­нылт сака лю̄ль номт ōщнэ нэ̄ олыс, хум акваг ёл-са̄тыстэ. Та­кос ӯрхаты, хунь Кудым щама-алаве. 
Аквмат порат ты нэ̄ та­вēн ла̄выс, ма̄ньщи ка̄нащ а̄ги о̄ньщи, таве нэ̄г вос тотытэ. Ос такви тай ва̄гтэ, ма̄ньщи ка̄нащ тав а̄гитэ ха̄йталан хумыт пус­сын щама–алыянэ. 
Та̄н а̄ги ка̄саланэ̄ныл порат, матрыг пуссын юв­ле ми­нуӈкв молямлэ̄гыт, таима̄гыс ка̄нащ хот-кант­маяве ос та̄наныл щама та юныгтыянэ.
Тув миннэ̄тэ порат Ку­дым акв ма̄ньщи хо̄тпан потыртавес, та а̄ги сака нё̄ттал. Хумыт тавēныл хот-рохтэ̄гыт, нэ̄г тотуӈкв щар ат ка̄сащияныл. Э̄лаль тав ла̄ввес, самагēтыл а̄ги хунь ка̄салытэ, ул вос рохты, такви сыме вос хӯнтлы, то̄нт тах та̄ра–паты. 
Ма̄ньщи ка̄нащ колн та ёхтыс, юв щалтыс. Сунсы, а̄ги ӯнлы, сэ̄мыл атуп ка̄­тагēтыл-ла̄глагēтыл – щар нимсарэ̄ква хурипа. Па­ляге ва̄ӈнаге мус ханэ̄г. Хум щар хот-рохтыс, ос такви та ла̄тӈыт номиянэ. Илттыг а̄ги тав нупылэ а̄ӈкватас, самагēт самвит нэ̄глыс. Хум ма̄ньщи а̄ги сынумтастэ, я-ты, а̄ги татем нё̄тнэг та ēмтапас. Наме Костэ о̄лыс, нэ̄г та тотыстэ.
Мо̄т потрыт ты урыл ос тох потыртаве. Костэ а̄ги ща̄нēн намыл па̄ӈкыл сартыглавес, во̄руй совыл лап-ма̄нигта̄лвес, ёхталан хумыт таве нэ̄г ул вос выганыл. Ос Кудым хум юв-щалтме юи-па̄лт, а̄ги вильтэ̄тыл во̄руй сов мощ хот-вистэ, хумн вос ка̄салаве. 
Тох ва̄рыс, тэ̄н акван-минасы̄г, ня̄в­раманэ̄н самын патсыт, ос коми-пермяк нампа сараныт та нэ̄г­лысыт.  
Ла̄вēгыт, тав 150 та̄л о̄лыс. Са̄в щёс хотталь а̄латы тотыглавес. Ос такви мирēн э̄рнэ̄тэ ма̄гыс э̄лаль о̄лнэ ё̄р хо̄нтыглас. Акв­мат порат ла̄выс, тав хотталь те щалты, ӯльпа йӣвныл ха̄пыл вос ва̄раве, ха̄пе тēр ла̄квыл лап вос ра̄таве. Ос мирēн, коми-пермякытн, нё̄тнэ ма̄гыс хуньт такви ювле тах ёхты. 
А̄ги э̄сгувес
Арина ты урыл по­тыртаме порат Кудым-Ош хуритэ суссылтастэ, такви ва̄рме. Ня̄врамытн ос конференцият о̄лум ма̄хумн тав ты урыл хо­са титыглавес. Тав ётэ ёхталам ханищтан нэ̄ Арина сака э̄сгыстэ. 
А̄гик­ве ханищтахтуӈкв сака ка̄сащи, ща̄нь ла̄тӈе ха­нищтытэ. Сараныт тамле ты пēс йис потыр о̄ньщēгыт. 
Аман со̄ль, ма̄ньщи нэ̄квел ты мир нэ̄глыс. Пēс потыр те потыртаве, ул со̄ль тох ты о̄лыс.
Валентина УЗЕЛЬ
