
Я̄ӈк на̄тнэ э̄тпос 9 хо̄талэ̄т яныг хо̄нт нак оигпам па̄сныл 78 та̄л то̄влыс. Округувт ка̄сыӈ ӯст, па̄вылт номылматнэ ва̄рмаль щё̄пита̄лвес. Ха̄льӯс район Шайтанка па̄вылт о̄лнэ ма̄хум ялпыӈ хо̄талн ōс акван-атхатыгла̄лсыт. 
Клубт рӯпитан хо̄тпат ялпыӈ хо̄тал па̄влыӈ мир ма̄гсыл щё̄пита̄л­сыт. Ма̄хум па̄выл кант лю̄льнэ памятник мус ялсыт, хо̄нтлам рӯтаныл ка̄стысаныл ос хорамыӈ лӯптат тув пинсыт.  
Па̄выл ӯскант концерт ва̄рыглавес, ма̄хум тот э̄ргысыт, йӣкв­сыт ос стихыт ловиньта­сыт. 
Клуб-колт рӯпитан ма̄хум «Номиянӯв» нампа суссылтап щё̄­питасыт. Ты колт рӯпитан нэ̄ Виктория Ануфриева ла̄выс: 
– Суссылтапыт ма̄н Шайтанка па̄вылныл хо̄нтлаӈкве тотым ма̄х­манув урыл ловинь­таӈ­кве ос та̄н хурияныл сун­суӈкве ро̄ви. Выставка щё̄питаӈкве па̄влыӈ ма̄х­манув пуссын нё̄тсыт. Та̄н та̄нки рӯтаныл урыл потрыт, хурит тыг тотсыт. 
Тамле рӯпата ма̄н 19 та̄л сыс ва̄рилӯв. Щар о̄выл суссылтапн ма̄н па̄влувныл хо̄нтлам хо̄т­пат наманыл акв нэ̄пакн хассанӯв. Ты та̄лыт сыс хурит, потрыт акван-атыянӯв. Хо̄нтлаӈкве минам хо̄тпанув урыл Ха̄льӯс архивыт ос тот о̄лнэ военкоматыт ла̄тыӈ киссӯв. 
Ты та̄л Екатеринбург ӯсныл ōс кит хурил кēтвесӯв, ты кит хум хо̄тпаг тыт са­валап ня̄врамыт колт яныг­масы̄г. Тэ̄н ты па̄­вылныл войнан тот­весы̄г. То̄нт па̄в­лувт сава­лап ня̄врамыт кол, яныг кол­хоз рӯпи­тасы̄г, мирув са̄в о̄лыс. Тыт о̄лум сава­лап ня̄в­рамыт колт Матвей Мефо­дьевич Путилов яныгмас. Тав о̄с ты па̄­вылныл хо̄нт­лаӈкве ми­нас, ань Шайтанкат акв ӯсхулы тав намēтыл намаим о̄лы. 
Ам 1961 та̄лт самын патсум, ты па̄вылт яныг­масум. Хо̄нтлам хум хо̄т­пат номиянум, ам ма̄ниг о̄лмум порат, та̄н иӈ о̄л­сыт. Та порат ханты хум Илья Кузьмич Гындышев тыт о̄лыс, тав са̄в та̄л совхозт пиркатирыг рӯ­питас. Ос акв хо̄нтлам ма̄ньщи хум Павел Васильевич Самбиндалов наме о̄лыс. Тав щēмьяӈ та̄гыл Малеевка па̄вылт о̄влэ̄т о̄лыс, ётыл колта̄глэ ёт Шайтанкан ва̄нтлас, тыт кол ӯнттыс. 
Хо̄нт­лаӈ­кве 1941 та̄лт лӯпта э̄тпост кēтвес. О̄влэ̄т Омск ӯсн тотвес, тот кавалери­стыг ханищ­тавес. Курск ӯст, Ленин­град ӯс по̄хыт хо̄нтлас. Тот сакватавес, пӯльницат хоса пусмал­тахтас, тувыл э̄лаль хо̄нт­лаӈкве минас, пулемёт­чикыг о̄лыс. Ки­тыт щёс ла̄глэ сакватавес, ты юи-па̄лт 1943 та̄лт юв кēтвес. То̄нт «За Отвагу» нампа ма̄г­лын тагатан по̄сыл май­вес. 
Юв хунь ёхтыс, Чуанэли па̄­выл колхозт хӯл алыщ­лас, ётыл Коопзверпром­хозн рӯпитаӈкве пат­ха­тас. Э̄кватэ ёт 8 ня̄в­рам ян­малтасы̄г. Павел Василь­евич Шайтанкат 1997 та̄лт а̄тимыг ēмтыс, па̄вылт ёл-щё̄питавес. 
Ань акв а̄гитэ Зоя Павловна Самбинда­лова тыт о̄лы. Тав а̄тятэ урыл «Много наших мужчин по Сосьве, Оби под фронт железного войска уво­зят» нампа нэ̄пакт потыр хансым о̄лы. Зоя Павловна а̄тятэ урыл хансум потре тот о̄с ловиньтаӈкве ро̄ви. 
Ты суссылтапын ма̄н ос Санклин Пётр Иванович, Лихачёв Иван Петрович, Кожевников Федот Митро­фанович ос мо̄т хум хо̄т­панув урыл потрыт ак­ван-атсанӯв.      
Тамле суссылтап ма̄н акваг ва̄рыглэ̄в, ань о̄лнэ ня̄врамыт, ма̄ньлат хо̄тпат са̄в та̄л ювле хультум порат хо̄нтлам рӯт ма̄х­маныл вос номияныл.  
Людмила ТЕТКИНА
