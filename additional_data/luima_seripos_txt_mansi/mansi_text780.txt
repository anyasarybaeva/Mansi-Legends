

	"Лӯима̄ сэ̄рипос" 

	газетат рӯпитан 

	хо̄тпат янытлэ̄в,

	Ёмас потраныл
	номтаныл ма̄гыс 

	на̄нан ӯлылэ̄в,

	Ма̄ньщи ла̄тыӈтēв на̄н 

	э̄лаль тотылы̄н,

	Хо̄тпа тӯпкам сым туп 

	на̄н та рēгылттылы̄н.

	Нэ̄пак ка̄тыт пувим – ма̄н ё̄рыӈыг ё̄мēва,

	Нэ̄пак ловиньтым – номтыӈыг ēмтэ̄ва,

	Мо̄йтыт, потрыт ма̄навн аквписыг э̄рēгыт,

	Ма̄ньщи ла̄тыӈтēва щар палит та суйтэ̄гыт.

	 

	Хоты ма̄т, хоты витт на̄н та яласэгы̄на,

	Са̄в лё̄хъясыт хосыт на̄н та ё̄масалэгы̄на,

	На̄н ма̄гсылын кол а̄вит ща̄гтым пусхатэ̄гыт,

	Ма̄ньщи хо̄тпатēнув куньгим ӯрхатэ̄гыт.

	 

	Пēс йис о̄лупсатēв ул вос со̄ймалтахты,

	Ща̄нь-а̄щ ла̄тыӈтēв но̄х вос ялтуптахты,

	На̄н, я̄тил  хо̄тпанува, торгēн рӯпитэ̄на,

	Хӯнтамла̄лум потрытл акваг  уртхатэ̄на.

	 

	Ва̄т нупыл ат та̄л потрыт хансэгы̄на,

	Ва̄т нупыл ат та̄л нэ̄пакыт та̄ратэгы̄на,

	Мир о̄лнэ йис – тав нэ̄матыр ат тӯйты,

	Ла̄тыӈтēв тыхо̄тал суиӈыщ иӈ суйты.

	  

	Лӯима̄ сэ̄рипосныл хо̄тал о̄вылтахты,

	То̄нт Со̄рни хо̄талакве саге та̄рамлахты,

	На̄н э̄лаль о̄лнэ нотанын э̄л вос поступтавет, 

	Мирув о̄щнэ мӯтрат ул вос ёрувлавет.

	 

	Светлана Динисламова 

	(Садомина), 2014 та̄л

	 
