
Мо̄лал соссаӈ ма̄хум Ассамблея депутатыт ос мир пусмалтан департаментыт рӯпитан хо̄тпат мирколт акван-атхатыгласыт. Ань округувт ма̄нь па̄влытыт ос та̄нки ма̄нылт о̄лнэ ма̄ньщи ос ханты ма̄хманув хумус лēккарытн пусмалтавет, кӯщаянув тот ты урыл потыртасыт.

	Округ янытыл ма̄нь па̄влыӈ ма̄тт ань 126 со̄тыра 216 са̄вит э̄лумхо̄лас о̄лы. Ты ма̄хмытныл нёлоловхуйплов со̄тыра сосса хо̄тпа. Ӯсытыт ос пуссын аквъёт 1 млн. 520 со̄тыра 945 э̄лумхо̄лас о̄лы. Югра ма̄вт мир пусмалтан ма̄гыс яныгса̄ткем са̄всыр пӯльницат рӯпитэ̄гыт. Хо̄тпан нупыл нила пӯльницатыт а̄гмыӈ хо̄тпат ма̄гыс пēринат щё̄питым о̄лэ̄гыт. Ма̄хум пуста̄гыл ēмтнэ̄ныл мус тот о̄ньщавет. Юил ялантым ва̄тахкем пӯльницат пусмалтахтуӈкве ро̄ви.

	Ты коныпал а̄гмыӈ хо̄тпа палт мāшинал яласан лēккарыт ос мо̄т са̄в организацият нё̄тмил ва̄рēгыт. Па̄влыӈ мир ма̄гыс ань са̄в участковый ос фельдшерско-акушерский пӯльницат рӯпитэ̄гыт. Тот ма̄хум хо̄тал палыт пирмайтавет ос уральтавет.

	Э̄лын о̄лнэ па̄влыт мус туи порат я̄ хосыт «Николай Пирогов» нампа на̄иӈха̄п яласы. Ты на̄иӈха̄пт китхуйплов са̄всыр лēккар рӯпиты. Колнакыт пуссын ищхӣпыӈ утыл щё̄питым о̄лэ̄гыт. Тот э̄лумхо̄лас янытэ̄т уральтаӈкве вēрмаве.

	Тэ̄лы порат округув янытыл ос хо̄т пирка̄та ма̄шинал э̄лы па̄влытын ялантэ̄гыт. Ма̄шинат ос пуссын ищхӣпыӈ утыл та̄стым о̄лэ̄гыт. Тот э̄лумхо̄лас о̄с ёмщакв уральтаве. Матыр та̄рвит а̄гм хо̄нтаве ке, тав пӯльницан кēтаве.

	Тувыл ос ань щар ма̄нь па̄влытын ялантан ма̄гыс ка̄сыӈ районт фельдшер-лēккарыт рӯпитэ̄гыт. Хотьют та̄рвит а̄гмыл ēмтыс ке, тав вертолётыл пӯльницан тотаве. Ты ва̄рмаль щирыл округувт «Центр медицины катастроф» нампа мир пусмалтан организация рӯпиты.

	Ты сапра̄нин Ха̄льӯс район Хулюмсӯнт па̄вылныл Александр Иванович Пашпекин ёхталас. Тав участковый пӯльницат яныг лēккарыг рӯпиты. Лēккархум ла̄выс: «Па̄вылт йильпи пӯльница 2005 та̄лт ӯнттувес. То̄нт ООО «Газпром Югорск Трансгаз» нампа компания о̄с нё̄тыс. Та̄н па̄выл ма̄гыс акваг нё̄тмил ва̄рēгыт. Ам та порат яныг лēккарыг рӯпитаӈкве тув во̄ввēсум. Ты э̄лы-па̄лт Ягрим па̄вылт налыман нупыл кит та̄л яныг лēккарыг рӯпитасум.

	Ань Хулюмсӯнт пӯльницат ат лēккар рӯпитэ̄гыт. Ам яныг лēккарыг о̄лнэм коныпал, хирургыг о̄с рӯпитэ̄гум, э̄квам ос нэ̄ хо̄тпа лēккарыг о̄лы. Тот ма̄нь ня̄врамыт лēккар, пуӈкыт пусмалтан хо̄тпа ос терапевт о̄лы. Тувыл нилахуйплов ма̄нь лēккар рӯпиты. Соссаг акв лēккар ос хо̄т ма̄нь лēккарыт, та̄н пуссын са̄в та̄л па̄выл пӯльницат рӯпитэ̄гыт».

	Пӯльницанылт а̄гмыӈ хо̄тпат ма̄гыс ат койка та̄стым о̄лы. Са̄т койка ос хо̄тыл сыс ёхталан а̄гмыӈ хо̄тпат ма̄гыс щё̄питавес. Акв хо̄тал сыс хо̄тпан са̄виткем хо̄тпа уральтахтын манос пусмалтахтын ма̄гыс ёхталаӈкве вēрмēгыт.

	Па̄вылт акв со̄тыра хӯрумса̄т атпанкем са̄вит э̄лумхо̄лас о̄лы. Приполярный ос Ня̄хщамво̄ль па̄влыг та ляпат о̄лэ̄г. Та па̄влыӈ ма̄хум о̄с Хулюмсӯнт па̄выл пӯльницан ёхталэ̄гыт. Пуссын аквъёт кит со̄тыра атса̄т са̄виткем э̄лумхо̄лас та̄н пусмалтыяныл. Матъёмас тэ̄рпи тыналан ко-лытыт матыр-а̄ти пуссын о̄лы.

	Па̄влытт пусмалтан нак мӯсхал щирыл э̄лаль вос минас, ты сапра̄нит ма̄хум нэ̄пак хассыт. Кӯщаит ла̄всыт, 2018-2020 та̄лыт Ха̄льӯс, Октябрьский, Белоярский, Кондинский, Советский ос Сургутский район па̄влытт вертолёт иснэ атпан нупыл са̄т мāт хот-щё̄питавет тах. Тыима̄гыс округ бюджетныл олн миве. Ты хосыт, сакати, э̄лын ӯнлын па̄влытн лēккарыт вертолётыл ёхталаӈкве вēрмēгыт.
