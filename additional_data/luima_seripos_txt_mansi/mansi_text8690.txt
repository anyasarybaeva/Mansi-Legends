
Ма̄н о̄пав-ащо̄йкав Павел Ефимович Ромбандеев 1941 та̄лт сӯкыр э̄тпост хо̄нтлын ма̄н тотвес. Аквта та̄л ва̄т са̄грапнал э̄тпост Ленинград ӯс ляпат тыпыс. Та порат о̄лум пилыщмаӈ тэ̄лат ма̄н ань тыхо̄тал мус та̄ра-паттыянӯв, кисхатэ̄в.
Павел Ефимович о̄пав-ащо̄йкав колта̄гланыл о̄влэ̄т Ха̄льӯс район Мувыӈтес па̄вылт о̄лыс, ётыл та̄н Хо̄сло̄хн ва̄нт­лысыт. Щар яныг Евдокия, тав ёлыпал а̄пщиянэ Василий, Семён ос Павел.   
Нэ̄пакт хансым о̄лы
Саранпа̄вылт о̄лнэ нэ̄г В.П. Комкова ос Л.П. Стаканова «Птицы светлой памяти» нэ̄пакт хансым о̄лы, Павел Ефимович Ромбандеев 1905 та̄лт Мувыӈтест самын па­тыс. Ос «Государственный архив Югры» кол нэ̄па­кыт щирыл, 1907 та̄лт самын патыс, школат ат ха­нищ­тахтас, хӯл алыщ­лас, во̄раяс. Тувыл тот таи хансым о̄лы, Павел Ефи­мо­вич нэ̄м­хотты партия нупыл ат хас­хаты­глас, Мувыӈтес па̄вылт о̄лум хӯл алыщлан тэ̄ла тар­мыл пуӈк­тотыс (Личный листок по учёту кадров П.Е. Ромбандеева, пред­седа­теля Мунгесской рыбо­ловецкой артели).
Са̄т а̄ги-пыг о̄щсы̄г
О̄пав-ащо̄йкав э̄кватэ наме Дарья Осиповна Сайнахова. Тэ̄н са̄т ня̄в­рам о̄щсы̄г – Пана, Татья, Роман, Матьвой, Гоша, Матра ос Осип. 
Татья а̄гитэ̄н потырта̄лыс:
– Ма̄н Хо̄сло̄х па̄вылт о̄лсӯв. А̄тяв са̄в рӯпитас, ма̄нав сака э̄руптастэ. Номилум, хунь па̄выл хум хо̄тпанув хо̄нтлын ма̄н тотуӈкве патвēсыт (сӯкыр э̄тпост), ма̄н пус­сын на̄лми ва̄тан атха­тасӯв. А̄тяв ка̄тэ̄т Мотя ма̄нь а̄гитэ пувыстэ, Матьвой пыге ка̄ще палт пув­ха­тым ё̄мыс, лю̄нь­щис. Омав то̄нт а̄гмыл о̄лыс, а̄тяв тав нуплэ ла̄выс: «Та̄р­витыӈ тēпыл, мисанын-луванын о̄ньщēн, пум ва̄рēн, ты щирыл тэ̄тал о̄луӈкве ат патэгы̄н». Ма̄н, Пана, ам ос Роман, мощ яныгну­вег о̄лсӯв, суп­нēлмта̄л та лю̄льсӯв. Тувыл хум хōтпат пуссын на̄иӈха̄пын та̄лсыт, ло̄ӈхаль та тотвēсыт. 
1942 та̄лт Осип ма̄нь а̄пщив самын патыс. Роман во̄раим, хӯл алыщ­лым яласас. Матьвой то̄нт иӈ кос ма̄нь о̄лыс, а̄пщи­рище во̄рн ёт тотыгластэ, ханищтастэ. Омав ёт пум ва̄рсӯв, хӯл алыщласӯв, тох хотмус та о̄лсӯв, яныг­масӯв. 
Татьяна Павловна о̄лмēт, а̄тятэ хо̄нтлын ма̄н тотым пора акваг номылматыгла̄лыстэ, ты о̄вылтыт самвитанэ нэ̄г­лым потырта̄лыс.
Са̄в апыг о̄ньщи
О̄пав-ащо̄йкав са̄в апыг ос апыг апыгрищит о̄ньщи. Прасковья а̄гитэ хо̄т ня̄враманэ самын патсыт – Клавдия, Домна, Дмитрий, Пēтр, Светлана ос Раиса. Татьяна хо̄т-а̄ги пыг янмалтас – Александр, Зоя, Валентина, Юрий, Наталья ос Надежда (Лена). Роман нила ня̄врам – Домна, Семён, Людмила ос Сергей. Матвей ат ня̄врам – Павел, Анатолий, Нина, Сергей ос Светлана. Георгий (Егор) кит – Константин ос Варя. Матрёна хо̄т ня̄врам янмалтас – Надежда, Галина, Людмила, Андрей, Дмитрий ос Игорь. Осип а̄гияге-пыгаге о̄лэ̄г – Павел ос Наталья. 
Та̄н ань о̄с пус­сын щēмьяӈыг-ня̄вра­мыӈыг ēмт­сыт.
Хунь колхозыт акван-тӯлуӈкве патвēсыт, Дарья Осиповна ща­щēквав-анēквав ня̄враманэапыгрищанэ ёт Ло̄пмус па̄вылн о̄лмыг­тас. 1969 та̄лт а̄тимыг ēм­тыс. Яныгнув апыг­рищанэ̄н но­маве, потыр­та̄лэ̄гыт, хумус тав палтэ ялантасыт, аквъёт о̄лсыт.  
О̄пав-ащо̄йкав янытлылӯв!
Ма̄н о̄пав-ащо̄йкав юв ат та ёх­тыс, ма̄нь пыгēн ос апыгрища­нэ̄н нэ̄м­хуньт ат та ка̄сала̄л­вес. Ос ма̄н ва̄глӯв, тав ёмас, сымыӈ э̄лумхо̄лас о̄лыс, кол­та̄глэ, ня̄враманэ ос ма̄тэ ма̄гыс хо̄нтлуӈкве минас, тот хо̄т пуӈке та пиныстэ. Ань туп хуритэ нупыл сунсэ̄в, таве ма̄н ка̄стылӯв, э̄руп­тылӯв, янытлылӯв!
Павел Ефимович Ромбандеев апганэ ос апыг апыгрищанэ
