
Ты йист ма̄ янытыл пувласпи-а̄гм (рак) о̄щнэ ма̄хум акваг са̄выг ēмты. Лēккарыт ла̄внэ̄ныл щирыл, ань ма̄хум лю̄ль тэ̄нут тэ̄нэ̄ныл ма̄гыс ты а̄гмыл ēмтэ̄гыт.
 
Ханты-Мансийск ӯст округ пӯльницат онко-центр рӯпиты. Ма̄н ок­ругувт а̄гмыӈ ма̄хум тув ты тēтавет. Тот са̄в ёмас яныг лēккарыт ос ма̄нь лēккарыт рӯпитэ̄­гыт. Хо̄тпа ёмащакв вос пусмалтахты, тав ётэ потыртаӈкв, ма­тыр тэ̄лал таве пӯмща­лаӈкв э̄ри. Э̄лумхолас номтэ акваг те ёмас, то̄нт тав янытэ̄т пусмалтаӈкв ос а̄гме ёл-по̄илттаӈкв вēр­маве. 
Мощ мо̄лалнув Ханты-Мансийск ӯст сапра̄ни о̄лыс. Тот атхатыглам кӯщаит ос лēккарыт ты ва̄рмаль урыл потыртасыт – рак-а̄гм о̄щнэ ма̄хум хумус нё̄туӈкв э̄рēгыт. 
Онко-центрыт ма̄нь лēккарыг Оксана Мар­тышева рӯпиты. Мо̄лал нэ̄ Москван ялыс, тот яныг сапра̄ни о̄лыс, рущ ла̄тӈыл тох ла̄ви – «I Всероссийс­кий съезд некоммер­ческих организаций, оказывающих помощь и поддержку онколо­гическим пациентам». Ань ты нэ̄ кӯщаитн ос округувт о̄лнэ мирн тамле ла̄тыӈ тēты – пувласпи-а̄гм о̄щнэ хо̄тпатн нё̄туӈкв э̄ри.  
Ты сапра̄ни о̄лум юи-па̄лт культура де­партамент колт рӯпи­тан хо̄тпат ла̄всыт, ань пӯльницат пус­малтахтын ма̄хум ма̄­гыс та̄н са̄всыр суссыл­тапыт, ханищтапыт ос концертыт тах ва̄рēгыт. Нэ̄пак ловиньтан округ библиотекат рӯпитан хо̄тпат ос тамле ёмас тэ̄ла ва̄руӈкв таӈхēгыт, поэтыт ос писателит ты а̄гмыӈ ма̄хум ёт вос хо̄нтхатыглэ̄гыт, та̄нанылн та̄нти пот­раныл ос стиханыл вос ловиньтыяныл.
Общественный пала­та колт рӯпитан кӯщай нэ̄ Ирина Максимова потыртас, хотьют ты ма̄хумн нё̄туӈкв таӈхи, та̄н ты телефоныт хо­сыт вос свонитэ̄гыт:
(3467)301-236 – Об­щественный палата кол;
(3467)318-050 – Анна Колычева, Центр раз­вития добровольчества;
8 (90281) 4-79-11 – Ок­сана Мартышева, онко-центрыт рӯпитан ма̄нь лēккар нэ̄.
Ва̄им, рак – ты сака та̄рвитыӈ ос лю̄ль а̄гм. Ты а̄гмыныл сака мощща ма̄хум пусмал­тахтуӈкв вēрмēгыт. Ань таима̄гыс лēккарыт ты ла̄вēгыт, хо̄тпа ты а̄гме те хо̄нтвес, пилуӈкв ат э̄ри, лēккарытн вос пусмалтавет. 
Ос ма̄к таи ва̄ӈкв э̄ри, хо̄тпат номтаныл акваг те лю̄ль, са̄выӈпа̄лэ та̄н ты та̄рвитыӈ а̄гмыл ēмтэ̄гыт. Та̄нанылн ань нё̄туӈкв э̄ри.
 
