
А̄с-угорский институтт рӯпитан ма̄хум ма̄ньщи учёный нэ̄ Евдокия Ивановна Ромбандеева о̄вылтыт нэ̄пак хассыт, тох намаясаныл «От глубин языка к высотам науки…» Тынакт нэ̄пак та̄ратавес, Евдокия Ивановна ка̄стын ма̄гыс ма̄хум институтн во̄виньта̄лвēсыт.
Нэ̄пакн потрыт учё­ный хо̄тпат, журнали­стыт, таве ва̄м ма̄хум хас­сыт. Евдокия Ивановна потранэ тув о̄с ва̄рвē­сыт, хо̄т яныгмас, ханищ­тах­туӈкве хумус минас, хотьют ёт рӯпитас, наука тэ̄ла урыл, та маныр, о̄л­тēт потырта̄лыс, пуссын тув хансымат.
Акван-атхатыглам ма̄хум Евдокия Ивановна о̄вылтыт са̄в ёмас, сымыӈ ла̄тыӈ ла̄всыт. Педагоги­ческий наука кандидат нэ̄, заслуженный работ­ник образования округа Евдокия Андреевна Нёмысова тох потыртас: 
– Ты ма̄ньщи нэ̄ ам сымумт о̄лы, тав нуплэ ам акваг суссум, тав ётэ ханищтахтасум. А̄нумн тав са̄в ёмас тэ̄ла ва̄рыг­лас. Округув ос А̄с-угор­ский наука ма̄гыс яныг парыс тотыс, ты А̄с-угор­ский институт ва̄руӈкве тав о̄с нё̄тыс. Евдокия Ивановна мо̄т хо̄н ма̄т о̄лнэ учёный ма̄хум сака янытласанэ. Ма̄ньщи ла̄тыӈ ханищтан ма̄гыс тав палтэ венгрыт, фин­ныт ос мо̄т ма̄ныл иссле­дователит ёхталасыт. Сымыӈ э̄лумхо̄ласыт тав сака э̄руптасанэ, яныт­ласанэ, аквъёт рӯпитам ма̄хум ёмас ла̄тӈыл но­мылмата̄лсанэ, ма̄ньлат хо̄тпатн нё̄тыс. 
ЮГУт студентыт ханищ­тан ханты нэ̄, филоло­гический наука кандидат Софья Владимировна Онина ла̄выс: 
– Матъёмас ам Евдокия Ивановна ва̄слум, тав ётэ рӯпита­сум. Тав ляпатэ̄т номтум татем рот о̄лыс, мēн кон акваг ё̄мыгтас­мēн, наука урыл потырта­смēн. Округт о̄лнэ сосса мир наука тэ̄ланыл ма̄гыс ты ма̄ньщи нэ̄тēв са̄в ёмас, э̄рнэ тэ̄ла ва̄рыс. Мо̄т хо̄н ма̄т ма̄н, ма̄ньщит ос хантыт, тав хосытэ̄т ва̄ӈ­кве патвесув. Ань учёный ма̄хум ма̄н ётув рӯпитэ̄­гыт, тэ̄ланув акван-нё̄тха­тым ва̄рия­нув. Ма̄навн ань Евдокия Ивановна о̄вылтам тэ̄ланэ э̄лаль то­туӈкве э̄ри. Ам номсэ̄гум, таве янытлан ма̄гыс ӯсувт памятник ва̄руӈкве э̄ри.

Технолого-педагогиче­ский колледжит ма̄ньлат ма̄хум ханищтан ма̄ньщи нэ̄ Альбина Романовна Станиславец потыртас: 
– Софья Владимировна со̄ль ла̄ви, Евдокия Ивановнан атхунь э̄ри памятник ва̄руӈкве, сосса мирув ма̄гыс тав яныг тэ̄ла ва̄рыс. Тав ва̄рум ёмас тэ̄ланэ ань ма̄ньлат хо̄тпатын э̄лаль тотавет. Ущ нэ̄глын нэ̄пак щар ма̄кыг намаима – «От глубин языка к высотам науки…» 
Тав Хо̄сло̄х па̄вылт самын патыс, тот яныгмас, тувыл э̄лаль ханищ­тах­туӈкве минас, ётыл ос наука тэ̄ла палт вуйхатас. Юи-о̄выл хо̄таланэ мус та рӯпитас. Тавēн ам яныг пӯмащипа ла̄тыӈ ла̄вēгум.
«То̄рум Маа» музей кӯщай нэ̄ Людмила Александровна Алфёрова о̄с акв-кит ла̄тыӈ ла̄выс: 
–Наука тэ̄ла тав ма̄кыг о̄ньщистэ, о̄лме палыт та торыг рӯпитас. Хунь ак­ван-хо̄нтхата̄лсумēн, тав ётэ хоса потыртасмēн, акваг китыглахтас, хумус о̄лэ̄гум, ла̄ви, пуста̄гыл вос ё̄мыгтэ̄в. Евдокия Ивановна сака ёмас, сымыӈ хо̄тпа о̄лыс.
Ты ма̄ньщи э̄лумхо̄ла­сув акван-атхатыглам ма̄хумн тох та ка̄стувес. Ань ты нэ̄пак А̄с-угорский институтт ка̄тын-паттуӈ­кве ро̄ви манос ищхӣ­пыӈ ут хосыт ловиньтаӈ­кве вēрмегын.
Светлана РОМБАНДЕЕВА
