
Мощ мо̄лалнув Сочи ӯс каснэ ма̄т ёсал ха̄йтум хум Антон Гафаров ёт Ханты-Мансийск ӯст потыр о̄лыс. Та хум ёт ва̄щинтахтан ва̄рмаль ща̄й айнэ пасан ва̄тат ва̄рыглавес. Антон ка̄сыӈъēмт округув ма̄гсыл касы. Ханты-Мансийск ӯст тав СДЮШОР нампа колт ёсал ха̄йтуӈкв ханищтахтас. Тав ла̄выс: «О̄влэ̄т а̄нумн ёсал ха̄йтнэ ва̄рмаль ат а̄ртмыс. То̄нт ам 

	номсысум, пуссын вēрмēгыт, ам манрыг ат вēрмēгум? Яныгнувēг ēмтмум юи-па̄лт, номтыл ущ ёхтувēсум, ам то̄нт иӈ нас ма̄ниг о̄лсум, таима̄гсыл ты нэ̄матыр ат а̄ртмыс». 

	Сочи ӯст мир халт ва̄рыглам касылт Антон титынтыг касыс. Та э̄лы-па̄л 2010 та̄лт тав Ванкувер ӯст касыс. Ань ёсал ха̄йтнэ «спринт» нампа касыл порат ёл-патыс. Ёл-рагатаме порат во̄ртыпал ёсатэ супыг-саквалас. Антон та саквалам ёсатэ̄т ка̄тагēтыл туйхатым 

	э̄лаль ха̄йтыс. Сып пуӈкныл ёлаль тахамтаме порат титынтыг 

	ёл-рагатас. Супыг-саквалам ёсатэ э̄лы-о̄влэ ювле нупыл ёхтын мус сакватастэ. Но̄х-воратаме порат Канада хо̄н ма̄ныл о̄лнэ тренер Антон пус ёсал мистэ. Титыт ма̄т ёл-рагатаме ма̄гсыл Антон щар юи-о̄влыт ёхтыс. 

	Ма̄н каснэ хумув ёсатэ саквалан ма̄т са̄в ма̄хум ёл-рагата̄лсыт. То̄ват писаль ло̄саныл, мо̄таныт ос ха̄йтнэ̄ныл порат туйхатнэ йӣваныл сакватасыт. 

	Пресс-конференция оигпам порат Антон ла̄выс: «Ты пора ёсал ха̄йтнэ лё̄ӈхув сака та̄рви-тыӈ о̄лыс. Тамле та̄рвитыӈ ос мори щакара̄лнэ лё̄ӈх нэ̄мхоты ма̄т воссыг ат ва̄сум. Ань ты та̄рвитыӈ касылныл мощ ущлахтанэм юи-па̄лт Сыктывкар ӯсн ёсал ха̄йтнэ Россия ма̄хум халт касуӈкв ялэ̄гум. Ёсал каснэ ва̄рмальныл ам по̄хан минуӈкв  ат номсэ̄гум. Мо̄т щёс Корея э̄лы хо̄н ма̄т акв тамле касыл ва̄раве. Та ва̄рмаль мус иӈ нила та̄л хультыс, тот ёмщакв каснэ ма̄гсыл ань щё̄питахтуӈкв э̄ри». 

	Ма̄н ты пыгн ёмщакв щё̄питахтын ла̄тӈыл тēтылӯв. Ла̄глаге мо̄ляхыг, ка̄таге ё̄рнувēг вос ēмтэ̄г.

	 

	Александр 

	ВЬЮТКИН 

	 
