

	Хурит Светлана Андреевна ос Сергей Иванович Хунзи э̄кваг-о̄йкаг по̄слым о̄лэ̄г. Тэ̄н Нижневартовск ӯст о̄лэ̄г, мо̄лалнув пенсиян патхатсыт. Ос тэ̄ла та̄л тэ̄н  ат ӯнлантэ̄г, акваг матыр-а̄ти пӯмыщ ва̄рмалит ва̄руӈкве номылматэ̄г. 


		2013 та̄лт тэ̄н «Хунзи» нампа щēмьяӈ община ва̄рсы̄г. Э̄кватэ хорамыӈ маснутыт ю̄нты, о̄йка 

		хӯл алыщлы ос во̄раи. Соссаӈ ма̄хум о̄щнэ ялпыӈ хо̄таланыл мирн суссылтаӈкве щё̄питэ̄г. Ма̄ньполь э̄тпост «Славтэк» нампа корпорация ёт акван-нё̄тхатым та̄н хӯл алыщлан ос во̄раян хо̄тпат ма̄гыс ялпыӈ 

		хо̄тал ва̄рыгласыт. Тамле тэ̄ла «Сибирские увалы» ӯщлахтан колт о̄лыс. 

		Тув Нижневартовск ӯсныл ос Излучинск па̄вылныл мӯй 

		ма̄хум ёхталасыт. Хунзи э̄кваг-о̄йкаг маснутыт ос са̄всыр пормасыт ёмас суссылтапыг щё̄питасаныл ос ма̄хум ханты 

		пēс накытыл пӯмщаласаныл. Светлана Андреевна хӯл исмит па̄йтыс, хӯлыӈ ос пилыӈ ня̄нь ва̄рыс. Сергей Иванович янгӯй ка̄тн-паттын ва̄рмаль урыл потыртас, сыресыр во̄раян утыт суссылтас ос та урыл потыртас. Тувыл нё̄тнэ турсуил ханты э̄рыг э̄ргыс. Мӯй ма̄хум са̄лы суныл мощ тотыглавēсыт, сыресыр касылыт ёнгысыт. Ты ялпыӈ хо̄тал та̄нанылн сака мӯстыс ос та̄н ла̄всыт, тамле ва̄рмалит э̄лаль вос тотнувыт. Ханты ос ма̄ньщи ма̄хум о̄вылтыт та̄н са̄внув 

		ва̄ӈкве таӈхēгыт. 

		Сергей ос Светлана Хунзи «Славтэк» корпорация А.А. Петерман кӯщайн ос «Сибирские увалы»  нампа ӯщлахтан кол С.П. Иванцов кӯщайн пӯмащипа ла̄тыӈ кēтэ̄г. Ты хо̄тпаг тэ̄натэ̄н ялпыӈ хо̄тал ва̄руӈкве олныл нё̄тсы̄г ос ма̄хум тув мӯйлуӈкве во̄всы̄г. Ань ос  ма̄нь ня̄врамыт ма̄гыс э̄кваг-о̄йкаг ва̄с янытлан ялпыӈ хо̄тал тот ва̄рēг. Тэ̄н ня̄врамыт ӯргалан хо̄тал кастыл аквтох сыресыр ёнгилыт, касылыт щё̄питэ̄г. Ва̄с пут па̄йтэ̄г, ӯйхулыт урыл потыртэ̄г, мо̄йтыт мо̄йтэ̄г. Светлана Андреевна ла̄выс, тэ̄н апгēн нила класс а̄стлы, ань тав ётэ ханищтахтын ня̄врамыт ос та̄н оманыл-а̄тяныл ёт мӯйлуӈкве ёхтэ̄гыт тах. Тамле ва̄рмаль  та̄наныл ке мӯсты, тэ̄н  аквтох э̄лаль ва̄руӈкве номсэ̄г.

		Тэ̄н ётэ̄н ам хоса потыртасум, ёмас сымыӈ хотпаг о̄лупсатэ̄н пӯмащ. Хотынакт потранэ̄н хансыянум тах.

		Тамара Мерова

		 


	 
