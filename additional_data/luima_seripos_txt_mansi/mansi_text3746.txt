

	Ка̄сыӈ тӯя Россия янытыл акв э̄т музеит рӯпитэ̄гыт, ты ва̄рмаль рущ щирыл тох ла̄ваве — «Ночь музеев». Ма̄н округувт о̄лнэ музеит э̄типа̄лаг ма̄ньлат ма̄хум, ня̄врамыт ма̄гсыл са̄в-сыр ёнгилыт ва̄рēгыт, пӯмыщ суссылтапыт щё̄питэ̄гыт.

	Ам э̄типа̄лаг «То̄рум Маа» музейн ялсум, тот та̄н «Ночь у очага» суссылтап ва̄рыгласыт. Ра̄ктыл по̄щгим кӯр тӣвырт хумус та̄н ня̄нь ва̄рēгыт, ты урыл Зоя Никифоровна Лозямова потыртас, проектаныл рущ щирыл тох намаим о̄лы — «Югорский хлеб — история со вкусом». Э̄ква хосат та̄гыл ты музейт рӯпиты. О̄влэ̄т хунь тув рӯпитаӈкве ёхтыс, ла̄ви, такви тамле кӯр ва̄рыс. Юил пēс сковородкат тотыс, ва̄нэ ма̄хманэ тавēн та̄нти сковородканыл мисыт. Мощ ётылнув тēрныл формал ва̄рвес. Ос ань та̄н тамле противениг ла̄внэ тēрыт кӯрн ӯнттэ̄гыт, ла̄пкат ёвтсыт. Тав ла̄ви, аквторыг хо̄т тамле тēр кӯрн ла̄пи.

	Ань мир музейн ёх-туманыл порат кӯраныл иӈ па̄лтыглахтас. Ня̄нь та̄н тит вēтра ла̄пнэ яныг пӯт тӣвырт таӈрēгыт ос матах щё̄с ӯнлуӈкве э̄ри, ня̄нь но̄х вос лапи, то̄нт ущ тēр тармыл пинуӈкве ро̄ви. Та сыс кӯраныл исыглы, лумыӈыг ēмты. На̄йив о̄с манхурип э̄ри, Зоя Никифоровна такви пēрии. Музейт рӯпитан ма̄ньлат нэ̄т ня̄нь ва̄руӈкве тав ос ханищтасанэ. Тавēн та̄н аквписыг нё̄тэ̄гыт, та̄нти ва̄руӈкве ань ха̄сэ̄гыт. Ма̄н ма̄ньщи па̄вланувт пēс о̄с тамле кӯрыт о̄лсыт, ка̄сыӈ щēмья та̄нти ня̄нь ва̄рсыт. Ма̄ньщи кӯрт ва̄рим ня̄нь лапим ос сака атыӈ о̄лыс.

	Ма̄хум исум ня̄нь ӯрманыл сыс лувыл яласаӈкве вēрмысыт. Яныг лув тэ̄лекил тēрим ня̄врамыт тотыглас. Акв лув сыс тармыл та̄луӈкве ро̄выс. Татем нё̄тнэ лувкет ёт мӯй хо̄тпат по̄слахтасыт.

	Пēс порат ӯнттым а̄мпар Сухоруково па̄вылныл Югорский долинаг ла̄внэ ма̄н тотвес, тав ань «То̄рум Маа» музей нупыл хансым о̄лы. Та а̄мпар ань суссылтан ма̄гсыл о̄лы, ма̄хум тув щалтсэ̄гыт, сунсыглахтэ̄гыт. Тӣвырт та порат о̄ньщим пормасыт о̄лэ̄гыт. А̄мпар тит накпа лю̄лит, нуми накēн ам ат щалтсасум.

	А̄мпар по̄хат концерт ва̄рыглавес, рущ ма̄хум нё̄тнэг масхатым э̄ргысыт, йӣквсыт, ощхуль ва̄рсыт.

	Ка̄сащан хо̄тпа вēрмыс сэ̄тапыл э̄нтап сагуӈкве ханищтахтуӈкв. Ня̄врамыт оманыл-а̄тяныл ёт ё̄втыл ня̄л па̄хвтысыт, тув тай са̄в ма̄хум лю̄ля-хо̄лсыт, пуссын тахсыт та̄нти ё̄раныл а̄рталаӈкве. Мӯй ма̄хум ул вос по̄львēсыт, лӯптаӈ ща̄ил айтвēсыт, па̄йтым пилыл тыттувēсыт.

	Ос э̄тиман порат ня̄нь а̄стыс. Ӯсыӈ ма̄хум хотьют юв тотуӈкве ка̄сащас, тамле исум ня̄нькве ёвтуӈкве вēрмысыт. Ань ӯст са̄в ма̄хум ва̄гыт, манхурип атыӈ ня̄нь хантыт ос ма̄ньщит ва̄руӈкве ха̄сэ̄гыт.
