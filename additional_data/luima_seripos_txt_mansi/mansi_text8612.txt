
Ты йист са̄в хо̄тпа нас нё̄тэ̄гыт, нэ̄матыр олн тыи ма̄гыс ат выгыт. Ня̄врамыт ханищтан хо̄тпат о̄с аквты щирыл нё̄туӈкв о̄вылтахтасыт, та̄н рущ ла̄тӈыл тох ла̄вавет – учителя-волонтёры.
Та э̄тпост юи-о̄выл хо̄таланэ̄т та̄н Ханты-Мансийск ӯст акван-атхатыгласыт, ты яныг сапра̄нияныл «Zа доброе обучение” намаим о̄лыс. Округув са̄всыр яныг ӯсытныл, па̄влыӈ ма̄ныл атпан арыгтем хо̄тпа ёхталасыт. 
Щар са̄в хо̄тпа Урай ӯсныл о̄лыс – 19 хо̄тпа, Хо̄нтаӈ районныл – 7 хо̄тпа, тувыл Нижневар­товск ӯсныл, Октябрьс­кий, Белоярский районыт­ныл ма̄хум ёхталасыт. 
Яныг кӯщаяныл Ана­стасия Александровна Склярова, нэ̄ Урай ӯст ōлы. Тав та ӯст колледжит рӯпиты, хӯрум ня̄врам о̄ньщи. Титах та̄л ювле хультум порат тав ты рӯ­пата ва̄руӈкв номылма­тас – са̄в ня̄врамыӈ щēмьят, нуса тотнэ кол­та̄глыт ос мощща олн сэ̄лнэ ма̄хум ня̄врама­нылн нё̄­тункве э̄ри. Ты рӯпата нас то̄рум ма̄гыс вос ва̄раве.
Ты щирыл рӯпитаӈкве тав ётэ са̄в хо̄тпа ка̄са­щас. Та̄н ань ищхӣпыӈ ут хосыт акван-ōлтыгла­вет ос та щирыл хала­нылт потыртэ̄гыт, хотьют хумус рӯпиты, манаса̄вит ня̄врамытн нё̄тыс. 
Та юи-па̄лт Анастасия Склярова «Учитель-волонтёр» нампа орга­низация ва̄рыс. Тавēн Мулымья па̄вылт о̄лнэ Мария Николаевна Поткина сака ёмащакв нё̄ты. Ты нэ̄ о̄с са̄в та̄л школат рӯпитас, ань та рӯпатаныл по̄хан минас, ханищтахтын ня̄врамытн нас нё̄ты. 
Аквъёт рӯпитаӈкв о̄вылтахтаманыл порат, сака та̄рвитыӈ о̄лыс. Ос матъёмас халанылт нё̄тмил ва̄рсыт, та щирыл ань ты организацияныл сака ёмащакв рӯпитаӈкв патыс, кӯщаитн та̄н ва̄вет, нё̄тавет.
Ты тув порат та̄н хӯрум хо̄тпат – Анастасия Склярова тит учителиг ёт хо̄нтлын ма̄н ялсыт, ЛНР ма̄т о̄лнэ Лисичанск нампа па̄выл мус тотыг­ла­вēсыт. Ань нэ̄ самвита­нэ сэ̄гим ты урыл потыр­тас. Тув тотыманыл порат, та̄н ка̄саласыт, та па̄вылт о̄лнэ колыт, школат, ма̄нь ня̄врамыт колыт пуссын хот-сакватым о̄лэ̄гыт. Хо̄­тал палыт са̄всыр бомбат та̄н ляпанылт маныгтах­тасыт. «Ма̄н хумус лылыӈ та̄гыл юв ёхтысӯв, аты ва̄глӯв», – нэ̄ лю̄ньщим ла̄выс. 
Ань ос ты форумн Макеевка ӯсныл акв нэ̄ ёхталас, тав тот ма̄нь ня̄врамыт колт кӯщаиг рӯпиты. Ла̄выс, па̄вланылт сака мощща хо̄тпа хуль­тыс, садикн туп ва̄тахтем ня̄врам ёхталы. Та̄н ка̄сыӈ товлыӈха̄п, вертолёт суе ва̄ганыл. Хунь тӯйтха­туӈкв э̄ри, са̄й ма̄н молях та ха̄йтэ̄гыт. 
Акв нэ̄ Янина Товт «нейросеть» нампа йильпи ва̄рмаль щирыл хумус рӯпитаӈкв ро̄ви, учителит ханищтасанэ. Тав э̄лаль ос тох ла̄выс:
– На̄н на̄нти о̄с акваг ханищтахтэ̄н. Ты йист яныгман ня̄врамыт щар мо̄таныт, та̄н мо̄т щирыл номсахтым о̄лэ̄гыт, на̄н о̄с аквты щирыл о̄лэ̄н. Ня̄врамыт ма̄гыс на̄н юртыг вос о̄лэгы̄н, та̄н ла̄тӈаныл хӯлым рӯпитэ̄н.
Ма̄н, школат рӯпитан хо̄тпат, та̄н нупыланыл кантлым сунсэ̄в, акваг хӯлтыянӯв – тыг ат ро̄ви, тув ат ро̄ви. Ты щирыл рӯпитаӈкв щар ат э̄ри. 
Ты яныг сапра̄нит о̄лум ма̄хум халанылт потыртанэ̄ныл порат тох ла̄всыт: «Ма̄н мо̄т ня̄в­ра­мыт янмалтым рӯпи­тэ̄в, ос ма̄нти а̄гиянув-пыга­нув юн та̄нттēныл та о̄лантэ̄гыт, та̄нти тэ̄нут па̄йтэ̄гыт, та̄нти школан атхатэ̄гыт, та̄нтирот яныг­мēгыт. Кос хоть­ютаныл титыглэ̄н, та̄н хала­нылт нэ̄мхотьют учителиг рӯ­питаӈкв ат ка̄сащи».
Ты сапра̄нин са̄в кӯ­щаит ёхталасыт. Округ кӯ­щай ва̄ӈын нэ̄ Елена Шумакова тот о̄с о̄лыс. Тав то̄ва ханищтан хо̄тпат янытласанэ ос са̄в ёмас ла̄тӈыл ла̄всанэ.  
Валентина  УЗЕЛЬ
