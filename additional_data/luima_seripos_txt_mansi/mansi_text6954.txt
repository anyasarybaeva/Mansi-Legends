
Пēс йис па̄сыл  ханты ос ма̄ньщи ла̄тӈыг мо̄т хо̄н ма̄хумн ханищтавег, потранув нэ̄пакн хансавет. Венгр нэ̄ Марта Чепреги Сургут ляпат о̄лнэ ханты ма̄хум ла̄тӈаныл ханищты, ты ла̄тӈыл потыртаӈкве вēрми. 
Тав 1992 та̄л па̄сыл ханты ла̄тыӈ сургутский диалектэ ва̄г, са̄в научный рӯпата ва̄ри, нэ̄пакыт та̄раты. Та па̄сыл тав ка̄сыӈ туи Сургутский районт о̄лнэ са̄лыӈ ма̄хум палт ёхталас, ла̄тӈаныл ёл-хансыс. Тав ма̄ньлат венгрыт тув тотыглас, та̄наныл такви ва̄рнэ рӯпататэ̄н ханищтасанэ.  
Мо̄лты та̄л оигпам по­рат Марта Чепреги 70 та̄лэ то̄влыс, таве янытлан ма̄гыс ань тӯяг Венгрият ялпыӈ хо̄тал ва̄рыглавес, тав рӯпата ма̄хманэ, ру­манэ, юртанэ ос ляпа ма̄х­манэ ёхталасыт, таве яныт­ласаныл, са̄в сымыӈ ла̄тӈыл ла̄ввес. 
Хумус тав янытлаве ос э̄сгаве, ма̄н округувныл тав нупылэ ищхӣпыӈ ут хосыт суссув. Венгр ла̄тӈ­ыл потыртам ма̄хум по­траныл Анна Вандор рущ ла̄тӈыл тол­мащласанэ, ма̄н о̄с хӯнт­лысӯв, ва̄глӯв, маныр та̄н потыртэ̄гыт. 

Тэ̄лы тав ма̄гсылэ юр­танэ нэ̄пак та̄ратасыт, тот ма̄хманэ̄н сымын ро̄внэ ёмас ла̄тӈыл хасвес ос тавēн мӯйлуптавес. Ты урыл ам №3 газетат хансыгласум. 
Ань ос мо̄т нэ̄пак та̄ратавес, тот финно-угорский ма̄хум ла̄тӈыт ос мирыт ханищ­тан урыл потрыт атвēсыт, венгр ла̄тӈыл тох ты хан­сым о̄лы: Hanti hadak, manysi mesék: kalauz legközelebbi nyelvroko­nainkhoz Rendhagyó emlékkönyv Csepregi Márta 70. születésnapjára 
Ма̄н округувныл та̄нти хансум потраныл ты нэ̄­пакн тēтсыт Еремей Айпин, Мария Вагатова, Дина Герасимова, Софья Онина, Аграфена Песикова, Алеся Сопочина, Галина Кондина. Ка̄сыӈ такви культуратэ манос ла̄тӈе урыл хансыс, пуссын ты потрыт венгр ла̄тӈыг толмащлавēсыт  ос ты нэ̄пакн ва̄рвēсыт. Марта о̄влэ̄т ты нэ̄пак урыл нэ̄матыр ат ва̄с, юртанэ̄н ат ла̄ввес. 
Хунь ка̄тын майвес, тав сака ща̄гтыс. Тот ханты ос ма̄ньщи ма̄хум, та̄н ла̄тӈ­аныл, о̄луп­саныл урыл финно-угорский иссле­до­вателит хассыт, хурит ва̄рим о̄лэ̄гыт. Та̄н хуньт ма̄н ма̄вн ёхталасыт ос ма̄хманув ёт потыртасыт. 
2014 та̄лт округув янытыл яласамыт, Ха̄льӯс район Сӯкыръят о̄лум Домна Васильевна Хозумова Светлана Динисламова ёт по̄слым тот ӯнлахо̄лэ̄г.  Тувыл Кульпас па̄вылт по̄слым хурит нэ̄пакн ва̄римат. 
Ам ос та урыл тув потыр хассум, ма̄н ма̄нь порат хумус интернатт о̄лсӯв ос ӯщлахтын порат хумус омавн-а̄тявн юв тотыглавесӯв. Юн аквъёт матыр-а̄ти ва̄рсӯв, суссӯв, хумус омагув-а̄тягув йирхатэ̄г, На̄й-Ōтыранув, пупганув пурлэ̄г, ма̄н тэ̄н нупылэ̄н сунсым ос ханищтахтасӯв. Маныр хумус ва̄руӈкве, хунь ро̄ви ос хунь ат ро̄ви, ты ва̄рмалит пуссын ва̄ӈкве э̄ри. 
Ма̄ньщи ня̄врамыт тох ма̄нь та̄гыл яныг ма̄х­маныл ляпат минлахтым матыр пуссын ва̄руӈкве ханьщувлэ̄гыт. Ам ма̄ньщи ла̄тӈыл хансум потрум венгр учёный нэ̄ Каталин Шипёц венгерский ла̄тӈыг толмащластэ ос нэ̄пакн та ва̄рвес. 
Хунь потрум толмащ­ластэ, мēн тав ётэ интер­нет хосыт потыр­тасмēн, тав то̄ва ла̄тӈыт ма̄ньщи ла̄тӈыл ат ва̄санэ, слова­рит о̄с ат хо̄нтсанэ, таи­ма̄­гыс ам тавēн рущ ла̄тӈ­ыл ла̄всум, хумус та̄на­ныл толмащлаӈкве ро̄ви. 
Акв ла̄тыӈ сунсов хассум ос ат номсасум, тав торгам­тытэ ман а̄ти, сун – тав ва̄гтэ, ос манрыг –сов, ам ла̄всум, ты ма̄нь сун тох ла̄вуӈкве ро̄ви. 
Венгранув тох яласым са̄в потыр, хури акван-атсыт, са̄в нэ̄пакыт та̄ра­тэ̄гыт, та̄н ва̄рнэ рӯпата­ныл хосыт ма̄ньщи ос ханты ла̄тӈыг са̄в нотын э̄лаль хультэ̄г, но̄х-яныг­ман ня̄врамытын э̄рыӈ нэ̄пакыт хосыт ханищта­вег, ос венгранувн тыи­ма̄гыс яныг пӯмащипа ла̄вēв. 
Галина Кондина 
