
Ты туи порат Инесса Князева Хо̄нтаӈ ма̄т Силава ма̄ньщи па̄вылт «Юрсил» нампа этнолагерит ӯщлахтас. А̄ги хо̄т та̄л сыс ка̄сыӈ туи тув яланты. Щар о̄влэ̄т оматэ̄н та ма̄ньщи па̄вылн  ӯщлахтуӈкве хунь кēтвес, а̄ги тув минуӈкве щар ат ка̄сащас, лю̄ньщим тув минас.

	Ань та пора номылматыглым, а̄ги лавыс: «То̄нт ам аты ва̄слум, хумус Силава па̄вылт пӯмыщ ӯщлахтуӈкве ро̄ви. Ань ка̄сыӈ та̄л тув ялуӈкве воратэ̄гум. Ты тув «Юрсил» нампа лагерит хӯрум смена рӯпитас, ам хӯрмит сменан ёхталасум. Ты э̄лы-па̄лт рӯпитасум, тыи ма̄гсыл ӯщлахтуӈкве тув ат ялсум. Силава па̄вылт ам юртанум ёт ва̄щиньтахтэ̄гум ос мо̄т а̄гит-пыгыт ёт ва̄йхатэ̄гум. Тот ма̄н ма̄ньщи йӣквыт йӣквуӈкве ос э̄ргыт э̄ргуӈкве ханищтавēв. Ос пēс йис ва̄рмалит са̄в мо̄т э̄рнэ ос пӯмащ ва̄рмалил потыртавēв. Тыи ма̄гсыл ам тот ӯщлахтуӈкве э̄руптэ̄гум».

	Инесса Урай ӯст о̄лы, колледжит китыт курсыт ханищтахты. Ты коныпал а̄ги са̄лыӈ сун ӯлтта порги, са̄грап па̄хвты, ощща йӣв ёт ха̄йтыгты ос акв ма̄ныл э̄лаль порги. Урай ӯст тав «Старт» нампа каснэ колн яланты. Та колт ня̄врамыт ёт Александр Владимирович Семенин рӯпиты ос а̄гит-пыгыт соссаӈ ма̄хум хольт касуӈкве ханищтыянэ. Инесса а̄лпыл ханищтахты, ӣтипа̄лаг ха̄йтыгты, са̄лыӈ сун ӯлтта порги ос са̄грап па̄хвты. Соссаӈ ма̄хум хольт касуӈкве рущ а̄ги нила та̄л ханищтахты. Тавēн тув ялантаӈкве ос мо̄т ня̄врамыт ёт касуӈкве мӯсты. Ты та̄л округувт о̄лнэ ня̄врамыт Белоярский ӯсн касуӈкве акван-атыглавēсыт. Урай ӯст о̄лнэ а̄гит-пыгыт о̄с тув ялсыт. То̄нт Инесса 7,90 метра палытан порыгмас ос мо̄т ня̄врамыт халт хӯрмит места вис. Ань ка̄сыӈ та̄лныл са̄внув а̄гит-пыгыт касуӈкве ёхталэ̄гыт. А̄ги ла̄выс, тамле каснэ ва̄рмалит э̄лы-па̄лт акваг ха̄йтыгтаӈкве, поргуӈкве э̄ри, туп то̄нт мо̄т ня̄врамыт халт но̄х-патуӈкве ро̄ви.
