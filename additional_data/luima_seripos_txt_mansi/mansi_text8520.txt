
Ювле хультум э̄тпос 26-27 хо̄талыгт Югорск ӯст «Коренные народы. Окружающая среда. Нефть. Закон» нампа яныг сапра̄ни о̄лыс. Сосса ма̄хум, миркол кӯщаит, ма̄-во̄й но̄х-винэ компаният рӯпитан хо̄тпат са̄всыр тэ̄лат урыл потыртаӈкве тув ёхталасыт. 
Та̄рвитыӈ ва̄рмаляныл урыл потыртасыт
Сенатор-хум Александр Новьюхов ла̄выс: 
– Са̄в та̄л ювле хультум порат «Югра лылыēп» общественный органи­зация ты сапра̄ни ва̄руӈ­кве номылматсыт. То̄нт во̄рт о̄лнэ щēмьят ма̄-во̄й но̄х-винэ ма̄хум ёт ва̄ти­хал воритотсыт. 
Ань та̄н соглашение-нэ̄пак щирыл рӯпитэ̄гыт, пēс йис ма̄т о̄лнэ ханты, ё̄рн щēмьят олныл ой­тавет ос са̄в мо̄т щирыл нё̄тавет. Ты сапра̄нит ма̄­хум та̄нки та̄рвитыӈ ва̄р­маляныл урыл кӯщаитн потыртаӈкве вēрмēгыт. 
Округ яныг кӯщай ва̄ӈын хум Алексей За­бозлаев потыртас: 
– Тыт ма̄-во̄й но̄х-винэ 484 ма̄ о̄лы ос сосса щēмьят 475 ма̄т во̄раēгыт, са̄лыяныл ӯрēгыт, хӯл алыщлэ̄гыт. Нефтяникыт ос сосса хо̄тпат халанылт ёмащакв вос о̄лсыт, ань са̄в са̄кконыт пирмайта­вē­сыт. Манхурип лильпи ла̄тыӈ тув хансуӈкве ань э̄ри, та урыл сосса ма̄хум, кӯщаит, учёныит аквъёт тыт тах потыртэ̄гыт. 
Ма̄ньлат хо̄тпат, граж­данский инициативат ос внешний связь округ де­партаментыт кӯщай хум Яков Самохвалов ла̄выс: 
– Мощщаг хультум мирыт ма̄гсыл яныг про­грамма ань о̄лы, ты хо­сыт 11 департаментыт рӯпитан хо̄тпат ма̄ньщит, ханты ос ё̄рныт нё̄тыяныл. Пēс на­каныл э̄лаль тотнэ ма̄г­сыл са̄в олн та̄ставе ос во̄рт о̄лнэ щēмьят ёмащакв ӯргалавет. 
Во̄рт о̄лнэ щēмьят нё̄тавет
Ма̄-во̄й но̄х-винэ ком­пания кӯщаит конфе­ренциян о̄с во̄выглавē­сыт. «Сургутнефтегазт» рӯпитан хум Максим Петриченко во̄рт о̄лнэ щēмьят хумус нё̄тыяныл, та урыл потыртас. 
Ты компания ма̄н округувт, Ямалт, Якутият, Ненецкий округт, Иркут­ский, Тюменский облас­тигт, Красноярский крайт ань рӯпиты. Ма̄н окру­гувт пēс йис ма̄т о̄лнэ щēмьят соглаше­ния-нэ̄­пакыт щирыл нё̄т­милыл та̄стыяныл, олныл ойты­яныл. 
Ань 475 пēс йис ма̄т реестр-нэ̄пакн хансым о̄лэ̄гыт. «Сургутнефтегаз» компания 95 пēс йис щирыл о̄лнэ хантыт ос ё̄рныт ма̄нылт нефть но̄х-выг. Ос 1 со̄тыра 192 э̄лумхо̄ласн соглашение щирыл нё̄ты. 
Ты та̄лныл яныгпо̄ль э̄тпосныл та̄н са̄внув ол­ныл та̄стуӈкве патсыт, ань акв хо̄тпа хӯрум э̄тпос сыс акв щёс 11 со̄тыра солко̄вил ойтаве, ты пора мус нила со̄тыра солко̄­вил майлувес. 2023 та̄л­ныл маим нё̄тмил ма̄гсыл на̄лок-олныт компания ойтуӈкве о̄с такви тах паты. Ты э̄лы-па̄лт сосса щēмьят та̄нки ойтхатасыт. 
Белоярский районт о̄лнэ ма̄хумн нё̄тнэ урыл кӯщай хум тох ла̄выс. Ань та районт са̄в ханты, ё̄рн щēмьят са̄лы ӯрим яла­сэ̄гыт, во̄раēгыт, хӯл алыщ­лэ̄гыт. Тувыл о̄лнэ ма̄на­ныл та̄нки нупы­ланыл ат хас­саныл, таима̄г­сыл ма̄-во̄й но̄х-винэ компания па̄лныл ат нё̄та­вет. «Сур­гут­нефтегаз» Бело­ярский район миркол кӯщаит ёт нэ̄пак хансыс. «Нумто» ма̄-вит ӯргалан ма̄ тот рӯпиты, ты организация нё̄тмилыл о̄с та̄ставе. Ат та̄л сыс компания тот о̄лнэ сосса ма̄хум ос ма̄-вит ӯргалан ва̄рмаль ма̄г­сыл Белоярский район миркол нупыл 215 млн солко̄ви кēтыс.   
Ма̄ньха̄пыл вос касэ̄гыт 
Та юи-па̄лт та̄н нила секцият щирыл уртхата­сыт. Акв ма̄т туризм, спорт урыл потыр о̄лыс. Этно­спорт щирыл рӯпитан ма̄ньщи хум Олег Хата­нев тот ла̄выс: 
– Ты та̄л туи порат сосса мир Ханты-Мансий­ский район Шапша па̄­вылн ма̄ньха̄пыл касуӈ­кве акван-атыг­ласанӯв. Ань ты касылн мо̄т хо̄н ма̄ныл ма̄хум во̄выглавет, тувыл округувт о̄лнэ то̄ва хо̄тпанув тув ёхталаӈкве ат ка̄сащēгыт. Ты та̄л 18 районныл ос яныг ӯсытыт о̄лнэ ма̄ньщи, хантыт халанылт кассыт. Тамле яныг ялпыӈ хо̄тал «ЮграМегаСпорт» орга­ни­зация ва̄рыглы, сосса ма̄хумн олн ойтуӈкве щар ат э̄ри, тыгле-тувле та̄н яласан билетыл ёвтавет, гостиница-колн о̄луӈкве тотавет. 
Ханты нэ̄ Любовь Каш­ла­това ла̄выс, та̄н ка̄сыӈ та̄л касуӈкве ёхталасыт, тувыл о̄выл места аты вуйласыт. Хантыт ос ма̄ньщит ма̄ньха̄паныл ка̄сыӈ ма̄т та̄нки щирыл ва̄рияныл, Ха̄льӯс районт ōлнэ сосса ма̄­хум ханты ха̄пыл касуӈ­кве ат ха̄сэ̄­гыт, ты ма̄ньха̄п сака ощща, таима̄г­сыл тув ялан­таӈ­кве сака ат ка̄са­щēгыт.
Ха̄льӯс районт та̄нки касыл ва̄рыглэ̄гыт, ялпыӈ хо̄таланыл «Ма̄ньха̄п» на­маясаныл. Юи-о̄выл щёс та̄н Восыӈтӯр па̄вылт ак­ван-атхатыгласыт, то̄нт «Югра лылыēп» нампа организация грант-олныл та̄стыглавес. Ты та̄л олныл ат майвēсыт, ка­сыл ат ва̄рыглавес. 
Ты секцият рӯпитан хо̄тпат потыртахтасыт, ре­золюция-нэ̄пакн ла̄тыӈ вос хансаве, ка̄сыӈ районт сосса ма̄хум туи ма̄нь­ха̄пыл касуӈкве вос ак­ван-атыглавет. Ос тамле касылыт ва̄­рыглан ма̄гсыл мирколыт па̄лныл олн акваг вос та̄с­тыглаве. 
Та̄л палыт во̄раяӈкве туп то̄ват вēрмēгыт
Мо̄т секцият хум хо̄т­пат во̄раян, хӯл алыщ­лан, са̄лы ӯрнэ тэ̄лат урыл потыртасыт. Природ­над­зор колт рӯпитан хум Александр Бирюков ла̄вме щирыл, ань хӯл алыщлан, во̄раян ма̄хум ма̄гсыл сака са̄в са̄кконыт хан­сым ōлэ̄гыт. Сосса мирн ты са̄к­коныт ёмащакв ло­винь­таӈкве о̄с э̄ри. 
Лицензия-нэ̄пакыт, охотбилет хумус ва̄руӈ­кве, хоты ма̄т во̄раяӈкве, хоты порат хӯл алыщ­лаӈкве ро̄ви, та урыл ва̄ӈкве тах патэ̄гыт, то̄нт штраф-олныл ат пинавет. Ань лильпи са̄ккон щи­рыл пēс йис ма̄т о̄лнэ ма̄хум вōрӯй алыщлаӈ­кве та̄л палыт вēрмēгыт. 
Ос о̄влэ̄т та̄нки нэ̄пака­ныл ма̄-вит ӯргалан де­пар­таментын тотыглаӈкве э̄ри. Тот намнэ̄паканыл сунсавет ос о̄лнэ ма̄ныл «Реестр территорий тра­диционного природо­поль­зования» хансым ке о̄лэ̄гыт, та̄н охотбилетыт ла̄тӈыл хансавет, ты юи-па̄лт та̄нки пēс йис ма̄­нанылт та̄л палыт во̄ра­яӈкве тах патэ̄гыт. По̄х хо̄тпа тамле ма̄н во̄ра­яӈкве ке мины, тот штраф-олныл хансаве. 
Па̄влыт ос ӯсыт о̄лнэ сосса мирн тох во̄раяӈ­кве ат ро̄ви, та̄нанылн лиценция-нэ̄пак ёвтуӈкве э̄ри. Ань 353 э̄лумхо̄лас охотбилетанылт э̄рнэ щи­рыл ва̄рсаныл. Тамле тэ̄ла урыл пēс йис ма̄т о̄лнэ ма̄хум улпыл щар ат ва̄гыт, таима̄гсыл нэ̄па­ка­ныл ты департаментын ат кēтыя­ныл. Ты ва̄рмаль урыл хум хо̄тпат Александр Бирю­ков хоса киты­гласаныл. 
Хӯрмит секцият ма̄-во̄й но̄х-винэ компания хансум соглашение-нэ̄па­кытн манхурип лильпи ла̄тыӈ, нё̄тмил ос мо̄т э̄рнэ тэ̄лат урыл хансуӈ­кве э̄ри ке, та о̄вылтыт во̄рт о̄лнэ хантыт, ё̄рныт китыглавēсыт. 
Ос нилыт секцият мир пусмалтан ва̄рмаль, ма̄нь па̄вылквет рӯпата та̄л о̄лнэ ма̄хум, ма̄ньлат хо̄тпат ханищтан тэ̄лат урыл потыр о̄лыс.  
Ты нила секцият ма̄хум резолюциян э̄рнэ ла̄тӈыт пуссын хассыт. Ётыл миркол кӯщаит ты нэ̄пак ёмащакв ловиньтэ̄гыт ос сосса мирыт нё̄тмил тотнэ лильпи са̄кконыт ос программа тах пирмай­тэ̄гыт.    
Людмила ТЕТКИНА
