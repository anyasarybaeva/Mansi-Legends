
Ханты-Мансийск ӯст яныг касыл о̄лыс – «Кубок мира по шахматам 2019». Тыг са̄в ма̄ныл 128 намыӈ-суиӈ шахматистыт касуӈкве ёхталасыт. Э̄тпостем кассыт, сӯкыр э̄тпос 9 хо̄талэ̄т о̄вылтахтасыт, ма̄нь таквс э̄тпос 4 хо̄талэ мус кассыт.
Тынакт Азербайджан ма̄ныл ёхталам хум Теймур Раджабов тав но̄х-патыс. Касыл юи-о̄выл хо̄таланэ̄т ты хум ос Китай ма̄ныл о̄лум хум Дин Лижэнь хультсыг, халэ̄нт нила хо̄тал кассыг. 
О̄выл хо̄тал нэ̄мхотью­тэ̄н но̄х ат патыс. Ётыл Дин Лижэнь ё̄рнуве о̄лыс. Хӯрмит щёс Теймур Раджабов но̄х-патыс. Тувыл юи-о̄выл хо̄талт, ма̄нь таквс э̄тпос 4 щис­латэ̄т, ты ма̄к ё̄р хо̄тпаг ма̄гыс тай-брейк нампа касыл ва̄рвес. Тот Теймур Раджабов тав та ма̄к ё̄р о̄лыс.
Ты кит хумыг ань турнир претендентов касылн ялуӈкве вēрмēг. Та ма̄т но̄х-патнэ хо̄тпа Норвегияныл о̄лнэ чем­пион мира Магнус Карл­сен ёт касуӈкве паты. Ты яныг касыл 2020 та̄лт тӯяг Екатеринбург ӯст ēмты. Щар ма̄к ё̄р хо̄тпа чемпион мира намыл миве.  
Ань но̄х-патум хум 110 со̄тыра доллар олныл миве (рубль олныл лови­ньтаӈкве те – ты 7 мил­лион 150 со̄тыра са̄вит солко̄ви). Теймур Раджа­бов тох ла̄выс: «Касыл щё̄питам ма̄хум тэ̄ланыл мусхал щирыл ва̄рсаныл, та̄нанылн пӯмащипа ла̄тыӈ ла̄вēгум. Э̄лаль турнир претендентов ма̄т касуӈкве патэ̄гум, тот сака ё̄р хо̄тпат халанылт пēрщēгыт. Та̄н ётаныл аман тай вēритэ̄гум, ат ва̄глум. Китай ма̄ныл ёх­талам хум Дин Лижэнь ёмащакв ёнгасас кос, ос ётыл, сунсэ̄гум, ва̄гтал патыс. Ханты-Мансийск ӯст касуӈкве сака ёмас, тыт сымыӈ ма̄хум о̄лэ̄­гыт». 
Ма̄н ӯсувт тамле касыл ань атыт щёс ты о̄лыс. Ты э̄лы-па̄лт 2005, 2007, 2009 ос 2011 та̄лыт порат ва̄рыглавес. 2020 та̄лт Ханты-Мансийскыт 44 шахматный олимпиада ва̄раве.      
 
