
Округ кӯщай о̄выл ва̄ӈын хо̄тпаг Геннадий Бухтин рӯпиты. Соссаӈ ма̄хумн нё̄тнэ са̄всыр программат щирыл кӯщаиӈ хо̄тпат хумус рӯпитэ̄гыт, тав пуссын ты ва̄рмалит уральтым о̄ньщиянэ.

	Ты э̄тпос тав э̄лы хо̄н ма̄н мины, ООН (Организация Объединённых наций) яныг мирколт ма̄н округув, тыт о̄лнэ соссаӈ мирыт урыл тав потыртаӈкв паты. Маныр урыл тот потырты, тав ма̄н газетав ма̄гыс такви хансум потре мистэ. 

	Ма̄ янытыл о̄лнэ соссаӈ мирыт 2009 та̄л па̄сныл иӈ лов та̄л э̄лаль янытлаӈкв патавет. Ань округувт о̄лнэ мощщаг хультум ос ма̄нь мирыг ловиньтахтын ханты, ма̄ньщи ос ё̄рн ма̄хумн нё̄тнэ ма̄гыс организационный комитет рӯпиты, кӯщаиг тот округ губернатор Наталья Комарова олы. Та̄н са̄всыр рӯпата ва̄рēгыт. 

	Хус та̄л сыс соссаӈ ма̄хум ма̄гыс 56 са̄всыр хӯлтнэ нэ̄пакыт пирмайтавēсыт, 13 са̄ккон округт о̄лнэ ма̄ньщи, ханты ос ё̄рн ма̄хум ма̄гыс хансым о̄лэ̄гыт. Концепция устойчивого развития коренных малочисленных народов нампа щар ма̄к яныг нэ̄пак щирыл та̄н 2011 та̄л па̄сныл рӯпитэ̄гыт.

	Округув янытыл са̄в соссаӈ хо̄тпа, ты са̄выӈпа̄лэ хантыт, та̄нти пēс йис та̄гыл о̄лнэ ма̄наныл та̄нти нупыланыл хассаныл, ань 475 тамле ма̄ о̄лы. Та ма̄ тармыл о̄лнэ ханты хо̄тпат ма̄-во̄й но̄х-винэ ма̄хум рӯпитаӈкв тув та̄ртыяныл те, олныл ойтавет. Таит ос ханты мир рӯпатал мыганыл, ня̄враманыл э̄лаль ханищтахтын ма̄гыс олныл нё̄тыяныл. 

	Са̄в хо̄тпа община ва̄рēгыт. Аквъёт рӯпитан ма̄хум хӯл алыщлэ̄гыт, пил ва̄тэ̄гыт, во̄раēгыт, олн та̄нти ма̄гсыланыл сэ̄лэ̄гыт. Са̄внув хо̄тпа са̄лы о̄ньщуӈкв ка̄сащасыт, ань округувт 40 со̄тыра арыгтем са̄лы ӯравет. 

	Мир пусмалтан рӯпата тыт о̄с ёмащакв ва̄раве. Соссаӈ ма̄хманув лēккарытн акваг уральтавет. Ма̄нь па̄влытт, во̄рт о̄лнэ мир хотьютаныл а̄гмын сака илямтаве те, тав товлыӈха̄пыл ман вертолётыл пӯльницан тотаве. 2013 та̄л сыс 1 со̄тыра 858 щёс тамле санзадание о̄лыс. Ка̄сыӈ тув ос плавполиниклиника ят хосыт яласы, ма̄нь па̄влытн хоиглым лēккарыт па̄влыӈ мир пусмалтэ̄гыт. Са̄в ФАП ӯнттувес. 

	Ань округувт кол ӯнттын ма̄гыс са̄всыр программмат хансым о̄лэ̄гыт. Хотьют такви кол ӯнттуӈкв те таӈхи, тав нё̄таве. Мо̄т ма̄хум ос субсидия-олныл мивет. 2009-2013 та̄лыт сыс тув 4 млрд солко̄ви холтвес.

	Соссаӈ ма̄хум та̄нти ща̄нь ла̄тӈаныл э̄лаль вос тотыяныл, ня̄врамыт ща̄нь ла̄тӈаныл вос ханищтыяныл, ты рӯпата ма̄гыс о̄с са̄в олн холтаве. Округувт 9 садикытт ма̄нь ня̄врамыт ос 22 школатт яныгнув ня̄врамыт та̄нти ханты ман ма̄ньщи ла̄тӈаныл ханищтыяныл.

	Школа юи-па̄лт э̄лаль ханищтахтуӈкв ка̄сащан ня̄врамыт о̄с нё̄тавет, ханищтан нэ̄пакыт, маснут ёвтнэ ма̄гыс олныл мивет. Ущты ханищтахтуӈкв о̄вылтахтам ня̄врамыт 40 со̄тыра солко̄вил маснут ёвтнэ ма̄гыс мивет, а̄стланэ̄ныл э̄лы-па̄лт 50 со̄тыра солко̄вил мивет. Тыгле-тувле ялнэ лё̄ӈханыл олныл о̄с ойтавет. Юи-о̄выл хӯрум та̄л сыс 2 со̄тыра 166 ханищтахтан ня̄врам тох нё̄твес.

	Ты 2014 та̄лныл йильпи рӯпата о̄вылтавес, ань соссаӈ мир ма̄гыс хансым са̄кконыт пуссын ханты ос ма̄ньщи ла̄тӈын тах толмащлавет. Ма̄ янытыл о̄лнэ мирыт ма̄гыс хансым тит ма̄к яныг са̄кконыг на̄н ань ты газета о̄выл ло̄псанэ̄т ловиньтаӈкв вēрмегы̄н.

	Тувыл иӈ акв яныг ва̄рмаль о̄лы – округувт о̄лнэ са̄в соссаӈ хо̄тпа рӯпата ат о̄ньщēгыт. Ос ты ва̄рмаль ань акваг та̄ра-паттым о̄ньщаве, ты хосыт ань туп 204 хо̄тпа рӯпата та̄л хультыс. Ос ты э̄лы-па̄л 2009 та̄лт 2 со̄тыра 944 хо̄тпа рӯпата та̄л о̄лыс.

	 

	Ты потыр ма̄ньщи ла̄тӈыл Валентина Хозумова хансыстэ

	 
