
О̄йттур э̄тпос атыт числат мāн Я̄сунт пāвылн ялсув. Ма̄н – тыи ам, Каталин Шипёц, Бернадетт Биро, Сильвия Немет ос Анастасия Сайпашева. Ты нила āгит-нэ̄т Венгрияныл ёхтала̄лсыт, тит āгииг Сегед ӯсныл, тит āгииг Будапештныл. Каталин – тав учёный нэ̄, тав филология докторыг о̄лы, университетт āгит-пыгыт мāньщи лāтӈыл ханищтыянэ. Тав мāньщи лāтӈыл сака ёмащакв потырты, ос тав ётэ ёхталам āгит мāньщи лāтӈыл о̄с потыртэ̄гыт. Тыи ам таимāгыс хассум – нāн, мāньщи хо̄тпаквет, торген нāнти лāтӈын ӯлылэ̄н, ханищтэ̄н, щāнь лāтӈыл потыртэ̄н. Сунсэ̄н, мāн лāтӈув мо̄т хо̄н мāт татем вāве,

	янытлаве, ханищтаве. 

	Я-та, мāн Я̄сунт пāвылн ялсув, тот о̄лнэ «Мāнь ӯсквег» лāвнэ э̄тностойбищат о̄лсув. О̄йтттур э̄тпос о̄выл сāтэ̄т тот о̄выл смена рӯпитас, сāв ня̄врам тот о̄лыс. Янге-мāне пуссын аквторыг та порат тот ӯщлахтасыт. Яныгнув ня̄врамыт, мāньлат хо̄тпат пуссын мāньнув ня̄врамыт сāвсыр э̄рнэ вāрмалитн ханищтасаныл: йӣквуӈкве, ю̄нсхатаӈкве, мāщ
	тырлаӈкве, по̄слуӈкве, ра̄ктыл ёнгын утыт 

	по̄щгуӈкве, ты ко
	ныпал иӈ сāв пӯмыщ вāрмаль тот ня̄врамыт вāрēгыт.

	Мāн акв хо̄тал туп «Мāнь ӯсквет» о̄лсув, ты хо̄талув сыс татем сāв пӯмащ ка̄саласув, аквтоп са̄ттем тот о̄лсув. Яныг пӯмащипа лāтыӈ  Любовь Павловна Ста
	канован лāвēв. Ты нэ̄ хо̄тал сыс вāгта̄л улпыл щар ат патыглы, мāтырāти пуссын вāруӈкве āлыми, ущты ня̄врамыт ёт по̄слыс, хансыс, тыт та̄ра мāн ё̄рнколын во̄ввесӯв, тāв яныгнув ня̄врамыт ёт презентация мāнавн суссылтас. Мощ хал 

	минас ос рӯпитан хо̄т-пат аканитыл кукольный театр тāнти вāрум мо̄йтаныл хосыт суссылтасыт. А̄лпыл па̄сыл э̄ти мус Любовь Павловна ня̄врамыт ёт аквписыг та о̄лы, кāсыӈ хо̄тпа мāгыс ёмас лā
	тыӈ хо̄нты, кāсыӈ ня̄в-рам мāгыс тав щар аквтоп омаг о̄лы. Ты ма̄
	гыс тāве янытлылув.  «Мāнь ӯсквет» ня̄вра-мыт мāгыс хо̄тал онтолов щё̄с порат о̄вылтахты. А̄лпыл, тэ̄пъяланэ̄ныл юи-пāлт щё̄скем ня̄врамыт по̄слэ̄гыт, щаквщēгыт, э̄рыг-йӣкв ханищтэ̄гыт. Тувыл пыгрищит ё̄рн-колын мо̄т матыр ва̄руӈкве минэ̄гыт, āгит янас колыт Мария Сергеевна Мерован ю̄нсхатуӈкве ханищтавет. Кāсыӈ āгирищин āкань ос пуӈкто̄р ю̄нтуӈкве э̄ри. Венгрияныл ёхталам āгит-нэ̄т тāнти мāгсыланыл о̄с āканит ю̄нтуӈкве алымасыт. Вāим, сāв нё̄т-мил тāнаныл Мария Сергеевна тāв вāрыс, э̄типа̄ла мус āканяныл āканиг тэ̄лсыт.  

	Хо̄талъя̄т порат ня̄врамыт ёмащакв тэ̄пъялэ̄гыт, тувыл щё̄скем о̄с щаквщēгыт, хӯрум щё̄с по̄рат спорт о̄вылтахты. Яныг ӯс каныт тāн маттем та ха̄йтыгтасыт. Аквтоп нэ̄матыр лё̄мвой а̄тим, нэ̄матыр посым пӯт ат э̄ри, ща̄гтым, мовиньтым торген та ёнгысыт-кассыт. Ты вāрмаль юи-пāлт концерт о̄лыс, насати ня̄врамыт венгр лāтӈыл тит э̄рыг ханищтамыт,  э̄ргысыт. Тувыл тāн мāгсыланыл венгр мāхманув о̄с э̄рыг э̄ргысыт. Э̄типа̄лаг ос 

	тӯлыглап о̄лыс, маттем та мовиньтасув.

	Хо̄тал хосаг о̄лыс. Лов щё̄с порат ня̄врамыт ёл-хуюптавēсыт, пāвыл суйтāлыг ēмтыс. Мāн 

	ты э̄т Я̄сунт пāвылт хӯлсув. Хунь хӯлнэ колувн ё̄мсув, Каталин а̄нумн лāвыс: «Ам тамле сэ̄ръёр, юртыныщ о̄лнэ ня̄врамыт нэ̄мхо̄т ат ка̄сала̄лсум. Тыт налыман ня̄врам акв колта̄гыл хольт о̄лэ̄гыт, нэ̄мхо̄т кантыӈ лāтыӈ ат хӯнтамлэ̄гын, нэ̄мхотьют ат ня̄ӈхи, ат тысты, пуссын 

	ща̄гтым акв-онтасыг ӯнлахо̄лэ̄гыт, ёнгасэ̄-гыт, ха̄йтыгтэ̄гыт. Ам номсэ̄гум, венгрия ня̄врамыт мощ мо̄тхурипат...» Ам тавēн лāвсум: «Венгрия ня̄врамыт тыг ёхтынувыт, ты этностойбищат о̄лнувыт, ты о̄лупса ка̄саланувыт, о̄с акв яныг щēмьят яныгман ня̄врамыт хольт о̄лнувыт». 

	Пāвылныл мāн «Мāнь ӯскве» нупыл суссув, посыӈ лӯи э̄тыт пуссын на̄ӈки: тит норколыг ос палаткат ӯнлэ̄гыт, ё̄рнколыт лю̄
	лēгыт, а̄ращ посымлы, Любовь Павловна ня̄враманэ уральтым, холыт мāгыс вāрмалянэ вāрим, ё̄мыгты... Мāн сыманув ща̄гтым путгēгыт – матъёмас Я̄сунт пāвылн ялсув, ты хо̄тпа ёт хонтхатсув, тав э̄рнэ рӯпататэ та̄ра-паттыслув. 

	Потрум ты лāтӈытыл а̄стлылум: титыт хо̄тал, хунь мāн ювле минуӈкв щё̄питах
	тасув, акв мāнь āгирищкве тыи каса
	лым, хот-лю̄нь-щалтахтас, мāн юв ул вос минэ̄в. Таимāгыс лāвēгум: «Мāнь ӯсквен» сāв мир, сāв ня̄врам 

	ман яныг хо̄тпат 

	ялуӈкве вос вēрмēгыт, тув ялум хо̄тпат сыманылн аквписыг тув 

	вос хартавет».

	Светлана 

	Динисламова,  Ханты-Мансийск ӯс.

	 
