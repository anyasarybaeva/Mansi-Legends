
Ам щащēквам āнумн акв мо̄йт потыртāлыс. Пēс порат о̄лсыт кит э̄кваг ос кит о̄йкаг. Та̄н во̄рколн минасыт. О̄йкаг во̄раян хумыг о̄лсыг, во̄рн ань матыр ка̄тын-пат­тын ма̄гыс минэ̄г, ӯй алыщлэ̄г. Э̄кванэ̄н нас минасыг о̄йканэ̄н нё̄туӈкве во̄р­колт, тэ̄нут ва̄руӈкве, ю̄нс­хатуӈкве, матыр маснут ю̄нтуӈкве о̄йканэ̄н магыс. Ня̄врамангēн ёт висагēн.
О̄йкаг во̄рн алыщлаӈ­кве та минасыг, нэ̄гыг юн хультсыг ня̄врамагēн ёт. Э̄типа̄лаг ēмтыс, акв э̄кватэ ня̄враме ёт та мовиньты, та мовиньты, ня̄враме та лякитытэ. 
Нёмса нэ̄тэ ла̄ви: 
– Наӈ манрыг ня̄вра­мын новилын, лякитылын-манарилын!? Э̄типа̄лаг ēмтыс, во̄рколт о̄лэ̄в, ат рови ня̄врам новуӈкве, тав ул вос мовиньты. А̄прамтахтуӈкве ат ро̄ви. Во̄рколт ёхтавēв тах, хот-порславēв.
Нэ̄ ат хӯлы, такви та мовиньты, та мовиньты, ня̄враме о̄с та мовиньты, та мовиньты. Авкматэ̄рт хӯнтлэ̄г, хотьют таяныт ва̄гыл та кисувъяс. Ки­сувъяме порат, акв­матэ̄рт ма̄ то̄ратас, кол то̄ратас. Тэ̄н сас хот-рохтысыг, маныр ēмтапас. 
Мовиньтам э̄ква, ня̄враме а̄прамтам э̄ква тув-то̄сувъяс, вильтэ щар тӯйт хольт я̄ӈкыг ēмтыс, ня̄враме о̄с. Аквматэ̄рт во̄ркуль юв ты щалтыс. 
Юв щалтыс, а̄ви со̄пла хот-манумтастэ. Тэ̄нут во̄выс. Нёмса нэ̄тэ кон-ква̄лыс, тэ̄нут та тӯлы. Тэ̄­нут тӯлнэ̄тэ торыг такви сахитэ но̄х-масыстэ, ня̄в­раме сахи тӣвырн на­рум­тастэ, ма̄нь ня̄враматēтэ. 
Тэ̄нут са̄в тотыс, тувыл такви ла̄щлакв кон-ква̄лыс, а̄мпанэ кēрыс, тувыл сунын та ӯнтыс. А̄мпанэ ня̄влысанэ, а̄мпанэ такем та та̄кыщ ха̄йтуӈкве пат­сыт. Та ха̄йтэ̄гыт, ха̄йтэ̄гыт. 
Хӯнтлы, аквматэ̄ртын ма̄нь ня̄врам та ро̄ӈхал­тахтас. Во̄рколт хультум э̄ква ня̄враме а̄тимыг ēмтыс, ань во̄р­кульн та порславес. Тувыл мощ о̄лы, хӯнтлы, ща̄не та ро̄ӈхувлас, о̄с та порс­лавес во̄ркульн. 
Э̄ква хӯнтлы, во̄ркульн юил ня̄влуӈкве та патвес. Та ня̄влы, ха̄йтнэ̄тэ суйты, щар ма̄ нас то̄рги. Тав ёл-по̄йтыгпа̄лыс, тӯйт тар­мыл пēрна ва̄рапас. Куль тув мус ёхтыс, воссыг э̄лаль ат вēрмыс минуӈ­кве, э̄ква юил ня̄влуӈкве. 
Э̄ква минас, минас, па̄влын ёхтыс. Акитэ кол иснаст ла̄мпа на̄йпос ка̄салас, щама рагатас. А̄мпанэ щар сохрип тӣвырн тув щалтапасыт. Тувыл акитэ о̄йка ос о̄ныпе кон-ква̄лапēг, а̄ӈ­кватэ̄г, я-а, манēн юв ёхтыс. Такос утытэ̄н ма­нēн, пēргата̄лытэ̄н, тав нэ̄матыр ла̄вуӈкве ат вēрми. А̄лмыстэ̄н, юв тӯ­лы­стэ̄н, ня̄враме сахил кон-вистэ̄н. 
Манēн хо̄тал улпыл самаге пӯнсуӈкве ат вēрмыс, ань хот-рохтуме ма̄гыс щама рагата̄лыс. Тувыл но̄х-са̄йкалас, ки­тыглаве, манаре хотум ēмтыс. Тав тох ты ла̄ви: 
– Аквнэм ос о̄йкагмēн ёт во̄рн минасӯв, о̄йкаг­мēн во̄раяӈкве минасы̄г. Во̄ркуль ёхтыс, мēн нуплумēн тох ты ла̄ви: «Кит о̄йкаг хо̄нтыг­ла­сагум во̄рт. Акватэ татем ощмарыӈ о̄лыс, та ха̄йтыгты, та ха̄йтыгты, ам таве ворил ты ка̄тын-паттыслум. Акватэ тай та̄ра пувыслум, юв-та̄я­паслум. Титытэ тай хоса ня̄влаласлум, юв тэ̄ӈкве ат вēрмыслум, тувыл пувыслум, о̄с юв-та̄я­паслум». О̄йкагмēн ань а̄тимыг, китыт э̄квам о̄с а̄тим, о̄с порславес. 
Акитэ ос о̄ныпе ла̄вēг:
– А̄гикве, ань мощ ӯщлахтэ̄н, та̄кыг ēмтэ̄гын, та во̄рколн аквъёт ялэ̄в. 
Яныгхо̄тпа о̄йкат ак­ван-атхатасыт, ня̄йтхо̄тпа о̄йкат, тувыл та во̄рколн минасыт. Яныг таквс э̄т­пост, ущ тӯйт патыс, тув ёхтэ̄гыт, сунсэ̄гыт, кон а̄ращ ва̄тат акв ня̄врам пуӈк, китыт ос э̄ква пуӈке. Э̄ква а̄мпе о̄с туп сыста̄нэ хультыс.

Щащēквам ла̄всас, ты мо̄йт ня̄врамыт ма̄гыс потырта̄лаве. Хунь э̄ти­па̄лаг ēмты, ня̄врамыт мори ул вос каēгыт, мори ул вос ро̄ӈхēгыт, кон ул вос хāй­тыгтэ̄гыт. Ты мо̄йт ма̄нав ань ханищты, э̄типа̄лаг ēмтыс, мори ул потыртэ̄н, мори ул ро̄ӈхēн, ул мовиньтэ̄н. Э̄типа̄лаг ēмтыс, ва̄рнэ тэ̄лан хот-вуēн, ёл-хуēн. А̄лпыл ēмты, ущ матыр ва̄рēн. Тох ты щащēквам ла̄всас, ты мо̄йт ма̄хум тох ты ха­нищ­тыянэ.
Ка̄сыӈ ма̄ньщи мо̄йт матыр ханищты, хумус э̄ри о̄луӈкве, рӯпитаӈкве, манараӈкве. Тувыл ща­щēквам ла̄всас, э̄типа̄лаг витн ул минэн, на̄ив ул са̄грен, на̄ив ул тӯлэн. Витн минэ̄гын – виткуль па̄г тотэ̄гын, юв тӯлэ̄гын, на̄ив са̄грēгын, на̄йив ёт куль юв тотэ̄гын, таима̄­гыс ат ро̄ви.
Маснут кон тагатэ̄гын, иӈ хо̄тал на̄ӈки, масну­танын юв атэ̄н, то̄влин юв тӯлэ̄лн. Ат те тӯлыслын, кон вос о̄лы. Хунь э̄тимлы, нэ̄матыр ат ро̄ви юв тӯлуӈкве, юв тотуӈ­кве, ма̄н ма̄нь­та̄гыл та щирыл ханищ­тавесӯв.
Ты мо̄йт Ольга Владимировна Лелятова мо̄йтыгластэ, нэ̄пакн Светлана РОМБАНДЕЕВА хансыстэ
