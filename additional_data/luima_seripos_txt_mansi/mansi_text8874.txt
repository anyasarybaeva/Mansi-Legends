
Ма̄ньполь э̄тпос о̄выл хо̄талыгт Ханты-Мансийск ӯст са̄лыӈ ма̄хум халт онтоловит касыл ва̄рыглаве. Тыт пуӈк ӯсувт та̄н ва̄нэ тэ̄ланыл а̄рталавет ос са̄лыл сӯлттым халанылт тах касэ̄гыт.
Та э̄тпос о̄выл хо̄талт «Югра-Экспо» яныг колт та̄н тув пуссын акван-атыглавет ос нэ̄пак-ло̄м­тыл мивет, тот титыг­лах­тын ла̄тӈыт хансым о̄лэ̄­гыт, та̄н ювле э̄рнэ ла̄тӈыт вос хансэ̄гыт. 
Тот са̄лы тӣвре ос а̄г­манэ урыл тах титыгла­вет, ла̄гланыл-ка̄таныл хумус ӯргалаӈ­кве э̄ри. Ос тоӈханыл а̄г­мыл те ēмтэ̄гыт, хумус та̄наныл пусмалтаӈкве э̄ри, хумус ӯргалым о̄нь­щуӈкве ос ты а̄гмыл мо̄т са̄лыт ул вос ха̄ӈхавет. 
Ма̄ньполь э̄тпос титыт хо̄талт «Мустанг» нампа кол по̄хат са̄лыл касуӈкве та о̄вылтахтэ̄гыт. 
Тот та кол мувлахи пӯсас ва̄рим о̄лы, тот лувыт о̄ньщавет, та ма̄т ты кас­тыл ё̄рнколыт тӯщ­та­вет, мӯй ма̄хум ёх­тэ̄гыт ос каснэ хōтпанув нупыл сунсуӈкве патэ̄гыт. 
Са̄лыл каснэ коныпал са̄лыӈ ма̄хум ёсал, товтыл тах ха̄йтэ̄гыт, тыньщаӈ па̄хвтэ̄гыт, э̄кват сунын на̄йив та̄лттэ̄гыт ос мо̄т ма̄н тотыяныл. Пуссын ты касылыт жюри-хо̄тпатын сунсавет ос но̄х-патум хо̄тпа наме ла̄ваве. 
Хумыт ос нэ̄т халт о̄выл места винэ хо̄тпа снегоходыл мӯйлуптаве. Мӯйлуӈкве ёхтын ма̄хум йильпи тэ̄нут тот ёвтуӈ­кве вēрмēгыт. Ё̄рколыт тӯщтавет, тот атыӈ тэ̄нут тах а̄рталаӈкве ро̄ви. 
Ань ты та̄л о̄выл щёс са̄лыӈ ма̄хум та̄нти щēмьял халаныл тах ка­сэ̄гыт, тот тамле касылыт тах ва̄равет: «Лучший традиционный костюм семьи», «Стойбищная семья-долгожитель», «Мно­годетная оленевод­чес­кая семья», та̄н колта̄­гыл янытлан та̄л кастыл пуссын ва̄равет. 
Ты коныпал тӯщтым ё̄рнколыт сунсавет, хотьют нё̄тнэг хорамтасаныл ос э̄рнэ щирыл тӯщтысаныл, ты коныпал тэ̄нут па̄йтым нэ̄т о̄с касылыл ва̄рыгла­вет. 
Мӯй ма̄хум пуссын тув ӯравет ос во̄вавет, са̄лыӈ ма̄хум ма̄ньполь э̄тпос 2 хо̄талт касуӈкве патэ̄гыт, ты «Мустанг» нампа лувыт о̄щнэ ма̄т тах ва̄рыглаве. 
«Югра-Экспо» колныл тēтым ля̄ххал Галина КОНДИНА ма̄ньщи ла̄тӈыг толмащластэ 
