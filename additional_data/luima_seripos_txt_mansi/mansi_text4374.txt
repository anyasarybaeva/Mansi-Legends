
Э̄лн о̄лнэ па̄влытын тэ̄лы сыс лēккарыт хумус ялантасыт, ты урыл кӯщаит ля̄ххал тотнэ хо̄тпатн потыртасыт. Профпатолия центрыт рӯпитан кӯщай нэ̄ Наталья Кабаргина, ма̄хум а̄гманыл та̄ра-паттын ос та̄наныл ханищтан кӯщай ва̄ӈын хум Владимир Слабко, ос пусмалтан лēккарыт халт пуӈктотнэ хум Александр Дарченко ёхталасыт.
Наталья Кабаргина таи ла̄выс, та̄н РФ Президент кēтум ла̄тӈе щирыл рӯпитэ̄гыт. Лēккарыт щар э̄лн о̄лнэ па̄влытын та̄лэ-тувēт яласаӈкве ос ма̄хум пусмалтаӈкве вос вēрмысыт. Таима̄гыс та̄н туи я̄ хосыт «Николай Пирогов» на̄иӈха̄пыл  яласэ̄гыт ос тэ̄лы лё̄ӈх о̄лнэ̄тэ сыс та̄н ма̄шинал яласэ̄гыт. Ты на̄иӈха̄паныл ос ат ма̄шинат пуссын пусмалтан ищхӣпыӈ утыл щё̄питым о̄лэ̄гыт. 
Ты та̄л тамле ма̄шинат ва̄т са̄грапнал э̄тпос хӯрумхуйплов хо̄талыт Ханты-Мансийск ӯсныл рӯпитаӈкве минасыт ос атхуйплов хо̄талт Ха̄льӯс районт Ня̄хщамво̄ль па̄вылт ма̄хум пусмалтаӈкве патвēсыт. Тувыл мо̄т па̄влытын ялсыт. Щар юи-о̄вылт, тыи ма̄ньполь э̄тпос ва̄т нупыл китыт хо̄талт лēккарыт Сургутский район Угут па̄вылт ма̄хум уральтасаныл.
Та щирыл  профпатология центрыт рӯпитан 17 са̄всыр лēккарыт 14 па̄влытын ялсыт. Та̄н Ха̄льӯс, Ханты-Мансийский, Нижневартовский ос Сургутский районытыт о̄лнэ ма̄хум пуссын уральтасаныл. Тэ̄лы лё̄ӈх хосыт ма̄шинал 6 со̄тыра вēрыста яласасыт ос 2 со̄тыра 935 э̄лумхо̄лас пусмалтаӈкве а̄лымасыт. Ма̄хум хо̄псыяныл ищхӣпиӈ ут хосыт по̄слувēсыт, нэ̄ хо̄тпат щакваныл ёмщакв сусвēсыт.
Я̄ӈк нāтнэ э̄тпос юи-о̄выл хо̄таланэ̄т лēккарыт ос на̄иӈха̄панылн та̄лэ̄гыт ос я̄ хосыт ма̄нь па̄влыӈ ма̄тын ялэ̄гыт тах.
Пӯльница 
лēккарыт потраныл 
Тамара Мерова мāньщи лāтӈыл хансыстэ.
