
Ма̄н округувт Ханты-Мансийск ӯст 2011 та̄л па̄сныл Иртыш я̄ ва̄тат Югорский рыбо­водный завод рӯпиты. Тот по̄рныл ма̄нь хӯлыт янмалтавет. Мо̄лал щар о̄выл щёс лӯпта э̄тпос са̄тыт щислат тит та̄л янмалтым хӯлыт я̄н та̄ртвēсыт. Ты 2 со̄тыра 400 сӯкыр ос 2 со̄тыра 700 нялк хӯл.
Ань завод акв цехе туп рӯпиты, мо̄т колна­кыт иӈ ва̄равет. Кӯщаит ла̄вēгыт, 2015 та̄л мус тав янытэ̄тыл ӯнттын ма̄ныл а̄стлаве. Ос ка̄сыӈ та̄л тах 50 миллион са̄вит са̄всыр ма̄нь хӯлкве я̄н та̄ртуӈкве патаве, ты халт 1,5 миллион супыгхӯл та̄ртаве.
Василий Алексеевич Сысуев тот кӯщаиг рӯпиты, тав ла̄выс: «Ты туп о̄выл ма̄нь ӯсыл, ты яныг ос э̄рнэ тэ̄ла ма̄гыс иӈ са̄в рӯпата ва̄руӈкве э̄ри. Мощēртын ма̄н ма̄нти нэ̄паканув государственный касылын тēтуӈкве вēрмиянув, тувыл э̄рыӈ квотал миӈкве патавēв. Квота щирыл заводув ёл ат по̄илттаве, акваг рӯпитаӈкве паты».
Природный ресурс ос несырьевой сектор экономика Департаментныл тēтым ля̄ххал ма̄ньщи ла̄тӈыл Галина Кондина хансыстэ.
