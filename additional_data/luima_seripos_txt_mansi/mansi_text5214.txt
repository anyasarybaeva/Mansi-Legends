
Округ охотинспекция кӯщай ва̄ӈын хум Алексей Залибеков ва̄с па̄тлуптан урыл потыртас. Тав ла̄вме щирыл, ань ма̄н ма̄вт о̄лнэ онтырса̄т нупыл акв во̄раян э̄лумхо̄лас хансым о̄лы. Та̄наныл уральтым «Природнадзор Югры» организацият яныгса̄т нупыл акв инспектор-хо̄тпа рӯпиты.
Кӯщай хум ла̄выс: «Во̄раян хум такви нэ̄паке уральтан ма̄гыс инс-пекторн миӈкве ат ке ка̄сащи, тав та̄ра пуваве ос э̄рнэ нэ̄паканэ, во̄раян путёвкатэ ос писале хотвиве».
Ты пора округувт «Пернатая дичь» нампа уральтан ва̄рмаль ва̄раве. Инспектор-хумыт во̄раян ма̄т уральтаӈкве о̄вылтасаныл. Округув ма̄тэ хӯрум пора щирыл ла̄кква-уртвес. Алы ма̄т я̄ӈк на̄тнэ э̄тпос 3 хо̄талныл 12 хо̄талэ мус ва̄с па̄тлуптан пора ēмты. Мо̄т ма̄т я̄ӈк на̄тнэ э̄тпос 10 хо̄талныл 19 хо̄талэ мус ос лӯи-ма̄т о̄лнэ ма̄хум ма̄гыс  я̄ӈк на̄тнэ э̄тпос 17 хо̄талныл 26 хо̄талэ мус вāс пāтлуптан пора ēмты. Йис ма̄т о̄лнэ сосса ма̄хум та̄нки ма̄гсыланыл ос та̄л палыт во̄раяӈкве  та̄ратавет.
Ва̄с па̄тлуптан порат ва̄тахкем инспекторыт ма̄ ӯргалым яласаӈкве патэ̄гыт. Та̄н моторха̄пыт, ма̄шинат, матыр-а̄ти пуссын о̄ньщēгыт. 
Ат ро̄внэ ма̄т во̄раян хо̄тпат молях юил ёхтыяныл. Округувт во̄рт на̄й но̄х-пēламлан ва̄рмаль яныгпо̄ль э̄тпос 26 хо̄талныл та̄кыщ уральтаӈкве патвес. Ты урыл 
ма̄-вит ӯргалан кӯщай нэ̄ Виктория Четина потыртас. 
Тав ла̄выс: «Во̄раян хо̄тпат ос во̄рт матыр рӯпата ва̄рнэ ма̄хум ва̄тихал уральтаӈкве патавет. Ань то̄сам пум пēламтаӈкве щар ат та̄ратаве. Тувыл та̄лыӈ йӣвыт яныгман ляпат, на̄йтэмт, тунраӈ ма̄т ос норыт яктын ма̄т а̄ращ мори па̄лтуӈкве о̄с ат ро̄ви. А̄ращ па̄лтнэ э̄лы-па̄лт ма̄тэ мувлахи хот-хилуӈкве э̄ри, на̄й э̄лаль 
ул вос минас. Во̄рт на̄иӈ хохса, щēранка ос порс мори  ул  па̄хвтэ̄н. 
На̄н на̄й харыгтан утанын пуссын акв ма̄т о̄ньщēн. Матыр пēламлан порат та̄наныл молях а̄лмаяӈкве вос вēрмысаны̄н. О̄лнэ ма̄нынт ёл-патум то̄сам йӣвыт акван-атэ̄н. Молях но̄х-пēламлан пормасанын 
о̄с ёмщакв уральтым о̄ньщēн. Хотты ма̄т тэ̄нэ на̄й ка̄салэгы̄н ке, ты телефон хосыт свонитэ̄н 8-800-100-9400 тот ты урыл ла̄вēн ос тэ̄нэ  ма̄тэ  хӯлтэлы̄н». 
Э̄лумхо̄лас во̄рт на̄й но̄х-пēламты ке, тав штраф-олныл хансаве. Тамле хо̄тпа 3 со̄тыра солко̄ви ойтуӈкве ла̄ваве. Матыр рӯпата ва̄рнэ предприятие ос 200 со̄тыра солко̄вил паттаве. Ос тав на̄й но̄х-пēламлан пора урыл ва̄г ке, 5 со̄тыра солко̄вил штраф-олныл миве. Во̄рт матыр рӯпата ва̄рнэ хо̄тпат ос атса̄т со̄тыра солко̄вил ойтхатуӈкве я̄ртавет. 
Хо̄тпа на̄й мори пēламтанэ̄тэ паттат са̄в йив ё̄свес ке, тав сутытаве ос турманколн ӯнттуӈкве  вēрмаве. 
