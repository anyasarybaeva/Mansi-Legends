
Та э̄тпос оигпан э̄лы-па̄лт хурит по̄слан хум Олег Зотов тыт о̄лнэ ма̄хум ос ма̄-витув по̄слуӈкве Москва ӯсныл ёхтыс. Ань тав «Мифы и духи Югры» нампа проект щирыл рӯпиты ос сосса ма̄хум о̄лупсаныл урыл хурит по̄слы. Гражданский инициатива нампа фондыт рӯпитан хо̄тпан тавēн нё̄тэ̄гыт. 
Хум ла̄выс, ма̄ньщи, ханты ма̄хум та̄нки щи­рыл о̄лэ̄гыт, та̄н о̄лупса­ныл мо̄т мирыт ма̄гсыл пӯ­мащиг ос хащта̄­лыг о̄лы, таима̄гсыл тав та̄наныл по̄слыянэ ос са̄всыр сус­сылтапыт ва̄рыглы. 
О̄влэ̄т Олег Зотов Ханты-Мансийск ӯст рӯпитас, тувыл ма̄хманэ ёт Нижневартовск ӯсн, Нижневартовский ос Советский районыгн ми­нас. 
Хум «Кондинские озёра» ос «Малая Сосьва» нампа ма̄-вит ӯргалан ма̄г ос «Самотлор» нампа тӯр по̄слыянэ. Тот тав кит са̄т тах рӯпиты. То̄ва ма̄н яласан лё̄ӈх а̄тим, ма̄хум ха̄пыл, квадроциклыл ос ма̄шинал тув тотавет.   
Ань хурит по̄слан хум китыт щёс тыг ёхтыс. Ты э̄лы-па̄лт тав ма̄н округ миркол кӯщаит ёт потыртах­тым рӯпитас, то̄нт тав «Сердце Югры» нампа суссылтап ма̄гсыл тыт сосса ма̄хум ос ма̄-вит по̄слыс. 
Та порат тав Саран­па̄вылн ос Нё̄рн ялыс.  Тав ва̄рум хуриянэ ётыл округув янытлан хо̄тал кастыл Ханты-Мансийск ӯст суссылтавēсыт. Тувыл Санкт-Петербург ӯсн ос Москва ӯсн тотыглавēсыт.
Такви рӯпататэ ос тыт о̄лнэ мир урыл Олег Зотов тох ла̄выс: «Ам Югра ма̄ сака э̄руптылум! Тыт нё̄тнэ ма̄т ёмас сымыӈ ма̄хум о̄лэ̄гыт, та̄н пуссын а̄нумн рӯпитаӈкве ос по̄слуӈкве нё̄тэ̄гыт». 
Хурит по̄слуӈ­кве тав хунь а̄сты, «Мифы и духи Югры» китыт суссылтапе са̄всыр ма̄тт суссылтаӈ­кве тах патаве. 
Ля̄ххал ма̄ньщи ла̄тӈыл Людмила ТЕТКИНА хансыстэ  
