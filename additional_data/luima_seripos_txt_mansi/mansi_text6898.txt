
Мо̄лал ма̄н редакциявн пищма тотвес. Ха̄льӯс район Светлый па̄выл школат аквхуйплов класс а̄стлам а̄ги Анастасия Муковнина яныг хо̄нт урыл потыр хансыс. 
Тав та урыл са̄в нэ̄пак ловиньтас. Ань яныг хо̄нт урыл са̄в кина по̄с­лым ос нэ̄пак хансым о̄лы. Та та̄рвитыӈ порат пере­селенец ос сосса ма̄хум лӯима̄т хумус о̄л­сыт, тав ты урыл потыр хансыс. 
2019 та̄лт «Неизвест­ные страницы спецпере­селений: Ванзетур, Лапоры, Нерга» нампа нэ̄пак та̄ратавес. 
Ты нэ̄пак Ха̄льӯс крае­ведческий музейт о̄лы. Тот сосса махум ос тыг ссылкан кēтым хо̄тпат потраныл хансым о̄лэ̄гыт. А̄ги ты нэ̄пак ловиньтаме порат, самвитанэ нэ̄глысыт, та яныт та̄рвит о̄лупса урыл тот хансым та о̄лы. 
Ма̄ньлат а̄ги яныг о̄патэ ос яныг щащēкватэ ат номияге. Щащēкватэ ла̄вме щирыл, яныг о̄патэ ма̄ньщи хумыг о̄лыс. Яныг щащēкватэ ос ссылкан тыг кēтвес. Тэ̄н тыт ва̄й­хатуӈкве патсы̄г, ётыл акван-минасы̄г.

1930-ыт та̄лытыт ма̄н ма̄вт са̄в ня̄врамыӈ щē­мьят о̄лсыт. Ка̄сыӈ колта̄­гылт ловманкем ня̄врам яныгмас. Янге-ма̄не пус­сын акв колт о̄лсыт. Ма̄хум са̄всыр ӯйхул о̄щсыт, тэ̄п­кант тэ̄нут янмалтасыт, та̄нки ма̄гсыланыл са̄в рӯ­питасыт. Ётыл ты хо̄тпат «кулакыг» паттувēсыт. 
О̄лнэ палытыл маныр сэ̄лсыт, ӯйхуланыл ос матыр-а̄ти пормасаныл советский властин хот-виӈкве патвēсыт. Э̄рттам та̄н сака щёлыӈыг о̄лсыт. Та̄н ат номсысыт, ты ма̄хум та̄нки ё̄ранылт матыр-а̄ти сэ̄лсыт. 
Пēс порат Нё̄рыӈ ма̄н ос Сибирьн са̄в хо̄тпа ссылкан кēтвес. 
То̄ва хо̄тпат советский власть нупыл ка̄нтлыма­ныл ма̄гыс, мо̄таныт ос матыр о̄выл ва̄рнэ̄ныл ма̄гыс тыг кēтыглавēсыт. То̄нт са̄в э̄лумхо̄лас наска̄ссыг саватавес. Ты ма̄хум тыт йильпи па̄влыт ӯнттысыт, лё̄ӈхыт пинсыт ос мо̄т та̄рвит рӯпата ва̄рсыт. 
Та та̄рвит порат хум хо̄тпат матыр полщ ла̄­тыӈ хосыт нас тох ссыл­кан хотталь та тотвēсыт. Ётыл, хунь са̄в та̄л минас, ущта та̄ра-патыс, насати, та̄н Ханты-Мансийск ӯст сут та̄л пор­слувēсыт. 

То̄ва ссыльный хо̄тпат на̄иӈтуйтн щēмьяӈ та̄гыл та̄лттувēсыт, лӯима̄н тот­вēсыт. 
Лё̄ӈхыт ма̄хум мо̄рсыӈ порат та̄нки тэ̄ланыл ма̄гыс кон-та̄рталавēсыт, та̄н тэ̄та̄л тох та йисыт. Хотталь щалтум хо̄тпат вагон иснасыл нас кон-вущкасавēсыт манос станцият хотты по̄х хо̄т­патн ёл-щё̄питан ма̄гыс майвēсыт. Та порат ва̄г­талыг ēмтум сāв яныг­па̄ла хо̄тпат ос ня̄врамыт лё̄ӈхыт тох та порсысыт. 
Тыг тотым ма̄хум о̄выл порат ащир­маӈ колытт па̄рт па̄л тармыл хуясыт. Хуйнэ­хӯрыг пēнтсыл то̄­сам пум ёл пинтласыт. Ты паттат ва̄тихал са̄всыр та̄рвитыӈ а̄гмытыл ēмта­ласыт. То̄нт тэ̄нут-пормас ат то̄вылхатас, ма̄хум хумус вēрмысыт, тох та вēрита­сыт. 

Янгыт, ма̄нит пуссын аквтем хӯл алыщласыт, во̄раясыт, пил ва̄тсыт, ла̄хыс атсыт ос па̄кв пат­тысыт. Ты хосыт та̄нки ма̄гсыланыл тэ̄нут ва̄рсыт ос э̄лаль о̄лнэ ё̄р хо̄нтсыт. 
Акв нэ̄ нэ̄пакт тох хансыс: «Тыт о̄лнэ мир о̄влэ̄т ма̄н нупылув лю̄ль самыл суссыт. Ма̄н шко­лат ханищтахтуӈкве ат та̄рт­весӯв. Матыр ла̄тыӈ ляльт ла̄вуӈкве о̄с ат вēрмысув».
Поволжье ма̄ныл ссылкан тыг кēтым нем­цыт тāн щар та̄рви­тыӈ о̄лупса­ныл о̄лыс. 
Война о̄вылтахтам порат ма̄хум та̄н нупы­ланыл сака кантлысыт, фашистыг ла̄ввēсыт. Хо̄нтлум нак оигпам юи-па̄лт та̄н иӈ са̄в та̄л лю̄камтавēсыт. Йӣквнэ ма̄н ос кина суснэ колн о̄с ат та̄ртыглавēсыт. Ётылнув ущ ла̄щал-ла̄щал рӯпатал миӈкв патвēсыт. 

Яныг хо̄нт нак порат переселенцыт о̄выл та̄л хо̄нтлын ма̄н ат вуйлувē­сыт. Та̄н юн са̄всыр та̄р­витыӈ рӯпата ва̄рсыт. Хо̄нт­лын ма̄н тэ̄нут-пор­мас кēтсыт. Ма̄н ма̄хма­нув но̄х-патнэ ма̄гыс са̄в тэ̄нут фронтын кēтуӈкве э̄рыс. Хӯл юв виӈкве о̄с ат ро̄выс. Та̄н ня̄врама­ныл тыттын ма̄гыс тӯй­тыг­лах­тым хӯл юв тотыг­ласыт. 
Та порат сосса ма̄хма­нув о̄лупсаныл о̄с аквтох нусаг о̄лыс. Алыщлам во̄руяныл ос хӯланыл пуссын миӈкве э̄рыс. Хо̄тпа матыр таквина̄тэ̄н хультупты ке, та̄ра писа­лил щама пāтамтаӈкве вēрмувес. То̄ва хо̄тпат во̄рт во̄руй совыт тӯйтсыт, ётыл та со̄выт­ныл матыр маснут та̄нки ма̄гсыла­ныл ю̄нтыгласыт. 
Акв э̄лумхо̄ласн карто­чка щирыл китса̄т грамм ня̄нь майлувес. Э̄тпос сыс ос мощ ло̄мт коласыл майлувēсыт, тувыл та. Са̄ккар о̄с щар а̄тим о̄лыс. Ма̄хум во̄рт атым со̄сныл ща̄й пāйтсыт. Яныг хо̄т­пат ня̄рхул, ня̄рнё̄выль таим о̄лсыт. 

Сытам ма̄т исмит пут па̄йтыгласыт, тувыл ты тэ̄нутаныл суп ёлы-па̄лн тӯйтым ня̄враманыл тыт­тын ма̄гыс юв тотыгла­са­ныл. Хумус вēрмысыт, та щирыл акван-нё̄тхатым та о̄лсыт. Та пилыщмаӈ пора мирн са̄в та̄рвит тотыс, са̄в э̄лумхо̄лас са̄валым порслувес. 
Ётыл 1942 та̄лт ссыл­кан кēтым ма̄хум ущта хо̄нтлын ма̄н виӈкве патвēсыт. Та̄н мо̄т ма̄хум ёт ма̄в пилта̄л вуянтаса­ныл. Война юи-па̄лт та̄н иӈ хоса лю̄камтавēсыт. 
Рӯпитан ма̄н ат вуй­лувēсыт ос мо̄т та̄рвит о̄щсыт. Советский власть са̄в ва̄рмаль та̄нанылн тотыс кос, ос ты урыл та̄н щар нэ̄матыр ат ла̄выгласыт. Лю̄ль номт ат о̄щсыт. 
Округув но̄х-во̄рмал­тан ма̄гыс спецпересе­ленцыт са̄в рӯпитасыт. Ты ма̄хум кол ӯнттын ма̄гыс во̄р яктысыт, лё̄ӈхыт ва̄руӈкве нё̄тсыт, хӯл алыщласыт, тэ̄пкант са̄всыр тэ̄нут янмалтасыт ос мо̄т та̄рвитыӈ рӯпата ва̄рсыт. 

Тыи ос мо̄т са̄в о̄лум ва̄рмалит урыл ты нэ̄пакт хансым о̄лы. На̄н о̄с ты потрыт ловиньтаӈкве вēрмиянын. 
Анастасия ты музейт научный рӯпата ва̄рнэ хумн Алексей Вертковын, тот кӯщаиг о̄лнэ хо̄тпан ос ты нэ̄пак та̄ратан ма̄­гыс нё̄тмил ва̄рум ма̄хумн яныг пӯмащипа ла̄тыӈ кēтыс.
Светлый па̄выл школат ня̄врамыт ханищтан нэ̄ Елена Муковнина кēтум потыр ма̄ньщи ла̄тӈыг Николай МЕРОВА толмащластэ
Пēс хурит нэ̄пакныл ос ищхӣпыӈ мāт висанув. 
