
Людмила Ивановна Калиниченко, такви о̄парищ наме Кугина, щēмьятэ ёт Украинат Донецкий область Краснолиманский район Коровий Яр па̄вылт 34 та̄л о̄лыс. Во̄ртур э̄тпост ма̄ньщи нэ̄ такви колта̄глэ ёт яныгмам ма̄тэ̄н о̄луӈкве ёхтыс.Тав ла̄выс: «Ам Ха̄льӯс район Кульпас па̄вылт самын патсум, тот яныгмасум. Школа а̄стламум юи-па̄лт Тюмень ӯсн э̄лаль ханищтахтуӈкве минасум. Тот Сергей о̄йкам ёт акван-хо̄нтхатасмēн, акван-минасмēн. То̄нт ам 18 та̄лум то̄влыс, ханищтахтуӈкве по̄йт-сум, о̄йкам ёт Украина ма̄н о̄луӈкве та минасум. Мēн кит пыг ос а̄ги янмалтасмēн.   

	О̄лнэ ма̄вт хо̄нтлан нак ат ке о̄вылтахтас, э̄лаль тот о̄лнувӯв. Ам таса̄вит та̄л хащта̄л ма̄т о̄лымам, тув ханьщувласум. Тот о̄лнэ колув, ӯйхуланув пуссын хультуптасанӯв. Ма̄н хунь ва̄слӯв, тох ēмты, ам ня̄враманум яныгмам ма̄нанылн тамле пилыщмаӈ нак ёхты. О̄влэ̄т номсысӯв, война ат о̄вылтахты, ма̄н коланув нуми-па̄лт са̄всыр истребитель нампа товлыӈха̄пыт яласаӈкве ат патэ̄гыт ос коланув нупыл бомбат па̄хвтуӈкве ат патавет. Тот о̄лымам акваг ня̄враманум ма̄гсыл пилсӯм. Украинат хунь тамле хо̄нтлан ва̄рмалит о̄вылтахтасыт, о̄йкам, пыгагум ос а̄гим Россиян о̄луӈкве минуӈкве 

	акваг во̄всанум. 

	Тот пилым, тӯйтха-тым о̄лсӯв. Ӣти щар ат хуясум, акваг лю̄ньщим номсысум, хумус э̄лаль о̄луӈкве патэ̄в. Та̄н тыг минуӈкве щар ат ка̄сащасыт, па̄влувт хунь истребитель товлыӈха̄пыт акваг яласаӈкве патсыт, туп то̄нт тыг минуӈкве щё̄питахтасыт. 

	Ня̄враманум ос апыгрищанум ёт во̄ртур э̄тпос 12 щислат па̄вылныл Россия нупыл минмыгтасӯв. Олныл Россия границатэ мус ёхтуӈкве туп то̄влувесӯв. Матъёмас Россият рӯтанум о̄лэ̄гыт, Светлана Динисламова (Садомина) ма̄навн лё̄ӈх олн кēтыс. Во̄ртур э̄тпос 20 щислат Сургут ӯсн ущта ёхтысӯв. О̄йкам Украинат пенсиятэ ӯрим хультыс, туп сӯкыр э̄тпос 20 щислат тыг ёхтыс. 

	Сургут ӯсн хунь ёхтысӯв, та̄ра УФМСн  минасӯв, тот пуссын э̄рнэ нэ̄пакыл ва̄рвесӯв. Страховой полисыл пуссын молях майвесӯв, пӯльницан лēккарыт палт уральтахтуӈкве кēтвесӯв. Виталя пыгум хо̄псытэ по̄слувес, тувыл пӯльницан пинвес. Тав 2011 та̄лт хо̄псытэ а̄гмыӈыг ēмтыс, то̄нт пӯльницат сака хоса пусмалтавес. Лēккарытн то̄нт ла̄ввес, пӯльницан уральтахтуӈкве ва̄тихал вос ёхталы. Сургут ӯст  хо̄псытэ по̄слувес, лēккарыт тот матыр о̄ста ка̄саласыт. Пыгум ма̄гсыл ань такем сымум а̄гмыӈ.  Ань Виталям Сургут ӯс пӯльницат пусмалтахты, ня̄враманум Ханты-Мансийск ӯст Света Динисламова 

	палт о̄лэ̄гыт. 

	Тыт Украина ма̄ныл ёхтум мирыт ань ёмащакв нё̄тавет. Ма̄н мирн нё̄тнэ центрын ялсӯв, тот ня̄враманув ма̄снутыл майвēсыт. Кит щёс ос тэ̄нутыл майлувесӯв. Тыи ма̄гсыл ам яныг пӯмащипа ла̄тыӈ ла̄вēгум. 

	Мēн о̄йкамēнтыл Кульпасн о̄луӈкве ань минымēн, Рая э̄щум колэ̄т о̄луӈкве патымēн. Тав ань Ха̄льӯсн ва̄нтлас, пыге ос Урай ӯсн рӯпитаӈкве минас, о̄влэ̄т тэ̄н колэ̄нт о̄луӈкве патымēн. А̄гимēн хӯрум ня̄враманэ ёт -выганум, ам ётум тув минэ̄гыт. Пыгагмēн тыт Ханты-Мансийск ӯст хультэ̄г. Александр  яныг пыгум водителиг ханищтахтас, Виталям ос трактористыг рӯпитас. Юля а̄гим ос маснут ю̄нтым рӯпитас. Ва̄псум Александр о̄с трактористыг ханищтахтас. Ма̄н тыт «центр занятости» колн ялсӯв, нэ̄паканув тув мисанув. Алёна манюм о̄с маснут ю̄нтым рӯпитас. Виталий э̄кватэ ос а̄гитэ Украинат Краснолиманск ӯст о̄лэ̄г, тэ̄н тав ётэ киттыг-минасы̄г. Хумус тэ̄н тот о̄лэ̄г, ты урыл акваг номсэ̄гум. Ты э̄лы-палт тав ётэ телефон хосыт потыртасум, ла̄выс, пилым, тӯйтыглахтым о̄лэ̄гыт. Ма̄н ётув тыг минуӈкве ат тахмаяс, тот оматэ палт хультыс. Внучкам тыг ёт - виӈкве ат мистэ. 

	Украинан ювле ма̄н воссыг ат минэ̄в, тыг о̄лмыгтэ̄в. Хунь ма̄хум Украинат хо̄нтлаӈкве по̄йтэ̄гыт, колув уральтаӈкве туп ялэ̄в. Ня̄враманум о̄с ла̄вē-гыт, тув туп рӯтаныл 

	палт мӯйлуӈкве ялан-таӈкве патэ̄гыт. 

	1997 та̄лт ма̄н украинский намнэ̄пакыл майвесӯв. Та порат ам о̄йкам Россиян о̄луӈкве во̄выгласлум. Ам ма̄ньщииг о̄лэ̄гум, тыт самын патсум, тыт яныгмасум, ань ӯрхатэ̄гум, тыт о̄лнэм ма̄гсыл э̄рнэ нэ̄пакытыл вос ва̄равем. Ты урыл хунь номсэ̄гум, а̄латы лю̄ньщēгум. Туп ань торгамтаслум, ты гражданство урыл то̄нт номсахтуӈкве э̄рыс. Ань ма̄н  «статус временного убежища» нэ̄пакыл майвесӯв, Россия гражданствал мо̄тыт та̄лт 

	тах ущ ва̄равēв.   

	Ам  Татьяна Гоголева ос Надежда Алексеева, округ Дума депутат нэ̄гн, Еремей Айпин, соссаӈ ма̄хум Ассамблеят кӯщай хумн яныг пӯмащипа ла̄тыӈ ла̄вēгум. Та̄н ма̄навн  ёмащакв нё̄тсыт. Людмила Алфёрован о̄с яныг пӯмащипа ла̄тыӈ кēтэ̄гум. Ты нэ̄ Геннадий Бухтин, губернатор ва̄ӈын хум, палт нё̄т-мил ва̄рнэ нэ̄г  рӯпиты. Тав ма̄навн о̄с ёмащакв нё̄тыс». 

	 

	 

	Людмила 

	Тасманова

	 
