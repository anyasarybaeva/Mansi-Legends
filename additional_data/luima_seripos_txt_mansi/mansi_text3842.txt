
Мирн ва̄нэ ма̄ньщи поэтув стиханэ э̄лаль ловиньтэ̄н Поэма о̄влэ №12, №13 газетагт хансым о̄лэ̄г.

Са̄тыт э̄рыг

	 

	Э̄лы-па̄лумт

	                 мо̄тпал хо̄н хум лю̄ли.

	Ам нуплум тав сунсы

	                           во̄р мēӈкв хольт.

	Э̄рттам

	         ла̄внэ ла̄тӈум щар ат хӯлы. 

	Э̄рттам

	           щармат сунсы

	                      ёнгын утрищ ляльт.

	 

	Ам лӯи хум.

	Со̄ль , ам карыс а̄ти,

	Ня̄рыт лю̄льнэ тарыг хольт 

	                                            ам ма̄нь.

	Тыкос лӯи тэ̄лы хо̄тал ва̄ти  — 

	О̄лнэ нотум о̄ньщи о̄лнэ ань. 

	 

	Лӯи во̄тын я̄ӈк хольт

	                                   янмалтавēв,

	Ё̄рыл мивēв лӯи ащирман,

	Войкан тӯя э̄тын аниглавēв, 

	Нёвитавēв сымыӈ лӯи ма̄н.

	 

	Толуӈкв э̄ри— молях толаēгум, 

	Хумус рēгыӈ витыт толы тӯйт. 

	Кантмалтылын —

	                          я̄ӈкыг ēмтапēгум,

	На̄ил хораēгум карыс суйт! 

	 

	Я̄ӈкыӈ ма̄квет э̄ри яныг ӯля. 

	Сунсэн, сунсэн а̄хвтас 

	Самум ляльт!

	 

	Сунсэн, сунсэн, аялыма сулья, 

	Мана на̄йкве хорги 

	Коммунистат палт!

	 

	Мо̄тпал хо̄н хум карыс  

	Мēӈкв хольт лю̄ли.

	Мēӈкв хольт сунсы 

	капиталиста сам.

	 

	Туп ам сымум мирум сыме хӯлы,

	Яныгманэ йӣв хольт 

	                              яныгмēгум ам!

	 

	 

Нёлоловит э̄рыг

	 

Ӯлум

	 

	Сымум щармат касайн 

	                                       яктапавес,

	Щармат сэ̄мыл хулахн сыпгавес, 

	Сымум поргыс, 

	Сымум а̄гмыӈ о̄лыс,

	Щармат а̄щум манос 

	ща̄нюм холас.

	 

	— А̄ти!

	Сымум поргыс таима̄гыс, 

	Таима̄гыс номтум сагыс —

	Ты э̄т э̄ткве палыт алам юссум, 

	Ты э̄т э̄ткве палыт ӯлум суссум.

	 

	Аквтоп аюм ма̄хум капыртасыт, 

	Са̄всыр урыл мори поргыгласыт, 

	Колкан тармыл куринька хольт

	                                               ё̄хсыт,

	Ам нуплум та̄н мори ро̄хсыт:

	«Ма̄н аялэ̄в! Аялэ̄в! О̄с! О̄с! О̄с! 

	Ма̄н туритэ̄в! Аялэ̄в! Наӈ о̄с?».

	 

	Тувыл касай ма̄гыл са̄лая̄лыс, 

	Ӣснас лӯпта са̄ӈлата̄лыс, 

	Лю̄щсуй, ро̄хсуй, э̄рыг суй,

	То̄ргыс То̄рум, поргыс суй, 

	Китхал-патыс ма̄-вит уй...

	 

	Сымум сака а̄гмыӈ о̄лыс,

	Щармат тыныӈ ща̄нюм холас, 

	Щармат мирум китхал-патыс,

	На̄ил ёнгасаӈкве патыс,

	Аквмат ма̄т нэ̄глыс хо̄нт,

	Сымум ратгалтахтыс то̄нт.

	 

	Итъя лув хольт на̄йкве порги, 

	Ка̄сыӈ колыт нēлме хорги,

	Тав хо̄т мины — хульты щари,

	       нэ̄гылты посым, а̄гум ва̄ри.

	 

	Вильтыт сови хартхатэ̄гыт,

	        исхорыт самын патапēгыт,

	Щуни а̄гум, щуни мос...

	Кēлпыл ови ка̄сыӈ ӯс.

	 

	Сымум а̄гмыӈ о̄лыс то̄нт: 

	Щармат о̄с нэ̄глыс хо̄нт.

	 

	А̄ти! А̄ти! Ат таӈхēгум!

	Ам э̄руптэ̄гум

	       рēгыӈ хо̄тал, лылыӈ хӯлкве,

	                                           атыр э̄т,

	          войкан вильтуп хуриӈ нэ̄т,

	                   лунтыт ро̄хсуй, 

	                                  ха̄льрищ тов,

	Сымыӈ суиӈ э̄рыгсов...

	Тыи пуссын э̄руптылум!

	Хо̄нт? Кēлуп?

	А̄ти! А̄ти!

	Ма̄ мир китхал 

	Хуньпыл паты! 

	 

	А̄ти! Мирум алам сака ё̄р:

	Но̄х ке лю̄ли — 

	                         ёлын хульты Нё̄р,

	Ма̄кемт алам йильпи хо̄тал тэ̄г,

	Мирум сымēт щасги 

	Ленин pēг. 

	 

	Атыр То̄рум, посыӈ э̄т...

	Хумн товлавет хуриӈ нэ̄т, 

	Ма̄кем хосыт уи щунь...

	 

	Аюм ма̄хум,

	                                      кēлуп, хо̄нт,

	Сэ̄ляӈ-ня̄лыӈ патроныт,—

	Сумп ӯлумт ва̄санум.

	 

	Тамле нак тэ̄лы хунь! —

	Мана щунь, мана щунь!

	Щар ат тэ̄лы тамле нак!

	Ма̄кем хосыт уи щунь:

	Щунь! Щунь! Щунь!

	 

	 

Онтоловит э̄рыг

	 

	Хо̄ӈха ла̄ви: мирум холы, 

	Мирум тӯя я̄ӈк хольт толы, 

	Овумлаве нарыӈ витыл, 

	Тув-поляве кēрыӈ я̄ӈкыл,

	Лопсиӈ тӯйтыл лап-тотаве, 

	То̄рум  о̄лнэ суиӈ наме 

	Нēлмыӈ во̄тын ёрувлаве?

	Хо̄ӈха ла̄ви? Хо̄ӈха ла̄ви?! 

	Ла̄щал, ла̄щал: ул косхатэн!..

	Ӯля нēлмытт — толы я̄ӈк,

	Cа̄гpaп нēлмытт — паты на̄ӈк. 

	 

	Я̄ӈкыг ва̄рапаве вит

	По̄лям ка̄туп ащирман.

	Ам — я̄ӈк хунь, ам — вит хунь! 

	То̄рум о̄лнэ э̄лумхо̄лас —

	Хуньт ам о̄с пинавем ма̄н.

	 

	А̄ти! А̄ти!

	Наска̄ссыг хунь самын патсум,

	Наска̄ссыг хунь ё̄мыгтасум 

	Суиӈ э̄ргуп ма̄кем хосыт!

	 

	А̄ти, а̄ти! 

	Виткве осыт толы я̄ӈк,

	Са̄грап ма̄глытт паты на̄ӈк,

	Уля нēлмытт толы я̄ӈк.

	Ам э̄лумхо̄лас!

	Толэ̄гум хунь!

	 

	Сымум о̄ньщи мо̄т  щунь:

	Нёлыӈ лё̄муйт алнэм мус 

	Патэ̄гум о̄луӈкв, 

	                             о̄луӈкв, о̄луӈкв!

	 

	Полщиӈ ка̄сэвт кивтнэм мус 

	Патэ̄гум о̄луӈкв, 

	                             о̄луӈкв, о̄луӈкв!

	 

	Мирум ёмас мастын мус 

	Патэ̄гум о̄луӈкв, 

	                              о̄луӈкв, о̄луӈкв!

	 

	Пыгум э̄тпосн миннэ мус

	Патэ̄гум о̄луӈкв, 

	                               о̄луӈкв, о̄луӈкв!

	 

	А̄гим лов кой о̄щнэ мус

	Патэ̄гум о̄луӈкв, 

	                             о̄луӈкв, о̄луӈкв!

	 

	Мирум со̄тэ овнэ мус

	Патэ̄гум о̄луӈкв, 

	                             о̄луӈкв, о̄луӈкв!

	 

	Номтэ э̄ргумн ва̄рнэ мус 

	Патэ̄гум о̄луӈкв, 

	                             о̄луӈкв, о̄луӈкв!

	 

	Со̄ль ке тох — 

	                 мирум хуньпыл холы,

	Паты о̄луӈкв, 

	                              о̄луӈкв, о̄луӈкв!

	 

	Со̄ль ке тох — 

	                      э̄рге хуньпыл толы,

	Паты уюӈкв,

	                                 уюӈкв, уюӈкв! 

	Матал ма̄т ма̄ мир о̄лнэ нотэ 

	Паты э̄лаль товуӈкв, товуӈкв!

	 

	Со̄ль ке тох — 

	                     ты йис э̄ргум номтэ

	Э̄ла йис мир 

	                 паты коюӈкв, коюӈкв!

	 

	Со̄ль ке тох — 

	                      э̄ла йис мир кēлпыт

	Кēлуп тарсыл нёвумтэ̄гум!

	 

	Коммунизма хо̄тал ёлы-палыт 

	Ма̄ мир щуниӈ,

	                            хольгын сымытт 

	Лылыӈ кēлпыл овумлэ̄гум,

	Нотыӈ э̄ргыл о̄лмаēгум!

	 

	Вос кос ва̄ри яныг турап —

	Ты йис о̄лнэ ма̄ньщи хурип! 

	Аквты хурип, аквты хурип! 

	 

	Во̄раян хум самум сунсы, 

	Сымыӈ хо̄тпа палыт нюнсы,

	Щармат лав ат ва̄тал ня̄врам.

	 

	Вēщтал лю̄ль хум э̄лы-палыт 

	мтапēгум щармат са̄грап,

	Манос сымум а̄хвтасыга

	Ēмты лю̄ль сам ёлы-палыт!

	 

	Ам — со̄рни хо̄тал,

	По̄лям я̄ӈк,

	Яныг а̄хвтас,

	Тэ̄лнэ на̄ӈк,

	Э̄лумхо̄лас! Э̄лумхо̄лас!

	 

	Яныгса̄т щёс нёвумтэ̄гум

	Э̄лаль о̄лнэ мир сымытт.

	Нёвумтэ̄гум, нёвумтэ̄гум,

	Нёвумтэ̄гум!

	 

	Яныгса̄т щёс тыламлэ̄гум

	Э̄лаль о̄лнэ мир номтытт. 

	Тыламлэ̄гум, тыламлэ̄гум,

	                                  тыламлэ̄гум!

	 

	Яныгса̄т щёс суюмлэ̄гум

	Э̄лаль о̄лнэ мир э̄ргытт. 

	Суюмлэ̄гум, суюмлэ̄гум,

	                                     суюмлэ̄гум!

	 

	Яныгса̄т сёс тэ̄лаēгум

	Э̄лаль о̄лнэ мир какрытт. 

	Тэ̄лаēгум, тэ̄лаēгум, тэ̄лаēгум! 

	 

	Со̄ль ке тох — 

	                     э̄ргум хуньпыл толы,

	Паты о̄луӈкв, о̄луӈкв, о̄луӈкв!

	 

	Со̄ль ке тох — 

	                  мирум хуньпыл холы,

	Паты о̄луӈкв, о̄луӈкв, о̄луӈкв!

	 

1962 та̄л
