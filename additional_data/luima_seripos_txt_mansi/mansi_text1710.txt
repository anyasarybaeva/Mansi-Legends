
Сургут ӯст финно-угорский ма̄хум ялпыӈ хо̄талт ам акв ханты нэ̄ ёт потрамасум, наме Фёкла Николаевна Суровцева. Тав «То̄рум ягун мугут» (рущ ла̄тӈыл «Тром-Аганские ребята») нампа ансамблит ханты э̄ргыт э̄рги. На̄н ань тав потре ловиньтэлы̄н.

	– Ма̄н ансамблюв атхуйплов арыгтем та̄л ты  о̄лы, кӯщаюв Майя Александровна Швейд. Ханты ня̄враманув халт рущ ня̄врамыт о̄с э̄ргēгыт, йӣквēгыт. Пуссын аквъёт лов арыгтем хо̄тпа. Россия ма̄в янытыл ма̄н са̄в ма̄т о̄лсӯв – Москва, Чита ӯст, Бурятият. Са̄всыр фестивалит о̄лыгланэ̄ныл порат тув акваг во̄виньта̄лавēв.  

	Ам колта̄глум ёт Тром-Аган па̄вылт о̄лэ̄гум. Во̄рт кол о̄ньщēв, тув акваг яланта̄лэ̄в, тот са̄лыянув о̄лэ̄гыт. Кит колыг халт та яласэ̄в. Кит пыг ос акв апыгрищ о̄ньщēгум. Ма̄нь пыгум школат ханищтахтаме порат о̄с ты ансамблин ялантас. Армиян ялыс, ань колта̄глэ ёт Сургут ӯст о̄лы, рӯпиты. Яныг пыгум ос са̄лыӈ-колыӈыг ēмтыс, са̄лыянэ ӯрим во̄рт яласы.

	Омагум-а̄тягум нёлса̄т арыгтем та̄л о̄лсы̄г. Са̄т ня̄врам янмалтасы̄г – хӯрум пыг, нила а̄ги. Ма̄н пуссын тарыг ёлы-па̄лт самын патсӯв. Колта̄глув ань сака яныг, яга̄гиянум-ягпыганум пуссын са̄в ня̄врам о̄ньщēгыт. Яныг рӯтыг ēмтсӯв. А̄тяв щирыл ма̄н Мултановыт, омав ос Кечимова рӯтыл о̄лыс.

	Фёкла Николаевна тамле сымыӈ нэ̄кве. Такви мире, такви ла̄тӈе тав сака э̄руптытэ, янытлытэ. Ханты мир пēс йис э̄ргыт, йӣквыт мирн суссылтаӈкве тав ня̄врамытын нё̄ты. Та̄наныл тав ханищтыянэ, та̄н ётаныл э̄рги, яласы, нё̄тыянэ. Тавēн ам са̄в ёмас, сымыӈ ла̄тыӈ ла̄вēгум. Колта̄глэ ёт пуста̄гыл вос о̄лы, То̄рум ёт, О̄тыр ёт вос о̄лы.

	 

	Светлана РОМБАНДЕЕВА
