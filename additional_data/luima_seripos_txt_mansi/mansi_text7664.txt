
Ты э̄тпос о̄вылтахтам порат ля̄ххал тотнэ хо̄тпат «Музей Природы и Человека. 90 лет в пути» пресс-конференциян атыглавēсыт. Тув ёхталасыт – музей кӯщай Глеб Чечевин, тав ва̄ӈын хо̄тпатэ Оксана Белогай, наука щирыл рӯпитан нэ̄ Татьяна Собольникова ос «Малая Родина» организация кӯщай нэ̄ Алена Родионова. 
Потыртасыт, хумус та̄н наука рӯпата аквъёт ва̄рēгыт. Ань кит про­ектыг хосыт рӯпатаныл мины – тыи «Легенды южных хантов: историко-краевед­ческое рас­сле­дование» ос «Музей­ная одиссея: марш­рутами северных экспе­диций».
Глеб Чечевин ла̄выс: 
– Ма̄н округувт «Музей Природы и Человека»  кол ма̄к яныг музеиг ловиньтахты. О̄йттур э̄т­пост тав 90 та̄лэ то̄влыс. Тыса̄вит та̄л рӯпитанэ̄тэ ма̄гыс са̄в ёмас выставкат тот о̄лыгласыт, са̄в мир тув ёхталас, са̄в научный рӯпата тот хо̄т­пат ва̄рē­гыт. О̄выл кӯщаиг Иван Андреевич Шаба­лин о̄лыс.
Ка̄сыӈ та̄л ма̄н 30 са̄в­сыр суссылтап музеювт ва̄рыглэ̄в, та̄л сыс акв со̄тыратем э̄лумхо̄лас тув ёхталы. Тот сака пӯмыщ выставкат о̄лэ̄гыт, палеонтология, лӯима̄ ма̄-витэ, сосса мир пēс йис о̄лупсаныл ос та̄н На̄й-О̄тыраныл урыл сус­сылтапыт ва̄рсӯв. 
То̄ва пēс пормасыт па̄влыӈ хо̄тпатныл ёвтэ̄в, то̄ват организацият ос ма̄хум ма̄навн нас мӯй­луптэ̄гыт. Ты хосыт выставканув ёмасыт, пӯмщит, та̄н мирн сус­сылтаӈкве хōйхатэ̄гыт. 
Ты хо̄талыт сыс музейт «Обские угры: Дом и Космос» выставка сунсуӈкве ро̄ви, ма̄хум тамле пормасыт воссыг нэ̄мхо̄т ка̄салаӈкве ат вēрмēгыт. 1950-ыт та̄лыт то̄нт рӯпитан хо̄тпатн, биологытн ос археоло­гытн, музеит ва̄рнэ науч­ный рӯпата та о̄вылтавес. Ты хо̄тал мус ты ва̄рма­лит ань рӯпитан хо̄тпатн э̄лаль тотавет.
Ты Музей ос «Малая Родина» организация ёт кит проект аквъёт ва̄рēг, акватэ – «Легенды южных хантов: историко-краеведческое рассле­дование», ты проект хосыт хо̄тпат Хо̄нтаӈ ос Ханты-Мансийский районыгн, Тюменский область Уватский районн ялантэ̄гыт, тот тисхатэ̄­гыт. Хо̄т щар пēс порат па̄влыт ос ӯсыт о̄лсыт, ты ма̄т нэ̄пакытн по̄слыяныл, хан­сыяныл, та̄н памятникыт хольт вос ӯргалавет. 
2018 та̄лт «Карыпос­пат-урдат-вош» (ма̄ньщи ла̄тӈыл ке толмащлаӈкве  – Ка̄рай посалтыт ӯнлум Похатыр ӯс) ма̄ныл но̄х-хилым хо̄нтвес, тав ань о̄с ӯргалым о̄ньщаве,  «культурный наследие реестрын» хасвес. 
Китыт проект «Легенды южных хантов» Хо̄нтаӈ районт ва̄раве. Ма̄хум тув рӯпитаӈкве ялэ̄гыт, та̄нанылн тот о̄лнэ мир нё̄тмил ва̄ри. 
Татьяна Собольникова ла̄выс: 
– Ма̄н ты та̄лт проект хосыт рӯпитаӈкве патсӯв, экспедицияв Нижний Конда ма̄т о̄лыс, тув нэ̄м­хотьют иӈ ат яланта̄лыс, таима̄гыс ма̄нав ты рӯпа­та ва̄руӈкве сака пӯмыщ. «Карыпоспат-урдат-вош»  ӯс то̄нт ма̄н ты хо̄нтаслӯв, ва̄рум рӯпатав пуссын нэ̄­пакн хансыслӯв, та ма̄тэ ёмащакв по̄слыслӯв. 
Алена Родионова Нижнеиртышский экспе­диция урыл потре о̄лыс, маныр та̄н тот хо̄нтсыт: 
– Ма̄н Уватский районт пēс йис ӯс хо̄нтсӯв, та̄ра-паттысӯв, хоты мирыт тот о̄лсыт. Ма̄н ань сыманув ща̄гтым та урыл путгēгыт, ма̄н яныг ва̄рмаль ва̄р­сӯв, иӈ акв пēс ма̄ нэ̄пакн по̄слыслӯв, хансыслӯв.
Оксана Белогай потыр­тас, та̄н «Малая Родина» организация ёт рӯпата­ныл э̄лаль то­туӈкве па­ты­яныл: 
– Округувт районыт ёт рӯпатав ёмащакв мины, ка̄сыӈ район ма̄навн нё̄ты. Рӯпатав во̄рт э̄лн ва̄­рилӯв, тув та̄рви­тыӈ минуӈкве, во̄ре паль, хориӈ ма̄ хосыт о̄с ми­нуӈкве э̄ри, лё̄ӈхув са̄в тӯрыт, я̄рищит хосыт мины. Ё̄мнэ ма̄в хоса, таи­ма̄гыс та ēрт о̄лнэ сосса хо̄тпатн ма̄навн нё̄т­нэ̄ныл ма̄гыс пӯмащипа ла̄вēв. Та̄н та̄ланыл ма̄навн сака та̄рвитыӈыг о̄лнув.
Оксана АЛБИНА
