

Ты та̄лув округувт пуста̄гыл о̄лнэ та̄лыг ла̄ввес. Ты кастыл РИЦ «Югра» ля̄ххал тотнэ колн терапевт-лēккар хум Кирилл Камнев, округ пӯльницат ма̄нь ня̄врамыт пусмалтан лēккар хум Владимир Чепанов ос округ пӯльницат рӯпитан хирург о̄йка Дмитрий Кислицин во̄виньта̄лвēсыт. Ма̄хум пуста̄гыл о̄лнэ̄ныл ма̄гыс маныр рӯпата ва̄раве, та̄н ты урыл тот потыртасыт.

	 


		Лēккар хо̄тпат ла̄вēгыт, ань ты накт мир са̄выӈпа̄лэ са̄всыр а̄гманылт хотталь щалтэ̄гыт. Тамле та̄рвит ва̄рмаль мощщанув вос о̄лыс, на̄нкина̄н акваг ӯргалым о̄ньщелы̄н. Ань ма̄хум кēлп а̄гмыл, тувыл сым а̄гмыл, рак-а̄гмыл ос мо̄т сыресыр а̄гмытыл ва̄тихал а̄тимыг ēмтуӈкве патсыт.

		Таима̄гыс ань пуста̄гыл о̄лнэ та̄л янытлан кастыл, лēккаранув яныг рӯпата ты тэ̄ла щирыл ва̄руӈкве патэ̄гыт, хо̄тпа а̄гмыл ул вос ēмтыс. Щар о̄влэ̄т хохса хартуӈкве ат э̄ри, ла̄глыл са̄внув кон ё̄мыгтэ̄н ос ёмщакв тэ̄пъялэ̄н. Ёмщакв олнэ̄н ма̄гыс нэ̄матыр а̄гмыл ат ēмтэгы̄н.

		Ма̄хум а̄гмыл ул вос ēмтсыт, лēккарыт кина суссылтан то̄тап хосыт акваг хӯлтыглахтын кинат суссылтэ̄гыт. 2009 та̄лт округувт нилахуйплов «Центр здоровья» нампа пусмалтахтын колыт пӯсвēсыт. Тыгыл нила кол ня̄врамыт уральтан ма̄гыс рӯпитэ̄гыт.

		Мо̄лты та̄лт атпанкем со̄тыра хо̄тпа тот лēккарытн сусвēсыт. Ты хо̄тпатныл туп ва̄т нупыл хӯрум процент са̄вит э̄лумхо̄лас пуста̄гыл о̄лсыт. Мо̄таныт пуссын матыр а̄гм о̄щсыт. Ань пӯльницат уральтахтын ма̄гыс олн ойтуӈкве ат э̄ри.

		Хо̄тпа хунь уральтахтуӈкве тахмаи, то̄нт тув ёхтуӈкве вēрми. Лēккарыт ка̄сыӈ хо̄тал ма̄хум пирмайтэ̄гыт. Матыр а̄гм о̄ньщегы̄н ке, та̄ра тот ла̄вавēн ос пусмалтаӈкве кēтавēн. Э̄лумхо̄лас тот щар янытэ̄т уральтаве. Пуста̄гыл о̄лэгы̄н ке, хӯрум та̄л мины ос уральтахтын ма̄гыс тув ялуӈкве вēрмегы̄н. 

		На̄н ос на̄нки акв ма̄т ул ӯнлэ̄н. Лēккарыт ла̄вēгыт, каснэ колн ат ке ялантэгы̄н, нас ё̄мыгтэ̄н, тыгле-тувле нёвсын ма̄гыс матыр рӯпата ва̄рēн. Ань округувт са̄всыр каснэ колнакыт пӯнсым о̄лэ̄гыт. Ка̄сыӈ хо̄тпа такви касуӈкв манос нас ёнгасаӈкв тув ёхталаӈкве вēрми. Хо̄тал сыс ва̄т кӯм ты ва̄рмаль ма̄гыс хо̄нтэ̄гын ке, ты сака ёмас паты. На̄н нэ̄матыр а̄гмыл ат ēмтэгы̄н.

		Пуста̄гыл о̄луӈкве таӈхегы̄н ке, вина ул аēн, хохса ул хартэ̄н. А̄лпыл ква̄лэгы̄н, сарятка ва̄руӈкве ул ёрувлэ̄н. То̄нт на̄нан нэ̄матыр тэ̄рпи ат э̄рмыглы, ха̄йтыл яласаӈкве патэгы̄н. Та̄ра ма̄ньлат хо̄тпа хольт  ка̄ркамыг ēмтапегы̄н тах.

 
