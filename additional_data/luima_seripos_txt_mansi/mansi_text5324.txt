
Мо̄лты та̄лт Уральский Федеральный округт стихыт ос потрыт хаснэ ма̄хум са̄всыр номинацият та̄нки халанылт кассыт. Ос ты накт но̄х-патум хо̄тпат Екатеринбург ӯсн во̄виньта̄лвēсыт ос Уральский Федеральный округ кӯщай ва̄ӈын хумн Борис Кирилловын мӯйлупсал мӯйлуптавēсыт. Ма̄хум тот Свердловский областьныл, Киров, Курган, Тюмень, Челябинск, Уфа, Шадринск ӯсытныл о̄лсыт.
Са̄в ма̄хум халт ма̄ньщи нэ̄в Светлана Динисламова но̄х-патыс, тав Урал ос Сибирь ма̄гт ва̄рум яныг рӯпататэ ма̄гыс э̄сгувес. Мо̄лты та̄лт Светлана Селивёрстовна «Я̄тил войкан» — «Милое пресветлое» нампа нэ̄­пак хансыс ос тувыл «Поэзия» округ номинацият о̄с янытлавес. 
Писателит коныпал театраль­ный искусстват рӯпитан хо̄т­пат о̄с э̄сгувēсыт. 2019 та̄лт театр рӯпатат сака янытлым о̄ньщавет. Ань округув па̄лыл  «Няганский театр юного зри­теля» нампа колт рӯпитан ба­летмейстер-постановщик Яна Александровна Чипуштанова ос «Нижневартовский театр юного зрителя» нампа колт рӯ­питан режиссёр-постановщик Варвара Александровна Шме­лева театральный искусства ёмщакв э̄лаль тотнэтэ̄н ма̄гыс янытлавесы̄г.
Та̄н ка̄ркамыг э̄лаль вос рӯ­питэ̄гыт, мир та̄нки хан­сум потранылтыл, стихытыл ма­нос спектаклил вос ща̄гтыл­тыяныл.
 
