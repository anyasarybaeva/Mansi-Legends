
Ма̄н редакциявн пищма ёхтыс. Ма̄ньщи пыг Игорь Тасманов ма̄навн пӯмащ потыр кēтыс. Тав Ха̄льӯс район Ня̄хщамво̄ль па̄вылт о̄лы, нёлолов классыт ханищтахты. Игорь Валентина Васильевна Фарносова хансум потре ма̄ньщи ла̄тӈыл толмащластэ.
– 1993 та̄л туп о̄вылтах­тас, ща̄нюм Майя Георги­евна пищмал тотвес, ювле адрес пēнтсыл туп пēщат­по̄с о̄лыс. Та нэ̄пак-ло̄мт ащо̄йкатэ реабилитация урыл хансыма. То̄нт ща̄­нюм потыртас, тав ащо̄й­катэ ӯсыӈ о̄йка – Филарет Степанович Роголев кӯп­саг о̄лыс. 
Таквсы. Ня̄хщамво̄ль па̄выл. Ка̄т та̄ртнэ пора. Э̄т хӯлнэ колумт – пēс то̄­рыл нортым пасан ос кӯр. Колнакт маныр ва̄руӈкве, па̄выл сунсуӈкве мина­сум. Па̄выл ляпат Та̄гт я̄ овты, витэ ма̄нь, я̄ ва̄татэ карыс. Я̄ ва̄тат хӯрум пēс а̄мпарыт, акван-ятантым­ēт ӯнлэ̄гыт. Та̄н тамле ё̄р о̄ньщēгыт, сам такви па̄гле сунсы. Мощ э̄лнув клуб, лё̄ӈх ӯлтта – миркол. Та по̄хыт, пӯсасыт яныг хо̄н­т­лам нак порат пор­сум ма̄хум ма̄гыс кēр па̄рт тӯщтыма. Войнат порсум хо̄тпат о̄парищ нама­ныл хансымат, Михаил Алек­сандрович Роголев наме о̄с тот о̄лы. 
Э̄типа̄лаг, миркол кӯщай э̄ква Мариэтта Ми­хайло­вна Подо­сенина ёт ща̄й аимēн. Китыг­лахтэ̄­гум: «Ня̄хщамво̄ль па̄вылт Ро­голевыт о̄лнэ ма̄­на­ныл хо̄т о̄лы?»

Филарет Степанович Роголев революция э̄лы-па̄лт Ня̄хщамво̄ль па̄вылт кӯпсаг о̄лыс. Тав Ивдель ӯс па̄лыл тув ёхтыс. Ня̄х­щамво̄льт кит ла̄пка, кит­накпа лю̄лит кит кол о̄ньщас. Яныг харама̄т овса янмалта̄лас, ань тот Таёжный ӯсхулы о̄лы, пӯсас, лувыт, мисыт, са̄­лыт о̄ньщас. Э̄кватэ ха̄ӈ­хылтапт лю̄лим сунсыс, хумус ма̄хум пормас хӯргыт а̄лумтэ̄гыт (1897 та̄л). Советский власть ёхтум порат тав Ня̄хща­мво̄ль школат ня̄врамыт нēмса ла̄тӈыл ханищтаӈ­кве патсанэ. Ня̄врамыт таве самсайт «Роголихаг» намталасаныл.

Ащо̄йкам урыл ла̄тыӈ кинсуӈкв э̄лаль патсум. Акв порат рӯпатам щирыл Ханты-Мансийск ӯсн кē­тыглавēсум, тот ща̄нюм увщитэ ёт хо̄нтхатсум.  Тав ётэ кēр пēрна палт ялсумēн, наска̄ссыг пор­слым ма̄хум ма̄т тӯщты­ма. Та ма̄ по̄хыт лю̄ля­хо̄л­сумēн. 1937 – 1938 та̄лыгт а̄врах ва̄тат ма̄хум па̄т­луптавēсыт ос аквта ма̄ по̄хыт ёл-хилвēсыт.
2002 та̄лт рӯпатам щирыл ос Ня̄хщамво̄ль па̄вылн ялсум. То̄нт тай хӯлсум, хуньт тот Си­биряков кӯпса па̄г-пух­талан матэ о̄лыс. Сиби­ряковский лё̄ӈх хосыт Ня̄хщамво̄ль та̄ра Ха̄ль­ӯс­ныл Троцкий ос Ленин юртэ Ногин ссылканыл оясы̄г. Клуб ӯнттым ма̄­тэ̄т 1967 та̄л мус савын­кан о̄лыс, ос та ляпат Никольский пӯпкол. Ня̄х­щамво̄ль мувал ма̄хмыт матахкем со̄тыра та̄л ювле хультум па̄сыл о̄лэ̄­гыт. Па̄выл лӯй о̄выл ма̄нь пēс йис пора па̄с­ныл о̄лыс.
Ӣтипа̄лаг рӯпатам а̄с­тым, Роголев рӯт кинсуӈ­кве минасум. Яныгпа̄ла хо̄тпат китыглым та̄ра-паттыслум, рӯтанум Степан Акимович Рого­лев па̄лныл о̄лсыт. Тав 1846 та̄лт самын па­тум. Тав онтолов ня̄врам о̄нь­щас: Андрей, Александр, Степан, Николай, Ме­фо­дий, Филарет, Яков, Дмитрий, Фаина. Фила­рет ня̄врамыт: Георгий, Лиза, Михаил, Серафима, Александр, Юлия, Влади­мир ос Петр.

Ань ты пēс йис о̄лупса урыл по̄слым хурит ху­льт­сыт ос Ня̄хщам­во̄льт пēс сэ̄мыл а̄мпарыт.
В. В. Фарносова потре ма̄ньщи ла̄тӈыг Игорь ТАСМАНОВ хансыстэ
