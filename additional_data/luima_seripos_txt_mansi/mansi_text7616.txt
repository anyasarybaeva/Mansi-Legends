
Са̄всыр хо̄тпат о̄лэ̄гыт: ка̄ркамыт ос савыӈыт, сымыӈыт ос кантыӈыт, ном­тыӈыт ос оссамыт. Ты­хо̄тал потрум ты ла̄тӈы­т­ыл хансуӈкве о̄вылтас­лум, манрыг?
Улпыл та урыл, ань о̄лнэ йист ма̄хум, са̄выӈ­па̄лэ, рӯпатаныл хосыт ва̄рнэ ва̄рмаляныл туп рӯпат ма̄гыс э̄рнэг ва̄рияныл, тувыл та. Аргеннув матыр ва̄руӈкве ат ка̄сащēгыт… 
Туп ка̄ркам, сымыӈ ос номтыӈ хо̄тпа такви рӯ­пататэ хосыт ты коны­пал са̄внув ёмас ва̄рмаль мире ма̄гыс ва̄руӈкве таӈхи, ха̄сы ос ва̄ри.
Потрум Татьяна Гоголева урыл паты, хомус тав мощ мо̄лалнув Тӯрва̄тн ялыс. Ань яныг вит порат, хомус тувле миннэ лё̄ӈх о̄лыс, тыи я̄нас потыр. 
Ты урыл мощ ётылнув хансэ̄в, ань ос та урыл, ман­хурип ва̄рмалит миннэ лё̄ӈхēт депутатув ва̄рыс, хоты хо̄тпат ёт хо̄нт­хатыглас. Маныр урыл потрамас, манхурип пот­рыт ма̄хумныл хӯлыс, маныр ва̄рмалит урыл э̄лаль потыртахтасыт. 
Тавēн та̄ра-паттуӈкве э̄рыс, хомус ты порат ма̄­хум округувт э̄лы-са̄мыӈ па̄вылт о̄лэ̄гыт, ман­хурип рӯпата ва̄рēгыт, хомус тэ̄ланыл минэ̄гыт, матыр та̄рвит о̄ньщēгыт ман а̄ти, хомус э̄лы хо̄тал нупыл сунсэ̄гыт.    
Лӯпта э̄тпос 11 хо̄та­лыт Татьяна Гоголева ва̄ӈын хо̄тпатэ Надежда Алексеева ёт миннэ лё̄ӈ­хēн о̄выл­тастэ̄н. Са̄ртын Ханты-Мансийсканыл Ягрим па̄вылн минасы̄г, тот ла̄п­кат матыр-а̄ти тэ̄­нут ёвт­сы̄г, ёмащакв щё̄­питах­тасы̄г.
Титыт хо̄тал Ня̄хщам­во̄ль па̄вылн вертолётыл тыламласы̄г. Тувыл лё̄ӈ­хēн Ма̄нь-Та̄гт-я̄ хосыт Яныгпа̄выл, Усть-Манья па̄влыг та̄ра Тӯрва̄т мус о̄лыс. Овыӈ я̄ хосыт мин­нэ лё̄ӈх кӯстырыг хунь о̄лы, хоса минуӈкве э̄ри. 
Хунь тэ̄н иӈ Ня̄хщам­во̄ль па̄вылт о̄лсы̄г, Тӯр­ва̄тыт о̄лнэ ма̄хум сво­нитасыт, ла̄всыт, Унтари а̄гмыл ёхтувес, лēккарыт санборт урыл потыртах­тасыт, Тӯрва̄тныл Унтари Ха̄льӯсн тотвес, операци­ял ва̄р­вес.
Ты минам хал сыс Тӯр­ва̄тн минмыгтам хо̄тпаг иӈ тув ат ёхтумы̄г, ти­тыт хо̄талт ущта ёхты­сы̄г. Яныгпа̄вылныл Ма̄нъя па̄выл мус тэ̄н Рудольф Самбиндаловын тотвесы̄г, та̄н ётаныл ос Ирина Самбиндалова о̄лыс, тав Тӯрва̄т па̄выл а̄ги, тох тай Ня̄хщамво̄ль па̄вылт о̄лы. 
Хо̄тпанув я̄ хосыт мин­нэ̄ныл порат нас тох хунь ӯнлысыт, тыгле-тувле сун­сыглахтасыт, тот Ма̄нь-Та̄гт ва̄тат сака нё̄тнэт. Ирина самаге татем пēлпыг, Татьяна Гоголева ла̄выс, матыр-а̄ти пуссын ка̄салы. Тав ё̄рēтыл та̄н са̄в сōс атсыт.
Тувыл ос та̄наныл пӯ­мыщ та̄ра-паттуӈкве о̄лыс, насати, я̄ ва̄та хосыт сосса ма̄хум татем са̄в на̄йив а̄ня тӯщтумыт. Ва̄им, сака са̄в йӣв тӯяг я̄ хосыт на̄таве, то̄ват та̄нти па̄г-ропавет, то̄ват э̄лаль порс хольт та нуявет, нё̄рныл овтнэ я̄ татем яныг ё̄р о̄ньщи. 
Ропим йӣвыт ма̄хмы­тын лю̄льнэ та̄к йӣвытын ёл-нэ̄гсалавет, тувыл хунь вит ёл-мины, то̄нт то̄сам йӣвыт на̄йвыг сартавет. Ёмас, хунь хо̄тпат тох ка̄ркамыг о̄лэ̄гыт, тыщир на̄йив тэ̄лы ма̄гыс атэ̄гыт, сōпаслэ̄гыт. Ня̄хщамво̄ль па̄вылт о̄лнэ хум ты урыл ла̄выс:  
– Мо̄лты та̄л ам тит яныг машина на̄йив ща̄нягум-а̄щагум палт тотсут. Амтинам о̄с са̄в на̄йив сартсум. 
Татьяна Гоголева ла̄выс: 
– Номилум, ма̄ниг о̄л­мув порат ма̄ньщи хо̄тпа­нув делянат на̄йив хунь сартсыт, тамле ропим йӣвыт пувēгыт, ква̄глыл нэ̄гсалыяныл, тувыл хунь вит ёл-мины, ущ сартыя­ныл. Манса̄вит на̄йив я̄ тит ва̄тагēт сартуӈкве ро̄выс.
Ма̄ньщи нэ̄ потре Тӯр­ва̄т урыл ань э̄лаль мины:  
– Тӯрва̄т па̄вылт ма̄н сака ӯримав, тув ёхтысӯв, колкан тай щар сыстамыг хот-ловтыма. Ма̄н титыг­лахтэ̄в: «Хотьютн колкан ловтвес?». Юн ма̄к туп хум хо̄тпат о̄лэ̄гыт. Савва Дмитриевич ла̄выс: «Ты ам амти ловтыслум. Мӯй ма̄хум ӯрсум...» 
Кон о̄с лё̄хъясыт татем сыстамыг хосгимат. Тӯр­ва̄тыт о̄лнэ ма̄хум айнэ вит я̄ ва̄тат о̄лнэ со̄юмныл выгыт, вит во̄ӈха милыг ва̄рсаныл, тот по̄лям ви­тыт яныг па̄нкат тӣвырт солвалтым хӯлыт ос нё̄в­лит о̄ньщияныл, ёмас по̄льтын ма̄ ва̄рмыт.
Татьяна Гоголева потырты: 
– Са̄в пӯмыщ потрыт хӯлсум. Ма̄н тув ёхтумув порат Илья нё̄рыт нупыл 50 вēрыста палытын ми­нункве щё̄питахтас, тот туристат ёт акван-хо̄нт­хаты, са̄т сыс та̄нанылн нё̄­рыт суссылтаӈкве паты, Ма̄нь-пупыг-нё̄рын ва̄нт­талыянэ, тувыл ювле па̄в­лэ̄н ущ ёхты. 
Ам Татья титыгласлум: 
– Илья кӯтюве ёт минас? 
– А̄ти, кӯтюв та̄л минас. Кӯтюве ӯй ёмас кои, о̄ты­рен ӯй ка̄тн паттуӈкве ат те э̄ри, кӯтюве хот-кант­маяве. То̄ванакт ювле па̄влэ̄н сӯлыньты, о̄тыре во̄рт оссувлытэ. Таи­ма̄гыс кӯтюве юн нэ̄гим хуль­туп­тастэ. 
Та̄н, Тӯрва̄т па̄вылт о̄лнэ хо̄тпат, 9 кӯтюв о̄нь­щē­гыт, то̄ваныл та̄ланыл янгыт, нас тох о̄ньщияныл, са̄литыяныл. Ка̄сыӈ хо̄тал ёмас тэ̄пыл па̄йтыяныл. 
Тувыл ос акв пӯмыщ потыр Савваныл хӯнтам­ласум, – Татья э̄лаль потырты. – Дмитрий Зино­вьев юртаныл ёт, та̄нти хала­нылт та̄н акв­писыг нё̄тхатым о̄лэ̄гыт, тэ̄лы ты хумыг Сургутский районын ханты ма̄хум о̄лнэ стойбищан са̄лы ёвтнэ ма̄гыс ялсы̄г. Савва сунсыс, хомус мир тот о̄лы. 
Тав ла̄выс: «Та̄н о̄луп­са­ныл ка̄салым, сымум татем манумтас, аквтоп ма̄к ма̄ньщит палт ёхты­сум. Ма̄н пēс о̄лупсав ты­пылтаӈкве патыслӯв, ос тот о̄лнэ мир ла̄тӈаныл хультыс, о̄лупсаныл хуль­тыс. Та̄н о̄лтуланыл, пор­ма­саныл пуссын э̄рнэ щи­рыл ма̄щтырыг ва̄рияныл, ю̄нтыяныл. Нэ̄ хо̄тпат ва̄й ю̄нтэ̄гыт, мольщаӈ, сахи ю̄нтэ̄гыт».
Тох ты ма̄н рӯт ма̄хманув о̄лэ̄гыт. Савва сыме сака ща̄рги, ма̄н ма̄ньщиянув ты ва̄рмалит ань сака ат ва̄рēгыт, о̄лупсав мо̄т хурипаг ēмтме ма̄гыс….
Ты потыр иӈ ат оигпас, мо̄тыт газетат тах э̄лаль хансылӯв. 
Светлана ДИНИСЛАМОВА
