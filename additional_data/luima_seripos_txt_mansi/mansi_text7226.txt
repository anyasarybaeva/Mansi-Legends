
Ты та̄л Клавдия Васильевна Афанасьева, такви о̄парищ наме Сайнахова, яныг таквс э̄тпос ва̄т нупыл хо̄тыт хо̄талэ̄т са̄тлов та̄лэ то̄влынув. Ты ма̄ньщи э̄ква педагогический наукат кандидатыг о̄лыс. 
Э̄ква сосса ня̄врамыт ма̄гыс ханищтахтын нэ̄­пакыт хансыс ос та̄ратас. Ща̄нь ла̄тыӈ э̄лаль тотнэ ма̄гыс са̄в э̄рнэ рӯпата ва̄рыс. Ты вēщкат ма̄ньщи э̄ква о̄лупсатэ хумлег о̄лыс, ма̄н ань э̄лаль хан­сэ̄в. 
Клавдия Васильевна Ха̄льӯс район Сӯкыръя па̄вылт 1951 та̄лт самын патыс, тот яныгмас. Школа а̄стламе юи-па̄лт а̄ги матахмат э̄тпос Сӯкыръя па̄выл интернатт ня̄вра­мыт ӯргалым рӯпитас. 
Тувыл Салехард ӯсн э̄лаль ханищтахтуӈкве минас. Тот ӯйхул пусмал­тан хо̄тпаг мощ ханищ­тахтас ос а̄гмыл ēмтыс, тыи ма̄гыс ханищтахтын ма̄ныл по̄йтыс, такви па̄влэ̄н ювле минас. 
Сӯкыръят атахкем та̄л клуб-кол кӯщаиг рӯпитас. То̄нт па̄влыӈ мирн са̄в щёс депутатыг пēрия̄л­вес. Тав Ха̄льӯс район советн ялантāлыс, тот ма̄хум тэ̄лат урыл потыр­тас, та̄на­нылн нё̄тыс. 
Ос ка̄ркам а̄ги э̄лаль ханищтахтуӈкве сака ка̄сащас. Тыима̄гыс 1975 та̄лт тав Ленинград ӯсн А.И. Герцен нам о̄щнэ лӯима̄ институтн ханищ­тахтуӈкве минас. Тот рущ ла̄тыӈ, литература ос ма̄ньщи ла̄тыӈ ва̄рмаль щирыл ханищтахтас.  

Та институт а̄стламе юи-па̄лт Клавдия Василь­евна Ханты-Мансийск ӯсн ёхтыс. Тот о̄влэ̄т педучилищат ня̄врамыт ханищтас. Тувыл ма̄ньлат нэ̄ 1981 та̄лт наука тэ̄ла щирыл ханищтахтуӈкве номылматас, тыима̄гыс аспирантуран патхатас. То̄нт ма̄ньщи ла̄тӈыл са̄всыр программат ос пособие-нэ̄пакыт школат ма̄гыс хансуӈкве ос та̄ратаӈкве патыс. 
Ётыл тав кандидатский диссертация вуянтастэ. Тувыл ос наука рӯпата ва̄рнэ институтыт мощ рӯпитас. Та юи-па̄лт ос Ханты-Мансийский округувт сосса ня̄врамыт ханищтан ва̄рмалит э̄лаль тотнэ кӯщаиг о̄лыс. 
1998 та̄лт Клавдия Васильевна А̄с-угорский мир этнообразователь­ный кафедра кӯщаиг паттувес. Округ янытыл са̄всыр ма̄ныл ня̄врамыт ханищтан хотпат тав палтэ э̄лаль ханищтах­туӈкве ёхталасыт. Нэ̄ школат рӯпитан учителит ма̄гыс пособие-нэ̄пакыт хансыс, та̄наныл акваг хӯлтыгласанэ ос ханищ­тасанэ.
Ты та̄л во̄ртур э̄тпост Клавдия Васильевна а̄ти­мыг ēмтыс. Тав ма̄н ща̄нь ла̄тӈув сака э̄руптастэ. «Лӯима̄ сэ̄рипос» нампа газета ущты ва̄рим порат, тав о̄с са̄в нё̄тыс. Аквматнакт ты газетат кӯ­щаиг рӯпитас. Тот пуссын аквъёт нёлса̄т са̄виткем са̄всыр потыр ос ля̄ххал ма̄ньщи ла̄тӈыл хансыглас. 
Тамле ты ёмас ма̄ньщи хо̄тпакве о̄лыс. Ма̄н, ма̄ньщи мир, ты номтыӈ э̄ква акваг номуӈкве патылӯв.
Николай МЕРОВ
