
Ты накт округ Дума кӯщай хум Борис Хохряков Ханты-Мансийскат о̄лнэ маснут ю̄нтнэ «Шьём для наших» нампа колн щалтсас. Ань ю̄нсхатнэ нэ̄квет о̄йттур э̄тпост мо̄т колыл майвēсыт, ты э̄лы-па̄лт та̄н Гагарина ӯсхулыт ма̄нь колнакыгт рӯпитасыт.  
Нэ̄т Крупская нампа ӯсхулы 24 колн ва̄нтлысыт ос тот хо̄нтлан ма̄н кēтым хум хо̄тпат ма̄гыс са̄всыр маснут ю̄нтэ̄гыт. Борис Сергеевич Хохряков ань Ханты-Мансийск ӯс кӯщай Максим Ряшинын ты кол та̄стуме ма̄гыс пӯмащипа ла̄выс.
Дума кӯщай мирн пē­риим хо̄тпат ёт маснут ю̄нтнэ колн акваг матыр о̄с ёвтэ̄гыт. Та̄н нё̄тми­ланыл кастыл сыре-сыр э̄рнэ то̄рыт, ю̄нсхатнэ ма̄­шинкат, са̄в писыл пиным то̄рыт йиннэ ос та̄наныл аквторыг яктын китэ̄лмип касаит ёвтсыт. 
Ань нэ̄квет ва̄рум пор­масаныл Борис Серге­евичн суссыл­таса­ныл ос тавēн тэ̄ланыл урыл по­тыртасыт. 
Нэ̄квет «Патриот» нампа коланыл, со̄ль, посыӈыг ос лощитыг о̄лы. Тот яныг­нув колнакт кит яныг па­саныг ӯнттувесы̄г ос нэ̄ хо̄тпат аквторыг са̄всыр маснут йинуӈкве, яктуӈ­кве манос мо̄т рӯпата ва̄руӈкве вēрмēгыт. 
А̄лыманэ̄ныл торыг та̄н ань хо̄тал палыт тув ёх­тыгпа̄лэ̄гыт, хотьют а̄л­пыл, хотьют тэ̄нэ щё̄с по­рат щалта­па̄лы ос мо̄­та­ныт э̄типа̄­лаг рӯпа­та­ныл а̄стын юи-па̄лт мас­нут ю̄н­туӈкве, йинуӈкве ёхта­лэ̄гыт. 
Тувыл «Твори Добро», Совет ветеранов колт акван-нё̄тхатнэ ма̄хма­ныл ёт ляпанув ак­ван-хо̄нтхатыглаӈкве патыс. Та̄н аквъёт ю̄нтум са̄всыр маснутаныл, сагим носки­яныл, тэ̄нутыт ос тэ̄рпит ва̄нэ адресытн кēтыяныл.
Ань ты колн щалтум кӯщайн ос ля̄ххал тотнэ хо̄тпатн ва̄ти кинат сус­сылтавēсыт. СВО ма̄т о̄лнэ хум хо̄тпат нё̄тмил ва̄рнэ ма̄хумн яныг пӯмащипа ла̄тыӈ та кина та̄ра та̄на­нылн ла̄вēгыт. Та̄н ва̄рум рӯпатаныл щар наска̄ссыг ат о̄лы, та̄н ма̄к э̄рнэ тэ̄ла ва̄рēгыт ос сака ёмщакв нё̄тэ̄гыт. 
Мо̄лтынув нэ̄квет «анти­дроновый» лэ̄птат ю̄н­туӈ­кве патсыт. Та̄н касты­­ланыл армия хумыт щё̄с­кем тӯйтыглахтэ̄гыт, мо̄т ма̄ныл ищхӣпыӈ дрон-утыл нумил сунсым, та̄н тара ат ка̄салавет. Ты щирыл пилыщмаӈ ма̄т са̄в са̄лтатыт лылы­яныл нэ̄глэ̄гыт. 
Ань о̄йттур э̄тпост акв ма̄т лусытан хум хо̄тпат яныгса̄т тамле лэ̄птат ва̄рылтасыт. Ты э̄лы-па̄лт хусахкем лэ̄птат мо̄т хо̄тпатн кēтвēсыт. 
«Шьём для наших» колт пуӈктотнэ нэ̄ Екатерина Парсаева потыртас:
– Ма̄н акваг матыр-а̄ти маснут ю̄нтэ̄в, хӯрум та̄л сыс 7 со̄тыра 800 са̄всыр пормасыт тув кēтсӯв, ань ты та̄л-охса сыс 6 со̄тыра 600 ю̄нтым пормас ос маснут о̄ньщēв. Ва̄им, нё̄тмил ва̄рнэ̄в ма̄гыс ос са̄лтатыт потраныл хӯнтмув юи-па̄лт, ка̄сыӈ нэ̄ иӈ са̄внув рӯпитаӈкве ка̄сащи. 
Борис Хохряков нэ̄ хо̄тпатн пуссын яныг пӯмащипа ла̄тыӈ ла̄выс ос мӯйлупсал мисанэ. Тав посым маснут то̄слын ма̄гыс ут ос састумыг нёлнэ па̄рт тотыс. Ты э̄лы-па̄лт та̄н са̄всыр то̄р ёвт­сыт ос мӯйлуптасыт. Ань торыт акван-пиннэ я̄нас колнак щё̄питавес, ос маснут ю̄нтнэ нэ̄квет мо̄т колнакт рӯпитэ̄гыт. 
Кӯщай хум таи ла̄выс: 
– На̄н пуссын сака ёмас ос сымыӈ хо̄тпат, на̄н нупыланыл сунсым мо̄таныт та̄ксар э̄лум­хо̄ласыг ēмтэ̄гыт. Ма̄н ак­ван-нё̄тхатым сака э̄рнэ тэ̄ла ва̄рēв, Победа хо̄тал молях вос ёхты. 
Ма̄н «Zабота» нампа проект щирыл о̄с рӯпи­тэ̄в. СВО ма̄н миннэ хо̄т­пат ос та̄н щēмьяныл дис­конт-ка̄ртал щё̄пита­санӯв. Та̄н кастыланыл ань тэ̄нут, тэ̄рпит ос са̄всыр пормасыт тынталнувēг ёвтэ̄гыт. 
Ань тыг мус 9,5 со̄тыра ка̄ртат щēмьятн мисанӯв ос 1 со̄тыра ла̄пкат ос аптекат тынталнувег э̄р­нут та̄нанылн тыналэ̄гыт. Матъёмас, ма̄н пуссын акв яныг ёмас тэ̄ла ва̄рēв. 
Тамара МЕРОВА
