
Во̄ртур э̄тпос 23-25 хо̄талыт Мегион ӯст «Ха̄тлые» нампа хӯрмит фестивальн ханты ма̄хум мӯйлуӈкве акван-атхатыгласыт. Ань ты та̄л сосса ма̄хум Ассамблеят кӯщай хум Еремей Айпин 70 та̄лэ то̄влыс. Ты ханты хум та ма̄ныл о̄лы. Таима̄гыс ты ва̄рмаль таве янытлан кастыл тот щё̄пита̄лвес.
Ты фестиваль хо̄тал нэ̄глын ēрт о̄лнэ ханты хо̄тпат хӯрмит та̄л ва̄рыглэ̄гыт. Мегион ӯс ляпат хусахкем вēрыстат «Югра» нампа ӯщлахтын ма̄ щё̄питавес. Тот мир ма̄гыс ӯщлахтын колыт ӯнттувēсыт. Та нё̄тнэ ма̄ котильт «Поссен Лор» нампа яныг тӯр о̄лы. Сургутский ос Нижневартовский районыгт о̄лнэ ханты рӯт ма̄хум тот ты акван-атхатыглэ̄гыт. Та̄н тот э̄ргыт э̄ргēгыт, мо̄йтыт мо̄йтэ̄гыт ос а̄мщит а̄мщēгыт.
О̄выл хо̄тал Мегион ӯс музей-колт выставка щё̄пита̄лвес. Ты суссылтап «То̄рум Маа» округ музейт рӯпитан ма̄хум та̄н ва̄рыгласаныл. Ты кастыл Эрика Петровна Сургутскова тув ёхталас. Тав тот Еремей Данилович щēмьятэ ос о̄лупсатэ урыл потыртас. Та хо̄тал таве янытлаӈкве са̄в ма̄хум атхатыгласыт. О̄влэ̄т колт со̄с косамтавес. Ма̄хум ёмас номтыл вос о̄лсыт. Нэ̄матыр лю̄ль нак ул вос ēмтыс. Э̄лаль о̄лнэ хо̄тал посыӈыг вос постыс.
Тувыл Мегион ӯс кӯщай Олег Дейнека янытлан ла̄тыӈ ла̄выс: «Югра ма̄вт са̄всыр мирыт о̄лэ̄гыт, ма̄н пуссын аквъёт юртыӈыщ о̄лэ̄в. Ты та̄л хӯрмит щёс фестиваль щё̄питавес. Ка̄сыӈ та̄лныл са̄внув мӯй ма̄хум тыг ёхталаӈкве патыс. Тыима̄гыс ам яныг пӯмащипа ла̄тыӈ Еремей Даниловичин ла̄вēгум. Тав ты ялпыӈ хо̄тал э̄лаль тотнэ ма̄гыс са̄в нё̄тыс. Ос, ма̄н ном-сэ̄в, хуньт тав мирхал фестивалиг паты тах. Ань ёмас ва̄рмаль ēмтыс. Еремей Даниловичин са̄тлов та̄лэ то̄влыс. Ма̄н пуссын аквъёт таве намхо̄талэ̄тыл янытлылӯв».
Ты коныпал кӯщай хум «Югра» нампа ма̄вит ӯргалан музейт рӯпитан хо̄тпатын яныг пӯмащипа ла̄выс. Та̄н мӯй ма̄хум ма̄гыс са̄в э̄рнэ рӯпата ва̄рēгыт. Ка̄сыӈ хо̄тпа нупыл сымыӈыг о̄лэ̄гыт. Маныр э̄ри, ёмщакв хӯлтыяныл.
Еремей Айпин сосса мир о̄лупса урыл са̄в нэ̄пак хансыс. Ты ханты хум такви ма̄тэ ос мире урыл стихыт ос потрыт хансы. Тав во̄раян ос са̄лыт о̄щнэ щēмьят самын патыс. Ханты йис о̄лупса ос о̄лнэ-хӯлнэ нак э̄лаль тотнэ ма̄гыс са̄в э̄рнэ рӯпата ва̄рыс. Округувт ка̄сыӈ ӯст, па̄вылт о̄лнэ э̄лумхо̄лас таве ва̄гтэ манос тав урēтыл хӯлыглас.
Ань хум намхо̄талэ̄тыл рӯтанэ̄н янытлавес. Нэ̄гхумыг Семён Александрович ос Любовь Николаевна Айпиныг Новоаганск па̄вылныл ёхталасы̄г. Любовь Николаевна ла̄выс: «Ам яныг ща̄гтыл тыг ёхтысум. Мēн аквъёт рӯпитам-мēн коныпал, ляпа рӯтыг о̄лымēн. Са̄внув тамле ёмас хо̄тпа вос о̄лнув. Акван-нё̄тхатым, юртыӈыщ о̄лупсав мӯсхалыг щё̄питылӯв ос э̄лаль тотылӯв.
Еремей Данилович ма̄ньта̄гыл ма̄-вит тармыл яныгмас. Матыр ва̄руӈкве вуйхаты, пуссын ёмщакв, э̄рнэ щирыл тэ̄лы. Тав сака номтыӈ ос мӯтраӈ хо̄тпа. Тав хансум нэ̄паканэ Россият о̄лнэ мир коныпал мо̄т хо̄н ма̄т о̄с ловиньтавет. Я̄тил рӯткве, са̄в та̄л пуста̄гыл э̄лаль о̄лэн ос мирн нё̄тэн. Са̄внув апыг наӈ ляпант вос о̄лы».
Семён Александрович ла̄выс: «Ам ягпыгум Еремей Данилович намхо̄талэ̄т о̄с сымыӈыщ янытлылум. Ма̄н халувт ань тав щар янгыг о̄лы. О̄с са̄в та̄л пуста̄гыл э̄лаль о̄лэн, щунен. Тав округ мирколт са̄в та̄л яныг кӯщаиг рӯпиты. Ты та̄лыт сыс са̄в нё̄тмил мирн ва̄рыс, о̄с иӈ э̄лаль вāри.
Ма̄н округувн хунь о̄выл щёс ма̄-во̄й но̄хвинэ хо̄тпат ёхтысыт, та̄н са̄всыр ма̄т рӯпатасыт. Хо̄т та̄нанылн э̄рыс, тот лё̄ӈхыт та ва̄рсыт, ма̄нав щар ат хӯнтлысыт. Тувыл Еремей Данилович сосса хо̄тпатн ма̄наныл та̄нки нупыланыл хаснэ ма̄гыс э̄рнэ нэ̄пакыт щё̄питаӈкве нё̄тыс. То̄нт та̄нки рӯпата ва̄рнэ ма̄хум ма̄ ло̄мтаныл та̄нки нупыланыл хассаныл ос «Родовые угодья» ва̄рсыт. Ань ма̄-во̄й винэ ма̄хум та̄н ма̄наныл нупыл мори ат ёхтэ̄гыт. Ляпат матыр рӯпата ва̄регы̄т ке, договор-нэ̄пак хан-сэ̄гыт. Тувыл ос китыг-лахтэ̄гыт, хо̄т рӯпитаӈ-кве ро̄ви, хо̄т ос ат ро̄ви. Ты ва̄рмаль мӯсхал щирыл щар ма̄к Еремей Данилович тав ты щё̄питастэ. Тыима̄гыс ма̄н таве сака э̄руптылӯв ос янытлылӯв. Со̄тыӈ хумкве, акваг ща̄гтым о̄лэн. Аквтыхольт э̄лаль нё̄тмил ва̄рим рӯпитэн, ма̄н ос хумус вēрмēв, наӈын нё̄тэ̄в».
Тувыл ос э̄кваг-о̄йкаг Павел Янчевич Айваседа ос Елизавета Даниловна Василькова потыртасы̄г. О̄влэ̄т э̄кватэ ла̄выс: «Тыхо̄тал Еремей Айпин янытлаӈкве са̄в хо̄тпа акван-атхатас. Тав ма̄н щēмьявт пыгыт халт янгыг о̄лы. Ам таве сака э̄руптылум. О̄с са̄в ёмас потыр хансэн. Рӯпатан кӯпнитнувег вос о̄лы. Маныр нё̄тмил мирн ва̄р-сын, та ёмас тэ̄лан наӈ палтын ювле вос ёхты. Округувт о̄лнэ ма̄хум наӈ нупылын туп ёмас ла̄тыӈ ла̄вēгыт. Щēмьян, рӯтанын ос юртанын ёт пуста̄гыл о̄лэ̄н. Ос аквтыхольт э̄лаль мирн нё̄тэ̄н».
Та юи-па̄лт ва̄псэ Павел Янчевич потыртас. Тав тот атхатам мир ёт пащалахтас ос ла̄выс: «Ты та̄л хӯрум ёмас ва̄рмаль о̄лыс. Югра ма̄ нэ̄пакн хансым па̄сныл ань онтоловса̄т та̄лыг ēмтыс. Тувыл Нижневартовский районын онтырса̄т та̄лэ ос Еремей Айпин са̄тлов та̄лэ то̄влыс. Еремей Данилович 1948 та̄лт лӯпта э̄тпос ва̄т нупыл са̄тыт хо̄талэ̄т самын патыс. Пēс потыр щирыл, туи порат самын патум э̄лумхо̄лас со̄тыл пинаве».
Павел Янчевич ла̄вме щирыл, Еремей Айпин ма̄ньлат порат Ханты-Мансийск ӯс педучи-лищат ханищтахтас. Са̄ртын тот кӯщаиг Геор-гий Тарасович Велич-ко о̄лыс. Тав ты ханты пыг ханищтахтын ма̄н пирмайтастэ. То̄нт пыг Нижневартовский районныл ма̄ньха̄пыл то-вим ханищтахтуӈкве ӯсн ёхтыс. Тав во̄р ма̄т яныгмас, щēмьятэ нусаг о̄лыс. Ты училищат ханищтахтын ма̄гыс та̄ланэ иӈ ат то̄влысыт кос, ос кӯщай тох та таве вистэ. Ётыл Еремей классэ̄т щар ёмащакв ханищтахтыс. Сака ном-тыӈ пыгыг яныгмас.
Та хо̄тал Еремей Данилович янытлан ма̄гыс, са̄лыӈ нэ̄ Аграфена Семёновна Песикова, Нижневартовск ӯс общинат рӯпитан ма̄щтыр нэ̄гхумыг Сергей Иванович ос Светлана Андреевна Хунзи ос Ямал ма̄ныл Вера Андреевна Рахты-мова, ёхталасыт.
Рӯт ма̄хум янытламаныл юи-па̄лт «Югра» нампа парк-музейт кӯщаиг о̄лнэ нэ̄ Руслана Богдановна Галив потыртас. Тав Еремей Данилович рӯтанэ палт во̄выстэ, тавēн са̄в янытлан ла̄тыӈ ла̄выс, хорамыӈ лӯптал ос мӯй-лупсал мӯйлуптастэ.
Тувыл ма̄хум потрыт хаснэ хум урыл выставка сунсыглым ё̄мыгтасыт. Тот Еремей Данилович ёт по̄слым хурит ос хо̄тал нэ̄глын ēрт о̄лнэ ханты ма̄хум маснутаныл, са̄ӈквылтан нарс-юх суссылтавēсыт.
Та юи-па̄лт музей-колт научный конференция о̄лыс. Тот ма̄хум са̄всыр ва̄рмаль щирыл доклад-потраныл ловиньтасыт. Пēс йис ма̄т туризм ва̄рмаль э̄лаль тотнэ, ща̄нь ла̄тыӈ ханищтан, са̄лыт э̄лаль янмалтан ос мо̄т тэ̄лат урыл хоса потыртасыт.
Э̄типа̄лаг пуссын мӯй хо̄тпат «Югра» нампа парк-музейн ӯщлах-туӈкве тотвēсыт. Тот «Хатлые» ялпыӈ хо̄тал э̄лаль о̄лыс. Эстония ма̄ныл ма̄хум мӯйлуӈкве о̄с тув ёхталасыт. Мир кит хо̄тал са̄всыр пормасыт ма̄щтырласыт, мо̄йтыт мо̄йтсыт, йӣквсыт ос э̄ргысыт. Ка̄сыӈ хо̄тпа ща̄гтым ювле минас. Ань мо̄тыт та̄л ты пӯмащ ва̄рмальн ханты ма̄хманув о̄с аквты порат тот акван-атхатыг-лэ̄гыт тах.
 
