

	Тыныӈ а̄тякем, со̄рни а̄тякем!

	Тыныӈ омакем, Ялъюс а̄гиквем!

	Ам та нё̄вита̄лвēсум, ам та 

	янмалта̄лвēсум,

	Сака вориӈ а̄гииг ам та о̄лсум,

	Ма̄нь та̄гыл вориӈыг о̄лсум,

	Каӈкум, а̄пщим сас 

	ра̄тыгла̄лсагум,

	Ёл ат патхатыгласум,

	Тувыл э̄лаль ам та яныгмасум.

	Тыныӈ а̄тякемн, со̄рни а̄тякемн

	Во̄р па̄вылн вуигла̄лвēсум, во̄рт 

	та ха̄йтыгтасум,

	Во̄рн та тотыгпа̄лвēсум, во̄рт 

	та тотыглахтасум.

	Тыныӈ омакем, со̄рни омакем

	Тав маныр ва̄рмаль ва̄рыглас, 

	Ам та ва̄рмалин 

	пувумтахта̄лсум.

	Тав маныр ва̄рмаль тотыс,

	Ам таи та тотсум.

	Э̄лы потыр э̄лаль о̄лы.

	Тыныӈ а̄тякем, тыныӈ омакем,

	Я̄тилаквегум, со̄рнияквегум.

	Ёмас ла̄тӈыл ла̄выглавēсум,

	Ёмас потрыл 

	потырта̄лыглавēсум.

	Тыныӈ а̄тякем, тыныӈ омакем.

	Ань яныгпа̄лаг ēмтапасум,

	То̄ванакт лю̄ньщалтахтэ̄гум,

	Тэ̄натэ̄н номылматыгла̄лэ̄гум.

	Ма̄хманум, ня̄враманум нупыл 

	Ань тох ты ла̄вēгум:

	Тамле а̄тял ке ат о̄лсум,

	Тамле омал ке ат о̄лсум,

	Ты яныт ёмас а̄гикве но̄х ат 

	яныгмас,

	Ты яныт ёмас нэ̄кве но̄х ат 

	яныгмас,

	Омам ла̄тӈыт щирыл э̄лаль 

	о̄лсум,

	А̄тям ла̄тӈыт щирыл э̄лаль 

	ё̄мантасум,

	Во̄рт во̄раим яласа̄лсум,

	Я̄т хӯлпыт ӯнттым яласа̄лсум,

	Во̄руй алыщласум, хӯл 

	пувыгласум.

	Тыныӈ а̄тякемн, тыныӈ 

	омакемн

	Ёмащакв та янмалта̄лвēсум,

	Ёмащакв та нёвита̄лвēсум.

	Со̄рни омам, со̄рни а̄тям,

	Во̄рт та яласасӯв,

	Хӯл та пувыгла̄лсӯв, 

	нё̄выль та тотыгла̄лсӯв.

	Ам ты ва̄рмаль о̄с ха̄ссум,

	Ань ня̄враманумн 

	э̄лаль ла̄выглэ̄гум,

	О̄парищанум, щащēкванум 

	ла̄тӈыт э̄лаль тотыянум.

	Ам номтум лю̄льсаӈ 

	ул вос о̄ньщаве,

	Ам номтум э̄лаль вос тотаве,

	Лю̄ль ла̄тыӈ ат ля̄гала̄лсум,

	Лю̄ль номт ат о̄ньщигла̄лсум,

	А̄гиянум-пыганум нё̄рыг вос 

	ё̄мыгтэ̄гыт,

	Сохтыл вос ё̄мыгтэ̄гыт,

	Лю̄ль ла̄тыӈ нэ̄мхотты хо̄тпа 

	нупыл ул вос ла̄выглэ̄гыт.

	 

	 

	Ты э̄рыг ма̄ньщи ла̄тӈыл Тамара Семёновна Мезенцева потыртастэ, ма̄ньщи ла̄тӈыг Николай МЕРОВ хансыстэ.
