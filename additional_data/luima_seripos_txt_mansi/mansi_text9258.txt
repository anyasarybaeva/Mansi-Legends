
Ха̄льӯс район янытыл о̄лнэ то̄ва ма̄ньщи ос ханты ма̄хманув пēс йӣкванув, э̄рганув ханищтыяныл, э̄лаль тотыяныл. Лӯпта э̄тпост Ха̄льӯст йӣквыт ханищтан хо̄нтхатыглап ва̄рыглавес, сосса ма̄хум акван-атхатыгласыт. Хотьют хотыл ёхталас, ты урыл на̄н ань э̄лаль ловиньтэ̄н.
Кульпас па̄вылныл «Юртнэ» ос «О̄йнас» ан­самблиг о̄лсы̄г. Ма̄ньщи нэ̄ Светлана Николаевна Немкова «Юртнэ» тармыл пуӈктоты, тав тох потыртас:
– Кульпас па̄влувт «Найотыр Маа» музей о̄лы, тот атхатыглахтэ̄в, э̄ргыт ос йӣквыт ханищ­тэ̄в. «Юртнэ» ансамблюв ты порат 31 та̄лэ то̄влыс. Ты э̄ргын-йӣквнэ тэ̄ла Анфиса Михайловна Хро­мова о̄вылтастэ, школат ханищтахтын а̄гит ёт ма̄ньщи э̄ргыт ос йӣквыт ханищ­тасыт. 
Ам ма̄ньта̄гыл «Юртнэ» ансамблит э̄ргуӈкве патсум. Ма̄н ань нила ма̄ньщи нэ̄т э̄ргēв – Татьяна Абрамовна Ка­ча­нова, Альбина Митро­фановна Кулешова, ам ос Татьяна Андреевна Канева. 
Тынакт Ха̄льӯст ма̄н йӣквыт урыл потрыт хӯнтлысӯв, ханищтан нэ̄ Фаина Павловна Иштимирова татем пӯм­щиг потыртас. Тувыл сус­сылтас, пēс ма̄хманӯв ма̄ньщи ос ханты йӣквыт хумус йӣквсыт. Потыртас, хумус акв щирыл йӣк­вуӈкве э̄ри, а̄гирищит ёт са̄в рӯпитас, тувыл та̄н татем йӣквуӈкве патсыт, ща̄гтым ё̄ӈхатахтыгласыт. 
Юи-о̄выл хо̄тал ка̄сыӈ ансамбль йӣквыс. Фаина Павловна Тэ̄к па̄выл а̄гирищит ёт хӯрум хо̄тал «Хӯл алыщлан а̄гит йӣкв» ханищтасыт, сценат татем нё̄тнэг йӣквсыт. 
Матъёмас тамле ха­нищтапыт ва̄рыглавет, ма̄ньщи ня̄врамыт ос ма̄ньлат хо̄тпат ва̄ӈкв патэ̄гыт, хумус йӣквуӈкве э̄ри, та̄нти культураныл ва̄ӈкве ос янытлаӈкве патыяныл. Ты ханищтап ма̄навн сака мӯстыс, ва̄тихал вос ва̄рыглаве. Э̄ргын-йӣквнэ ма̄хманув ань ва̄ганыл, ма̄н пēс йис о̄лупсав, йӣкванув-э̄рганув мирн пӯмщала­вет. 
«О̄йнас» ансамбль тармыл Альбина Митро­фановна Кулешова пуӈктоты. Тав ла̄выс, э̄ргуӈкве Кульпас школат ханищтахтын а̄гирищит ёхталэ̄гыт, хӯ­рум та̄л ты э̄ргēгыт, йӣк­вēгыт.  
Восыӈтӯр па̄вылныл «Султум» ансамбль о̄лыс, кӯщаяныл ма̄ньщи нэ̄ Лариса Петровна Дяк. Китыглахтасум, э̄ргуӈкве хунь патсыт, Лариса Петровна ла̄выс:
– Э̄ргын-йӣквнэ а̄гири­щит пуссын ма̄ньщит, школат ханищтахтэ̄гыт – Катя Полякова, Рита Долгова, Генриетта Рын­дина, Дарина Манцева ос Лиза Непомнящих. Ам кит та̄л ювле хультум порат клуб колн рӯпитаӈкве патхатасум. Ма̄ньщи ос ханты э̄ргыт ос йӣквыт урыл нэ̄мхотьют ат номсыс, ялпыӈхо̄талыт порат хотьютув йӣкви, тамле хо̄тпа а̄тим. Тувыл ам ансамбль ва̄рсум, а̄гирищит ёт ма̄ньщи э̄р­гыт ханищтаӈкве патсӯв. Кит та̄л ты э̄ргēв. 
Восыӈтӯрт Та̄гт ос А̄с ма̄ньщит ос хантыт о̄лэ̄гыт, таима̄гыс пēс наканув пуссын акван-тэ̄лыглахтасыт, э̄рганув-йӣкванув, маснутанув, та маныр. 
Ань ты туи матъёмас Ха̄льӯсн во̄виньта̄лвесӯв, тот ма̄ньщи ос ханты ма̄хум ма̄гыс йӣкв ха­нищ­тап ва̄рыглавес. Ам номсэ̄гум, тамле ха­нищ­тапыт ва̄тихал ва̄руӈ­кве э̄ри, ня̄врамыт нупыл потыртаӈкве, пēс ма̄х­манув манхурип йӣквыт о̄щсыт, вос ва̄ганыл, вос ханищ­тыяныл. 
Ха̄льӯст о̄лнэ ма̄ньщи нэ̄ Калерия Акрамовна Супрун «Ма мувем» («Ам ма̄м») ансамбль кӯщаиг о̄лы, тав тох ла̄выс:
– Мēн ань Ирина Фоминична Новьюхова ёт ма̄ньщи ос ханты йӣк­выт ханищтымēн. Ты ансамбль 2005 та̄лт ва̄р­вес, мо̄тынтыг хус та̄лэ то̄влы. Э̄ргын хо̄тпа тай са̄в о̄лы, нэ̄т ос яныгхо̄т­пат, ма̄н ма̄ньщи ос ханты э̄ргыт ханищтэ̄в, э̄ргēв. Ань ща̄нь ла̄тӈагув хотталь со̄ймуӈкве пат­сы̄г, сакати йӣкванув ос э̄рганув вос о̄лэ̄гыт, суйтэ̄гыт. Таи­ма̄гыс ты Ха̄льӯс район янытыл о̄лнэ ма̄ньщи ос ханты нэ̄квет, а̄гирищит-пыгрищит акван-атыгла­санӯв, йӣквыт урыл по­тыр­тасӯв.
Тэ̄к па̄выл ханты нэ̄ Олеся Вячеславовна Хандыбина «А̄с нэ̄» коллектив тармыл пуӈк­тоты. Тав школат рӯпиты, ня̄врамыт ханты ла̄тӈын ханищтыянэ. Нэ̄ ла̄выс:
– А̄гирищит ёт са̄в та̄л Анастасия Алексеевна Новьюхова рӯпитас, тав та̄наныл ма̄ньта̄гыл ханты йӣквыт йӣквуӈкве ха­нищ­тасанэ. Нэ̄ ань пен­сият о̄лы, клуб колныл о̄с по̄хан минас, тувыл «А̄с нэ̄» кӯщаиг ам паттувē­сум. А̄гирищит йӣквуӈ­кве ха̄сэ̄гыт, пēс йӣквыт ва̄ганыл. Тӯяг «Мелодии журавля» конкурс о̄лыс, ма̄н тот китыт места висӯв. 
– Олеся Вячеславовна, на̄н пуссын ханты супыл о̄лэгы̄н, хотьютн ю̄нт­ве­сы̄н?
– Ка̄сыӈ а̄гирищ ща­щēква манос анēква о̄ньщи, та̄н ю̄нтэ̄гыт, ань апыгрищаныл нё̄тнэ супыл вос йӣквēгыт. Яныг­хо̄тпат ва̄ганыл, пēс ма̄хум манхурип супыл о̄лсыт, хумус йинуӈкве ос ю̄нтуӈкве э̄ри. Ос хо̄тпа щаквщуӈкве ат те ха̄сы, хӯлтыглаве, халанылт ханищтахтэ̄гыт. 
Ханты э̄ргыт школат ща̄нь ла̄тыӈ урокытт ха­нищтэ̄в. Э̄рыг ам о̄влэ̄т рущ ла̄тӈын толмащлы­лум, ань ня̄врамыт вос ва̄­ганыл, маныр о̄вылтыт э̄ргуӈкве патэ̄в. Тувыл ханты ла̄тӈыт аквъёт по­тыртыянӯв. Ювле хультум та̄лт «Тэ̄к а̄ги» ос «Ӯринэ̄ква э̄рыг» ханищ­тасагӯв. 
Ха̄льӯст о̄лум семи­нарын Ханты-Мансийск ӯсныл ня̄врамыт ос ма̄нь­лат хо̄тпат ханищтан нэ̄ Фаина Павловна Ишти­мирова во̄виньта̄лвес. Таве китыгласлум, ма̄ньщи ос ханты ня̄врамыт ёт хумус потрамас, манарн ханищтасанэ. Фаина Павловна тох ла̄выс:
– Йӣквыт урыл потыр­тасум, ла̄всум ма̄ньщи ос ханты йӣквыт о̄лэ̄гыт, вос ва̄ганыл, ханьщияныл. «Кӯринька» о̄с са̄всыр щирыл йӣкваве, тав ка̄сыӈ коллективын ва̄ве. Супаныл, то̄раныл ос а̄таныл урыл потыртасум, мори маснут ул вос маса­пēгыт, пēс ма̄хманув ман­хурип маснутыл о̄лсыт, тамле маснутыл вос ё̄мыгтэ̄гыт. Ма̄ньщи манос ханты то̄р вос пинэ̄­гыт, а̄таныл сагыл вос сагия­ныл. Ты ос мо̄т са̄в тэ̄лат урыл потыртасум, ханищ­тасанум.
Ня̄врамыт Ха̄льӯст о̄лум ханищтапын ёхта­ла­ма­ныл ма̄гыс яныт­ла­санум, ла̄всум, ма̄н ат те патэ̄в йӣквуӈкве, ты тэ̄ла палт воссыг хотьютув вуйхаты. Акван-нё̄тхатуӈкве патэ̄в те, халанувт ханищтахтуӈ­кве, пēс наканув тах э̄лаль мощ о̄с о̄лэ̄гыт.
Светлана РОМБАНДЕЕВА
