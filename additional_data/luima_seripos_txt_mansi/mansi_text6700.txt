
Россият ос мо̄т хо̄н ма̄тт о̄лнэ мирыт ма̄н округувн ва̄тихал вос ёхталэ̄гыт, тыт са̄в рӯпата ва̄раве. Гостиница-колытт рӯпитан хо̄тпат йильпи щирыл рӯпитаӈкве ань ханищтавет. 
Ты урыл Евгения Вто­рушина ос Владислава Вишневская «Югра» нампа ля̄ххал тотнэ колт потыртасы̄г. Нэ̄г туризм-ва̄рмаль щирыл рӯпитэ̄г. 
Евгения Вторушина ла̄выс, гостиница-колытт рӯпитан хо̄тпат мӯй ма̄хум ёт э̄рнэ щирыл вос рӯпитэ̄гыт, тыима̄г­сыл ты ханищтап ва̄рсыт. 
О̄выл щёс та̄н ва̄т са̄г­рапнал э̄тпост ма̄хум акван-атыгласаныл. То̄нт горничныит, адми­нист­ра­торыт ос официан­тыт э̄рнэ щирыл рӯпитаӈ­кве ханищтасаныл. Ань гостиница-колыт кӯщаит ёт рӯпитаӈкве тах патэ̄гыт. 
О̄выл ханищтап ма̄нь­поль э̄тпос 26 хо̄талэ̄т Ханты-Мансийск ӯст тах ва̄раве. Сургут ӯст о̄лнэ ма̄хум ма̄гсыл тамле хо̄нтхатыглап о̄с щё̄пи­тэ̄гыт. Акв группат лов э̄лумхо̄лас ханищтэ̄гыт, мо̄таныт ищхӣпыӈ ут хо­сыт та̄наныл хӯнтлуӈкве патэ̄гыт. Ты ханищтапн ка̄сыӈ ка̄сащан э̄лумхо̄­лас ялуӈкве вēрми ос олн ойтуӈкве щар ат э̄ри. 
Ма̄н округувн са̄в мир ёхтала̄лы ман а̄ти, та урыл Владислава Вишневская потыртас. Ань ма̄хум мӯйлым ат яласэ̄гыт. Ты э̄лы-па̄лт 2019 та̄л сыс 580 со̄тыра э̄лумхо̄лас тыг ёхталас. Ты та̄рвитыӈ пора хунь ювле хульты, ма̄хум ма̄ янытыл яласаӈ­кве о̄ста о̄выл­тахтэ̄гыт. Та̄н сосса мирыт о̄лупсал сака пӯмщалахтэ̄гыт, о̄с тыг тах ёхталэ̄гыт. Мӯй хо̄тпат Сургутский ос Нижне­вартовский рай­оныгт пēс йис ма̄т о̄лнэ ханты ос ё̄рн щēмьят палт тотыглавет. 
Яныгпо̄ль э̄тпос 10 хо̄талэ̄т ма̄ янытыл о̄лнэ ма̄хум ёсал ха̄йтуӈкве Ханты-Мансийс ӯсн тах во̄выглавет. Рущ ла̄тӈыл ты касыл «Югорский лыж­ный марафон» ла̄ваве. Касыл ва̄рыглаӈкве кӯщаит ань щё̄питахтэ̄гыт. 
Ка̄сыӈ та̄л Нефтеюган­ский район «Сказка» ӯщ­лахтын ма̄н ма̄ньха̄пыл касуӈкве сосса ма̄хум акван-атхатыглэ̄гыт. Са̄в мир касыл сунсуӈкве тув ёхталы. 
Ты туи кӯщаит касыл щё̄питаӈкве ос мӯй ма̄хум тув во̄выг­лаӈкве таӈхēгыт. 
Людмила ТЕТКИНА
