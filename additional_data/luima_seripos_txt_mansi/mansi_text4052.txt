
Округ Дума мирколт сапра̄ни о̄лыс. Уральский Федеральный округ янытыл яныг лēккарыг рӯпитан хо̄тпат тув ёхталасыт. Та̄н «Бережливая лаборатория» ва̄рмаль урыл потыртасыт, хумус кēлп ос мо̄т анализыт ва̄рим мощща олн холтуӈкве ро̄ви.

	Ты сапра̄нит округ кӯщай ва̄ӈын хум Всеволод Кольцов, яныг лēккарыг рӯпитан хум Николай Ташланов, Россия Минздравт клинический лабораторият рӯпитан кӯщай хум Анатолий Кочетов ос мо̄т кӯщаит акван-атхатыгласыт.

	Ань са̄всыр а̄гмыт та̄ра-паттын лаборатория колыт о̄лэ̄гыт, хумус та̄наныл акван-о̄лтуӈкве, кӯщаит номсахтэ̄гыт. Ты лабораторият э̄лумхо̄лас кēлпе хосыт са̄всыр а̄гмыт хо̄нтавет. Округувт тамле лаборатория ка̄сыӈ пӯльницат о̄лы.

	Кӯщаянув ла̄внэ̄ныл щирыл, то̄ва ма̄т та̄н мӯсхал щирыл рӯпатаныл ва̄руӈкве ат вēрмияныл. Таима̄гыс ты колыт акван-о̄лтуӈкве э̄рēгыт. Тув тāстын олныт э̄рнэ ма̄н вос минэ̄гыт. Яныг лабораторият ос ёмас ищхӣпыӈ утыл вос ёвтавет, тот туп ты тэ̄ла ва̄нэ хо̄тпат вос рӯпитэ̄гыт. То̄нт хо̄тпа а̄гме та̄ра хо̄нтаве ос э̄рнэ щирыл пусмалтаве.

	Всеволод Кольцов ла̄выс, ань олныт маныр тэ̄ла ма̄гыс минэ̄гыт, ма̄н «Бережливый регион» проект хосыт акваг уральтым о̄ньщияныл. Тыима̄гыс округувт пусмалтан ва̄рмаль щирыл ос «Бережливая поликлиника» нампа проект ва̄рсыт. Мир пусмалтым рӯпитан хо̄тпат ла̄вēгыт, лаборатория ма̄гыс мощщанув олн холтым рӯпатаныл ос ёмаснувег щё̄питаӈкве ро̄ви.

	Ка̄сыӈ пӯльница та̄нки лаборатория о̄ньщуӈкве таӈхēгыт кос, ос ты ва̄рмаль ёмас, хунь са̄в олн о̄лы. Кӯщаит тох ва̄руӈкве номсэ̄гыт, пӯльницат туп молях э̄рнэ анализыт вос ва̄равет. Ос «биохимия», «гормоны» ос мо̄т тыныӈ анализыт яныг лабораторият вос уральтавет. Тот та̄н са̄всыр та̄рвит а̄гмыт ёмщакв та̄ра-паттыяныл. Ты хосыт хо̄тпа а̄гме моляхнув ос э̄рнэ щирыл пусмалтаӈкве о̄вылтаве. Тыгыл хультнэ олныт ос пусмалтан ма̄гыс мо̄т ма̄н ла̄кква-уртуӈкве ро̄вēгыт.
