
Округув янытыл Пыть-Ях ӯст щар са̄в ма̄хум балокытт тот о̄лэ̄гыт. Ты э̄тпос о̄выл хо̄таланэ порат округ кӯщаюв Наталья Комарова тув ялыс, уральтасанэ – балокытт о̄лнэ ма̄хум колыл хумус мивет.

	Ты ма̄хумн нё̄тнэ ма̄гыс 2012 та̄лт йильпи программа округувт хасвес. Аквта та̄лт ловиньтавес, Пыть-Ях ӯст 1 со̄тыра 645 колта̄гыл балокытт о̄лэ̄гыт. Ань нила та̄л минас, туп 460 щēмья мо̄т колн ва̄нтлысыт, 1 со̄тыра 181 щēмья иӈ ӯрхатэ̄гыт.  

	Округ кӯщай ань тув ялме порат яныг сапра̄ни ва̄рыглавес. Са̄в хо̄тпа тав ётэ хо̄нтхатыглан ма̄гыс тув ёхталасыт. Та̄н халанылт са̄выӈпа̄лэ пуссын титыглахтасыт, та̄н мо̄т колн хунь ва̄нтлуптавет. Ювле ла̄ввēсыт, ань ищхӣпыӈ ут хосыт та̄нти наманыл очередьт хо̄нтуӈкв вēрмēгыт. Тот хансым о̄лы, та̄н колыл хунь мивет.

	Ань хо̄т балок хот-виве, тот яныг колыт ӯнттын ма̄гыс ма̄ щё̄питаве. Ос то̄ва хо̄тпат балокыт кос о̄лэ̄гыт, ос та̄н ӯст о̄лнэ кол о̄щнэ̄ныл. То̄ват балок 2012 та̄л минам юи-па̄лт ёвтсыт, ты ва̄рмалит ань та̄ра-паттавет. Ос хотьют такви балоке хот-виӈкв ат те ка̄сащи, тав сутн во̄ваве. То̄ват яныгнув кол во̄вēгыт, ос тыи ма̄гыс та̄нанылн олн ойтуӈкв э̄ри.

	Ань та ӯст 4 со̄тыра 76 хо̄тпа балокытт о̄лэ̄гыт. Та̄наныл колыл минэ ма̄гыс са̄в о̄лнэ кол ӯнттуӈкв э̄ри. Ювле хультум та̄лт 44 со̄тыра квадратный метра са̄вит кол ӯнттувес. Ос ма̄хум пуссын ёмас колн ва̄нтлуптан ма̄гыс иӈ сака са̄в кол ӯнттуӈкв э̄ри.

	 

	 

	Округ мирколныл тēтым ля̄ххал 

	ма̄ньщи ла̄тӈыл Валентина Хозумова хансыстэ

	 
