

	Ты э̄тпос 6 хо̄талэ̄т Ханты-Мансийск ӯст Семейный совет нампа сапра̄ни о̄лыс. Са̄в ня̄врам о̄щнэ ща̄нит-а̄щит, ня̄врам ханищтан хо̄тпат, лēккарыт ос ка̄ркамыг рӯпитан ма̄хум округ янытыл тув во̄виньта̄лвēсыт. 


		О̄влэ̄т та̄н школат, пӯльницат, а̄гмыӈ-мосыӈ хо̄тпатн нё̄тнэ колыт ос спорт щирыл рӯпитан колыт хумус рӯпитэ̄гыт, та урыл потыртасыт. Ань общественный организацият та̄н уральтасаныл ос щар ма̄к ёмащакв рӯпитан кол пēриясыт. Наталья Комарова ос ты урыл ла̄выс: «Ма̄хум пӯльницат, школат, мирн нё̄тнэ колыт уральтым ёмащакв рӯпитан хо̄тпат пēриясыт. Ма̄н ань ва̄глув, хоты па̄влытт манос ӯсытт ка̄ркам ма̄хум о̄лэ̄гыт. Та̄наныл янытлаӈкве патыянӯв». 

		Ты та̄л округувт соссаӈ мир пēс накыт янытлан та̄лыг намаявес. Манхурип рӯпата ты кастыл округувт ва̄раве, та урыл потыр о̄с о̄лыс.  Вячеслав Кондин, «Торум Маа» нампа музейт рӯпитан хум, ялпыӈ хо̄талыт урыл ла̄тыӈ ла̄выс. Ма̄ньполь э̄тпос оигпан э̄лы-па̄лт та̄н «Тылащ пори» ялпыӈ хо̄тал ва̄рēгыт. Туи порат Нефтеюганский районын ма̄ньщит, хантыт ма̄ньха̄пыл касуӈкве  акван-атыглыяныл. Ты та̄л та̄н о̄выл щёс «Витхон» ялпыӈ хо̄тал тах щё̄питэ̄гыт. Ты коныпал та̄н та̄л сыс са̄в мо̄т ялпыӈ хо̄талытн мӯй ма̄хум тах во̄выглыяныл.

		Ты юи-па̄лт Фёкла Бондаренко, Нижневартовский район Аган па̄выл о̄лнэ ремёсла центрыт кӯщай э̄ква, ос округ общинатыт рӯпитан хо̄тпат соссаӈ мир культураныл э̄лаль тотнэ ва̄рмалит ос та̄нки тэ̄ланыл урыл потыртасыт.   

		 

		Людмила Алгадьева  

 
