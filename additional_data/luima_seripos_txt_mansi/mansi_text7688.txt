
Юи-о̄выл та̄лытт округувт супыг, мохсаӈ, ӯсхул ос мо̄т хӯлыт я̄нанувт мощщамаӈкве патсыт. Тыима̄гыс 2019 та̄лныл ты хӯлыт са̄вмалтаӈкве о̄вылтавēсыт. 
Югра янытыл я̄тт ос тӯрытт налыман арыгкем са̄всыр хурип хӯлыт уигтэ̄гыт. Та̄н халанылт са̄в ёмас ос атыӈ хӯл ōлы. Щар ма̄к тыныӈ хӯлыг супыг хӯл ла̄ваве. Тав округувт о̄лнэ А̄с я̄т уигты. Ань ты хӯл щар мощщаг ēмтыс. 
Супыгхӯл ювле хуль­тум нот оигпам порат «Выгыр нэ̄пакн» («Красная книга») хасвес. Тыима̄гыс 2018 та̄лт кӯщаянув яныг сапра̄ни ва̄рыгласыт. Тот ты хӯл э̄лаль янмалтан урыл потыртахтасыт. Ань ма̄-вит тармыл рӯпитан предприятият ёмас хӯлыт са̄вмалтан ма̄гыс о̄с нё̄т­мил ва̄руӈкве ла̄ввēсыт. 
Округ мирколт рӯпи­тан кӯщаит «ЛУКОЙЛ», «Газпром нефть», «Русс­Нефть», «Роснефть», «Сургутнефтегаз» ос «Слав­нефть-Мегион­нефтегаз» нампа ма̄-во̄й ма̄ныл но̄х-винэ компаният ёт соглаше­ние-нэ̄пак хассыт. 
О̄йттур э̄тпос ва̄т ну­пыл о̄выл хо̄талэ̄т Ханты-Мансийск ӯс ляпат Иртыш я̄н яныгса̄т налыман со̄тыра са̄вит ма̄нь супыг хӯлквет та̄ратавēсыт. Ты ва̄рмаль ма̄-вит ӯргалан тэ̄ла хосыт э̄лаль тотаве. 
Округ кӯщай нэ̄ Наталья Комарова о̄с на̄лми ва̄тан ёхталас. Тав акв вēтра са̄вит ма̄нь супыгхӯлквет я̄н та̄ратас ос ты тэ̄ла урыл тох ла̄выс:
– Супыгхӯл я̄т сака мощща хультыс. Округувт о̄лнэ хум Мидхат Хасанов щар о̄влэ̄т тав ты хӯлыт янмалтаӈкве номылма­тас. Тувыл ма̄н ты хӯл са̄в­малтан ма̄гыс программа хассӯв. Ань ма̄навн ты тэ̄ла щирыл ма̄-во̄й ма̄­ныл но̄х-винэ ма̄хум нё̄тмил ва̄рēгыт. 
Ка̄сыӈ та̄лныл са̄внув ма̄нь хӯл я̄н та̄ртэ̄в. Яныг­са̄т ма̄нь хӯлкветыл туп налы­манкем са̄вит э̄лаль яныг­мēгыт, мо̄таныт сор­тытн манос мо̄т яныг хӯлытн юв-тэ̄вет. Акв та̄л сыс лов­манкем млн са̄вит супыгхӯл я̄н та̄ртуӈкве патэ̄в. Ты хосыт лов та̄л сыс я̄т э̄рнэ са̄вит хӯл ēмты тах.
Нижнеобский ма̄т хӯл алыщлан ва̄рмаль щи­рыл кӯщаиг рӯпитан хум Иван Матаев ла̄выс:
– Ань супыгхӯл пу­вуӈ­кве щар нэ̄мхотьют ат та̄ртаве. Ты хӯл алыщлан хотты хо̄тпа пуваве ке, тав та̄ра сутн миве, тыи­ма̄гыс э̄лумхо̄лас тур­ман­колн ӯнттуӈкве вēр­маве. 
Ань туп хӯл янмалтан пред­приятият та̄н супыг­хӯл янмал­танэ̄­ныл ма̄­гыс алыщлаӈкве вēрмē­гыт. Хӯл ӯргалан хо̄тпат полиция ма̄хум ёт я̄т уральтым яласэ̄гыт, ты хо̄тал мус са̄в ма̄хум пув­саныл. Са̄в хо̄тпа уго­ловный тэ̄ла хосыт суты­тавēсыт. Ма̄хумаквет, та яныт ёмас ва̄рēн, супыг хӯл ул пувēн!
Тыныӈ хӯлыт янмалтан ма̄гыс «Югорский рыбо­вод­ный завод» ос «Аба­лакский эксперимен­таль­ный рыбо­разводный завод» рӯпитэ̄г. О̄влэ̄т акв та̄л сыс акв млн са̄вит супыгхӯл я̄н та̄ртуӈкве ēм­таласыт. Ёты-о̄вылт ань ты та̄л мус пуссын аквъёт аквхуйплов млн атса̄т со̄тыра са̄вит хӯл округ я̄тын та̄ртвес. Хӯл ӯргалан кӯщаит ла̄внэ̄ныл щирыл, ювле хультум кит та̄лыг сыс супыг А̄с ос Иртыш я̄гт ла̄щал-ла̄щал са̄в­муӈ­кве патыс. 
Николай МЕРОВ
 
