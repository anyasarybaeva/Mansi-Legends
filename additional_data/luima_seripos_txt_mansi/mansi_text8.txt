
Яныгполь э̄тпос 22 хо̄талт яныг ма̄ньщи учёныюв, доктор нам о̄щнэ хо̄тпав Евдокия Ивановна Ромбандеева намхо̄талэ, тав 1928 та̄лт Ха̄льӯс район Хо̄сло̄х па̄вылт самын патыс. Ма̄ньта̄гыл ханищтахтуӈкве ка̄сащас, матыра̄ти пуссын сымыӈыщ ва̄рыс.
Та порат самын патум ма̄хум ма̄ньта̄гыл рӯпитасыт. Евдокия Ивановна тэ̄лы ханищтахтас, туи пум, щилос ва̄рим, хӯл алыщлым рӯпитас. Са̄т класс Кульпас па̄вылт а̄стлас ос Ханты-Мансийск ӯсн педучилищан ханищтахтуӈкве минас, 1947 та̄лт таве а̄стластэ. 1947-49 та̄лытт Хо̄сло̄хт ня̄врамыт ханищтас.

	То̄нт ты торгамтастэ – ханищтан нэ̄пак щар ат то̄вылхаты. Тувыл э̄лаль Ленинград ӯсн А.А. Жданов нампа университетн ханищтахтуӈкве минас. Тот ханищтахтаме сыс ня̄врамыт ловиньтан ма̄гсыл нэ̄пакыт ма̄ньщи ла̄тӈыл толмащлас. 1954 та̄лт «Мансийско-руcский словарь» та̄ратас. 1964 та̄лт кандидатский диссертациятэ хансыс ос сака ёмщакв таве


		вуянтастэ, та та̄л кандидат наук намыл майвес. Евдокия Ивановна са̄в та̄л Москва ӯст о̄лыс, тот рӯпитас. 1990 та̄лыт порат округ кӯщаитын тав рӯпитаӈкве тыг во̄ввес. Ань тыг мус тав

		А̄с-угорский институт рӯпиты.

		 

		Нотэ палытыл Евдокия Ивановна 150 са̄виттем нэ̄пак та̄ратас. Тэ̄лы-тӯяг йильпи, осыӈ нэ̄паке «Медвежьи эпические песни манси (вогулов)» ва̄рвес, тав 657 страница о̄ньщи. Ань тав наме округт о̄лнэ ка̄сыӈ хо̄тпан ва̄ве, мо̄тпал хо̄н ма̄т ос тыт тав хансум нэ̄паканэ щирыл ма̄хум ма̄ньщи ла̄тӈув ханищтыяныл. Та̄рвитыӈ порат яныгмам хо̄тпа матъёмас наука щирыл э̄лаль рӯпитаӈкве патыс ос ма̄н ла̄тӈув ань молях ат ёрувлаве.



				 

				Евдокия Ивановна са̄в янытлан нэ̄пакыт ос ма̄гылт о̄щнэ по̄сыт о̄ньщи: «За заслуги перед Отечеством II степени», «Заслуженный деятель науки Российской Федерации», «Заслуженный работник образования», «Почётный гражданин ХМАО»,

				«Труженик тыла», «Ветеран труда», «50 лет Победы в ВОВ 1941-45 г.г.», «60 лет Победы

				в ВОВ 1941-45 г.г.» ос мо̄таныт.

				А̄с-угорский институт та хо̄тал конференция ва̄рыглас, тув учёный хо̄тпат са̄в па̄лыл ёх
				таласыт, та̄нти потраныл ловиньтасыт.

				Та урыл мо̄тыт газетавт ловиньтэ̄н.



 
