

	Ты э̄тпос аквхуйплов щислат Альбина Романовна Станиславец нам хо̄талэ. Ань ты та̄лт нэ̄ атпан та̄лэ то̄влы. Ма̄н таве пуссын янытлылӯв ос тав урēт акв-кит ла̄тыӈ хансуӈкве таӈхēв.


		Альбина Ха̄льӯс район Саранпа̄вылт самын патыс, а̄ги о̄парищ наме Хозумова. Тав яныг колта̄гылт яныгмас, та̄н  Сӯкыръя па̄вылт о̄лсыт. Роман Хозумов а̄ще «Саранпаульский» совхозт рӯпитас, Евдокия оматэ юн ня̄враманэ янмалтас. Та̄н Агафья анēкванылн акваг нё̄твēсыт. Ня̄врамыт тавēныл са̄всыр пēс йис потрыт хӯлыгласыт. Ты щēмья лув, мис о̄щсыт. Туи акван-нё̄тхатым пум са̄грысыт, пыгыт хӯл алыщлым, во̄раим яласасыт. 

		Альбина Саранпа̄выл школа а̄стламе юи-па̄лт Ленинград ӯсн э̄лаль ханищтахтуӈкве минас. Тот 1986 та̄лт А.И. Герцен нампа педагогический институт а̄стластэ ос тувыл Ханты-Мансийск ӯсн ёхтыс. Тыт тав педагогический училищат рӯпитаӈкве патыс, соссаӈ а̄гит-пыгыт ма̄ньщи ла̄тӈыл потыртаӈкве ханищтасанэ. 1992 та̄лт тот «национальное отделение» пусвес, тав тот пуӈктотыс. Ётыл ты ханищтахтан кол колледжиг ва̄рвес ос Альбина Станиславец тот социально-гуманитарный отделеният кӯщай нэ̄г паттувес. 

		Та колт рӯпитанэ̄тэ па̄сыл ань ва̄т нупыл са̄т та̄лыг то̄влыс. Альбина Романовна тот ёмас ка̄ркам хо̄тпаг ва̄ве. Тав ма̄ньлат ма̄хманэ ёт сымыӈыщ рӯпиты, номтыӈыг ос мӯтраӈыг о̄луӈкве пуссын ханищтыянэ. Пēс йис накыт ос ща̄нь-а̄щ ла̄тыӈ ва̄ӈкве акваг ла̄виянэ. Соссаӈ ма̄хум ла̄тыӈ ханищтан э̄рнэ ёнгыт, касылыт щё̄питы, са̄всыр потрыт, мо̄йтыт акваг кинсы.  Ань студентыт ла̄внэ̄ныл щирыл, тав уроканэ пӯмщит, тувыл та̄н матыр-а̄ти номтыт ёмщаквēг о̄ньщияныл. Та̄нанылн ётыл практика порат рӯпитаӈкве мощ кӯстырнуве. 

		Нэ̄ ма̄ньщи ла̄тӈын ханищтан коныпал, ма̄ньлат хо̄тпат са̄всыр суссылтапын тотыглыянэ. Тувыл та̄н ётаныл ялпыӈ хо̄талыт щё̄пита̄лы, тот та̄н йӣквēгыт, э̄ргēгыт.  «Югорские встречи» ос «Ӯринэ̄ква ялпыӈ хо̄тал» ка̄сыӈ та̄л ва̄рыглэ̄гыт. Альбина ань тыг мус такви э̄лаль ханищтахты, тав педагогический рӯпататэ̄т са̄в  ва̄нэ̄тэ ма̄гыс, са̄всыр курсыт хӯнтлуӈкве яланта̄лы. Финно-угор рӯт ма̄хум Конгрессыт о̄лыгланэ̄ныл порат тув делегатыг пēрия̄лаве. Тох Финляндиян, Венгриян ялыс. Тувыл  акв та̄лн, о̄с акв ма̄ньщи а̄ги  Марина Хатанева  ёт  Венгриян ханищтахтуӈкве кēтыглавесы̄г. 

		Альбина иӈ школат ханищтахтамēт акваг номтыӈыг ос ка̄ркамыг о̄лыс. Са̄т классыт ханищтахтаме порат тав тэ̄лы каникулт «Артек» нампа ня̄врамыт ӯщлахтын мирхал лагерьн кēтыглавес. Аля акв э̄тпос тот ӯщлахтас. 

		Ань та тэ̄ла номылматамēт тав ла̄выс: «То̄нт Ха̄льӯсныл образование колныл Саранпа̄вылн ла̄тыӈ кēтвес: «Акв хотты ма̄ньщи, ханты манос ё̄рн ня̄врамакве пēрияӈкве ос лагерьн тотыглаӈкве э̄ри». Ам то̄нт школат сак хартнэ кружокын ялантасум, ма̄щтырыг пальсакыт, турло̄псыт, олн пиннэ хӯрыгсовыт сакныл хартсум, тувыл сака ёмщаквēг ханищтахтасум. Таима̄гыс тув кēтвēсум. А̄нумн тот сака пӯмыщ о̄лыс, мо̄т ма̄ныл ёхталам са̄в а̄гит-пыгыт пуссын акван-юрщхатсӯв».

		 Альбина Романовна институтт ханищтахтаме порат телевидение хосыт ам акв щёс ка̄сала̄лыслум, тот матырсырман телемост о̄лыс. Ань ты урыл тав тох потыртас: 

		– Ты ва̄рмаль 1985 та̄лт о̄лыс. То̄нт СССР-Америка мирхал телемост ва̄рыглавес.  Тав «Ленинград – Сиэтл: Встреча в верхах рядовых граждан» намаим о̄лыс. Тот кит яныг ӯсыгт о̄лнэ ма̄хум акван-атыглавēсыт ос са̄всыр тэ̄лат урыл потыртасыт. Ма̄н, лӯима̄ ма̄ныл ханищтахтам студентыт, тув о̄с во̄виньта̄лвесӯв. Ты кастыл партком института акван-атхатыглас ос лӯима̄ныл о̄лнэ ёмщакв ханищтахтан студентыт тув пēриявēсыт. Тувыл ма̄н Владимир Познер ёт акван-хо̄нтхатыгласӯв ос маныр, хумус потыртаӈкве ро̄ви, мощ хӯлтыглавесӯв. Э̄лы хо̄н ма̄т Фил Донакью, мирн ва̄нэ журналист, такви ма̄хманэ ёт рӯпитас. Тувыл хо̄н ма̄хум пӯмщалахтасыт, СССРыт мощщаг хультум ма̄хум матыр права о̄ньщēгыт манос а̄ти, мо̄т мирыт ма̄н ётув, со̄ль, юртыӈыщ о̄лэ̄гыт ман а̄ти? Ам ты о̄вылтыт, ва̄им, ёмас ла̄тыӈ ла̄всум. Мо̄т ла̄тыӈ ла̄вуӈкве хунь та̄ртавем. Ань мо̄т пораг ēмтыс, ань ро̄ви».

		Альбина Романовна «Лӯима сэ̄рипос»  газетан потрыт  ос ля̄ххалыт хансыглас. Тав Оксана а̄гитэ янмалтым юн о̄лыс, ос ня̄врамыт ат ханищтанэ̄тэ халт, газетан рӯпитаӈкве во̄выглавес. 

		Тавēн то̄нт Т.С. Себурова, ханты газетат рӯпитам э̄ква, ёмщакв нё̄тыс. Альбина ля̄ххалыт манос потрыт  юн хассанэ, ос Таисья Степановна тав палтэ щалтса̄лы, потрыт рӯпатан тотыянэ. Та̄н рӯпата колт печатайтавет ос та нэ̄н ювле сунсуӈкве тотыглавет. Ля̄ххалыт, потрыт уральтан юи-па̄лт ущ газетан ва̄равет. Ос ётылнув мо̄т ма̄ньлат ма̄ньщи а̄гит тув рӯпитаӈкве ёхтысыт, Альбина ня̄врамыт э̄лаль ханищтаӈкве та патыс.

		Тувыл туи ма̄ньщи ла̄тыӈ ханищтахтан курсыт ва̄рыглавēсыт, тав о̄с ка̄сащим тот рӯпитас. Тох тав Ло̄пмусн  матахмат щёс «Шешкинские чтения» нампа ханищтапн ялыс. А̄нъян ос Кимкъясуй па̄влыгн, Лӯсум ма̄ньщиянув палт  о̄с ялыс. Сукыръян рӯт ма̄хманэ уральтаӈкве акваг яланта̄лы.

		Ты нэ̄ акв ма̄т ат ӯнлы, акваг матыр-а̄ти ва̄ри. Мо̄лалнув А.И. Герцен Российский государственный педагогический университет тармыл юил  ёхталым аспирантурат ханищтахтуӈкве патыс. Научный яныг нэ̄пак ань щё̄питы. 

		Рӯпататэ ка̄ркамыг ос ёмщакв ва̄рнэ̄тэ ма̄гыс Альбина Романовна  са̄всыр янытлан нэ̄пакыл майлувес. Тав РФ Министерство образования па̄лыл, тувыл образование ос наука ХМАО-Югры па̄лыл янытлан нэ̄пакыл мӯйлуптавес. 

		Юн тав Оксана а̄гитэ пыг янмалтаӈкве нё̄ты, тав а̄гитэ̄н сака э̄руптаве. Ма̄н ты сымыӈ нэ̄квēв нам хо̄талэ̄т янытлылӯв, пуста̄гыл вос о̄лы ос На̄й-О̄тыранэ̄н вос ӯргалаве, пус ка̄т, пус ла̄гыл!

		 

		Тамара Мерова 

		 

 
