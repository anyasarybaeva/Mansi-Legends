

	Ма̄нь таквс э̄тпос 30 хо̄талэ̄т 1937-1938 та̄лыгт наска̄ссыг порслым ма̄хум номылматыглан хо̄талыг о̄лы. Ты кастыл ля̄ххал тотнэ колн «Родительский комитет Югры» кӯщай нэ̄ Светлана Поливанова, Афганистан ма̄т хо̄нтлум хо̄тпат нё̄тмилыл ва̄рнэ кӯщай хум Салават Ниязов ос лӯсытан пыгытн нё̄тмил ва̄рнэ организацият рӯпитан кӯщай нэ̄ Ирина Браун ёхталасыт.

	Пēс порат Ханты-Мансийск ӯст са̄в хо̄тпа наска̄ссыг порславес. Та̄наныл номтыт хультуптан ма̄гыс ань 

	та ма̄т пупкол тах ӯнттаве. О̄влэ̄т Светлана Поливанова 

	потыртас, тав ла̄выс: 

	«Ам наска̄ссыг порслым ма̄хум урыл нэ̄пак хаснэм порат та̄н о̄лупсаныл ёмщакв ханищтасанум. Тувыл 2009 та̄лт 

	о̄выл нэ̄пак та̄ратаслум. Ос та нэ̄пакт сака 

	мощща потыр хансым о̄лыс. Таима̄гыс 2014 та̄лт ты нэ̄пак йильпииг хансыслум. Хотьют 

	ма̄к та та̄рвитыӈ накн ликмыс, та̄наныл 

	пуссын тув хассанум. Нэ̄пакум та̄ра ловиньтаӈкве патвес. Ты нэ̄пак юи-па̄лт ӯст о̄лнэ мир ӯсувт 

	порслым ма̄хум ма̄гыс пупкол ӯнттуӈкв во̄вхатасыт».

	Салават Ниязов ты урыл тох ла̄выс: «Ты сака э̄рнэ ва̄рмаль. Ты хосыт ма̄н порсум ма̄хманув номтыт 

	акваг о̄ньщуӈкве па-тыянӯв. Пēс нэ̄пакыт щирыл, ӯст 976 хо̄тпа порславēсыт. Та̄н савалым порсла-вēсыт, о̄влэ̄т та̄нки ма̄гсыланыл во̄ӈхат 

	хилуӈкве ла̄ввēсыт. Тувыл писалил па̄тлуптавēсыт ос та во̄ӈхан вущкасыманыл юи-па̄лт ма̄л лап-па̄хвтувēсыт. Тамле пилыщмаӈ нак нэ̄мхуньт ул вос 

	ēмтыс, ма̄навн акваг 

	ты урыл номуӈкве 

	э̄ри».

	Тувыл ос Ирина 

	Браун потыртас,тав щēмьятэ о̄с репрессиян патыс. Тав та 

	та̄рвит нак ёмщакв ва̄гтэ. Нэ̄ ла̄выс: «Ты ма̄т пупкол таима̄гыс ӯнттуӈкве э̄ри, апга
	нув, ня̄враманув, ма̄ньлат ма̄хманув ты урыл о̄с вос ва̄гыт. 

	Тамле накн ул вос 

	патсыт. Ань ма̄ янытыл са̄всыр та̄рвитыт ēмталэ̄гыт, ма̄хум йис ва̄рмалит мо̄т 

	щирыл хансыяныл. Ты нак тыт ул вос 

	ēмтыс, ня̄враманув ты та̄рвитыт о̄с вос ва̄ганыл».

	Ты коныпал тот 

	музей кол щё̄питаӈкве патаве. Округт о̄лум хо̄нтлын хо̄тпат урыл потрыт, хӯрит, пищмат тув атавет. Ка̄сыӈ 

	район, ӯс урыл выставка 

	щё̄питаве тах. 

	Ма̄хумаквет, на̄н хо̄нтлум рӯтаныныл хультум матыр пормасыт юн о̄ньщегы̄н ке, та 

	музейн миӈкве тах вēрмияны̄н. 

	Та музей кол а̄ти 

	туп хо̄нтлым ос 

	репрессиян кēтыглам хо̄тпат урыл щё̄питаве. Тот ань ты накт 

	хо̄нтлым хо̄тпат урыл я̄нас выставка о̄с тах щё̄питаве. Хотьют пилталы̄г ма̄ ӯргалас, хо̄нтламе ма̄гыс 

	ма̄гылн тагатан по̄сыл майвес, та̄н ураныл 

	тот о̄с суссылтап щё̄питаӈкве патаве.

	Ань Ханты-Мансийск ӯст наска̄ссыг порслым хо̄тпат номылматыглан ма̄гыс памятник тӯщтым о̄лы. Ка̄сыӈ та̄л порслым ма̄хум 

	номылматыглан хо̄талт тув са̄в мир ёхталы. Ӯс кӯщай хум Василий 

	Филипенко ты ма̄хум урыл мир э̄лы-па̄лт о̄с потыртас. Тувыл тот 

	мир акв кум астал лю̄льсыт ос а̄хвтасыӈ па̄рт тармыл хорамыӈ лӯптат пинсыт. То̄ва яныгпа̄ла хо̄тпат, ат вēритасыт, самвит 

	та̄ратасыт. Ка̄сыӈ 

	хо̄тпа тув посыӈ 

	номтыл ёхталас.

	 

	Николай МЕРОВ 
