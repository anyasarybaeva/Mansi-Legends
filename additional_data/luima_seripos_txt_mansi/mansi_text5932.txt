
Ка̄сыӈ та̄л ма̄ньполь э̄тпос 14 щислат ма̄ янытыл я̄т ӯргалан хо̄тал ва̄рыглаве. Ты хо̄тал кастыл Ха̄льӯс школат нилыт классыт ханищтахтын а̄гирищит ос пыгрищит пӯмащ урокыл ва̄рыглавēсыт. 
Ня̄врамыт ханищтан нэ̄ В.А. Захарьянц, нэ̄пак ловиньтан колт рӯпитан нэ̄ Е.Н. Лаптева ос «Берёзовский» нампа ма̄-вит ӯргалан ма̄т рӯ­питан хумыг А.В. Табун ос В.Г. Пигуль та̄нанылн я̄т урыл потыртасыт. 
Россия янытыл ань кит арыгкем млн са̄вит я̄т овтэ̄гыт. Ма̄н округувт о̄с са̄в я̄ о̄лы, та̄н хала­нылт Иртыш ос А̄с я̄г щар янгыг о̄лэ̄г. Ха̄льӯс район Та̄гт, Саквъя̄ ос са̄в ма̄нь я̄т о̄втэ̄гыт. Та ма̄т пēс йис та̄гыл ма̄ньщи ос ханты ма̄хум о̄лэ̄гыт. Та̄н ма̄-вит ӯргалым о̄ньщияныл во̄руй, хӯл туп тэ̄нэ ма̄гсыл ка̄тын-паттэ̄гыт. Я̄т о̄с сака ӯргалыяныл, хӯлыт вос са̄вмēгыт, та̄н Витхон нупыл пӯрлахтэ̄гыт. 
«Берёзовский» нампа заказникт рӯпитан хумыг ня̄врамытын са̄всыр хурит суссылта­сы̄г. Та хурит заказни­канылт о̄лнэ тӯрыт, я̄т, со̄ймыт по̄слым о̄лэ̄гыт. Ня̄врамыт ма̄-вит урыл а̄мщил а̄м­щувēсыт. Ос я̄ ляпат, вит ва̄тат ӯргалахтым хумус о̄луӈкве ос во̄рт ат тыпуӈкве, та урыл о̄с потыртавēсыт. 
Ня̄врамыт о̄с са̄в пӯмащ ва̄рмалит урыл то̄нт пӯмщалавēсыт. Тамле урокыт акваг ань ва̄рыглавет, а̄гит ос пыгыт ма̄ньта̄гыл ма̄-вит ос о̄лнэ ма̄наныл вос ӯргалыяныл ос янытлыяныл. 
А.В. ТАБУН кēтум потре Людмила ТЕТКИНА ма̄ньщи ла̄тӈыл хансыстэ  
