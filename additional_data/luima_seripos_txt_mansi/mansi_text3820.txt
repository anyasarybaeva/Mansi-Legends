
Нефтеюганский районт «Кубок губернатора Югры» нампа ма̄ньха̄пыл яласан мирхал касыл о̄лыс. Соссаӈ ма̄хум ка̄сыӈ та̄л о̄йттур э̄тпос о̄выл хо̄таланэ̄т Витхон пӯрлэ̄гыт, таима̄гыс ты намыӈ-суиӈ касыл та порат ва̄рыглаве. Ты та̄л 200 арыг хо̄тпа ма̄ньха̄пыл кассыт. Округ коныпал ма̄хум Тюменьский областьныл о̄лсыт, акв хум Исландия э̄лы хо̄н ма̄ныл ёхталас.

	Касыл ущ о̄вылтахтаме порат тув «Северный Форум» мирхал ассоциацият рӯпитан хо̄тпат ёхталасыт. Та порат та̄н Ханты-Мансийск ӯсн са̄в ма̄ныл акван-атхатыгласыт — Красноярский крайныл ёхталасыт, Чукотка, Якутия, Камчатка, Архангельский область, Таймыр ос э̄лы хо̄н ма̄ныл — Исландияныл ос Лапландияныл о̄лсыт. Ань рӯпитанэ̄ныл халт округ кӯщаин каснэ ма̄н во̄выглавēсыт. Пуссын тув ты нэ̄глысыт, таса̄вит хащтал хо̄тпа.

	Округ кӯщай нэ̄ Наталья Комарова тох ла̄выс: «Я̄тил мӯй хо̄тпат, матъёмас на̄н тыг ёхтысын, ань ма̄н касылув ка̄салылы̄н. Э̄рыг-мо̄йт ва̄нэ соссаӈ ма̄хманув пēс йис та̄гыл ма̄ньха̄пыл яласасыт, ань тыхо̄тал мус тох о̄лэ̄гыт, я̄наныл янытлыяныл, Витхон хо̄тал пӯрлэ̄гыт. Соссаӈ ма̄хум пēс та̄гыл я̄ ва̄тат о̄лсыт, ха̄пыл яласасыт, хӯл алыщласыт. Ма̄н ань о̄с аквтох Витхон янытлылӯв. Ма̄к таи, ма̄н номтанув кит я̄г — А̄с ос Иртыш хольт, акван вос патэ̄гыт, ла̄тӈанув акван вос ёхтэ̄гыт».

	Тувыл Наталья Владимировна Финляндияныл ёхталам хум Мика Риипи нупыл акв-кит ла̄тыӈ ла̄выс. Тот Лапландият соссаӈ ма̄хум «саамыт» о̄лэ̄гыт, та ма̄т тав пуӈктоты. Та̄н ма̄ янытыл намыӈ-суиӈыг о̄лэ̄гыт — та̄н ма̄нанылт Санта Клаус о̄йка о̄лме ла̄вылтаве. Ма̄н Ханты-Мансийск ӯсув ос Россия янытыл Новогодний столицаг ла̄ваве. Ты хум ма̄н ӯсувн ёхталаӈкв во̄выстэ — ва̄т са̄грапнал э̄тпост Ащирма о̄йкат, Санта Клаусыт ос Снегурочкат тыт пуссын акван-атхатэ̄гыт тах.

	Мика Риипи тох ла̄выс: «На̄н округын сома ма̄н Лапландияв — а̄латы акв-хурипаг. Хунь ам ханты э̄рыг хӯнтамласум, номсэ̄гум, тав щар саамыт э̄рыг хольт суйты, то̄ва ла̄тӈанув о̄с аквхурипат. Сустēмт, на̄н соссаӈ ма̄хманын маснутаныл Финляндият о̄лнэ саамыт супаныл хурипат. Хурияныл о̄с ма̄н хурипав, ма̄н щар сома акв мир. Я̄тил соссаӈ ма̄хум, округ кӯщаит, на̄нанн ам яныг пӯмащипа ла̄тыӈ ла̄вēгум. Матъёмас ам на̄н ётын ва̄йхатасум, на̄н халынт акв-кит хо̄тал о̄лэ̄гум, мӯйлэ̄гум».

	«Северный Форум» рӯпата ва̄рнэ хо̄тпат ла̄внэ̄ныл щирыл, ты касыл пēс йис пора ос ань йис пора акван-о̄лтыяге, са̄всыр мирыт (национальностит) акв нупыл сунсэ̄гыт, юртыӈыщ о̄лэ̄гыт.

	Тамле яныг ва̄рмаль порат флаг России но̄х-ва̄рыглаве. Тынакт флаг «Югра лылыēп» Нижневартовский район общественный организацият пуӈктотнэ ма̄ньщи о̄йка Анатолий Прокопьевич Кауртаев тав но̄х-хартыстэ. Тувыл соссаӈ ма̄хум пӯрлахтасыт ань ты ялпыӈ хо̄талыт ёмас щирыл вос минэ̄гыт, ты та̄л ёмщакв вос о̄лнувув, во̄рн миннэ хо̄тпа матыр ка̄тын вос патты, хӯл алыщлаӈкв мины, хӯл вос пуви, пуссын пуста̄гыл вос о̄лнувув.

	Ты юи-па̄лт касыл та о̄вылтахтас. 23 командат ма̄ньха̄пыл яласасыт. О̄влэ̄т пуссын аквъёт кассыт — са̄ртын нэ̄ хо̄тпат товсыт, тувыл хум хо̄тпат. Акв-торыг ва̄т арыг хо̄тпа ха̄паныл та нёвумтасыт. Та̄н нупланыл сунсуӈкв сака пӯмыщ о̄лыс — таса̄вит ха̄п аквторыг та минэ̄гыт, то̄ваныл акван-пēлхатэ̄гыт, каснэ хо̄тпат такос товēгыт, ма̄ньха̄паныл э̄лаль ат лаквēгыт. Хотьют ка̄ркам, та̄кыщ тови, тав та оймалтахты, э̄лаль молях мины.

	Я̄ ва̄тат ос ма̄хманыл сыманыл ща̄ргим та лю̄ляхо̄лэ̄гыт, ӯрхатэ̄гыт, наманыл та ро̄ӈхавет, ань молях вос товēгыт. То̄ва ма̄ньха̄пе ēри ё̄ӈхыгпи, такви витн паты, тот та пувлы. То̄ва о̄влэ̄т татем ёмщакв мины, тувыл ха̄пе ла̄щал-ла̄щал витын та а̄мараве, такос тови, ёл витн та па̄тыри. Са̄ль кос, ос ма̄навн сунсуӈкве пӯмыщ, сыманув ща̄ргим, мовиньтым тот та ро̄ӈхēв. Вит тармыл спасательный моторха̄пыт яласасыт, ēри ё̄ӈхыгпам хо̄тпат ха̄паныл ёт па̄г тотвēсыт.

	Касыланыл ты пӯмыщ о̄с ма̄к та̄рвитыӈ охсатэ̄т нэ̄т халт Нижневартовский районт о̄лнэ нэ̄ Ирина Сухих тав но̄х-патыс. Хум хо̄тпат халт о̄с та районныл ёхталам хум Юрий Казамкин тав са̄ртын ёхтыгпас.

	Тувыл 18 та̄лыг иӈыт то̄влын а̄гит ос пыгыт кассыт. Та̄н халанылт Ксения Айваседа (Центр гребли на обласах ХМАО-Югры) ос Евгений Глызин (Когалым ӯс) но̄х-патсыг.

	18-25 та̄л яныт ма̄ньлат ма̄хум халт — Елизавета Смирнова (Нефтеюганский район) ос Виталий Русскин (Сургутский район).

	26-35 та̄л яныт нэ̄т ос хумит халт — Наталья Тэ̄влина (Когалым ӯс) ос Юрий Казамкин (Нижневартовский район).

	36-50 та̄л яныт нэ̄т халт — Альбина Сопочина (Сургутский район).

	36-54 та̄л яныт хум хо̄тпат халт — Борис Тайбин (Тюменский область).

	50 та̄л ос тыгыл яныг нэ̄ хо̄тпат халт — Татьяна Айваседа (Когалым ӯс).

	55 та̄л ос тыгыл яныг хум хо̄тпат халт — Сергей Кечимов (Когалым ӯс).

	Юи-о̄выл хо̄тал халанылт пēнтхатым нила хо̄тпа акв ха̄пыл яласасыт, тувыл акв ха̄пыт аквторыг кит ос хӯрум хо̄тпа ӯнлым кассыт. Хунь нила хо̄тпа халанылт пēнтхатэ̄гыт, э̄ри молях товуӈкве, хо̄тпа хунь па̄г-пӯхты, ха̄пе мо̄танэ̄н а̄лмаяве, матахмат метра ма̄ тармыл ха̄йттаве, тувыл ха̄пēн та та̄лматы, э̄лаль тови. Ты касылт Сургутский районт о̄лнэ соссаӈ ма̄хум но̄х-патсыт — Альбина Сопочина, Виталий Русскин, Лидия ос Альберт Покачевыг.

	Кит нэ̄г акв ха̄пыт ӯнлым — Ксения Айваседа ос Ирина Сухих са̄ртын ёхтыгпасыг, хум хо̄тпат халт ос Юрий Казамкин ос Аркадий Прасин но̄х-патсыг. Хӯрум хо̄тпа акв ха̄пыт ӯнлым — Ксения, Владимир ос Сергей Айваседа но̄х-патсыт.

	Тувыл но̄х-патум ма̄хум янытлавēсыт. Щар ма̄к яныг приз — «Кубок губернатора Югры» Нижневартовский районныл ёхталам ма̄хумн майвес. Китыт мēста Сургутский районныл о̄лум хо̄тпат та̄н висаныл, хӯрмит — Когалым ӯсныл ёхталам ма̄хум. Ханты-Мансийск ӯст о̄лнэ соссаӈ хо̄тпат туп 17 мēста висыт.

	Каснэ ма̄хум халт щар ма̄ниг о̄лсыг — Ксения Айваседа ос Данил Нимперов, ос щар яныгхо̄таг — Мария Сенгепова ос Василий Хоров. Та̄н пуссын округ кӯщаин янытлавēсыт, ма̄г тэ̄п то̄тапсовыл майвēсыт. Ха̄льӯс районныл ёхталам ма̄ньщи ма̄хманув «За волю к победе» нампа «Кубокыл» майвēсыт, диплом нэ̄пакытыл янытлавēсыт.

	Округ янытыл физкультура ос спорт колт пуӈктотнэ хум Игорь Губкин тох ла̄выс: «Ты кит хо̄тал ма̄н татем мӯйлысӯв. Я̄тил соссаӈ ма̄хум, яныг пӯмащипа на̄нанн ла̄вēгум. На̄н ма̄щтырыг яласасын, кассын, ма̄н ос на̄н ляльтын маттем та суссӯв».

	Нефтеюганский район кӯщай нэ̄ Галина Лапковская мӯй ма̄хумн са̄в ёмас ла̄тыӈ о̄с ла̄выс: «Ка̄сыӈ та̄л ущпылнэ̄г са̄в хо̄тпа касуӈкв ка̄сащи, э̄лы хо̄н ма̄ныл ма̄хум о̄с ювыт, соссаӈ хо̄тпанув ёт касуӈкв тӯлтхата̄лэ̄гыт. Ам номсэ̄гум, мо̄тынтыг тыг тах ущпылнэ̄г са̄в мир ёхты. Матъёмас ёхталасын, кассын, ма̄навн о̄с сака пӯмыщ о̄лыс. Пуссын пуста̄гыл о̄лэ̄н, со̄тыӈыщ о̄лэ̄н».

	Ты пора «Кубок губернатора Югры» 16-й та̄л ты ва̄рыглавес. Ань таи та̄ра-патыс — щар ма̄к ё̄р ма̄хум Нижневартовский районт о̄лнэ̄ныл.
