
Та та̄л оигпан ляпат Ханты-Мансийск ӯст о̄лнэ округ Творчество колт сапра̄ни ва̄рыглавес. То̄нт культура, наука щирыл рӯпитан хо̄тпат акван-атхатыгласыт ос хоты ма̄ньщи, ханты ос ё̄рн ма̄хум наманыл ищхӣпыӈ ма̄т о̄лнэ ло̄псын хансуӈкве э̄ри, та урыл потыртасыт ос пēриясыт. Рущ ла̄тӈыл ты ва̄рмаль «реестрыг» ла̄ваве.  
Мӯтраӈ хо̄тпа урыл ловиньтаӈкве тот ро̄ви
Округувт реестр-ло̄пс 2014 та̄лт ма̄ньщи, ханты ё̄рн мирыт пēс йис ва̄р­ма­ляныл э̄лаль тотнэ ма̄г­сыл ва̄рвес. Ос Творчество колт рӯпитан хо̄тпат сосса ма̄хум наманыл, пēс пот­рыт, мо̄йтыт, э̄ргыт тув хан­суӈкве ла̄ввēсыт. 
Ма̄н о̄лнэ ма̄вт ма̄ньщи,  ханты ос ёрн мирыт халт ма̄щтыр хо̄тпат, пēс йис ва̄рмалит ва̄нэ хо̄тпат ань сака са̄в а̄тим. Та̄н нама­ныл пуссын ва̄ӈкв э̄рēгыт. Ка̄сыӈ хо̄тпа наме, о̄лнэ ма̄тэ, ва̄нэ тэ̄ланэ пуссын та̄ра-паттавет ос тув хан­савет. 
Наманыл тот пуссын ла̄кква-уртавет: 
– Акв ма̄т пēс йис мо̄йтыт, пēс йис а̄мщит ва̄нэ хо̄тпат наманыл хансым о̄лэ̄гыт. 
– Китыт ма̄т пēс йис э̄р­гыт, са̄ӈквылтан та̄ныт, ял­пыӈ э̄ргыт ва̄нэ хо̄тпат урыл ловиньтаӈкве ро̄ви. 
– Хӯр­мит ма̄т са̄ӈквыл­тапыт, нэ̄р­нэйӣвыт, та̄­рыг­сып­лув-йӣвыт ос мо̄т са̄всыр са̄ӈквылтан ман ёнгын утыт ва̄рнэ хо̄тпат нама­ныл хасвēсыт. 
– Ос нилыт ма̄т пēс о̄лупса, пēс ялпыӈ хо̄та­лыт, пӯрлахтын ва̄р­малит э̄лаль тотнэ ма̄хум намыл о̄лэ̄гыт.
Та колт рӯпитан хо̄тпат ты сосса ма̄хум наманыл, хурияныл, о̄лупсаныл урыл хансым потрыт, по̄слым кинат пуссын ищхӣпыӈ ут ло̄псын ва̄рияныл. Ма̄ янытыл о̄лнэ мир матыр мӯтра о̄щнэ хо̄тпат урыл тот ловиньтаӈкве, хури­яныл сунсыглаӈкве, пот­ра­ныл-мо̄йтаныл хӯнтлаӈ­кве ань вēрмияныл.

Ты ма̄хум яныг намыл о̄с вос мивет
Творчество кол сосса мир колнакт кӯщаиг Светлана Николаевна Нестерова о̄лы. Реестр-ло̄пс хумус ва̄раве, та урыл таи потыртас: 
«Комиссият о̄лнэ хот­пат та̄л сыс кит щёс, я̄ӈк на̄тнэ э̄тпост ос ва̄т са̄г­рап­нал э̄тпост сапра̄нин во̄выглыянӯв. То̄нт округ янытыл сосса ма̄хум кē­тым нэ̄паканыл ловинь­ты­янӯв, мо̄йтаныл, э̄рга­ныл, пēс потраныл хӯнтлыянӯв. Ма̄хум нэ̄паканыл туп хотты организацияныл кē­туӈ­кве вēрмēгыт. Э̄лум­хо̄лас такви кēтум нэ̄па­канэ ат пирмайтыянӯв.  
Комиссият ань куль­тура депар­тамент кӯщай хум Артур Альбертович Латыпов, Творчество колт кӯщай нэ̄ Елена Евгенье­вна Исламуратова, ханты э̄ква Мария Кузьминична Волдина, нэ̄пак хаснэ нэ̄ Светлана Силиверстовна Динисламова, учёный нэ̄ Светлана Алексеевна Попова ос са̄в мо̄т учёны­ит, пēс йис ва̄рмалит ва̄нэ хо̄тпат рӯпитэ̄гыт. Хоты ма̄хум наманыл, хоты мо̄йтыт, пēс э̄ргыт реестр-ло̄псын хансуӈкве - та̄н  пуссын аквъёт пēриēгыт.    
2003 та̄л па̄сныл округувт «О фольклоре» нампа са̄ккон рӯпиты. Нэ̄пак щирыл «Мастер фольклора» нам ощнэ хо̄т­пат культура колт манос ханищтап колт диплом та̄л ня̄врамыт ханищтаӈкве вēрмēгыт. Ты тэ̄ла урыл са̄кконт хансым о̄лы. Ты коныпал яныг нам о̄щнэ ма̄хум мо̄т званият ос са̄всыр нё̄тмилыт ма̄гсыл нэ̄паканыл кēтуӈкве тах вēрмēгыт. 
Ка̄сыӈ та̄л ма̄щтыр ма̄хум касыл щирыл премия олныл мивет, рущ ла̄тӈыл тох намаим о̄лы: «Мастер художественных промыслов и ремёсел». Ма̄н ань кӯщаит палт пищ­мат акваг хансэ̄в, «Мастер фольклора» нам о̄щнэ хо̄тпа о̄с аквты щирыл пре­мия-олныл вос мивет. Ам номсэ̄гум, то̄нт са̄внув ма̄­хум ма̄навн та̄нки нэ̄па­ка­ныл кēтуӈкве патэ̄гыт. Мо̄йтыт, э̄ргыт, пēс потрыт, ялпыӈ э̄ргыт ва̄нэ хо̄тпат ка̄сыӈ та̄лныл мощщагнув ēмты, та̄наныл янытлаӈкве ос э̄сгуӈкве ань э̄ри».    

Ма̄ньщи, ханты ос ё̄рн хо̄тпат пēриявēсыт
Хо̄т э̄лумхо̄лас нэ̄пака­ныл сапра̄нин кēтыглавē­сыт, наманыл та реестр-ло̄псын хансуӈкве ро̄ви ман а̄ти, та урыл ма̄хум потыр­та­сыт. То̄нт та̄н Елена Констан­тиновна Самбиндалова, Павел Янчевич Айваседа, Галина Михайловна Кур­га­нова ос Ульяна Никола­евна Шульгина наманыл ищ­хӣпыӈ утыт о̄лнэ ло̄п­сын хансуӈкве ла̄всыт. 
Елена Константиновна Самбиндалова – нёмса, ёмас, ка̄ркам ма̄ньщи нэ̄, тав Ха̄льӯс район Хулюм­сӯнт па̄вылт о̄лы. Тав Яныгпа̄вылт самын патыс, ма̄нь­та̄гыл са̄в мо̄йтыт, пēс пот­рыт, э̄ргыт хӯлыг­лас. Ня̄х­щам­во̄ль школа а̄ст­лас, юн оматэ̄н-атятэ̄н нё̄тым матахкем та̄л о̄лыс. Ты юи-па̄лт Ня̄хщамво̄ль па̄вылн ва̄нтлас ос интер­натыт рӯпитас. Хум ва̄рыс ос Хулюмсӯнт па̄вылн о̄луӈкве минас. 
О̄йкатэ Алексей Пет­ро­вич Адин наме о̄лыс. Тэ̄н хӯрум ня̄врам янмал­тасы̄г. Яныг а̄гитэ наме Антонина, тав «Газпром» нампа организацият рӯпиты. Хумитэ ёт хӯрум ня̄врам янмалтэ̄г. Ма̄нь а̄гитэ Кристина ня̄врам ӯргалан колт воспитателиг рӯпиты. О̄йкатэ̄нтыл акв пыг о̄ньщēг. А̄гияге сас ма̄ньщи ла̄тӈыл ёмащакв потыртэ̄г. Пыге Костя а̄тимыг ēмтыс.
Елена Константиновна пēс потрыт, мо̄йтыт ва̄нэ хо̄тпаг о̄лы, ма̄ньщи нэ̄ «Ма̄нь Ӯскве» ня̄врамыт ӯщлахтын ма̄н во̄выглаве. Хулюмсӯнт па̄выл школат са̄всыр конференцият  «От ремесла к искусству», «Погружение в историю ХМАО-Югры» о̄лум порат ня̄врамытын потрыт хан­суӈкве тав о̄с нё̄ты.
Ань комиссият рӯпитан хо̄тпат нила ханты э̄ргыт реестр-нэ̄пакн хансуӈкве ла̄всыт. Ты э̄ргыт Белояр­ский район Касум па̄вылт Ӯй йӣквнэ порат хасвēсыт. Ань реестр-ло̄п­сыт «Вошъ­юган мишнэ ар», «Пил­танг каланг лапат ворт», «Хаймас», «Пусал ов ика» э̄ргыт хӯнтлуӈкве ро̄ви. 
Аквты ло̄псын Сакв ма̄ньщит хумус са̄ӈк­выл­та̄пыл са̄ӈквыл­тэ̄гыт, о̄с тув ва̄рвес. Ань по̄с­лым кинат Г.Н. Сайна­хов са̄ӈ­квылты. 
«Техники и технологии» нампа ло̄псыт ловинь­таӈ­кве ро̄ви, хумус хо̄нтаӈ ма̄ньщит хӯл пувēгыт. Ты ва̄рмаль урыл потыр ос хурит тув ва̄равет.
На̄нки нэ̄паканын о̄с тув кēтэ̄н.
Ань «Мастера фольк­лора» нампа ло̄псыт 18 э̄лумхо̄лас нама­ныл хас­вēсыт. Ты халт ты ма̄ньщи нэ̄т: Галина Кон­стан­тино­вна Алгадьева, Мария Тихоновна Двиня­нинова, Мария Сергеевна Мерова ос «Са̄лы лё̄ӈх» ансамбль ва̄рум хум Дмитрий Геор­гиевич Агеев наманыл хансым о̄лэ̄гыт. 
Творчество колт рӯпи­тан хо̄тпат э̄ргын, йӣквнэ ман матыр ва̄руӈкве ха̄снэ сосса хо̄тпат, ю̄нсхатнэ нэ̄квет, мо̄йт ва̄нэ, э̄ргыт, пēс потрыт ва̄нэ ма̄хум урыл ла̄тыӈ ӯрēгыт. Хоты нэ̄пакыт кēтуӈкв тув э̄ри, Светлана Николаевна Нестерова китыглаӈкве ро̄ви, тавēн ищхӣпыӈ ут хосыт пищма тув хансэ̄н –  nesterovasn@odntugra.ru.
Людмила ТЕТКИНА
