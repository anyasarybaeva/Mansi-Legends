
Восыӈтӯр па̄вылт о̄лнэ нэ̄ Светлана Павловна Собянина ма̄н «Лӯима̄ сэ̄рипос» газетавн пищма кēтыс. Тот тамле ля̄ххал хансым о̄лыс:
«Мāн школавт «Театр мансийских и хантыйских сказок» нампа фестиваль ва̄рыглавес. 
Ты тэ̄ла ня̄врамыт ёт Антонина Павловна Глушанкова, такви о̄парищ наме Мелентьева, щё̄пита̄лыс. Тав рущ ос ма̄ньщи ла̄тыӈ ханищтан нэ̄г школат рӯпиты. Та̄н ань са̄всыр мо̄йтыт ёнгилыг ва̄рсаныл ос мӯй ма̄хумн     суссылтасаныл. 
О̄выл классыт ханищтахтын ня̄врамаквет «Са̄снёл» мо̄йт суссылтасыт, китыт классыт ханищтахтын а̄гирищит-пыгрищит — «Со̄-выркве», хӯрмит классыт — «Куккук» мо̄йт, нилыт классыт – «Хӯрум са̄грап», атыт класс – «Таӈхēгум, ат таӈхēгум» ос хо̄тыт классыт ханищтахтын а̄гит-пыгыт «Охсар ос лунтыт» мо̄йт   суссылтасыт. 

Ты э̄лы-па̄лт пēс ма̄хманув ла̄выглам ла̄тыӈ пуссын хӯнтлысыт: 
«Вит, то̄рум, ма̄ — хо̄т ма̄н о̄лэ̄в, маныр ка̄салэ̄в, пуссын ма̄н ма̄гсылув лылыӈыг о̄лэ̄гыт.  Мо̄йт о̄с лылыӈ, тав ӯйрищ хольт тыгле-тувле тыламлым яласы, ань ма̄н палтув ты ӣсы». 
Пēс порат ня̄врамыт мо̄йтыт хӯнтлым яныгмасыт. Ты хосыт пēс ма̄хум мӯтран ос ма̄-вит ӯргалан накын та̄н ханищтавēсыт. Хумус ма̄ ӯнтхатас, хумус я̄т, тӯрыт ос ӯйрищит, во̄руит нэ̄глысыт — пēс мо̄йтыт щирыл ты ва̄рмалит ня̄врамыт ва̄ӈкве патсыт. 

Тувыл мо̄йт хосыт ня̄врамыт сымыӈ, ёмас хо̄тпаг о̄луӈкве ханищтавет. Ма̄-вит вос э̄руптыяныл, ӯргалыяныл ос мо̄т мирыт ёт юртыӈыщ вос о̄лэ̄гыт. Мо̄йтыт то̄ванакт ощхуль ва̄рēгыт, ёмас ва̄рмалит но̄х-паттэ̄гыт, лю̄лиг о̄лнэ накытыл мовиньтэ̄гыт.
Ань пуссын тамле тэ̄лат мо̄йт хосыт суссылтавēсыт. А̄гирищит-пыгрищит ёмщакв ёнгысыт, та̄н са̄всыр маснутыл масхатасыт, тув э̄рнэ пормас о̄с о̄щсыт. Тувыл ты ёнганыл о̄вылтыт Антонина Павловна ёт потыртасыт. Та̄н тэ̄ланыл ма̄кыг ва̄рсаныл, юв ёмас номтыл ла̄кква-миныгласыт. 
Школат ща̄нь ла̄тыӈ урокыт я̄нас щё̄сыг ва̄равет. Ня̄врамыт сыресыр пормасыт, маснутыт, ӯйхулыт хумус ла̄вавет, ханищтэ̄гыт ос нэ̄пакн ла̄тӈыт хансэ̄гыт, тув хурит по̄слэ̄гыт. Тувыл ма̄ньщи э̄рыг э̄ргēгыт, мо̄йтыт мо̄йтэ̄гыт, а̄мщит а̄мщēгыт. Тамле ща̄гт ва̄рнэ̄ныл сыс ма̄ньщи ла̄тӈыт молях торгамтыяныл ос ханищтыяныл.
Светлана Собянина потре ма̄ньщи ла̄тӈыг Т.Мерован хасвес
