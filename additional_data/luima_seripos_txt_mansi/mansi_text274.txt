
Округувт соссаӈ ма̄хумн нё̄тнэ ос та̄н пēс йис ва̄рмаляныл э̄лаль тотнэ ма̄гсыл «Социально-экономическое развитие КМНС» нампа программа 2013 та̄л оигпан мус рӯпиты. Ань ты нэ̄пак йильпииг хансаве, ос 2014-2020 та̄лытн пирмайтаве, акв миллиард 205 милли­он 912 со̄тыра солко̄ви тув тах та̄ставе.
Ань природный ре­сурс департамент ты программа щирыл пуӈктоты. Мощщаг хультум мирыт культураныл э̄лаль тотнэ ма̄гсыл 8 департаментыт олныл мивет. Ты хосыт культу­ра департамент са̄всыр фестивалит, ханищта­пыт, ялпыӈ хо̄талыт ва̄рыглы. Спорт департамент ос Нефтеюганский районт ка̄сыӈ та̄л ма̄ньха̄пыл каснэ ка­сыл щё̄пита̄лы. Мо̄таныт пēс йис ва̄рмалит но̄хво̄рмалтан ма̄гсыл олныл та программаныл о̄с та̄ставет.
Манхурип э̄рнэ тэ̄лат йильпи програм­ман хансуӈкве э̄рēгыт, ты ма̄гсыл соссаӈ ма̄хум сапра̄нин акван-атыгл а в ē с ы т о с к и т ы главēсыт.
Еремей Айпин, округ Дума депутат, тув о̄с во̄виньта̄лвес. Тав ла̄вме щирыл, ты нэ̄пак мӯсхалыг иӈ ат хасвес. Ос ка̄сыӈ департамент китыгластэ, соссаӈ ма̄хумн нё̄тнэ ма̄гсыл та̄нанылн манаса̄вит олн э̄ри. Культура департа­мент акв та̄лн туп кит миллионыл тах миве, та̄н лов миллион кос во̄всыт. Спорт щирыл рӯпитан департамен­тыт о̄с са̄в олн тув хан­сыгласыт, о̄с мощща ол­ныл хасвēсыт. Мо̄таныт о̄с акв тыщирыл мощ­ща олныл тах мивет. Тыи ма̄гсыл Еремей Айпин кӯщаит пуссын ты ва̄рмаль урыл э̄лаль потыртаӈкве сӯкыр э̄тпост тах во̄выглыянэ.
Степан Молданов, Бе­лоярский ӯст о̄лнэ хан­ты хум, сапра̄нит ла̄выс: «Ань община ва̄рнэ по­рат са̄в нэ̄пак атым, Хан­ты-Мансийск ӯсн акваг ялантаӈкве э̄ри. Ма̄нь па̄вылт о̄лнэ ма̄хманув тыгле-тувле яласаӈкве таса̄вит олн хо̄т вы­гыт? Программан та̄н тыгле-тувле ялнэ лё̄ӈхолнаныл тув вос ханса­вет».
Советский район Ком­мунистический па̄вылт о̄лнэ Николай Проску­ряков, лēккар хум, ос тамле тэ̄ла урыл ла̄тыӈ ла̄выс. Ань ма̄ньщит, хантыт щар пуссын со̄рыгӯй о̄ньщēгыт, пусмалтахтуӈкве ат ка̄сащēгыт, ты а̄гмыл са̄в хо̄тпа а̄тимыг ēмты. Та̄н санаториян ты а̄гм пӯсмалтаӈкве вос кēтыглавет. Ань та̄н ӯщ лахтын ма̄н кос ялантэ̄гыт. Тувыл нэ̄мхотьют ат ва̄г, манса̄вит э̄лумхо̄лас пусмалтахтуӈкве яланты. Акв программа хосыт ке пусмалтавет, то̄нт тай ёмаснувег паты».
Сапра̄нит ма̄хум ты яныг нэ̄пак урыл хоса потыртасыт. Евгений Платонов, природный ресурс департаментыт кӯщай хум, ла̄выс, пус­сын потыртам тэ̄лат ёмащакв ханищтыяныл ос а̄ртмēгыт ке, ты программа-нэ̄пакн хансы­яныл.
