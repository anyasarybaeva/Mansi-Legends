
Ань ты йист ул ка̄сыӈ хо̄тпа матыр техника о̄ньщи. Кос хоты  яласан ут бензин ман солярка та̄л рӯпитаӈкв ат паты. Ка̄сыӈ матыр яласан ё̄р о̄щнэ хо̄тпа таквинатэ̄н бензин ман солярка акваг ёвты. 
Хулюмсӯнт па̄вылт заправкат рӯпитан э̄ква Татьяна Даниловна Самбиндалова па̄влыӈ ма̄хмытн пуссын ва̄ве. Рӯпат па̄лыл кӯщаянэ̄н о̄с акваг э̄сгаве, янытлаве, ёмщакв рӯпитанэ̄тэ ма̄­гыс Ха̄льӯс ӯскант Доска почётын хуритэ ханлым о̄лы. 
Татьяна Даниловна такви урēтыл тох потыр­тас:
– Ам Ня̄хщамво̄ль па̄вылт самын патсум, ма̄нь порат Яныгпа̄вылт о̄лсум, тувыл акв та̄л Няхлаӈпа̄вылт о̄лсум, Кульпаст ханищтахтасум,  ща̄нюм тув хум ва̄рыс, ам тот о̄луӈкв ат тахмаясум, Галя рӯтум па̄лт о̄луӈкв воратасум. Школа а̄ст­ланэм мус Ня̄хщамво̄ль па̄выл интернатт ханищ­тахтасум, каникулт акваг Галя о̄нигкем палт ялан­тасум, лов та̄л яныт па̄сыл тав палтылэ о̄лсум. 
Школа а̄стламум юи-па̄лт пири­каскаг ханищ­тахтасум. Рӯпитаӈкв пат­сум: о̄влэ̄т Хальӯсыт хо̄псы-а̄гм по̄льницат сани­таркаг та̄л арыг рӯ­пи­та­сум, тувыл Рыпкооп ла̄пкат кит та̄л пирикас­каг о̄лсум. Тувыл ювле Хулюмсӯнтын ёхтысум, тыт ЛПУ организациян рӯпитаӈкв патхатасум, 34 та̄л тот рӯпитасум: о̄влэ̄т китахкем та̄л тэ̄нэ­колт рӯпитасум, тувыл связистыг вуйвēсум ос пенсиян миннэ мус тот та рӯпитасум. 
Пенсиян минасум, юн мощ о̄лсум, ӯщ­лахтасум, ак­ваг нас о̄луӈкв марщумлавēсум ос АЗС опера­торыг пат­хатасум, ань тыт нилыт та̄лум рӯпи­тэ̄гум. Хунь о̄выл тыг патхата­сум рӯ­питаӈкв – такем та̄р­ви­таӈ о̄лыс, са̄в рӯпата ва̄­руӈкв э̄рыс. Бензин со̄сантан курщип по̄х ма̄тэ мовалэ лап-ма̄тым о̄лыс, ам тӯйт няртнэ ма̄н­тыл та ма̄сов а̄хв­тас па̄ртэ мус янытэ̄­тыл хот-лоӈхитаслум, а̄хвтас кол­кан самын-нэ̄лт­таслум. Хунь ань та ма̄сов хот-лоӈхита­мум порат, Марина э̄щум ам палтум ёхтыс, тав о̄с тыт ляпат рӯпиты, ла̄ви: «Наӈ ты манарын тая­ныт ва̄гыл хахыр­тэ̄гын, вертолёт кургын ат суйты?
Ам ла̄вēгум: «Ам бе­тон­ка щиститэ̄гум». Колон­кат сака пēсыт о̄лсыт. Ам кӯщай палт свонитасум, ла̄всум: «Колонкат хот-пēнтуӈкв э̄рēгыт, счётчи­кыт такем лю̄льсаӈ рӯ­пи­тэ̄гыт». 
Ка̄сыӈъēмт кит-хӯрум литра, товēрт лов литра арыг со̄сыгпахты. Хотьют вēщкат – арыг литра ке со̄схаты, ла̄ви, ойтхаты.  Ӣтипа̄лаг ловиньтаӈкв патэ̄йн - бензин ат то̄­вылхаты. Амки олнанум тув акваг нё̄туӈкв э̄рыс. То̄на та а̄гирищит акваг пēнтхатсыт, хоса ат рӯ­питасыт. 
Ам ла̄всум: «Э̄лаль тыщир ке паты, ам хот-патхатэ̄гум». Тувыл со̄ль, тэ̄лы мо̄т колонкат тотвē­сыт, туи хот-пēнтвēсыт.
– Манах колонка о̄ньщēгын? Солярка о̄с тыналэ̄гын?
– Солярка а̄ти, солярка ма̄гыс я̄нас колонка ва̄руӈкв э̄ри. Кит бензин колонка, аквтыщёс ты холыгпēг, ма̄хум акваг яласэ̄гыт: сака са̄в турист яласы, Ма̄ньясӯнт нупыл минэ̄гыт; то̄ват Саран­па̄выл нупыл минэ̄­гыт, тувле тай са̄выӈпа̄лэ хӯл пувнэ ма̄хум сӯлттэ̄­гыт. Ты та̄л са̄в ко­ман­диро­воч­ный ма̄шин ёхты, ань газопровод ту­рыт хот-пēн­тавет, тай­ма̄гыс ма̄хум акваг яла­сэ̄гыт. Туи яныг вит порат о̄с са̄в ма̄хум яласэ̄гыт, бензин ма̄гыс акваг ёхтэ̄гыт. 
– Бензин хунь хотыл тотаве?
– Ягримныл тэ̄лы лё̄х хосыт тотаве. Āнумн тыт ёмас рӯпитаӈкв, кӯ­щая­нум ёмасыт, ёмщакв по­тыртэ̄гыт, нёланыл но̄х ат сытыглыяныл. Ам тыт акваг нювсэ̄гум: тэ̄лы тӯйт амки няртэ̄гум, туи сэ̄й а̄лмаве – бетонка сэ̄е хот-хосгилум, таквсы лӯптат ёл-во̄тавет – лӯп­тат хосгēгум, а̄тиӈк хотьют хохса щар пар­мапты ман щēранкйӣв вущ­касы – уля ул вос пēламлы, тамле ма̄т пилыщмаӈ.  
Тамле ты потыр Татьяна Даниловна ёт мēн потыр­тасмēн. Ты яныг хо̄тпа, тавēн юн ӯнлуӈкв марщум, ка̄сыӈ хо̄тал такви рӯпа­татэ коны-пал, кӯм ēмты, таса̄вит рӯпата та ва̄ри, тав рӯпитан колхусапе по̄х акваг сыстамыг ӯритэ. Ань ты хо̄талытт ёмщакв рӯпитанэ̄тэ ма̄гыс Татьяна Даниловна Ха̄льӯсн яныт­лаӈкв во̄ввес. 
Ты ёмас, ка̄ркам хо̄тпа э̄лаль о̄с аквтох вос рӯ­питы, са̄в та̄л пуста̄гыл вос о̄лы, На̄й-О̄тыранэ̄н вос ӯргалаве.
Анна АЛГАДЬЕВА
