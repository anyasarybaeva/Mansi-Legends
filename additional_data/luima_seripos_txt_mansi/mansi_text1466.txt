
Яныг таквс э̄тпост йис о̄лупса ос о̄лнэ-хӯлнэ накыт э̄лаль тотнэ ва̄рмаль щирыл Ханты-Мансийск ӯст китыт мирхал Конгресс ва̄рыглавес. Ты ва̄рмальн Россия янытыл ос мо̄т хо̄н ма̄ныл са̄в мир ёхталас. Ма̄хум хӯрум хо̄тал са̄всыр секциян ла̄кква-уртхатым рӯпитасыт, та̄нки пēс йис ва̄рмаляныл урыл докладыт ловиньтасыт. На̄н ты урыл э̄лаль ловиньтэ̄н.

	О̄выл тамле Конгресс 2011 та̄лт Ханты-Мансийск ӯст о̄лыс. Ты ва̄рмаль «ЮНЕСКО» нампа мирхал организация па̄лыл Россият рӯпитан комиссия, округ культура Департамент ос ремёсла Центр колт рӯпитан ма̄хум та̄н щё̄пита̄лыгласыт. Тот потырта̄лым потрыт та̄н нэ̄пакыг ва̄рсаныл.

	Ты Конгресс мирн таима̄гыс э̄ри, ма̄хум та̄нки пēс йис о̄лупсаныл, о̄лнэ-хӯлнэ тэ̄ланыл ёмщакв вос ва̄ганыл. Пēс ма̄хум о̄ньщум ма̄снутаныл ань мощ мо̄т щирыл ю̄нтуӈкве патвēсыт.  Са̄всыр мирыт маснутаныл ос хан
	саныл акван-тэ̄лыг-тавēсыт. Ты ва̄рмаль йис пора но̄х-во̄рмалтан ма̄гыс ты щё̄питавес.

	Белоруссия ма̄ныл Ольга Александровна Лобачевская ёхталас. Тав Минск ӯст Государственный университетт о̄лнэ-хӯлнэ ва̄рмалит щирыл ма̄ньлат хо̄тпат ханищты. Тав искусствоведение наукат кандидатыг о̄лы. Ты нэ̄ белорус ма̄хум о̄ньщиглам хорамыӈ супаныл ос хансаныл суссылтасанэ ос ты урыл потыртас. 

	Акв э̄ква тавēн ла̄выс, Молдавия ма̄т о̄лнэ ма̄хум пēс порат ю̄нтум маснутаныл о̄с аквты хурипат, ты ма̄к та̄н пормасаныл. Маткем ты урыл та потыртасыт. Ётылнув ла̄тӈаныл акван-ёхтысыт, насати хотты порат ма̄хум ю̄нтум хорамыӈ супаныл акван-тэ̄лыгтымат. Тамле тэ̄ла ма̄ янытыл са̄в ма̄т о̄лы.

	Тувыл о̄с акв нэ̄ Ксения Андреевна Артеева Сургут ӯсныл ёхталас. Тав рӯтанэ Саранпа̄вылт о̄лэ̄гыт. Та̄наныл киснэ ма̄гыс хотты порат тув ялуӈкве таӈхи. Ты нэ̄ 2010 та̄лт Сургут ӯс университетыт журналистыг ханищтахтас. А̄стламе юи-па̄лт ос ханты ма̄хум о̄лупса урыл потрыт хансуӈкве 

	патыс. 

	Ты ва̄рмаль щирыл Сургутский районт о̄лнэ йис ма̄н ялыс, ханты ма̄хум ёт са̄лыӈколт матахмат хо̄тал о̄лыс. Та ēрт о̄лнэ са̄лыӈ хо̄тпат са̄выӈпа̄лэ рущ ла̄тӈыл потыртаӈкве ат ха̄сэ̄гыт. Нэ̄ ла̄выс, о̄выл щёс та̄н ётаныл потыртаӈкве сака та̄рвитыӈ о̄лыс. Тот о̄лыматэ, та̄н о̄лупсаныл мощ ханищтастэ, та юи-па̄лт ущ ханты ма̄хум тав нупылэ ёмас самыл сунсуӈкве патсыт. 

	Аквъёт во̄рн тэ̄рпи пум атнэ ма̄гыс ос ӯльпа та̄р яктуӈкве ялантасыт, хӯл алыщлан а̄рпи 

	уральтасыт ос мо̄т са̄в-сыр рӯпата ва̄рсыт. Ханты хо̄тпат тавēн йис о̄лупса урыл потыртаӈкве патсыт. Хумус пēс порат ма̄хум о̄лсыт, маныр ва̄рсыт. Ань мощ мо̄т щирыл соссаӈ ма̄хум о̄лэ̄гыт, ос ты а̄ти то̄ва о̄лупса тэ̄лат ань ты мус э̄лаль тотавет. 

	Соссаӈ ма̄хум халт о̄луӈкве тавēн сака мӯстыс. Хантыт во̄рт маныр ва̄рēгыт, Ксения Андреевна ты ва̄рмалит пуссын кина по̄слын то̄тапын хансуӈкве патсанэ ос интернетн ва̄рсанэ. Тав по̄слум кинатныл са̄в хащта̄л хо̄тпат пӯмщалах-туӈкве патсыт. 

	Ань нэ̄ «Сургутская трибуна» нампа газетат соссаӈ ма̄хум о̄лупса урыл хансы. Тав потранэ мирн сака ловиньтавет. Таима̄гыс тав ты рӯпата э̄лаль ва̄руӈкве патыстэ. Ксения Андреевна ты Конгрессын ёхталам хо̄тпатн соссаӈ ма̄хум урыл такви по̄слум пӯмащ кинатэ суссылтастэ, ма̄хумн 

	ты кина сака мӯстыс.

	Юи-о̄выл хо̄талт мӯй ма̄хум акван-атхатыгласыт. Ка̄сыӈ секцият рӯпитам хо̄тпат та̄нки ва̄рмаляныл урыл по-тыртасыт. Сапра̄ни оигпаме юи-па̄лт та̄н хуньт тах о̄с акван-атхатуӈкве 

	потыртахтасыт.

	 

	Николай 

	МЕРОВ

	 
