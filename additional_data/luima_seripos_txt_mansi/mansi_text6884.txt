
Лӯпта э̄тпос 21-23 хо̄талытт  «II Шесталовские чтения» нампа конференция Ханты-Мансийск ӯст о̄лыс. Наука, ханищтап, культура ос са̄в мо̄т ва̄рмалит щирыл рӯпитан ма̄хум тыг во̄выглавēсыт. 
«Та̄гт ма̄хум» сосса общинат ос «Югра лы­лыēп» нампа органи­зацият рӯпитан хо̄тпат ты конференция щё̄пита̄л­сыт. 
О̄выл хо̄талэ̄т учёныит, нэ̄пак хаснэ ма̄хум Юван Шесталов хансум потрыт, стихыт урыл ос сосса мирыт пēс йис ва̄рмаля­ныл, ща̄нь ла̄тӈаныл э̄лаль хумус тотуӈкве э̄ри, пуссын та урыл тот потыртасыт.  
Эстонияныл, Венгрия­ныл, Францияныл ос  Россия то̄ва ма̄т о̄лнэ хо̄тпат та̄нки хансум потраныл ищхӣпыӈ ут хосыт ловиньтасаныл. Коронавирус а̄гм ма̄гсыл та̄н тыг ат ёхталасыт. 
Мо̄тыт хо̄талэ̄т «Лите­ратура обских угров: современное состояние и перспективы развития» нампа хо̄нтхатыглап ва̄­рыглавес. То̄нт Светлана Динис­ламова «Моё тихое счастье» хансум нэ̄паке ос «II Шесталов­ские чтения» нампа сборник урыл потыртас. 
Тувыл ма̄хум Юван Шесталов хансум стиханэ хӯнтлуӈкве «То̄рум Маа» музейн во̄выглавēсыт. Юи-о̄выл хо̄талэ̄т ма̄ньщи о̄йка ёл-щё̄питым ма̄н тотыглавēсыт. 
Ты э̄лы-па̄лт акв тамле конференция 2017 та̄лт Югорский университетт ва̄рыглавес. Россия яны­тыл ос мо̄т хо̄н ма̄тт о̄лнэ ма̄хум Юван Шесталов хансум нэ̄паканэ урыл потыртаӈкве, учёныит та̄нки докладаныл ло­винь­таӈкве, то̄нт тув о̄с ёхталасыт.
 Людмила ТЕТКИНА
