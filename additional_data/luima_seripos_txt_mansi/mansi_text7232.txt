
Ты хурит Галина Ильинична Краснухина (Алгадьева) по̄слым о̄лы. Галина Краснухина са̄в та̄л округ Дума колт сосса ма̄хум Ассамблеят депутатыт палт нё̄тмил ва̄рнэ хо̄тпаг рӯпиты. 
Ханты-Мансийск ӯст тав о̄выл рӯпататэ Татьяна Гоголева ёт «Югра лылыēп» ассо­циа­цият о̄вылтастэ, ётыл тэ̄н аквъёт округ Думат рӯ­питаӈкве патсы̄г. 
Тот са̄в та̄л сыс сосса ма̄хум о̄лупса ва̄рмалит ёмщакв та̄ра-паттым о̄ньщиянэ, та̄н та̄рвит тэ̄ланыл торгамтым ос та̄н ма̄гсыланыл са̄кко­ныт щё̄питан порат э̄рнэ номтыт тув хӯлтыглы. 
Са̄в та̄л тав Еремей Айпин палт советник-хо̄тпаг о̄лыс. Ты та̄л округ Дума са̄тыт созывын пēриим депутатыг ёт тав о̄с э̄лаль рӯпиты.
Ань ва̄т са̄грапнал э̄т­пос хо̄тыт хо̄талэ̄т Галина Ильинична 50 та̄лэ то̄в­лыс. Намхо̄талэ кастыл ма̄н таве янытлылӯв ос тав урēт ты потыр ло­винь­тэ̄н. 
Галина Ха̄льӯс район Ня̄хщамво̄ль па̄выл ляпат ма̄ньщи щēмьят самын патыс. А̄ги школа а̄стламе юи-па̄лт о̄влэ̄т «Сосьвинский ЛПУ Тю­мен­трансгаз» нампа кол ӯргалан хо̄тпаг рӯпитас. Тувыл Тюмень ӯсн лēк­карыг ха­нищтах­туӈкве ялыс ос Хулюмсӯнт па̄выл ма̄хум пусмалтан колт санитар­каг патхатыглас. Ос лēк­ка­рыг ēмтуӈкве номтэ ат патыс.
Тав Ленинград ӯсн А.И. Герцен нампа институтн э̄лаль ханищтахтуӈкве минас. Тот тав учителиг ханищтахтас ос аквтато­рыг юриспруденция тэ̄­латыл пӯмщалахтуӈкве патыс ос такви олн ойтнэ щирыл юрист-хо̄тпаг ханищтахтас. 
Тувыл Галина Ильинич­на Ханты-Мансийск ӯсн ёхтыс ос тыт округ Думан нё̄тмил ва̄рнэ хо̄т­паг рӯ­питаӈкве во̄ввес. Депу­татыт ёт рӯпитанэ̄тэ сыс тав са̄всыр са̄кконыт ём­щаквег та̄ра-паттыс. 
Хо̄т матыр тэ̄лат ва̄ганэ, ос хоты са̄кконытыт ма̄­кыг хӯлтуӈкве э̄регы̄т ке, тав ты о̄вылтыт потырты. Тав ня̄врамыт ханищтан ва̄рмалит, ма̄хум пус­мал­тан накыт ос сосса ма̄­хумн нё̄тмил ва̄рнэ мāгыс, са̄кконытн са̄всыр э̄рнэ ла̄тӈыт хӯлтуӈкве нё̄ты.
Ассамблея депутатыт ос та̄наныл нё̄тнэ хо̄тпат пуссын акван-нё̄тхатым рӯпитэ̄гыт. Сосса ма̄хум тэ̄ланыл ма̄кыг ва̄рнэ ма̄гыс та̄нанылн са̄в ва̄р­малит ва̄ӈкве э̄рēгыт. 
Та̄н ты ма̄хум ёт ак­ван-хо̄нтхатыглэ̄гыт, та̄н я̄рмум тэ̄лат мӯсхалыг та̄ра-паттыяныл. Хантыт, ма̄ньщит ос ё̄рныт та̄рвит тэ̄ланыл та̄нки о̄лнэ ма̄ ӯргалан накытн пуссын хо̄ēгыт. 
Та̄н янгыщ ма̄-во̄й но̄х-винэ ма̄­гыс ма̄нанылныл нефтяни­кытн по̄хан-ня̄влыглавет. То̄нт сосса ма̄хманув о̄лупсаныл ӯргалан ма̄гыс са̄всыр са̄ккон вāӈкве э̄ри. 
Э̄рнэ торыг ат ке а̄лы­мēгыт, та̄н йис та̄гыл о̄лнэ ма̄наныл хот та вивет. Тувыл ма̄-во̄й но̄х-винэ рӯпатат о̄вылтавет, ётыл та ма̄ янытэ̄т сэ̄мыл во̄ил лап-со̄сантаве, па̄ӈктаве ос тох та хультуптаве. 
Та юи-па̄лт аквта ма̄н ювле ва̄нтлуӈкве ат хо̄йхаты, тот я̄т хот-то̄сэ̄гыт, хӯлыт, ӯйхулыт порсэ̄гыт. Ма̄н ма̄хманув ма̄гыс тыи сака яныг та̄рвит. 
Галина Краснухина ла̄вме щирыл, округт о̄лнэ ма̄хум ёмщакв о̄лнэ̄­ныл ма̄гыс депутатыт са̄всыр са̄кконыт щё̄питā­лэ̄гыт кос, ос э̄рнэ торыг та̄н пуссын ат пирмайтавет. 
Кос выгӯв, «Об общинах КМНСС и ДВ», «Террито­рии традиционного при­родо­пользования фе­дераль­ного значения» нампа са̄кконыт хансэ̄гыт, тувыл мо̄т ма̄т о̄лыглам накыт щирыл а̄рталавет. 
Тувыл хотьют та̄ра ка̄сащи, хоть­ют а̄ти, ос та̄н ка̄сыӈъēмт ка̄сыӈ хансум ла̄тӈаныл вуянтэ̄гыт. 
Мо̄т хо̄тпат лю̄льсаӈ ул вос номсэ̄гыт, ма̄в па̄ӈк­тын накыт округ сосса ма̄хманув ма̄гыс хунь туп лю̄ль тотэ̄гыт, тыт са̄в мо̄т мирыт о̄с о̄лэ̄гыт, аквтох сыстам лылыēпыл лылтуӈкве, сыстам вит аюӈкве таӈхēгыт. Ма̄навн э̄лаль о̄лнэ посыӈ хо̄тал акван-нё̄тхатым кинсуӈ­кве э̄ри.
Ма̄н Галина 50-тāлэ̄­тыл янытлылӯв, пус кāт, пус лāгыл. То̄румн вос ӯргалаве, О̄тырн вос ӯргалаве.
Тамара МЕРОВА
