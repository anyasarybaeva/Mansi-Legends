
Саран нэ̄ Антонина Егоровна Хозяинова Ха̄льӯс район Саранпа̄вылт о̄лы. Ня̄врамыт ханищтым 14 та̄л школат рӯпитас, декоративно-прикладной искусство мастерыг о̄лыс. Совныл, нуйныл ос сакныл сыре-сыр пормасыт щаквщисыт. Нэ̄ рӯпататэ̄т янытлавес,  са̄в грамотат о̄ньщи. 
Мо̄лты порат Антонина Егоровна 60 та̄лэ то̄влыс. Китыглахтасум, хо̄ты ма̄ныл о̄лы, хо̄т яныгмас. На̄н ань э̄лаль тав потре ловиньтэлы̄н.
– Омагум-а̄тягум нё̄рт са̄в та̄л са̄лы ӯрим яласасыг. Ам 1960 та̄лт ё̄рнколт самын патсум. А̄тям Егор Афанасьевич, омам Елена Семёновна, тав о̄лмēт акваг ла̄всас: «А̄гикве, наӈ на̄ӈк йӣв по̄хат самын патсын». Колта̄глув яныг – ма̄н хо̄т яга̄ги ос кит ягпыг самын патсув. Омав Инта ма̄ныл о̄лыс, яга̄гит о̄ньщи. А̄тяв тыт яныгмас, акв а̄пщи туп о̄ньщас. 
Ма̄н ма̄нь та̄гыл акваг ё̄рнколт о̄лсув, тот яныг­масув. Хунь щар ма̄нь йӣгрщув Галяв самын патыс, омагув-а̄тягув на̄лув ва̄глысыг, рӯпитан ма̄ныл та по̄йтсыг. Са̄в хурит о̄ньщēв – са̄лыя­нув ёт по̄слыглавесув, ё̄рнколанув, нё̄рыӈ ма̄т, хо̄т яласасув, хумус о̄лсув, пуссын хурин по̄слыглавесув. Ка̄тыл ю̄нтым маснутыл о̄лсув, тох та яныгмасув, ань та хуриянув сунсуӈкве сака пӯмыщ.   
Ма̄нь порат Сӯкыръя па̄вылн акваг тотыглаве­сув, тот ёнгасым ха̄йтыг­тасув. Ма̄ньщи о̄йка Григорий Николаевич Сайнахов колн яланта­сув. Сака ёмас э̄лумхо̄лас о̄лыс, ма̄ньщи та̄ныт са̄ӈквылтас, ма̄н та хӯнт­лэ̄в. 
Ам о̄йкам саран хум, Василий Николаевич Хозяинов. Хӯрум ня̄врам янмалтасмēн – кит пыг ос а̄ги. Пыгагмēн щēмьяӈыг ēмтсыг, сас тыт о̄лэ̄г. А̄гимēн Ханты-Мансийск ӯсн о̄лмыгтас, о̄йкатэ̄н­тыл а̄ги янмалтэ̄г, таквсы хӯрум та̄лэ то̄влы.
Мēн о̄йкамēнтыл нё̄рт са̄лы ӯрим о̄с яласас­мēн. Тувыл хунь Паша яныг пыгмēн школан миннэ поратэ ёхтыс, рӯ­питаӈкве та по̄йт­сумēн. Ня̄враматемēн интер­натын хумус мыг­лумēн, мēн ётумēн юн вос о̄лы. Нё̄рт яласаӈкве ёмас кос, сыстам ма̄кве, ёмас тэ̄нутыл о̄лсув. Ма̄н, нэ̄ хо̄тпат, маснут ос сыре-сыр э̄рнэ пормасыт, ла̄гыл маснут ка̄тыл акваг ю̄нтсув. 
Саранпа̄вылт ам школан патхатасум, ня̄в­рамыт ханищтым са̄в та̄л рӯпитасум. А̄гирищит ёт ма̄н са̄в пормас ма̄щтырласув - ма̄гылн тагатан хорамыт, са̄всыр а̄канит ос мо̄т о̄щнут ва̄рсув.
– Антонина Егоровна, наӈ татем нё̄тнэ саран супыл о̄лэ̄гын, наӈти ю̄нтсын?
– Амти ю̄нтсум, ма̄н э̄л­наӈ щаквщуӈкве пуссын ха̄ссув, нё̄рт яласамув порат ма̄нти маснутыл о̄лсув. Ань мо̄рсыӈ хо̄тпа саран супыл ка̄сала̄лэ̄в. Паша пыгум ам нуплум ла̄ви: «Ома, наӈ пуӈкын пиннэ «бабаюр» то̄рыл ка̄сыӈ хо̄тал ё̄мыгтэн». Ам ювле ла̄вēгум: «Пыгкве, ам атхунь пуӈкын пин­нувлум, ос таве но̄х-ва̄руӈкве сака рӯпатаӈ, щё̄с аргтем акван-атуӈ­кве, щё̄питаӈкве э̄ри». 
Ма̄н ань йис нэ̄т нас о̄луӈкве ханьщувласув, пуӈканув ловумтыянув, э̄л-ха̄йтэ̄в. Тувыл ла̄вēв, та̄рвитыӈ манос рӯпатаӈ маснутанув но̄х-масуӈ­кве. Пēс о̄лупсав, йис тэ̄ланув ос ма̄нти масну­танув тох ла̄щал-ла̄щал хотталь та со̄ймēгыт. 
Пыгум а̄гитэ Катя ам нуплум ла̄ви: «Щащēква, наӈ хунь саран супыл о̄лэ̄гын, хурин татем нё̄тнэ. Рущ анēквам тай тамле суп ат о̄ньщи, тав щар нё̄тта̄л нэ̄. Наӈ саран мирныл о̄лнэн, тамле маснут о̄щнэ̄н ма̄гыс ам номтум сака ёмас». Ам тавēн ла̄вēгум: «Наӈ анēкван тох ул ла̄вен, э̄ква хот-кантмаяве. Наӈн тамле маснут э̄ри те, ам ю̄нтылум, ман хоса».  Апыг­рищум хот-ща̄гтыс, мēн ань са̄в тэ̄ла о̄ньщимēн.
Ань потрумēн та оиг­пас. Антонина Егоровна сымыӈ э̄лумхо̄лас, пот­рыӈ, ка̄ркам нэ̄. Тавēн ам са̄в ёмас ла̄тыӈ ла̄вēгум, колта̄гыл ма̄хманэ ёт пуста̄гыл вос о̄лы, То̄рум ёт, О̄тыр ёт вос о̄лы!
Светлана РОМБАНДЕЕВА
  
