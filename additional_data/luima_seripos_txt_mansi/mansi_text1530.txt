

	Октябрьский район Карымкары па̄вылн ялмум порат Александр Семёнович Климов ёт ва̄йхатасум. Ты яныг о̄йка па̄влыӈ мирн сака янытлаве. Тав са̄в та̄л колхоз кӯщаиг рӯпитас. Рущ о̄йка та районт Малый-Атлым па̄вылт самын патыс, тот яныгмас. Школа а̄стламе юи-па̄лт Салехард ӯст на̄иӈха̄пыл яласан хо̄тпаг ханищтахтас.


		Александр Семёнович та поратэ урыл тох ла̄выс: «На̄иӈха̄пыл А̄с я̄ хосыт тыгле-тувле яласаӈкве сака э̄руптасум. Ос тувыл хотыл номтыл ёхтувēсум, Краснодарский край ща̄нягум-а̄щагум яныгмам ма̄тэ̄н о̄луӈкве минасум. Та ма̄т  слесариг рӯпитаӈкве патхатасум. Тот хоса о̄луӈкве ат вēрмысум, акваг ты ма̄н воратасум, ювле та йисум. Карымкары па̄вылт 1974 та̄лныл пенсиян миннэ̄м мус  колхозт рӯпитасум.  Ня̄враманум о̄с тыт самын патсыт, 

		ань тыт о̄лэ̄гыт. 

		Ам рӯпитаӈкве хунь о̄вылтахтасум, колхозт 750 мис ос 200 арыгкем лув о̄лыс. 1982 та̄лт акв со̄тыра 200 мис о̄щсӯв, 1990 та̄л – акв со̄тыра 

		500 арыгкем мис тыт о̄лыс. Та̄рвитыӈ пора хунь о̄вылтахтас, ма̄х-манув пуссын йильпи щирыл о̄луӈкве тахмаясыт, воссыг нэ̄мхотьют рӯпитаӈкве ат ка̄сащас. 

		То̄нт мисанув юв та та̄япасанӯв. 1993 та̄лт кӯщаит тыг ёхталасыт, колхоз лап-пантуӈкве кӯсыгласыт.  Тох номтум щар ат патыс, са̄в та̄л сыс ты рӯпата амки ва̄рыслум. То̄ва порат номсахтасум, э̄рыӈ со̄ль, мисанум пуссын нё̄влиг тыналаӈкве. Ос ӯйхул та̄л хумус о̄луӈкве патэ̄в. Акв порат Ханты-Мансийск ӯсн яныг кӯщаит палт ялсум, колхозувт о̄лнэ та̄рвитыӈ ва̄рмалит урыл тот потыртасум. Ювле ла̄ввēсум, тыт ма̄-во̄й но̄х-виӈкве э̄ри, туп тох са̄в олн сэ̄луӈкве ро̄ви. Мисанум, луванум амки вос о̄ньщиянум, ты ва̄рмаль мирн щар ат э̄ри.  Ювле  ёхтысум, мощ номсахтасум, э̄лаль амкем рӯпитаӈкве та патсум. Октябрьский район янытыл туп ма̄н па̄влувт тамле ӯйхул янмалтан предприятие о̄лы.  Ань ма̄нь пыгум ты рӯпата ва̄ри, 150 мис о̄ньщи. Рӯпататэ пуссын о̄с такви ва̄ритэ. Ма̄хум тав палтэ рӯпитаӈкве щар ат ка̄сащēгыт. Пыгум такви мисыт посыянэ. Нэ̄ хо̄тпат пуссын ань кол уральтэ̄гыт манос колкан ловтэ̄гыт. Ты рӯпата ва̄рим, са̄внув олн выгыт. Э̄лнаӈ колхозт мис поснэ 18 нэ̄ рӯпитас, то̄нт щаквит са̄в о̄лыс. Па̄выл по̄-хат таса̄вит ёмас пумкан о̄лыс, пум тракторыл са̄грысӯв. Ты пумканыт пуссын ань нирын лап-яныгмавēсыт. 

		Па̄влыӈ ма̄хманув щаквит ос мисво̄й ёмащакв ёвтэ̄гыт. Рӯпитан хо̄тпа а̄тим, мисанув туи кон та̄ртыянӯв, пум тэ̄ӈкве во̄рн минэ̄гыт. Пыгум та̄наныл такос па̄вылн  ня̄влыянэ, ювле во̄рн ха̄йтэ̄гыт. То̄ва мисанув тот пум тэ̄нэ̄ныл порат алавет. Ты туи сыс нила мис хо̄нтсӯв. Ла̄гланыл хот-яктавет, ёт-вивет, нё̄вле янгыщ тох та хультуптаве. Хотьют лю̄ль ва̄ри, аты хо̄нтсанӯв. Полиция ма̄хум тыг во̄выгласӯв, та̄н па̄выл хосыт такос ё̄мыгтасыт, ма̄хум китыгласаныл, нэ̄пакын матыр хассыт, ювле Октябрьский па̄вылн та минасыт. Ос ты э̄лы-па̄лт ма̄навн ла̄всыт, миса
		нув ма̄нки вос ӯр-галыянӯв, во̄рн ат ке та̄ртсанӯв, тох ат 

		ēмтнув. Ты э̄лы-па̄лт манаса̄вит мис тыт о̄лыс, во̄рт ос тапал ва̄тат пум таим хо̄тал па̄лыт ё̄мыгтасыт, нэ̄мхотьютн ат новвēсыт. Ань манрыг тох ва̄рēгыт, ам щар ат торгамтэ̄гум. Па̄выл по̄хат  ма̄-во̄й но̄х-винэ хо̄тпат рӯпитэ̄гыт, ма̄шинат акваг тыгле-тувле яласэ̄гыт. Пыганум ла̄вēгыт, улпыл, ты по̄х хо̄тпат лю̄ль ва̄рēгыт.

		Ань таи ёмас, кӯщаянув  ущта торгамтасыт, туп ма̄-во̄й но̄х-виӈкве ат э̄ри, тыт мо̄т рӯпата ва̄руӈкве о̄с ро̄ви. Ань пыгум мисыт янмалтан ос щаквит 

		тыналан ма̄гсыл  субсидия-олныл ойтаве. Са̄всыр нэ̄пакыт ёт ань тав рӯпиты, ам тавēн мис посуӈкве, са̄всыр 

		техника ва̄руӈкве нё̄тэ̄гум».

		О̄йка са̄в та̄л ка̄р-камыг рӯпитаме ма̄гсыл са̄всыр янытлан нэ̄пакыл ос ма̄глын тагатан по̄сыл майвес. Рӯпатаныл по̄хын минаме порат «Орден почёта»  по̄сыл  майвес. Ты коныпал тав «Заслуженный работник сельского хозяйства России» ос «Почётный гражданин Октябрьского района»  яныг намыг о̄ньщи. 

		 

		 

		Людмила 

		тасманова

		 

 
