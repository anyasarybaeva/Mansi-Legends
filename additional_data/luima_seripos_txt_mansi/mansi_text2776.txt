
Мо̄лал рӯпата департамент кӯщай хум 

	Алексей Варлаков ос ля̄ххал тотнэ ма̄хум департамент кӯщай ва̄ӈын нэ̄ Ирина Безносова ля̄ххал тотнэ колн ёхталасы̄г. Ань рӯпитан ма̄хум халт  «Славим человека труда» нампа касыл минас. Ты касыл яныгпо̄ль э̄тпост а̄стлавес. Ты 

	урыл кӯщай хо̄тпаг ань ты потыртасы̄г.

	Ты касыл 2011 та̄л па̄сныл Уральский Федеральный округ янытыл ва̄рыглаве. Ты ва̄рмаль таима̄гыс щё̄питавес, са̄внув 

	хо̄тпа ёмщакв рӯпитаӈкв вос таӈхыс. Тувыл ма̄ньлат ма̄хманув ты тэ̄ла щирыл э̄лаль вос ханищтахтасыт, ты 

	э̄рнэ рӯпатат та̄н о̄с вос янытлыяныл. 

	Ма̄хум тыщир пēриявет: о̄влэт ӯст, па̄влыт о̄лнэ предприятият рӯпата ёмщакв ва̄рнэ хо̄тпат акван-атавет. Та̄нки о̄лнэ ӯсанылт ос па̄вланылт халанылт касэ̄гыт. Тувыл щар ка̄ркамнувег, ха̄снэ щирыл рӯпитан хӯрум хо̄тпат ка̄сыӈ рӯпатат я̄нас вивет ос округ ма̄гыс касуӈкве кēтавет.

	Ка̄сыӈ та̄л акваг 

	са̄внув мир ёхталы. 2013 та̄лт нёлолов со̄тыра хо̄тпа касыс. Пуссын аквъёт 

	атпанахкем предприятияныл ма̄хум ёхталасыт. 2014 та̄лт китхуйплов со̄тыра хо̄тпа атхатас. 

	Ты та̄л тыгыл иӈ са̄внув хо̄тпа ēмтыс. Ты трактористыт, сварщикыт, металлургыт, инженер механик сельского хозяйства, нё̄выль щё̄питан хо̄тпа, йӣвныл са̄всыр хурит ёргын ма̄хум, хӯл совныл, во̄-руй совныл маснутыт ю̄нтнэ хо̄тпат, ма̄-вит ӯргалан хо̄тпат, ма̄-во̄й ос газ винэ ма̄т рӯпитан хо̄тпат ос мо̄таныт касэ̄гыт. Пуссын аквъёт онтоловхуйплов ва̄рмаль щирыл ма̄хум кассыт. 

	Ма̄н округувныл ты касылытн ялум хо̄тпат хӯрумхуйплов тэ̄ла щирыл но̄х-патсыт. Ты ва̄рмаль ма̄гыс та̄н 

	пуссын мӯйлупсал майвēсыт ос янытлавēсыт.

	Ирина Безносова ос мо̄т хо̄н ма̄т о̄лнэ рущ ма̄хманув урыл потыртас. Тав ла̄выс, ань 

	хотьют э̄лы ма̄ныл 

	Россиян ювле ёхтуӈкве таӈхи ке, та̄н ты 

	ва̄рмаль щирыл тыт нё̄тавет. 

	Николай МЕРОВ
