
Победа ма̄гсыл та та̄р­витыӈ порат ма̄хманув са̄в ка̄ркамыг рӯпита­сыт. Са̄лы ӯрнэ ма̄хум, во̄раян, хӯл алыщлан хо̄тпат о̄с са̄в ё̄р пинсыт.
Ам потрум Анастасия Васильевна Отшамова урыл мины. Тав 1930 та̄лт яныгпо̄ль э̄тпос 15 хо̄талэ̄т Сорум ёган курт ма̄т самын патыс. Омаге-а̄тяге Василий Яковлевич ос Екатерина Алексеевна Новьюховыг та порат са̄лы ӯрим Вогулка я̄ ва̄тат о̄лсы̄г. 
Анастасия ма̄ньта̄гыл са̄лы ӯруӈкве нё̄тыс. Война хунь о̄вылтахтас, хӯл алыщлым рӯпитаӈ­кве патыс. Та пора урыл Анастасия Васильевна тох потыр­тас: «Па̄влыӈ хумит пус­сын хо̄нтлаӈ­кве тотвē­сыт, та̄рвитыӈ рӯпата нэ̄ хо̄тпат ва̄рсыт ос ня̄врамыт та̄нанылн нё̄тсыт. Ма̄н а̄лпыл но̄х-ква̄лэ̄в, пилэ̄в, хӯлпын хоям хӯланув ул вос сакēгыт. Ос та̄ра пир­майтан колн тот­санӯв. Та порат ка̄сыӈ хӯл ловиньтавес. Кӯщай хум акваг ла̄выглас: «Ка̄сыӈ пувим хӯл ма̄­навн войнат но̄х-па­туӈкве нё̄ты». Тэ̄та̄л порат ма̄н туп хӯл тэ̄сӯв, мо̄т тэ̄нут воссыг а̄тим о̄лыс. Хӯл совныл маснут, хӯрыгсовыт ю̄нтсӯв, хӯл лувныл колас ва̄рсӯв.
Та юи-па̄лт почтальо­ныг рӯпитасум, пищмат, газетат, мо̄т пормасыт са̄лыл акв па̄вылныл мо̄т па̄вылн тотыгласум. Ам са̄лыӈколт яныгмасум, са̄лы по̄хыт о̄луӈкве хань­щув­ласум. Почтат рӯпи­таӈ­кве а̄нумн о̄с сака мӯстыс. Тувыл во̄р са̄грим рӯпитасум. 1961 та̄лт Тэ̄к па̄вылн о̄луӈ­кве ва̄нтласум. Са̄в та̄л колхозт са̄всыр рӯпата ва̄рсум, пенсиян пат­хат­нэм э̄лы-па̄лт почтат колкан ловтым рӯпита­сум».
Анастасия Васильевна о̄йкатэ̄нтыл Алексей Филиппович Отшамов ёт онтолов ня̄врам о̄щсы̄г. Аким Алексей Филиппович хо̄нтлаӈ­кве о̄с ялыс. Война юи-па̄лт Анастасия Васильевна ёт акван-минасы̄г. Тэ̄н ань сас а̄тимыг ēмтсыг. А̄гиянэ̄н ос пыганэ̄н пуссын ёмас хо̄тпаг янмалтасанэ̄н, та̄н воспитателиг, ма̄-вит ӯргалан, хӯл алыщлан, ня̄врам ханищтан хо̄т­паг ань рӯпитэ̄гыт.
Марина ТАБУН кēтум потре Людмила ТЕТКИНА ма̄ньщи ла̄тӈыл хансыстэ
