
Сӯкыр э̄тпос 16 хо̄талэ̄т округув янытыл 19 районытт янге-ма̄не ха̄йтсыт, ты тэ̄ла тох намаим о̄лыс: Всероссийский день бега «Кросс нации – 2023». Ты сака э̄рнэ тэ̄ла 2004 та̄л па̄сныл «Спорт – норма жизни» федеральный проект щирыл ка̄сыӈ та̄л таквсы порат ва̄рыгла̄лаве.
Ханты-Мансийск ӯст ма̄хум А.В. Филипенко нампа спортивный центр ма̄т атхатыгласыт, 4 со̄­тыра 573 хо̄тпа аквторыг ха̄йтсыт, кассыт. О̄влэ̄т школат ханищтахтын а̄гирищит ос пыгрищит ха̄йтсыт, тувыл ма̄ньлат ма̄хум, та̄н юи-па̄ланылт нэ̄ ос хум хо̄тпат кассыт. Ты юи-па̄лт ущ пуссын аквторыг нёвумтасыт.
Округ кӯщай нэ̄ Наталья Комарова ла̄выс: 
– Я̄тил ма̄хумаквет, матъёмас тыг ёхтысын, хӯтала̄лэгы̄н, ха̄йтыгтэгы̄н. Сустēмт, тыг янге-ма̄не атхатасыт – школат ха­нищ­тахтын ня̄врамыт, нас ла̄щлакв ха̄йтыгтан яныг­хо̄тпат, намыӈ-суиӈ спорт­сменыт, щēмьяӈ ма̄хум ма̄нь ня̄враманыл ёт ёх­тысыт. 
Туп ма̄н ӯсувт нила со̄тыра арыгтем хо̄тпат ха̄йтэ̄гыт, мо̄т районыт ӯсанылт ос па̄вланылт ма̄хум тыхо̄тал о̄с аквтох ха̄йтуӈкве патэ̄гыт. Ты атхунь сака э̄рнэ тэ̄ла, хо̄тпа ва̄тихал хӯтала̄лы те, ха̄йтыгты, пуста̄гыл о̄лы, нэ̄мат а̄гм тав палтэ ат ханы.
Ханты-Мансийск ӯсн Россия спорт министр ва̄ӈын хум Алексей Морозов ёхталас, тав тох потыртас: 
– Россия янытыл рӯпи­тан спорт тэ̄ла Мини­стер­ства па̄лыл на̄нанн са̄в ёмас ла̄тыӈ ла̄вēгум. Тыхо̄тал улпыл на̄н ӯсынт щар ма̄к са̄в ма̄хум ха̄й­туӈкве щё̄питахтасыт. Тамле ёмас ма̄т мир по­сыӈ номтыл ё̄мыгтэ̄гыт, пуссын аквъёт заряд­ка ва̄рēв, потрамēв, мӯйлэ̄в. 
Ам ань таи ла̄вуӈкве таӈхēгум, спорт тэ̄ла ва̄нэ ма̄хум нупыл сунсэ̄н, ху­мус та̄н ха̄йтыгтэ̄гыт, ха­нищ­тахтэ̄н. Тувыл ка̄сыӈ хо̄тал о̄с тох ва̄рēн, то̄нт пус ка̄т, пус ла̄гыл о̄луӈ­кве патэ­гы̄н, та̄ксарыг ēмтэгы̄н.
Я-ты, тувыл пуссын ха̄йтнэ лё̄ӈхын та лю̄ль­сыт. То̄ват кощтюм па̄рал о̄лсыт – сыресыр Ащирма о̄йкат, Тӯйт а̄гит, кроко­дилыт, лэ̄ӈынаквет, охса­рыт та маныр. Акв ма̄нь­лат а̄ги ханты супыл о̄лыс, китыгласлум, сосса а̄ги? Ла̄выс, нас ма̄н о̄лупсав ханищтытэ, маснутанув пӯмщалыянэ, таима̄гыс сосса мир суп масыс. 
Щēмьят ма̄гыс са̄всыр конкурсыт ос касылыт ва̄рыглавēсыт, ня̄врамыт ёнгалтавēсыт – арбузыт мо̄т ма̄н ха̄йттысыт (хотьют са̄в тоты, тав та но̄х-паты), шахматытл ён­гысыт, хум хо̄тпат хала­нылт пēрщисыт. Пуссын акв канын пēтхатасыт, хотьют маныр ва̄руӈкве вēрми, ха̄сы, тот та касы, ёнги.
Таса̄вит ощхуль о̄лыс, пуссын ёмас номтыл, пӯм­щалахтым ё̄мыгтасыт. Тувыл но̄х-патум ма̄хум наманыл ла̄ввēсыт, яныт­лавēсыт, мӯйлупсатыл майвēсыт.
Светлана РОМБАНДЕЕВА
