
Лӯпта э̄тпос 11 хо̄талэ̄т Ханты-Мансийск ӯст о̄лнэ пӯльницат са̄в мир кēлп мисыт. Ты хо̄тпат рущ щи­рыл «донорыг» ла̄вавет. Та̄н а̄гмыӈ хо̄т­патн ты щирыл нё̄тмил ва̄рēгыт. 
То̄нт Росгвардият лусытан хо̄тпат, Обще­российский народный фронтын хасхатам ма̄ньлат ма̄хум, мирн нё̄тым рӯпитан ма̄нь лēккарыт ос мо̄т хо̄тпат кēлп миӈкве пӯльницан ёхталасыт. 
Округув Росгвардият ля̄ххал тотым рӯпитан нэ̄ Наталья Васильченко ла̄выс: 
– Лӯпта э̄тпост нила­хуйпловит хо̄талэ ма̄ янытыл кēлп минэ хо̄­талыг о̄лы. Ма̄н палтув лусытан нэ̄т, хумыт ва̄­тихал пӯльницан кēлп миӈкве ялантэ̄гыт. Ты хо̄тал атхуйплов са̄вит­кем э̄лумхо̄лас тув ёх­та­лас. Ма̄н, лусытан хо̄тпат, рӯпатав щирыл акваг мирн нё̄тэ̄в. 
Акв ханты хум Артём Енов тув ёхталас, тав о̄с тот ля̄ххалыт хансым рӯпиты. Такви урēт тох ла̄выс: 
– Ам акваг кēлп мыгум. Э̄рыӈ, ам кēлпум хотты а̄гмыӈ хо̄тпан э̄рмыглы, ты хосыт тав лылытэ нэ̄гылт­таӈкве вēрмаве.

Росгвардият сер­жан­тыг лусытан а̄ги Анна Дронова потыртас:
– Ам 2013 та̄л па̄сныл кēлп мыгум. Ам ма̄хумн нё̄туӈкве таӈхēгум, кēл­пум морсыӈ хо̄тпан ро̄ви. Тыима̄гыс лēк­карытн во̄ввēсум, ань ка̄сыӈ та̄л кēлп миӈкве ялантэ̄гум. 
Кēлп винэ колт лēк­карыг рӯпитан нэ̄ Анна Сухарева потре щирыл, Ханты-Мансийск ӯст хӯрум со̄тыра э̄лумхо̄лас ка̄сыӈ та̄л кēлп мыгыт. Ты хо̄тпат сака янытла­вет, та̄н пӯльница ма̄гыс яныг нё̄тмил ва̄рēгыт. Ты атым кēлп ӯсувт о̄лнэ мир ма̄гыс ёмщакв то̄вылхаты. Югра ма̄вт са̄в ма̄хум кēлп мыгыт. Та̄л сыс пуссын аквъёт ат со̄тыра литра са̄вит кēлп атаве.
Николай МЕРОВ
