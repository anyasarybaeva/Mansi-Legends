
Ха̄льӯс район Кульпас па̄вылт Альбина Митрофановна Кулешова о̄лы, тав школат ня̄врамыт ма̄ньщи ла̄тӈыл потыртаӈкве ханищтыянэ. 
Нэ̄ Ӯринэ̄ква хо̄талт яныгпо̄ль э̄тпос са̄тыт щислат 1963 та̄лт самын патыс. Омаге-а̄тяге Мит­ро­фан Ильич ос Ирина Алек­сеевна са̄т ня̄врам янмал­тасыг. Āтяныл хӯл алыщ­лым ос колыт ӯнт­тым рӯпи­тас. Оманыл ох­са­рыт янмал­тым пермат тэ̄нут па̄йтыс. 
Яныгмам та̄ланэ урыл Альбина Митрофановна ла̄выс, акваг кон ха̄й­тыг­тым ёнгасасыт, лаптал, волейболыл. Тав тэ̄лы порат ёсал ха̄йтыг тас. 
Па̄вла­нылт Ульяна Филипповна Москвина кружок ва̄рыг­лас, тув са̄в а̄гирищит яланта­сыт. Тав та̄наныл йӣквуӈ­кве ха­нищтасанэ, аквъёт ю̄нс­хатсыт, сакныл са̄всыр хорамыт ва̄рсыт. 

Ха̄льӯсн, Тюменьн фес­тивалитын тотыгла­вē­сыт, тот Любовь Михай­ловна Штакина баяныл ёнгасас, а̄гирищ ос ма̄ньщи йӣкв йӣкв­сыт. То̄нт Тюменьт титыт местал майлувēсыт. Ань Альбина Митро­фано­вна ялпыӈ хо­та­лытт акваг о̄с йӣкви. 
Тав школа Куль­паст а̄стлас, та юи-па̄лт 13 та̄л садикт ня̄врамыт ӯр­галым рӯпитас. Ос 2007 та̄лт Ханты-Мансийск ӯсн Югорский университетн ха­нищтахтуӈкве патха­тас. Тох тав юил ялантым ханищтахтас. 2002 та̄л па̄сныл школат ня̄врамыт урокыт юи-па̄лт са̄всыр щирыл щаквщуӈкве ха­нищтыянэ. 
Та̄н сакныл тур­ло̄псыт, пальсакыт, сак­ква̄лгыт хартэ̄гыт, а̄канит ю̄нтэ̄гыт. Такви ма̄нь по­рат оматэ̄­ныл хань­щув­лас, оматэ ю̄нс­хат­мет а̄ги акваг тав ля­па­тэ̄т ӯнла­хо̄лыс, сун­сыс манос о̄с ю̄нсхатас. 
Нэ̄ ма̄нь ня̄врамыт садикын рӯпитаӈкве ос яланты, тот а̄гирищквет ос пыг­ри­щаквет ма̄ньщи ла̄тӈыл потыртаӈкве ха­нищтыянэ. 

Тав ты урыл тох ла̄ви:
– Ань йис ня̄врамыт ла̄тӈув ат ва̄ганыл, ам та̄­наныл ёнгалтым ханищ­тыянум. Ма̄ньщи мо̄йтыт ловиньтым ёнгасэ̄в. Са̄р­тын ня̄врамыт сака ём­щакв урокыт номсаныл, ань тай мо̄т щёс ёхтэ̄гыт, нэ̄матыр ат номēгыт. Ты ня̄вра­мыт ма̄гсыл ма̄н ма̄ньщи супыт ю̄нтсӯв, хунь ялпыӈ хо̄талыт ва̄рыглэ̄в, пуссын ма̄ньщи маснутыл масты­янӯв.
Альбина Митрофановна Кульпас па̄влэ̄т «Со̄рни туля» щаквщин колт кӯщаиг о̄лы. Тот та̄н ю̄нс­хатуӈкве ос халанылт ха­нищтахтуӈкве акван-атха­тыглэ̄гыт. 
Мо̄лты тӯя та̄н Ягримн ялсыт, тот нуйныл ю̄нтуп тӯщтын утыт, са̄всыр хӯрыгсовыт ю̄нтсыт. Ты та̄л о̄вылтах­там порат Саранпа̄выл­ныл нэ̄квет та̄н палтаныл ёх­та­ласыт, то̄нт ос сов ту­чаӈ ю̄н­туӈкве ханищ­тах­та­сыт. 
Ōвлэ̄т кот тынт­лы­сыт, тувыл хорам йинсыт ос ю̄нтсыт. Тох халанылт ханищтахтым мӯйлуӈкве ялантэ̄гыт. Совныл ю̄нс­хатнэ ва̄рмаль а̄латы хот-ёрувлавес, ань тахольт ма̄ньщи нэ̄квет вуйхатсыт ос татем ты ю̄нсхатэ̄гыт.
Нэ̄ хо̄тпат ялпыӈ хо̄тал кастыл ма̄н сымыӈыщ та̄наныл янытлыянӯв. Ка̄сыӈ таквинāтэ̄н, тувыл ос такви а̄гитэ̄н манос апгēн тучаӈ о̄с вос ю̄нты. 
Галина КОНДИНА
