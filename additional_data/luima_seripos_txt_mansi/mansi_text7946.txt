
Ань потрув ма̄ньщи нэ̄ Наталья Герман, такви о̄парищ наме Номина,  урыл мины. Тав Ха̄льӯс пӯльницат терапевтический отделеният ма̄нь лēккарыг рӯпиты. Наталья Ня̄хщамво̄ль па̄вылныл о̄лы, тот яныгмас, школа а̄стлас. Такви яныгман, ханищтахтын поратэ ос ва̄рнэ рӯпататэ урыл тав тох потыртас:
–  Ам ма̄ньта̄гыл ӯйхул пусмалтан лēккарыг ха­нищтахтуӈкве номсысум, ка̄тит, кӯтьвыт сака э̄руп­тасанум. Щēмьят ам щар яныг ня̄врамыг о̄лсум, амки а̄пщиягум ос э̄щум акваг уральтасанум. Та̄н кон ёнгим, поргим, ха̄йтыгтым хастулн ке пēлавет ос ма­тарыл ке сылылтахтэ̄гыт,  лап-пēриянум. Ма̄ньта̄­гыл хастул хот-хартуӈкве, ню̄лмит лап-пēруӈкве сака ха̄ссум. 
2005 та̄лт школа а̄ст­ласум, э̄лаль Ханты-Ман­сийск ӯсн меди­цинс­кий училищан фельдшерыг ханищ­тахтуӈк­ве мина­сум. То̄нт ханищтахтам колув ос медицинский институт акван-тотвесы̄г ос академия-кол ва̄рвес. Нэ̄паканум щирыл ам ты ханищтан кол а̄стласум.  Ханты-Мансийск ӯсн Россия янытыл а̄гит, пыгыт ханищтахтуӈкве ёхтэ̄гыт. Ма̄н группавт дагестанцыт, рущит, хатанит, калмыкыт ос мо̄т мирыт о̄лсыт. То̄нт ма̄н кит группаг лāкква-уртвесӯв. Ма̄н ма̄ньщи ос ханты туп ат э̄лумхо̄лас о̄лсӯв. 
Хӯрмит курсыт ам Ханты-Мансийск ӯс пӯль­ницат неврологи­ческий отделеният рӯпитаӈкве патсум. Ос аквта пӯльни­цат практикан ялантасум, то̄нт пуссын юртанум процедурный кабинетыт рӯпитаӈкве щар ат ка̄­сащасыт. А̄нумн тай ма̄хум уколыл ва̄руӈкве, кēлп виӈкве тот мӯстыс. 

 
Ханищтахтуӈкве а̄ст­ласум, Нижневартовск ӯсн минасум, о̄йкам тот рӯпитас. То̄нт ам ма̄-во̄й но̄х-винэ ком­па­ниян лēккарыг пат­ха­тасум. Рӯпитам ма̄м Ниж­невартовск ӯсныл 80 вēрыста палыт о̄лыс. А̄л­пыл хо̄т щё̄с порат но̄х-ква̄луӈкве, тувыл кит щё̄с сыс рӯпитан ко­лум мус минуӈкве э̄рыс. Ӣти­па̄лаг о̄с аквта щирыл ювле тотвесӯв. Тот акв та̄л арыгкем рӯпитасум. 2010 та̄лт щēмьяӈ та̄гыл Ня̄хщамво̄льн па̄вылн минасум.  
Пыгум 9 э̄тпос хунь товлыс, ма̄н Ха̄льӯсн ва̄нт­ласӯв. Та порат Ха̄льӯс пӯльницат кӯщаиг Вик­тор Николаевич Рыбалка о̄лыс. Рӯпата кинсым, ам тав палтэ минасум. Тав ам диплом-нэ̄пакум сунсыстэ ос ла̄выс: «Сертификат-нэ̄пак ат о̄ньщēгын, наӈын ханищтахтуӈкве э̄лаль э̄ри». Ам диплом-нэ̄пакыл 2009 та̄лт майвēсум, ты сертификатыт 2010 та̄л­ныл ма̄хум мивет. Тыи­ма̄гсыл ам ма̄нь лēккарыг паттувēсум. Рӯпитаӈкве туп о̄вылтахтасум, та̄ра ханищтахтуӈкве кēтвē­сум, ань э̄рнэ серитфикат-нэ̄пак о̄ньщēгум. 
Ха̄льӯс пӯльницат ам о̄влэ̄т дневной стационарт хо̄тал сыс ёхталам ма̄хум уколыл ос капельницал ва̄рсанум, тувыл са̄в та̄л смена щирыл рӯпитасум. 2021 та̄лт терапевтический отделеният ма̄нь лēккар-хо̄тпат халт кӯщаиг пат­тувēсум. Ам амки рӯпатам сака э̄руптылум, мо̄т рӯпата ва̄руӈкве, улпыл, ат вēрмēгум. 
Пӯльницат рӯпитан ма̄хманув халт ма̄ньщи, ханты ма̄хум о̄с о̄лэ̄гыт. Ам  Матрёна Алексеевна Хозумова, Валентина Викторовна Молданова ос ма̄ньлат нэ̄ Татьяна Заколодкина ёт ва̄йха­тэ̄гум. 
Наталья Ильинична ос ла̄выс, лēккарыг ха­нищ­тахтуӈкве хунь минас, яныгмам па̄влэ̄н ювле ёхтуӈкве номсыс. То̄нт Ня̄хщамво̄ль па̄вылт кит накпа лю̄лит яныг пӯльница рӯпитас. Тав ханищтахта­ме порат мир пусмалтан кол лап-пантвес, са̄в хо̄т­пат по̄хын кēтвēсыт. Та пēнтсыл ма̄нь ФАП-кол ӯнттувес. 
Ань ты пора мус Ня̄х­щамво̄ль па̄выл ма̄хум лēккар та̄л о̄лсыт, Наталья тув рӯпитаӈкве акваг во̄выглавес. Ты тӯяг ма̄ньщи нэ̄ Ха̄льӯст о̄лнэ кол ёвтыс, яныгмам па̄влэ̄н рӯпитаӈкве ат минас. Тох ӯщлахтан порат щēмьяӈ тāгыл омаге-а̄тяге палт акваг яланта̄лы. Тэ̄н а̄гитэ̄н палт мӯйлуӈкве о̄с ёхталэ̄г. Наталья э̄ще Белгородский областин  щēмьяӈ та̄гыл ва̄нтлас, тув о̄лмыгтас. Акв а̄пщитэ о̄с Ха̄льӯст, китыт а̄пщитэ Хулюмсӯнт па̄вылт о̄лэ̄г ос рӯпитэ̄г.
Ма̄н, редакцият рӯпи­тан ма̄хум, Наталья Ильи­ничнан са̄в ёмас ла̄тыӈ кēтэ̄в. Щēмьятэ ос ляпа рӯтанэ пуссын пуста̄гыл э̄лаль вос о̄лэ̄гыт, На̄й-О̄тыранылн акваг вос ӯргалавет. 
Людмила Теткина  
