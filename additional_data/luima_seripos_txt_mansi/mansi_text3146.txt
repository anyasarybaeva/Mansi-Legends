
Ты фестиваль ēӈта пасан ва̄татэ̄т акв яныгхо̄тпа Павел Янчевич Айваседа потыртас. Ты о̄йка «Почётный житель Нижневартовского района» намыл маим о̄лы. Такви мире ма̄гыс тав са̄в ёмас тэ̄ла ва̄рыс, ань тыхо̄тал мус рӯпиты. На̄н ань э̄лаль тав потре ловиньтэлы̄н.

	– Ам ща̄нь ла̄тыӈ урыл ла̄вуӈкве таӈхēгум. Хо̄тпа такви ла̄тӈе ат те ва̄гтэ, тав ханты манос ма̄ньщи хунь – тав рущ э̄лумхо̄лас. Интернатыт ханищтахтамум порат, амти ла̄тӈумтыл потыртамум ма̄гыс воспи-татель э̄кван колса̄мын кēтыглавēсум, тот ань акв щё̄с вос лю̄лēгум, мольщаӈум масылум те – кит щё̄стем лю̄легум, ня̄рагум масыягум – хӯрум щё̄с лю̄легум. Ань ос ня̄врамыт ё̄рва̄гыл ханищтавет, са̄выӈпа̄-лэ та̄нти ла̄тӈаныл ат ва̄ганыл. Ма̄н хотьютн хунь ханищтавесӯв, ла̄тӈув ма̄нти ханищ-таслӯв. Ам омам ханты нэ̄ о̄лыс, а̄щум – ё̄рн хум. Кит ла̄тӈыг амти ханищтасагум. Округт о̄лнэ ё̄рн ма̄хум ханты ла̄тӈыл потыртаӈкве пуссын ха̄сэ̄гыт. 

	Ань ня̄врамыт ща̄нь ла̄тӈыл ханищтан ма̄гыс ёмас хо̄тпат вос о̄лну-выт. Ханты ма̄хум халт тамле ханищтан хо̄т-пат о̄лэ̄гыт, ты Евдокия Андреевна Нёмысова, Еремей Данилович Ай-пин, Владимир Егоро-вич Енов. Атпантем та̄л мины, та сыс тах ла̄тӈув хотталь со̄йми, ма̄н пуссын рущиг ēмтэ̄в – тах акв соссаӈ хо̄тпа ат хульты. 

	ӈта пасан ва̄тат потыр оигпам юи-па̄лт ам Павел Янчевич ёт потрамасум. Тав Нижневартовский район Варъёган па̄вылт самын патыс, о̄йттур э̄тпос 20 хо̄талт 1941 та̄лт. Самын патум па̄влэ̄т яныгмас, нилыт класс мус ханищтахтас. То̄нт атыт класс яныт ня̄врамыт пуссын Сур-гут ӯсн тотыглымат, тот э̄лаль нёлолов манос лов класс мус ханищтахтасыт, ин-тернатыт о̄лсыт. Павел Янчевич та та̄ланэ о̄вылтыт тох ты потыртас:

	– Та порат ня̄врамыт округ янытыл са̄всыр па̄влытныл пуссын Сур-гут ӯсн тотыглавēсыт – Самаровский, Октябрьский ос Ха̄льӯс районытныл, Ларьяк па̄вылныл о̄лсыт. Акв пыг Чульчамы па̄вылныл ханищтахтас, ты па̄выл ань а̄тим. Ам тот нёлолов класс а̄стласум, тувыл Ханты-Мансийск ӯст лесникыг ханищтахтасум. Учи-лище а̄стламум юи-па̄лт акв э̄тпос туп рӯ
	питасум, армиян вуйвēсум. Камчатка ма̄т морфлотыт хӯрум та̄л лусытасум. 

	Армия юи-па̄лт ам Василий Васильевич Бахилов ёт рӯпитасум, та порат тав Сургутс-кий райком партият первый секретариг рӯпитас. Во̄рыӈ ма̄ уральтан инспекторыг паттувēсум. Э̄тпостем туп рӯпитасум, коман-дировкан кēтвēсум, тот ань ла̄глум хот-няхсатас. Я-ты, ань хумус рӯпитаӈкве патэ̄гум. Тувыл кӯщай о̄йка ам нуплум ла̄ви: «Тащиӈк наӈти па̄влын минэн, тот Партийный организация секретариг рӯпитэн». Ам тот ва̄т нупыл ат та̄л рӯпитасум. Тувыл Василий Семё-нович Сондыковын Нижневартовский райисполкомын рӯпитаӈкве во̄ввēсум, ос тув патхатасум, юил ялантым рӯпитасум, тувыл пенсиян минасум. 

	– Павел Янчевич, наӈ-ти колта̄глын о̄вылтыт акв-кит ла̄тыӈ ла̄вен.

	– Ма̄н колта̄глувт лов арыг ня̄врам о̄лыс. А̄щум омам ёт акван-минамēн э̄лы-па̄лт э̄ква о̄ньщас, тэ̄н са̄в ня̄врам янмалта̄лсыг. А̄тям ос омам хунь акван-о̄лмыгтасы̄г, ягпыганум ос яга̄гиянум пуссын щēмьяӈыг о̄лсыт. Ётыл-нув ам самын патсум, юрт ня̄врамыг о̄лэ̄гум, аквам иӈ ма̄нь та̄гыл а̄тимыг ēмтыс. 

	Ам ань хӯрум ня̄в-раманум о̄лэ̄гыт. Маргарита а̄гим Варъёгант ня̄врамыт ханищтым рӯпиты. Аркадий пыгум о̄с ханищтан хо̄тпа. Колта̄глэ̄тыл Ямал ма̄т Тарко-Сале ӯст о̄лы. Наташам о̄влэ̄т Ханты-Мансийск ӯс колледжит учителиг ханищтахтас, мощ ётылнуве ос юридический факультет а̄стлас. Та̄н оманыл, ам са̄р э̄квам, наме Татьяна Степановна о̄лыс, а̄ги о̄парищ наме Сардакова. Мēн школат аквъёт ханищтахтасмēн, ту-выл акван-минасамēн, ня̄враманмēн самын патсыт. Тав сым а̄гмыл хартыс, тоха та а̄тимыг ēмтыс. 

	Ам амти па̄влумт о̄лэ̄гум, мо̄т э̄ква тотсум, наме Елизавета Да-ниловна Василькова. Ты Еремей Данилович Айпин тав яныг увщитэ. Тав ты а̄пщитэ янмалтастэ, акваг нё̄тыстэ. Э̄квам ёт мēн ва̄т нупыл ат та̄л ты о̄лымēн. 

	Павел Янчевичин потре ма̄гыс ам пӯма-щипа ла̄тыӈ ла̄всум. Э̄кватэ̄нтыл халэ̄нт юртыӈыщ ос э̄рпыӈыщ о̄лэ̄г, хо̄тпа нупыл сымыӈ э̄кваг-о̄йкаг. Пуста̄гыл вос о̄лэ̄г, На̄й-О̄тыранэ̄н вос ӯргалавēг!

	Светлана Ромбандеева
