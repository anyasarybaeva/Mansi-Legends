
Ня̄врамыт ханищтан хо̄тпат янытлан хо̄тал кастыл ам Роза Семёновна Новьюхова урыл потыр хансэ̄гум. Ма̄ньщи нэ̄ Ха̄льӯс район Восыӈтӯр па̄выл школат рӯпиты. Такви рӯпататэ урыл Роза Семёновна тох потыртас:
— Ам Восыӈтӯр па̄выл школат 1-4 классын ялантан ня̄врамыт урокыт юи-па̄лт ща̄нь ла̄тӈыл потыртаӈкве  ханищтыянум. Па̄влыӈ ня̄врамыт ос ма̄ньлат а̄гит-пыгыт ла̄тӈув щар ат ва̄ганыл. Мāньщи ла̄тыӈ ва̄нэ хо̄тпа тыт о̄с мощща. 
Ща̄няныл-а̄щаныл такос потыртыянум, ня̄враманыл ма̄ньщи ла̄тыӈ ханищтаӈкве вос ёхталэ̄гыт. Та̄н пуссын ювле ла̄вēгыт, ты ла̄тыӈ ня̄враманылн щар ат э̄ри. О̄выл классын ялантан а̄гирищит ос пыгрищит тай пӯмщалахтэ̄гыт, та̄наныл са̄всыр стихыт, э̄ргыт ханищтаӈкве пӯмащ. Янгыг мощ ēмтэ̄гыт, ма̄ньщи ла̄тӈыл потыртаӈкве воссыг ат ка̄сащēгыт.  
Школат ам нэ̄пак ловиньтан колт рӯпитэ̄гум ос музейт са̄всыр пēс пормасыт, хурит, нэ̄пакыт акван-атэ̄гум.  Музеюв 2000 та̄лт ва̄рвес. То̄нт ня̄врамыт та̄нки са̄всыр пēс пормасыт, хурит акван-атуӈкве патсыт. Ань ты рӯпата ам ва̄рилум, школа а̄стлан а̄гит-пыгыт, па̄влыӈ ма̄хум урыл потыр хансэ̄гум, па̄влув урыл пēс потрыт о̄с атэ̄гум. Ты коныпал «Бусинка» нампа кружокт ня̄врамыт  сакныл хартуӈкве ос ю̄нсхатуӈкве ханищтыянум.  
Школат рӯпитаӈкве хунь о̄вылтахтасум, кӯщаиг па̄влыӈ нэ̄ о̄лыс. Тувыл тав по̄хын минас ос мо̄т хо̄тпа кӯщаиг паттувес, та̄ра са̄в рущ ма̄хум тыг рӯпитаӈкве ёхтыгпасыт. То̄нт ня̄врамыт ма̄ньщи ла̄тыӈ ханищтаӈкв по̄йтсыт. Ам туп библиотекариг рӯпитасум. Ты кружок ань ювле ва̄рвес ос ня̄врамыт ща̄нь ла̄тыӈ ханищтаӈкв о̄ста патсыт. 
Сӯкыр э̄тпост ма̄н ма̄ньщи ла̄тыӈ ханищтан йильпи нэ̄пакыл кēтвесӯв. Нэ̄пакыт 1-4 классын ялантан ня̄врамыт ма̄гсыл та̄ратавēсыт. Ань школа кӯщай ла̄ви, мо̄тыт та̄лт ня̄врамыт ма̄ньщи ла̄тыӈ урок щирыл ханищтаӈкве тах патыянӯв. 
Ня̄врамыт кружокн вос ялантасыт ос ма̄ньщи щирыл ю̄нсхатуӈкве, сакныл хартуӈкве вос  ка̄сащасыт, амки о̄с акваг ханищтахтэ̄гум. Тӯ-яг Ха̄льӯс районт о̄лнэ ма̄щтыр нэ̄т Ягримн акван-атхатыгласыт. Та̄н нуйсахи ю̄нтсыт, ам ма̄щтырлаӈкве о̄с тув  ялсум. Ты э̄лы-па̄лт тамле э̄рнэ ва̄рмаль Тэ̄к, Ха̄льӯст ос ма̄т па̄влытыт ва̄рыглāлвес. Матъёмас, ань ма̄хум тох акван-атхатыглэ̄гыт ос та̄нки халанылт ханищтахтэ̄гыт. Ма̄н па̄влувт тамле ханищтап ва̄рыглаӈкве о̄с э̄ри. Ма̄хманув та̄нки пēс йис ва̄рмаляныл нупыл о̄с вос сунсэ̄гыт, хот ул вос ёрувлыяныл. 
Роза Семёновна Восыӈтӯр школат ханищтахтас. Ма̄ньщи нэ̄ Неремово па̄вылт самын патыс, ща̄няге-а̄щаге тот о̄лсы̄г. Оматэ Кульпасныл о̄лыс, а̄тятэ — Новинский па̄вылныл. А̄ги атыт классыт ханищтахтас, хунь тэ̄н а̄тимыг ēмтсы̄г. То̄нт Восыӈтӯр па̄вылт о̄лнэ рӯтаныл Роза такви палтэ вистэ ос янмалтастэ. 
Нёлолов класс мус тав Восыӈтӯр па̄вылт ханищтахтас, школа Ягримт а̄стлас. Ты юи-па̄лт Тюмень ӯсн ханищтахтуӈкве минас. А̄пщитэ тот савалап ня̄врамыт колт о̄лыс. Роза Семёновна таве виӈкве таӈхыстэ. Тот ла̄ввес, тав о̄лнэ кол ат о̄ньщи ос ат рӯпиты, ня̄врам хумус янмалтытэ. Ты юи-па̄лт Роза рӯпитаӈкве минас, ханищтахтуӈкве ат патыс. Тувыл хум ва̄рыс ос а̄пщитэ та вистэ. О̄йкатэ̄нтыл кит ня̄врам янмалтасы̄г. Такви о̄лупсатэ урыл ма̄ньщи нэ̄ таи ла̄выс:
— Тюмень ӯст лов та̄л о̄лсум, амки яныгмам па̄влумн щар ат ялантасум. Ня̄врамагум ма̄ниг о̄лсы̄г, ос о̄йкамн юв ялуӈкве ат та̄ртвēсум. Акв порат ня̄врамагум ёт па̄вылн минасум. Восыӈтӯрн ёхтысум, ювле ӯсн минуӈкве воссыг ат тахмаясум, тыг о̄лмыгтасум. О̄йкам ёт киттыг та минасамēн.  
Па̄влувт ма̄хум мо̄т щирыл о̄луӈкве патсыт. Тыт йильпи школа, клуб, са̄в йильпи колыт ӯнттувēсыт. О̄влэ̄т ам няврамыт ёт рӯпитаӈкве паттувēсум, тувыл школан нэ̄пак ловиньтан колн вуйвēсум. Та порат Санкт-Петербург ӯст А.И. Герцен нампа университетт ханищтахтасум ос та̄л сыс кит щёс тув ялантасум. Восыӈтӯр па̄вылт мо̄т хум ва̄рсум, о̄йкамēнтыл кит а̄ги о̄ньщимēн. 
