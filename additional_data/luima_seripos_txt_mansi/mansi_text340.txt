
Та э̄тпос котиль хо̄таланэ̄т округ Дума кӯщай Борис Хохряков Ха̄льӯсн ялыс. О̄влэ̄т тав я̄ ва̄тан тотыглавес, тот авторечной вокзал ӯнттаве. Та юи-па̄лт пӯльницан минас. Тот рӯпитан ма̄хум пуссын акван-атыглавēсыт, округ Дума депутатыт рӯпатаныл урыл тав та̄нанылн потыртас. Тувыл ма̄хум мощ титыглахтасыт ос та̄нти та̄рвитыӈ ва̄рмаляныл урыл тавēн потыртасыт. 
Ты та̄л сыс Ха̄льӯс пӯльница са̄всыр йильпи ищхӣпыӈ утыл ёвтвес, та̄н хосытаныл а̄гмыт моляхнув хо̄нтуӈкв ро̄вēгыт. Хӯрум «скорый помощь» йильпи ма̄шинат ёвтвēсыт,  поликлиника - кол  ёмащакв щё̄питавес, ӯлщ пуӈкыт пусмалтан пӯльница мощēрт я̄насыг ӯнттаве. Ань округ бюджетныл тув 60 миллион солко̄ви тах та̄ставе. 
Э̄лаль кӯщай о̄йкаполицият рӯпитан ма̄хумёт хо̄нтхатыглас. Ты 2013 та̄л сыс Саранпа̄вылт, Приполярныит, Хулюмсӯнтыт, Кульпаст, Светлыйт ос Ха̄льӯст «участковый пунктыг» ла̄внэ рӯпитан колыт тах ӯнттавет. Тув ань 20 миллион солко̄ви миве. 
Тувыл иӈ са̄в олн мир уральтан ва̄рмаль ма̄гыс холтаве, са̄всыр ма̄тт «видеоконтролиг» ла̄внэ ищхӣпыӈ утыт тах ва̄равет. Э̄тэ-хо̄талэ ма̄хум камера хосыт сунсыглаӈкв патавет. 
Ты рӯпата таима̄гыс ва̄раве, полицият рӯпитан ма̄хум ёмащакв вос рӯпитэ̄гыт ос матыр лю̄ль нак ēмтнэ порат та̄ра вос ка̄салыяныл. 
 
 
