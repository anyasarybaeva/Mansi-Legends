
Мо̄лты та̄л «Ха̄тлые» нампа округ фестиваль Мегион ӯст о̄лыс. Тот ханты, ма̄ньщи ос ё̄рн хо̄тпат мӯйлуӈкве акван-атхатыгласыт. Ты ялпыӈ хо̄талн Финляндия ма̄ныл Мария Лаунонен китыт та̄л ёхталы. Ам тав ётэ тот хо̄нтхатыгласум. Нэ̄ такви о̄лупсатэ ос рӯпататэ урыл мощ потыртас.
Тав Финляндия ма̄т Хельсинки ӯс университетыт ханищтахты. Оматэ наме Аграфена Семёновна Сопочина, ханты э̄ква, тав ань Сургутский район Лянтор ӯст о̄лы. Мария ма̄нь порат Русскинские па̄вылт яныгмас. Тувыл а̄тятэ̄н мо̄т хо̄н ма̄н тотвес. Са̄в та̄л тот о̄лыс. О̄выл щёс лов та̄л ювле хультум порат округувн ёхталас. Китынтыг ос кит та̄л юи-па̄лт «Ха̄тлые» фестивальн ёхтыгпа̄лыс. Хӯрмит щёс ос мо̄лты та̄л тот о̄лыс.
Ань рӯпататэ щирыл акваг тыг ёхталы. Тав са̄лы о̄щнэ ханты ма̄хум урыл научный потыр хансы, та̄н ва̄рмаляныл ханищты. Мегион ӯст сапра̄ни щё̄пита̄лвес. Тот Мария ма̄хум э̄лы-па̄лт ты рӯпататэ урыл потыртас. Тав ла̄выс: «Округувт ма̄хум са̄лы совныл са̄всыр пормасыт ва̄руӈкве вēрмēгыт. Тыт са̄лы совыт сака нё̄тнэт, са̄всыр хорамыӈ пормасыт ю̄нтуӈкве ро̄ви. Са̄лы щаквитыл вильт са̄ртнэ тэ̄рпи ва̄руӈкве о̄с ро̄ви. Тамле тэ̄рпи Финляндият ос мо̄т хо̄н ма̄т, хо̄т ма̄хум са̄лы о̄ньщēгыт, тот ань ва̄раве. Тэ̄рпи тыныӈыг о̄лы. Ос мо̄т са̄в ёмас тэ̄ла урыл номт кос о̄ньщēв». 
Мария са̄в потыр хансыс кос, ос ты урыл мощща кӯмыл майвес. Тыима̄гыс потре ва̄тииг ва̄рыстэ. Щар ма̄к э̄рнэ тэ̄-ла урыл потыртас. Тав ла̄выс, Норвегия ма̄т Свальбард тумпыт са̄лыт я̄нас о̄ньщавет, та̄н са̄лы тэ̄пыл ат тыттавет. Тыт о̄с акв тамле са̄лыт янмалтаӈкв а̄рталахтуӈкве ро̄ви. Тувыл ос са̄лы ӯрнэ хо̄тпат са̄лы-яныл та̄нки страховка-олныл вāруӈкве вēрмияныл. Са̄лы хот-тыпи манос  во̄руйн  алаве  ке,  ётыл страховой компанияныл тав ма̄гсылэ олныл ойтаве. Тыи ос мо̄т ва̄рмаль са̄лыӈ ма̄хум тыт щё̄питанувыт ке, сака ёмас о̄лнув. Тамле тэ̄ла Финляндия, Швеция ос Норвегия ма̄т хосат та̄гыл ва̄рвес. Мария Лаунонен тыи ос мо̄т э̄рнэ тэ̄лат урыл са̄в ёмас потыр о̄ньщи. 
