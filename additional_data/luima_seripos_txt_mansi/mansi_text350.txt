
«Пупа а̄пщитēв э̄ргыт» ты о̄вылтыт нэ̄пак хассум, яныг нэ̄пак капай 658 страница о̄ньщи.
Ты нэ̄пак урыл профессор ойка Евгений Александрович Игушев тох хансыс: «Ты э̄ргыт йисэ-нотэ па̄сыл ущ ты рущ ла̄тӈыл толмащлымат. Пēс йис ма̄ньщи ма̄хумтēныл та̄наныл Ӯй йӣквнэ порат пупа а̄пщияныл э̄лы-па̄лт лю̄лим э̄ргыгласаныл. Мир та̄глын колт ма̄хум э̄ргыт та хӯнтлыяныл, руталиг хӯнтлым янге-ма̄нēтыл та ӯнлэ̄гыт. Ты нэ̄пак-капайт хансым ма̄ньщи э̄ргыт венгерский учёныигн Антал Регули ос Бернат Мункачи - тэ̄н хансыгласанэ̄н 1843 -1889 та̄лытыт. Евдокия Ивановна э̄ргыт рущ ла̄тӈыл толмащласанэ, научный комментарият о̄с такви хассанэ .
Ань йис ма̄хум ты э̄ргыт ловиньтатēвт,  алпихаранув  нас нуйгалахтэ̄гыт, тувмос та ёмас э̄ргыглымат, тувмос та ма̄хумтēныл номтыӈыт о̄лмыт. Венгрия хумыг-учёныиг ёт рӯпитамыт: Василий Кириллович Номин (Ня̄хщамволь хум), Илья Егорович Волков, Родион Семёнович ос Василий Григорьевич Ромбандеевыг (Сакв ма̄хум), Гаврил Петрович Сотин (Нюрум па̄влыӈ хум), Анисим Кириллович Сотин (А̄нъя па̄влыӈ хум), Илья Филиппович Тасманов (Хал па̄влыӈ хум), Михаил Иванович Укладов (Лӯсум талих хум), Ефим Петрович Юрьев (Мēсыг па̄влыӈ хум) - та̄н о̄вылтытаныл 585 страницат сунсэлы̄н. 
Хансым э̄ргыт ма̄щ тыраквет, та̄н ма̄нав о̄луӈкве-хӯлуӈкве ханищтыяныл, номтыл хӯлтавēв. Ты нэ̄пак «Пупа а̄пщитēв э̄ргыт» ловиньтан хо̄тпа вос ва̄гтэ, ма̄ньщи ма̄хум (вогулыт) тамле ма̄щтыр йис э̄ргыт та о̄щмыт. Та̄н нэ̄пакыл ат ха̄ссыт, э̄рганыл пуссын номтыт о̄щсаныл, номтыл потырта̄лсаныл. Турман э̄тыт, на̄йта̄л колт та̄н та э̄ргēгыт, та мо̄йтэ̄гыт. Та̄наныл хӯнтлаӈкве пӯмщиг о̄лыс» .
Ма̄ньлат ма̄хуматēнувн ты йис э̄ргыт, потрыт вос ловиньтавет, номтыг вос пувавет. Пēс йис ма̄хманув хольт нёмсаг, роттыг о̄луӈкве вос ха̄сэ̄гыт, тамле нэ̄пакыт хосыт вос ханищтахтэ̄гыт, намыӈ суиӈ э̄лмхо̄ласыг вос ēмтэ̄гыт. Ма̄н ма̄ньщи миртēв халт номтыӈ а̄гиквет, пыгквет о̄лэ̄гыт .
Ма̄ньлат ма̄хумтēв халт ёмас э̄лмхо̄ласаквет о̄ньщēв, ня̄враманув та̄н ханищтэ̄гыт школатт, университетт. Туи хо̄талыт ня̄враматēнув ӯщлахтуӈкве  атыглыяныл, тыттыяныл, ӯргалыяныл, йис ва̄рмалянув та̄нанылн хӯлтыглэ̄гыт, ла̄тӈув ханищтэ̄гыт, ня̄врамыт мори ат капыртэ̄гыт .
Ты ва̄рмаляныл ма̄гыс Любовь Павловна Стаканован (Саранпа̄вылт, Надежда Константиновна Маслован ос Елена Ильинична Адинан (Хулюмсӯнтыт) яныг пӯмащипа ла̄вēв, та̄н ётаныл рӯпитан ма̄хумаквēтн о̄с акв тох ла̄вēв. Пус ка̄т, пус ла̄гыл вос о̄лэ̄гыт, На̄янувн-О̄тыранувн вос ӯргалавет, вос са̄ялта̄лавет. 
Саранпа̄выл музыкальный школат о̄с ёмас номтыӈ ма̄хумакве рӯпитэ̄гыт – Дмитрий Георгиевич Агеев ос тав а̄гитэ, ва̄псэ. Та̄н ханищтам а̄гияныл пыганыл ань Ханты-Мансийскат рӯпитэ̄гыт («Лылыӈ со̄юмт», «Ма̄ньщи театрыт»). 
Ма̄нти ма̄ньщи ла̄тӈыӈ газетатēвт «Лӯима̄ сэ̄рипос» палт о̄с сака ёмас ма̄хумакве рӯпитэ̄гыт, газетатēв сака номтыӈ щирыл ва̄раве, ма̄хумаквет тот ёмщакв по̄слынэ̄т.  Сунсыглаӈкве, ловиньтаӈкве пӯмщиг о̄лы. Мēн Евгений Александрович ёт пуссын ма̄ньщи ма̄хумаквēн со̄т по̄йкимēн, нот по̄йкимēн .
 
 
