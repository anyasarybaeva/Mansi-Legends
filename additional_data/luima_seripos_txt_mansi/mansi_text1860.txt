
Округувт ӯйхул ӯргалан Департамент колт пресс-конференция о̄лыс. Алы ма̄ныл тыг ёхтын товлыӈ ӯит ка̄тын-паттын урыл ма̄н ётув потыртаӈкве тит кӯщаиг ёхталасы̄г.

	Акватэ наме Алексей Николаевич Залибеков, тав округ янытыл во̄руй ӯргалан кӯщаиг рӯпиты. Мо̄танэ наме - Павел Викторович Сивков, тав ма̄-вит ос во̄руй ӯргалан Депприродресурс нампа ма̄т ва̄ӈын кӯщаиг о̄лы.  

	О̄влэ̄т тэ̄н а̄лы ма̄ныл тыг ёхтын товлыӈ ӯит па̄тлуптан хо̄талыт урыл мощ потыртасы̄г. Тит та̄лыг ты ēмтыс, хунь тыт лов хо̄талын ва̄с па̄тлуптан ва̄рмаль ва̄рвес. Ты порат ос акв йильпи ва̄рмаль тэ̄лаг ва̄руӈкв номылматвес. Ань ва̄с ӯрнэ тэ̄ла районыт щирыл ат та̄ртаве. 

	Ты та̄лныл ма̄в «северный широта»  нампа щирыл ӯрттым, ва̄с ӯруӈкв тах та̄ртавēв.  Лицензия нэ̄пак винэ̄в порат,  та̄ра-паттэ̄н, хо̄т ос хунь на̄нан во̄раяӈкв ро̄ви. Мо̄т щирыл олныӈ штрафыл хасылтавēн.

	Акв э̄т сыс хӯрум хум ва̄с, акв лунт па̄тамтаӈкв ро̄ви. Ты та̄л ва̄с ӯрнэ лицензия тынэ но̄хнув лаплувес. Ань то̄влыӈ ӯй па̄тамтан ма̄гсыл та̄ратан нэ̄пак тынэ 650 солко̄ви. 

	Ка̄тын-паттум ка̄сыӈ ва̄с манос лунт лицензия-нэ̄пакн та̄ра постуӈкв э̄ри. Ӯйхул ӯргалан ма̄хмытын хунь уральтавēн, нэ̄паканын та̄тыла те, штрафыл пинавēн. Ва̄с ма̄гсыл - 900 солко̄ви, лунт ос 1500 солко̄вил. 

	Ты порат мансын ос щёпыр ка̄тынпаттуӈкв ат ро̄ви. Павел Сивков тох ла̄выс: «Тыт лӯима̄т о̄лнэ ты тит товлыӈ ӯиг мощщаг ты ēмтсы̄г. Тӯяг ты то̄влыӈ ӯиг па̄тамтан ма̄гсыл сака са̄в ощмар ва̄ӈкв ат э̄ри. Та̄н машинат яла-сан лё̄ӈх по̄хан а̄хвтас атнэ ма̄гсыл та̄нти исэ̄гыт. Тот ты та̄н сымта̄л о̄лнэ хо̄тпатн та па̄тлуптавет. 

	Акв хо̄тпа таквинатэ̄н тэ̄нэ са̄вит товлыӈ ӯй вос па̄тамты. То̄ват ос маныр тот о̄лы, пуссын та па̄тамтыяныл. Тувыл ат ва̄ганыл, хоталь та̄наныл тотуӈкв. Тыи ты сака лю̄ль ва̄рмаль». 

	Ма̄ньщи хо̄тпат, щир мус во̄раēн, я̄тил тыныӈ во̄рувн нэ̄матыр лю̄ль ул ва̄рēн.

	 

	Александр ВЬЮТКИН

	 
