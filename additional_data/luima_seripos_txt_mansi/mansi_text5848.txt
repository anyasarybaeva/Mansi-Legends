
Та̄л котиль э̄тпос 27 хо̄талэ̄т Ханты-Мансийск ӯс мир парк Победы ма̄т о̄лнэ Славы нампа памятникын хорамыӈ лӯптат пинсыт. Атса̄т арыг хо̄тпа – хо̄нтлам ос хо̄нт порат рӯпитам ма̄хум, округ дума депутатыт, са̄всыр ма̄т рӯпитан мир, ма̄ньлат ма̄хум, школат ханищтахтын а̄гирищит, пыгрищит тув ёхталасыт.
Та̄л котиль э̄тпос 27 хо̄талэ̄т 1944 та̄лт Ленинград ӯс вуянтавес, Советский армият лусытан ма̄хум ка̄тын патыс. Фашистыт 872 хо̄тал Ленинградын нэ̄мхотьют ат та̄ртсыт, ӯс мувлахи та̄кыщ лап-мувылтасаныл. Ӯс мир по̄лям коланылт тэ̄та̄л марылтавēсыт, хо̄тал туп 125 грамм са̄вит ня̄нь ло̄мтыл майлувēсыт. Аюква, та пилыщмаӈ порат янге-ма̄не сака са̄в мир саваласыт, са̄выӈпа̄лэ тэ̄та̄л щакырласыт, порсысыт.
Округ кӯщай нэ̄ Наталья Комарова тох ла̄выс: «Тыхо̄тал 1944 та̄лт Ленинград ӯс Советский армиявн вуянтавес, та мат хо̄ла фашистыт ёмащакв нюсвēсыт. Тынакт Россия Президентув В.В. Путин Иерусалим ма̄т ла̄выс, Ленинград блокада порат ӯс мир пилыщмаӈыщ сава­ласыт кос ос хо̄нтын кēтнэ ма̄гыс 114 тонна са̄вит кēлп миӈкве та вēрмумыт».    
Округувт ань «Жителю блокадного Ленинграда» ма̄гылн тагатан по̄с о̄щнэ 51 хо̄тпа о̄лы, Ханты-Мансийск ӯст ос районт – 12 хо̄тпа.
«Октябрь» нампа кол по̄хат яныг па̄ртыт тӯщ­тувēсыт, тув Ленинград ӯст о̄лум а̄гирищ Таня Савичева пищматэ хасвес. Ты тэ̄ла тох на­маявес «Дневник Тани Савичевой». Тамле памятник Ниже­город­ский область Шатки па̄вылт лю̄ли. Хунь хо̄нт оигпас, Таня потре хо̄нт­вес, нёлолов ло̄пс о̄ньщи. Хо̄т ло̄псанэ̄т тав та урыл хансыс, ань ма̄х­манэ хунь порсысыт, хоты щислат – 1941 та̄л ва̄т са̄грапнал э̄тпосэ̄ныл ос 1942 та̄л я̄ӈк на̄тнэ э̄тпосэ мус. Ты а̄гирищ потре та̄ра на̄ӈки, ман­хурип пилыщмаӈ пора о̄лыс, ня̄врамыт тамле саватпи та суссыт.

Сталинград ӯс вуян­тавес
Тувыл аквта парк Победы ма̄н ӯс ма̄хум рēтыӈ ю̄свой э̄тпос 3 хо̄талэ̄т ялсыт, Слава памятникын хорамыӈ лӯптат пинсыт. Та хо̄тал ос 1943 та̄лт Сталинград ӯс (ань Волгоград ӯсыг ла̄ваве) фашистытныл оймалтаптувес. Совет­ский армия ма̄хманув таит ёт 1942 та̄л о̄йттур э̄тпос 17 хо̄талэ̄ныл ос 1943 та̄л рēтыӈ ю̄свой э̄тпос 2 хо̄талэ мус хо̄нт­лысыт. Ты сака пилыщ­маӈ хо̄нт о̄лыс, салта­танув та̄кыщ лю̄льсыт, та̄нти ма̄наныл вуянта­сыт, тув хо̄нтлуӈкве ёх­тум фашистрищит пус­сын алыщласаныл.
Та яныг хо̄нтыт ты ма̄к о̄выл та̄рвитыӈ хо̄нт о̄лыс. То̄нт ты немцыт сыманыл ща̄ргим та̄ра-паттысаныл, ма̄н мирув манхурип ё̄р, та̄ксар, пилта̄л ма̄хум. Та порат са̄в хо̄тпа патыс, са̄в хо̄тпа сакватавес. Тувыл э̄лаль лылыӈыг хультум ма̄хманув номтаныл ё̄рыг ēмтсыт, та̄н ань ва̄саныл, ты сымта̄л-ма̄йтта̄л утыт ёт та̄н хо̄нтлуӈкве вēрмēгыт. 

Парк Победы кант Слава мемориал э̄лы-па̄лт янге-ма̄не акв кӯм суйта̄л лю̄льсыт, ка̄сы­ӈаныл пуӈке ёл-та̄рты­стэ. Ма̄н ань ва̄глув, то̄нт патум ма̄хманув та̄кыщ ат те хо̄нтлысыт, ма̄н тамле Родина хунь о̄щнувув, тыт хунь лю̄льнувув. 
 
