
Виталий Фёдорович Мясников Свердловский область Таборинский район Таборы па̄вылт о̄лы. Ты нэ̄пак хаснэ рущ хум школат са̄в та̄л история учителиг рӯпитас. Та ма̄т о̄лум ма̄ньщи ма̄хум тав ва̄санэ, номиянэ. Тав урēт а̄нумн Тавда ӯст Лесной ос деревообрабатывающий промышленность музейт рӯпитан ма̄хум ла̄всыт.

	Ма̄н, ма̄ньщи хо̄тпат, хунь Виталий Фёдорович урыл хӯлсӯв, татем ща̄гтсӯв, тав палтэ ма̄шинал ялапа̄лсӯв. Тав хо̄тпа нупыл сака ёмас о̄йка, татем потрыӈ. Ма̄нав колэ̄н во̄выстэ. Э̄кватэ наме Александра Ивановна, аквъёт тэ̄н хо̄тпан нупыл са̄т та̄л о̄лэ̄г, кит пыг янмалтасы̄г. Ма̄н китыглахтын ла̄тыӈ са̄в о̄щсӯв, о̄йка маттем та потыртас. На̄н ань э̄лаль тав потре ловиньтэлы̄н.

	— Тыт о̄лум ма̄ньщи ма̄хум ам ва̄санум, та̄н ётаныл юртыӈыщ о̄лсум, аквъёт рӯпитасӯв. Ам Чернавская па̄вылт яныгмасум. Ляпат Кошня нампа ма̄ньщи па̄выл о̄лыс, тувыл хо̄нтаӈ ма̄ньщи ня̄врамыт ма̄н школавн тотыглавēсыт, аквъёт ханищтахтасӯв. Оманыл-а̄тяныл наманыл ам пуссын ва̄санум.

	1741 та̄л порат ты ма̄н Г.Ф. Миллер, нэ̄пак хаснэ хум, ёхталас, ма̄ньщи па̄влытн хо̄иглас, пӯмщалахтас, ма̄ньщи ма̄хум хумус о̄лэ̄гыт, маныр тэ̄гыт, та̄наныл по̄слысанэ. Хунь юв минас, «История Сибири» нэ̄пак та̄ратас, тот тох ты хансыс: «Ма̄ньщи ма̄хум хӯланыл ат щё̄питыяныл — па̄лыг ат яктыяныл, ат нилияныл, тох пēтыяныл. Тав улпыл та̄рка хӯл пӯт ла̄вылты. Ты хӯл нас тох па̄йтаве, тав са̄м ат о̄ньщи, вощраме ат вощиртахты. Ам номилум, ма̄ньщи ма̄хум тамле пӯт па̄йтсыт. Пӯтаныл хӯныяныл, мувлахи ӯнтэ̄гыт, та тэ̄пъялэ̄гыт. Ос мо̄т хӯл, щапак ман сыг, тох те па̄йтэ̄гын, наӈ тэ̄ӈкв ат вēрмēгын, сака вощиртахты. Та̄рка хӯл исмитэ сака атыӈ. Кос ма̄ньщи, кос рущ, манос йиври хо̄тпа, тамле атыӈ хӯл пӯт ка̄сыӈ тэ̄ӈкв паты.

	Ань нэ̄пак хаснэ то̄ва хо̄тпат хо̄т матыр ка̄салэ̄гыт манос хӯнтамлэ̄гыт, пуссын нэ̄пакын та хансумтыяныл — ты щирыл, та щирыл та о̄лыс. Ма̄ньщи ма̄хум хӯл щё̄питаӈкве ха̄ссыт — яктуӈкве, солвалтаӈкве то̄слуӈкве ос мо̄т матыр ва̄руӈкве пуссын ха̄ссыт. Та̄н хӯл алыщласыт, во̄раясыт, хӯл ос нё̄выль та̄им о̄лсыт.

	История тэ̄ла ам ма̄нь та̄гыл пӯмщаласлум. 1950-й та̄лыт порат ма̄ньщит ёт потрамасум, то̄нт 80 та̄л арыгтем яныт яныгхо̄тпат о̄лсыт. Тыт о̄лум соссаӈ ма̄хум о̄парищ наманыл тамлет о̄лсыт: Храмцовыт, Фирсиныт, Илькиныт. На̄н ань тыгле Кузнецово па̄выл та̄ра йисын, э̄лнаӈ тав тох ла̄ввес: «Па̄выл Кулебяевка». Тот янгыщ ма̄ньщи мир о̄лыс. Та па̄вылт яныгмам ма̄ньщи хум Николай Васильевич Храмцов са̄в та̄л Тюмень ӯс пӯльницат рӯпитас, медицинский наука доктор ос академик хо̄тпаг о̄лыс. Мēн тав ётэ юртыӈыщ о̄лсумēн. О̄йка хотталь щалтме китыт та̄лыг ты ēмтыс. Тав хӯрум а̄пщи о̄ньщас — акваныл кол ӯнттын ма̄т рӯпитас, китыт Данил ань Мостовка па̄вылт о̄лы, Васяныл щар ма̄нь, катерыл яласас. Яныгмам коланыл я̄ ва̄тат ӯнлыс, та̄н нила ягпыг па̄вланылн ва̄тихал ёхталасыт, коланыл уральта̄лсаныл. Акван-атхатыгла̄лсыт, ам палтум ёхтала̄лсыт, аквъёт ӯнлахо̄лсӯв, потрамасӯв. Тувыл хунь а̄врах ёл-нильвес, коланыл я̄н патыс.

	Акв ма̄ньщи хум Александр Емельянович Безыментов актёрыг о̄лыс — Василий Шукшин, Георгий Бурков ос мо̄т намыӈсуиӈ актёрыт ёт «Они сражались за Родину» кинат по̄слувес. Тав 1931 та̄лт Аверинский па̄вылт самын патыс, тот яныгмас. Аверинский, Фунтосово, Шайтанское, Галкино, Сотниково — ты пуссын ма̄ньщи па̄влыт о̄лсыт. Ма̄ньщит э̄лнаӈ о̄парищ нам ат о̄щсыт, хумус хансуӈкве тавагт, улпыл рущ хо̄тпан о̄парищ наманыл тох та хансумтавес — Безыментов (тав о̄парищ нам ат о̄ньщи).

	Тыт ань ма̄н колув по̄хат Зоя Сотникова о̄лы, тав ма̄ньщи нэ̄, Сотниково па̄вылт самын патыс. Такви ла̄тӈе ат ва̄гтэ. Ам ты ла̄вēгум, тыт хосат, 60-70 та̄л ювле хультум порат та̄н ща̄нь ла̄тӈаныл хотталь со̄ймуӈкве патыс, мо̄рсыӈ хо̄тпа такви ла̄тӈēтыл матыр ля̄гала̄лыс. Та па̄сыл са̄в вит овыс, са̄в та̄л минас, таима̄гыс на̄н тыт ань ла̄тыӈ ва̄нэ хо̄тпа ат хо̄нтэгы̄н. Та ма̄хум пуссын мо̄т мир халн тэ̄лыгласыт.

	Ты ма̄т са̄в па̄выл, я̄ ос тӯр ма̄ньщи ла̄тӈыл намаим о̄лэ̄гыт — Куях, Шуньжа, Вагнер, Колышья, Кылья… Чёрная речка э̄лнаӈ тох ла̄ввес — Сэ̄мыл-я̄. Ам хунь во̄раяӈкве патсум, во̄рт ё̄мыгтэ̄гум манос хӯл алыщлэ̄гум, ма̄ньщи намыт пуссын та̄ра-паттысанум.

	Пēс та̄гыл ма̄н ма̄вн сутытым ма̄хум тотыглавēсыт, тыт турманкол са̄в о̄лыс. Ма̄ньщи мир коныпал тыт воссыг нэ̄мхотьют ат о̄лыс. Мо̄т мирытныл нас тох о̄луӈкве тыг нэ̄мхотьют ат йис, пуссын ё̄р-ва̄гыл тыг тотвēсыт, то̄ват ос тыг рӯпитаӈкве кēтыглавēсыт. Тувыл ма̄хум коланыл ӯнттын ма̄гыс ма̄ ло̄мтыл миӈкв патвēсыт —белорусыт, полякыт, чувашит ос мо̄т мирыт тыг ва̄нтлуӈкве патсыт, тыт акваг та о̄лмыгтасыт. Ма̄ньщи а̄гит мо̄т ма̄ныл ёхтум хум хо̄тпа палт минуӈкв патсыт, тувыл ла̄щал-ла̄щал ла̄тӈаныл та ӯстысаныл. То̄ваныл ос ань во̄раим Кондинский ма̄ нупыл минасыт, тувыл тот акваг та о̄лмыгтасыт.

	Хум хо̄тпат акваг во̄раясыт, писальта̄л ат ё̄мыгтасыт, хо̄т э̄рыӈ матыр ка̄салэ̄гыт. Ма̄ньщи хо̄тпа писаль ёт ат те о̄ньщи, сыме ща̄ргуӈкв паты. Писалил па̄тлуптаӈкве та̄н ма̄ньта̄гыл ха̄ссыт. Ос нас тох ат па̄тлуптасыт, сэ̄ля-саквняланыл юв-ӯрсаныл. 5-6 классыт ханищтахтын ня̄врамыт о̄с во̄раясыт — нёхс ос со̄выр пувēгыт, кēрнялит ӯнттэ̄гыт. Тӯяг а̄лпыл хӯрум щё̄ст но̄х-ква̄лапēгыт, ва̄с па̄тлуптаӈкве ха̄йтталэ̄гыт, тувыл пыгрищит урокытт та ӯсыньтэ̄гыт, а̄ла ёл-оявет. Во̄ркол са̄мт та̄н щёвал о̄щсыт — па̄лтыглахтасыт, тэ̄нут па̄йтсыт, тувыл тав ла̄мпа пос пēнтсыл о̄лыс. Па̄выл коланылт о̄с щёвал о̄щсыт. Во̄раяманыл ос хӯл алыщламаныл коныпал хӯм хо̄тпат ка̄тыл матыр ма̄щ-тырласыт — а̄ныса̄ныт, сыре-сыр ня̄лыт, сэ̄тап ва̄рнэ прялкат ва̄рсыт. Нэ̄ хо̄тпат ос маснут ю̄нтсыт, ла̄гыл маснут — ва̄ит, ня̄рат, тувыл мольщаӈыт. Ла̄гыл маснутаныл ма̄н тох ла̄всанӯв: Кошинские ня̄ры.

	Ма̄ньщи ма̄хум халанылт хоты рӯтыл о̄лсыт, пуссын ёмащакв ва̄саныл. Тэ̄лы ань кон ащирмаӈ, пуссын юн о̄лэ̄гыт, яныгхо̄тпат ма̄ньлат а̄ги-пыгытн пēс йис о̄лупса урыл са̄в потырта̄лсыт — э̄лнаӈ ма̄хум хумус о̄лсыт, хоты ма̄ныл о̄лсыт, рӯтаныл хотьют та маныр, ты урыл та̄н кит хӯрум щёс хӯлыгласыт, таима̄гыс ка̄сыӈ хо̄тпа ма̄нь та̄гыл ва̄с.

	Ам яныгмамум порат, номилум, нэ̄мхотьют ат ла̄палахтыглас, ат урккыс. Ма̄хум кол а̄вияныл лап ат туманта̄лсаныл, во̄рколаныл о̄с па̄лыг о̄лсыт. Ань о̄лупсав щар мо̄т хурипа — э̄лумхо̄лас ла̄пала̄лаве, э̄рнэ матаранэ хот-нēлмыгтавет. Ань туп ӯргалахтым о̄луӈкв э̄ри, а̄виянув тумантыянӯв.

	Ма̄ньщи ма̄хум э̄лнаӈ во̄рт хотьютн сакватым ӯйрищит ос ӯйхулыт пуссын юв тотыяныл, пусмалтыяныл, тувыл ущ во̄рн та̄ртыяныл. Та̄н То̄рум нупыл сака суссыт, та̄нти На̄й-О̄тыраныл сака янытласаныл, та̄н нупланыл по̄йкщасыт. Пӯрлахтын ма̄ о̄щсыт, тув ялантасыт. Ермак о̄йка тыг ёхталаме юи-па̄лт ма̄ньщит пуссын ё̄рва̄гыл пӯпколн во̄вуӈкве патвēсыт, тот пēрнапос вос пинэ̄гыт, христианский То̄рум нупыл вос сунсэ̄гыт. Ты ма̄т са̄в пӯпкол ӯнттувес. О̄влэ̄т тыт, Таборы па̄вылт, 1621 та̄лт ӯнттувес. Мощēрытн тав 400 та̄лэ то̄влы. Кошуки па̄вылт сака ёмас пӯпкол ӯнлы, тот э̄лнаӈ пуссын ма̄ньщит о̄лсыт.

	Ам школа а̄стламум юи-па̄лт армиян ялсум — товлыӈха̄пыл яласаӈкве ханищтахтын школат кит та̄л лусытасум. Армия юи-па̄лт кит та̄л хо̄нтлын полкыт рӯпитасум, товлыӈха̄пыл яласасум. Тувыл юил ялантым Свердловск ӯст о̄лнэ Горький нампа Уральский университет исторический факультетэ̄т ханищтахтасум. Ам акваг школат ня̄врамыт ханищтым рӯпитасум, э̄квам о̄с школат 52 та̄л рӯпитас. Ань сас пенсият о̄лымēн. Пыгагмēн о̄с мēн ляпамēнт о̄лэ̄г, сас колта̄глыӈыг ēмтсы̄г.

	Виталий Фёдорович такви ма̄тэ̄т намыӈ-суиӈ хо̄тпаг о̄лы. Яныгмам ма̄тэ тав сака э̄руптытэ. Пēс о̄лупса ань ты хо̄тал мус ханищтытэ, та ма̄т о̄лнэ я̄т ос тӯрыт наманыл пуссын ва̄ганэ. Тот о̄лум ма̄ньщи ма̄хум сака янытлыянэ, та̄н о̄вылтытаныл са̄в ёмас ла̄тыӈ ла̄выс. Тав «Таборинские истории» ос «Знай наших, таборинских!» нэ̄пакыг хансыглас. Тувыл о̄йка мовиньты, такви ла̄вме щирыл, яныгпа̄лаг ēмтыс ос стихыт хансуӈкве патыс. Акв нэ̄пак та̄рата̄лыс, тох намаястэ «Отзвуки прошлого». Ань ос китыт нэ̄пак щё̄питы.

	Ты ёмас э̄лумхо̄ласын, мӯтраӈ хо̄тпан ам са̄в ёмас ла̄тыӈ, пӯмащипа ла̄тыӈ ла̄вēгум. Колта̄гыл ма̄хманэ ёт пус ка̄т, пус ла̄гыл вос о̄лы, То̄рум ёт, О̄тыр ёт вос о̄лы!
