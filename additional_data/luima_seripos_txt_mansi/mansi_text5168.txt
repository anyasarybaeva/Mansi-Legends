
Са̄лыл яласан касыл о̄лум порат Норвегия ма̄ныл Ханты-Мансийск ӯсн саамка нэ̄ ёхталас, наме Ингер Анита Смук. Нэ̄ «Оленеводы мира» Ассоциация кӯщай ва̄ӈын хо̄тпаг о̄лы. Такви ма̄тэ̄т тав о̄с са̄лы о̄ньщи, са̄лы ӯрим яласы.
Округ кӯщаянув касум хо̄тпат янытламаныл юи-па̄лт, тав о̄с ла̄тыӈ ла̄выс, тувыл саамский э̄рыг э̄ргыс. Сосса ма̄хманув са̄лыл яласаманыл порат ам Ингер Анита Смук ёт мощ потрамасум, китыгласлум, та̄н ма̄нылт тамле касыл ва̄рыглаве ман а̄ти. Нэ̄ тох ты ла̄выс:
— Ма̄н ма̄хманув тай тамле касыл ат ва̄рыглэ̄гыт. Ань тыт ты тэ̄ла нупыл сунсуӈкве а̄нумн сака пӯмыщ. Матъёмас на̄н ма̄нт тамле тэ̄ла о̄лы. Тыт са̄лы ӯрнэ ма̄хум та̄нти о̄лупсаныл суссылтыяныл, маныр ва̄руӈкве ха̄сэ̄гыт, хумус яласэ̄гыт. 
Са̄лыяныл, маснутаныл, тэ̄нутаныл пуссын ка̄салаӈкве ро̄ви. Ам суссум, хумус хум хо̄тпат тыньщаӈ па̄хвтысыт, нэ̄т на̄йив сунын пиным хумус кассыт. Пуссын татем та̄ксар нэ̄квет ос хум хо̄тпат, ка̄ркамыт, матыр-а̄ти ва̄руӈкве та̄н та ха̄сэ̄гыт, та̄н та вēрмēгыт. 
Норвегият са̄в са̄лы о̄лы, ам о̄с са̄лы ӯрим яласэ̄гум, са̄лы янмалтэ̄гум. На̄н округын ань китыньтыг ты ёхтысум, мо̄лты о̄йттур э̄тпост Нефтеюганский районт «Кубок губернатора по гребле на обласах» касыл о̄лыс, тув ялсум. 
Сосса ма̄хум нупыл суссум, хумус та̄н ма̄ньха̄пыл яласасыт. Ань ос са̄лы ӯрнэ хо̄тпат ёт потрамēгум, са̄лыяныл ка̄саласанум, пӯмщалыянум. Сунсэ̄гум, хумус та̄н халанылт касэ̄гыт.  

Ам Россия янытыл са̄в ма̄т о̄лсум, са̄лы ӯр-нэ ма̄н ялсум, сосса мирыт ёт ва̄йхатасум. Мēн ань «Оленеводы мира» ассоциация кӯщай хум Харючи Сергей Николаевичил тыг са̄-лы ӯрнэ хо̄тпат ос округ кӯщаит ёт хо̄нт-хатыглан ма̄гыс ёхтысамēн. 
2021 та̄лт на̄н округынт «7 Конгресс оленеводов мира» тэ̄ла ва̄раве. Ань тыт сосса ма̄хум ёт ва̄йхатымēн, китыглахтымēн, манах са̄лы о̄ньщēгыт, хумус янмалтыяныл, матыр та̄рвит о̄ньщēгыт ман а̄ти. 
Округ кӯщаит ёт потыртасмēн, ты тэ̄ла ва̄рнэ ма̄гыс пуӈктотнэ хо̄тпат пēриясӯв. Россия янытыл ка̄сыӈ ма̄ныл са̄лы ӯрнэ ма̄хум вос во̄вавет, тувыл мо̄т хо̄н ма̄ныл о̄с вос ёхталэ̄гыт — Финляндияныл, Норвегияныл, Швецияныл ос мо̄т ма̄ныл, хо̄т са̄лы янмалтаве.   
— Сустēнт, округт о̄лнэ ма̄хманув, кӯщаянув ос са̄лы ӯрнэ хо̄тпанув Конгресс тэ̄ла кастыл мӯсхал щирыл щё̄питахтэ̄гыт?
— Та яныг тэ̄ла мус кит та̄л хультыс, Россия ос округт  пуӈктотнэ хо̄тпат та кастыл тэ̄ланыл ань ва̄рияныл, э̄рнэ нэ̄пакыт хансэ̄гыт. Ам номсэ̄гум, та мус матыр-а̄ти пуссын щё̄питаве. Ма̄н, «Оленеводы мира» ассоциацият рӯпитан ма̄хум, о̄с акваг нё̄тэ̄в, э̄рнэ матыр хӯлтыглэ̄в. Ма̄к таи, на̄н ма̄хманын рӯпитаӈкве таӈхēгыт, са̄в э̄рнэ тэ̄ла ва̄рēгыт. Таима̄гыс ма̄н мори ат номсахтэ̄в, ва̄глув, та мирхал тэ̄лав ёмас щирыл  мины.
— Ингер Анита Смук, наӈ ща̄нь ла̄тӈыл потыртэ̄гын?
— Саамский ла̄тӈыл атхунь потыртэ̄гум, ты ам ма̄к ща̄нь ла̄тӈум. Норвежский — ты тай китыт ла̄тӈум, таве о̄с ёмащакв  ва̄глум. 
— Наӈ аньмунт татем нё̄тнэ э̄рыг э̄ргысын, ты э̄рыг наӈти ва̄рыслын?
— Ма̄н щирувт э̄рыг тох ла̄ваве — «ёйк». Ты «ёйк» ам аким тав ва̄рыстэ. Аким о̄йка хо̄т-а̄ти акваг яласас, са̄в ма̄т о̄лыс, са̄всыр мирыт ёт хо̄нтхатыглас, хащта̄л ма̄хум ёт потрамас. Тувыл акв-матнакт э̄рыг ва̄руӈ-кве номылматас, ла̄ви: 
«Ам са̄в хо̄тпа ёт ва̄йхатасум, ка̄сыӈ ёмас э̄лумхо̄ласакве. Ма̄ янытыл о̄лнэ мирыт халанылт юртыӈыщ вос о̄лэ̄гыт, пуста̄гыл вос о̄лэ̄гыт». Ты урыл ань ты  э̄ргысум.
