
Та̄л оигпан э̄лы-па̄лт Ханты-Мансийский технолого-педагогический колледж колт сака ёмас ва̄рмаль о̄лыс. Тув са̄всыр та̄лыт порат ханищтахтам ма̄хум акван-атхатыгласыт. Та̄н пуссын акв ёмас хо̄тпа ка̄стысаныл, педучилищат са̄в та̄л рӯпитам хо̄тпа — Георгий Тарасович Величко.
Ань тав о̄лупсатэ урыл йильпи ловиньтан нэ̄пак та̄ратавес, «Георгий из Бессмертного полка» тох намаим о̄лы. Ты нэ̄пак Галина Владиленовна Захарова хансыстэ, ты рущ нэ̄ са̄в та̄л ля̄ххал тотнэ хо̄тпаг рӯпитас. Ханты-Мансийск ӯст самын патыс ос яныгмас. Та̄н коланыл ляпат Георгий Тарасович щēмьятэ ёт ты о̄лыс.
Ань Галина Захарова ты урыл тох потыртас: «Ам а̄тям та̄л яныгмасум, нила та̄лум то̄влум порат тав а̄тимыг ēмтыс. Таима̄гыс ма̄н ляпавт о̄лнэ ты хум хо̄тпал ам ма̄ньта̄гыл сака пӯмщалахтасум. Акваг тав нупылэ суссум, хумус тав ё̄мыгты, маныр ва̄ри. То̄ванакт тав ётэ потыртасум.
Яныгмасум, рӯпитаӈкв патсум. Аквматнакт пищмал тотвēсум, Георгий Тарасович Величко мане, Николай пыге тав э̄кватэ, а̄нумн хансыс. Та юи-па̄лт мēн акваг ва̄йхатуӈкве та патсумēн. Тав а̄нум акитэ урыл са̄в пӯмыщ потыр хансыс, Новосибирск ӯсныл потранэ тēтсысанэ.
Аквматнакт номтын ёхтувēсум — Георгий Тарасович Величко урыл нэ̄пак хансуӈкв э̄ри. Та па̄сныл са̄всыр потрыт атуӈкв та патсанум. Ам са̄всыр та̄лытт училищат ханищтахтам ма̄хум ёт хо̄нтхатыгласум, пēс нэ̄пакыт о̄щнэ архив-колт са̄в рӯпитасум.
Нэ̄пакум та а̄стыс, ос акв та̄рвитыӈ ва̄рмальн я̄рмысум, ань нэ̄пак та̄ратан магыс са̄в олн э̄ри, ос олн нэ̄мхотьют ат мыг. Амти мощ олн-ло̄мт атсум. Атум олнанув туп яныгса̄т са̄вит нэ̄пак та̄ратан ма̄гыс то̄влысыт».
Георгий Величко 
о̄лупсатэ урыл
Георгий Тарасович Величко рущ хумыг о̄лыс. Тав 1911 та̄лт Петроград ӯст (пēс порат Санкт-Петербург тох ла̄ввес) самын патыс. А̄тятэ тот армият лусытас. Тувыл та̄н колта̄глыл Новосибирский областин ва̄нтлысыт.
Та та̄лытт гражданский война о̄лыс, ма̄хум са̄выӈпа̄лэ пуссын нуса тотым о̄лсыт, тэ̄нут, пормас торыӈ нэ̄матыр ат о̄щсыт. Тиф нампа та̄рвитыӈ а̄гм ēмтыс. Ты колта̄гылт хо̄т ня̄врамытныл хӯруманыл ос ща̄няныл а̄тимыг ēмтсыт. Ма̄нь пыг то̄нт туп нёлолов та̄лэ то̄влыс, а̄тятэ ос увщитэ ёт та хультыс.
Школа Венгерова нампа ляпат ӯнлын па̄вылт о̄лыс, тот ты тав о̄выл классытт ханищтахтас. Яныг классыт тав Татарск па̄вылт а̄стласанэ. Ня̄врамыт тот сака та̄кыщ о̄щвēсыт. Акваг ла̄выглавēсыт, та̄н пуссын ёмащакв вос ха-нищтахтэ̄гыт, э̄лаль учителиг рӯпитаӈкв тах патэ̄гыт.
Пыг онтолов класс тот а̄стлас, ос та юи-па̄лт тав сāлтатыт палт рӯпитаӈкв тēтвес, та̄наныл хансуӈкв ос ловиньтаӈкв ханищтасанэ. 1929 та̄лт тав 18 та̄лэ то̄влыс, школат рӯпитаӈкв патыс. Тит та̄л минас, школа кӯщаиг тув та паттувес.
Тот ат та̄л рӯпитас, ла̄ввес — Омск ӯсн вос мины, тот институт о̄лы, физикан ос математикан вос ханищтахты. 1938 та̄лт та институт а̄стластэ. Рӯпитаӈкв Остяко-Вогульский округн тēтвес. Остяко-Вогульскыг то̄нт Ханты-Мансийск ӯс ла̄ввес. Хум та̄ра педучилищат рӯпитаӈкв патыс. Ос аквторыг №1 школат физикан ня̄врамыт ханищтасанэ. Тувыл тав 1941 та̄лт педучилище кӯщаиг паттувес.
Хо̄нтлын ма̄т та̄кыщ сакватавес
Ос ма̄ янытыл яныг о̄выл ēмтыс — хо̄нтлан нак о̄вылтахтас. Георгий Тарасович повестка-нэ̄пакыл 1942 та̄лт тотвес. Я̄ӈк на̄тнэ э̄тпост хо̄нтлын ма̄н та минас. Аквта та̄л ва̄т са̄грапнал э̄тпост тав та̄кыщ сакватавес. То̄нт сака ащирмаг о̄лыс, ла̄глаге-ка̄таге по̄льтсаге. Госпитальн тотвес, акв ла̄глэ хот-яктувес. Сака хоса пусмалтавес, лылытэ ворил ты нэ̄глыс, ос юв та тēтвес, сувыл ё̄мыгтаӈкв патыс.
Ювле Ханты-Мансийск ӯсн ёхтуме юи-па̄лт педучилищат рӯпитаӈкв патыс. Та порат ня̄врамытн тав акваг по-тырта̄лыс — хо̄нтлуме порат тав пищмат сака ӯрсанэ. Э̄кватэ, училищат рӯпитам хо̄тпат ос тот ханищтам ня̄враманэ, са̄в мо̄т э̄лмхо̄лас тавēн пищма хассыт. Пищмал тотаве, номтэ та̄ра ёмасыг ēмты, тотым пищматэ са̄в щёс ловиньта̄лыстэ.
Педучилище йильпи колыл ӯнттувес
Георгий Тарасович рӯпитан колэ ма̄гыс ос тот ханищтахтын ня̄врамыт ма̄гыс сыме сака ща̄ргыс. Хо̄нт юи-па̄лт яныг колыт Ханты-Мансийск ӯст ат ӯнттувēсыт, та̄рвитыӈ пора о̄лыс. Ос ты хум кӯщаит хотмус потыртасанэ, тувыл училищатэ ма̄гыс тит накпа лю̄лит йильпи кол та ӯнттувес, рēг тотнэ тӯрпат тот ва̄рвēсыт, кӯрыт пуссын хот-вуйвēсыт. Ня̄врамытн ханищтахтуӈкв тот сака ёмас о̄лыс.
Тав ётэ то̄нт са̄тхуйплов хо̄тпа рӯпитасыт. Та̄нанылн ма̄ньщи, ханты ос ё̄рн ня̄врамыт ханищтаӈкв сака та̄рвитыӈ о̄лыс. Ка̄сыӈ ня̄врам ёт ханищтан хо̄тпат я̄нас рӯпитасыт. Георгий Тарасович тох ла̄выглас: «Ты ня̄врамыт пуссын ханищтан хо̄тпаг рӯпитаӈкв тах патэ̄гыт, та̄наныл ёмащакв ханищтаӈкв э̄ри». То̄ват по̄хан минуӈкв кос тахсыт, мо̄т ма̄н рӯпитаӈкв во̄вхатасыт, ос кӯщай хум та̄наныл щар нэ̄мхотталь ат та̄ртсанэ.
Ка̄сыӈ а̄ги ос пыг тав такви ня̄враме хольт тармыл патым о̄ньщистэ. Та̄н училище а̄стланэ̄ныл порат диплом-нэ̄пакыл майвēсыт. Та хо̄тал Георгий Тарасович Величко ка̄сыӈе я̄нас янытластэ. Ӯст о̄лнэ ма̄хумн пыганэ хунь лю̄-камтавēсыт, Георгий Тарасович лю̄ль ва̄рум пыгыт сувыл ю̄ныгтаӈкв вēрмысанэ.
Тав нэ̄мхуньт ат ёрувлаве
Педучилищат тав хусахтем та̄л кӯщаиг рӯпитас. Пенсиян минаме юи-па̄лт Новосибирск ӯсн ня̄враманэ палт о̄луӈкв минас. 1980 та̄лт Новосибирск ӯст а̄тимыг ēмтыс.
Ты хум хо̄тпа сака янытлавес. Сāв тāл Тюменский область янытыл ты училище щар мāк ёмас училищаг о̄лыс. Та па̄сныл са̄в та̄л минас. Ос ань тыг мус тав акваг номылматыгла̄лаве, тамле ёмас хо̄тпа нэ̄м-хуньт ат ёрувлаве. Ань атхатыглам ма̄хум тав урēтыл сыманыл ща̄ргим потыртасыт.
Мо̄лты та̄л ӯс кӯщаит тамле хӯлтнэ ла̄тыӈ ла̄всыт — Ханты-Мансийск ӯст акв ӯсхулы ты хум намēтыл вос намаяве. Ань ӯсувт Георгий Величко нампа ӯсхулы о̄лы.
