

	Та̄л котиль э̄тпос хусыт хо̄талэ̄т «Долина ручьев»  нампа ма̄т ёсал ха̄йтнэ ма̄ньлат ма̄хум Ханты-Мансийск ӯст кассыт. Касыланыл нила хо̄тал минас. Пуссын аквъёт яныгса̄т арыгтем а̄ги-пыг о̄лыс.

	Та̄н Ха̄льӯс, Сур-гутский, Ханты-Мансийский, Советский ос Октябрьский районытныл, тувыл Радужный, Пыть-Ях, Сургут, Нижневартовск, Нефтеюганск ос Ханты-Мансийск ӯсытныл ёхталасыт. Щар янгыг 1998-1999 та̄лыгт самын патум ня̄врамыт тот о̄лсыт. 

	Та̄н халанылт каснэ̄ныл порат 5, 10 ос 15 вēрыста ха̄йтсыт. Ты касыл рущ ла̄тӈыл «XI Спартакиада ХМАО-Югры» намыл пиным о̄лыс. Но̄х-патум лов ма̄ньлат хо̄тпа «Первенство России» нампа касылт ань э̄лаль ха̄йтуӈкв патэ̄гыт. Ты нампа яныг касыл Ханты-Мансийск ӯст ты э̄тпос юи-о̄выл хо̄талытт тах ва̄раве. 

	Ма̄н округув наме янытлан ма̄гсыл Александр Чекмарёв, Матвей Новиков, Константин Новиков, Азамат Хамантуров, Павел Уляшев, Мария Швец, Кристина Страхова, Арина Валуева, Алина Дурнева, Анжелика Можарцева тот ха̄йтуӈкв патэ̄гыт.

	Александр АНЯМОВ
