
Саранпа̄вылныл лōӈхаль тамле ма̄нь па̄вылкве ōлы – ты Хӯрумпа̄выл. Хуньт та ты па̄вылт са̄в мир о̄лыс. Ты па̄вылт ам яныг анēквам Анямова Дарья Степановна о̄лыс. Тав  са̄сныл са̄всыр пормасыт ю̄нтыс:  со̄втыт, па̄йпыт, ня̄врамыт ма̄гыс а̄пат ос мо̄т са̄всыр пормасыт. Ос тав сахит, ва̄ит, пӯркат, мольщаӈыт ю̄нтыс. 
Хӯрумпа̄вылт пӯль­ница о̄лыс. Ам яныг анēквам тот рӯпитас. Яныг ащо̄йкам Хозумов Абрам Родионович ба­кен­щикыг рӯпитас, тав ос йӣв ха̄пыт, тӯпыт ма̄щ­тырлаӈкве ха̄сыс.
Па̄влувт ла̄пка о̄лыс, ла̄пкаӈ хумыг Вадичупов Владимир Дорофеевич рӯпитас. Пēкарня ма̄н па̄влувт о̄с о̄лыс, Мерова Аксинья Степа­новна ня̄нь ва̄рыс. 
Хо̄нтлын ва̄рмаль по­рат о̄йкат пуссын хо̄нт­луӈкве тотвēсыт. Э̄кват та̄р­витыӈ рӯпата колхозт ва̄рсыт. Та порат мӯсхал маснут а̄тим о̄лыс, тох та пōлям витыт хӯл алыщ­ласыт. Тувыл а̄гмыл та ēмтэ̄гыт. Э̄кват колта̄г­ланыл ма̄гыс во̄руй о̄с алыщ­ласыт. 
Хо̄нтлын ва̄рмаль юи-па̄лт исвещ щаритавес. Исвещ а̄хвтасыт нё̄рныл лувыл тотыглавēсыт. Ту­выл исвещ а̄хвтас Ха̄ль­ӯсн тотыглавес, тот хӯл пиннэ кумыска па̄нка ва̄рвес. 
Па̄влыӈ ма̄хмыт ня̄в­раманыл яныгмасыт, 1980-ыт та̄лыт порат э̄л ха­нищтахтуӈкве мина­сыт. Тувыл рӯпитаӈкве тот та хультсыт.  Ань па̄вылт сака мощща мир о̄лы. 
Ты потыр Мерова Ангелина хансыстэ, Саранпа̄выл школат ханищтахтын а̄гирищ
 
