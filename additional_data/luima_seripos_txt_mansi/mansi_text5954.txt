
Екатерина Семёновна Лазарева Белоярский район Касум па̄вылт самын патыс. Тот яныгмас ос школа а̄стлас. Тувыл ма̄ньлат а̄гииг о̄лмēт Большой Атлым па̄вылн ялыс, тот о̄йкатэ̄нтыл акван-хо̄нтхатсыг. Ань нэ̄ такви о̄лупсатэ урыл потыртас. 
Такви а̄ги о̄парищ наме Спиридонова о̄лыс. Пēс порат а̄ще А̄с я̄т хӯл алыщлым рӯпитас. То̄нт супыг, мохсаӈ, ӯсхул, ка̄рай хӯл са̄в о̄лыс. Ты атыӈ ос тыныӈ хӯлкве са̄в пувыгласыт. Щапак, сымри, ка̄сэв, сорт хӯл о̄с алыщласыт. Ка̄сыӈ па̄выл ос ӯс ляпат хӯлыт пирмайтан плашкоутыт ӯнлысыт. Ма̄хум пувум хӯланыл тув майлы­са­ныл. 
Тав оматэ Елена Николаевна, такви о̄па­рищ наме Тарлина, о̄с Касум па̄выл нэ̄. Та̄н йис ма̄нанылт ос хӯл алыщлым, во̄раим, пил ва̄тым, ла̄хыс атым яла­сасыт. Тувыл па̄вылт сэ̄мыл охсарыт янмал­тан пēрма о̄лыс. Нэ̄ тот о̄с рӯпитас. 
Екатерина Семёновна а̄тятэ каӈке Большой Атлым па̄вылт о̄лыс. Аквматнакт ма̄ньлат порат а̄ги акитэ палт мӯйлуӈкве минас. Та па̄вылт мощ о̄лыс, хум ёт ва̄йхатуӈкве патыс. Мощ э̄руптахтасы̄г ос акван та минасы̄г, тох ты а̄ги па̄вылт хультыс. Ань тыг мус тот о̄лы.
Са̄ртын па̄выл культура колт сосса ня̄врамыт э̄ргын ос йӣквнэ ёнгын кол о̄лыс. Екатерина о̄с тув ялантас. Ялпыӈ хо̄талыт о̄лыглан порат, тот мо̄т а̄гит-пыгыт ёт э̄ргыт э̄ргыс ос йӣквыт йӣквыс. Та порат па̄вылт пēс йис о̄лнэ-хӯлнэ накыт ва̄нэ са̄в яныгпа̄ла хо̄тпа о̄лыс. Та̄н ты ма̄ньлат хо̄тпат пēс йис ва̄рмальн ханищтасаныл. 
Ань та яныгпа̄ла хо̄тпат пуссын а̄тимыг ēмтсыт, акв э̄ква Анна Дмитриевна хультыс. Тав ма̄ньлат ма̄хум мощ хӯлтыглыянэ. Пӯрлах­тын порат ма̄хум таве во̄виньтыяныл. Э̄ква ха̄снэ щирыл матыр-а̄ти ва̄ри. 

Па̄вылт пуссын ак­въёт хӯрумса̄ткем э̄лумхо̄лас хультыс. Тыгыл нёлса̄т ханты хо̄тпат, мо̄таныт пуссын рущит. Са̄выӈпа̄лэ пен­сия винэ ма̄хум о̄лэ̄гыт. 
А̄гит-пыгыт школа а̄ст­ланэ̄ныл юи-па̄лт э̄лаль ханищтахтуӈкве минэ̄­гыт. Тувыл хоты ӯст манос па̄вылт рӯпата хо̄нтэ̄гыт, та ма̄т о̄луӈкве та хультэ̄гыт. Юв туи порат ӯщлахтуӈкве ёх­талэ̄гыт. 
Большой Атлым па̄выл торыг я̄ овты, тот яныгпа̄ла хо̄тпат хӯлупъēгыт. Тэ̄лы порат ос вит во̄ӈха ва̄рēгыт, тэ̄нэ ма̄гыс нясыл хӯл пувēгыт. А̄мпаныл, ка̄ти­яныл тыттын ма̄гыс о̄с то̄вылхаты. Ты коныпал тэ̄пкант картопка ос мо̄т тэ̄нут янмалтэ̄гыт, тох та ма̄нь па̄вылт ла̄­щал о̄лантэ̄гыт. Та̄нки ма̄кēныл урыл тох ла̄­вēгыт: «Ты ма̄т ня̄вра­манув янмал­тасанув, ма̄нки о̄лсув, тыгыл нэ̄мхотталь воссыг ат минэ̄в».
Па̄выл клуб-колт ялпыӈ хо̄талыт пуссын ва̄рыглавет. Тот а̄гит-пыгыт концерт суссыл­тэ̄гыт. Ка̄тыл са̄всыр пормасыт ва̄рēгыт, туча­ӈыт, а̄канит ю̄нтэ̄гыт, сакныл турло̄псыт, паль­сакыт хартэ̄гыт ос мо̄т пормас ва̄рēгыт. 
Мо̄лал па̄вылт ин­тер­нет ва̄рвес. Ань ня̄вра­мыт мо̄рсыӈ порат кон ха̄йтыгтэ̄гыт. Юн ищхӣ­пыӈ ут хосыт са̄всыр пӯмащ кинат сунсэ̄гыт. Туи порат па̄вланыл аквтупмат са̄йкалы, суиӈыг ēмты. Та порат са̄всыр ма̄ныл ма̄ньлат ма̄хум ня̄вра­маныл ёт ӯщлахтуӈкве ёхтэ̄гыт. Та̄н кон мēчи­кыл ёнгē­гыт ос нас тыг­ле-тувле ха̄йтыгтэ̄гыт, сака ёма­сыг ēмты.  
Екатерина Семёновна кит ня̄врам о̄ньщи. Яныг а̄гитэ Ханты-Мансийск ӯст лēккарыг ханищтахтас. Ань тот ма̄нь ня̄врамыт самын патнэ пӯльницат рӯ­питы. Пыге а̄гмыӈ-мо­сыӈ хо̄тпа, тав па̄вылт оматэ ёт о̄лы. Ань нэ̄ пенсиян патыс, са̄выӈ­па̄лэ ня̄враманэ ня̄вра­мыт ӯргалым юн ӯнлы. 
Николай МЕРОВ
