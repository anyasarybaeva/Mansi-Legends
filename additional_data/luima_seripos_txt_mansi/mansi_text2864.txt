

	Виктор Вагатов Белоярский район Касум па̄вылт «Юганский» нампа заповедникыт инспекторыг рӯпиты. Тав аквъёт рӯпитан хо̄тпанэ халт кӯщаиг о̄лы. Та̄н та ма̄-витаныл уральтыяныл, порсыл хот-сыстамтыяныл ос тот мори во̄раян, алыщлан хо̄тпат кинсэ̄гыт. 


		«Юганский» заповедник Сургутский районт о̄лы, тув 648 со̄тыра 636  гектар ма̄ хансым о̄лы, ос 93 со̄тыра 893 гектар та̄н уральтым о̄ньщияныл. Ты ма̄т а̄мпарыт ӯнт-туӈкве ро̄ви кос, туп ты э̄лы-па̄лт кӯщаит ёт потыртахтуӈкве э̄ри. Тот хо̄тпан во̄р кол ӯнттуӈкве та̄ратаве ке, тавēн тув ялантан ма̄гыс э̄рнэ нэ̄пакыт акван-атуӈкве ос э̄лаль щё̄питаӈкве э̄ри. Малый Юган ма̄т соссаӈ ма̄хум халт то̄ва ханты щēмьят угодият тот о̄ньщēгыт. Та̄наныл о̄с акваг уральтыяныл, нэ̄мат лю̄ль ул вос ва̄рēгыт. Ос хунь во̄раяӈкве ат ро̄ви, насати та̄н, мо̄т ёхталан хо̄тпат ёт во̄раяӈкве а̄лыманэ̄ныл. 

		Мори алыщлан утыт киснэ коныпал заповедникыт рӯпитан хо̄т-пат тот яныгман йӣвыт, лӯптат, во̄рт о̄лнэ сыресыр ӯйхулыт, ӯйрищит ханищтыяныл. То̄рум хо̄талыт о̄с та̄ра-паттыяныл, осыӈ тӯйт патнэ порат, ащирма, ма̄лтып, рēгыӈ пораныл пуссын нэ̄пакн хансыяныл. Юи-о̄выл та̄лытыт акв хурип хо̄тал то̄рум ат ва̄рыглы, ка̄сыӈъēмт матыр мо̄тсырыг ēмты. Пуссын ты ва̄рмалит мӯсхалыг ханищтавет.

		Тэ̄лы сыс сака осыӈ тӯйт ке паты, тӯяг яныг вит ēмты. То̄нт ма̄нь я̄т ва̄таныл ёл-нилявет ос сака па̄ӈктахтэ̄гыт, са̄в сакватым йӣвыт порсыт акван-патыглэ̄гыт. Яныг вит хоса ке ӯнлы, во̄р ӯйхулыт савалэ̄гыт. Ма̄ тармыл о̄лнэ ӯйит щар мо̄т ма̄н миныглэ̄гыт, то̄внакт ювле ат ёхтэ̄гыт, йӣвыт тармыл ха̄йтыгтан ӯйит та ӯрхатэ̄гыт. Во̄р ӯйхулыт о̄лупсаныл та̄ра-паттын ма̄гыс заповедникыт рӯпитан хо̄тпат ищхӣпыӈ ут тув тӯщтэ̄гыт ос тащирыл сунсыяныл. Туи порат ос ты ма̄ на̄йн тэ̄ӈкве вēрмаве. Рӯпата тот са̄в о̄лы. 

		Ты рӯпататэ Виктор Константинович сака э̄руптытэ, тав ма̄ньта̄гыл ма̄-витыл  пӯмщалахтым яныгмас. Ма̄ньлат пыг 2012 та̄лт Полярный Академия кол Санкт-Петербург ӯст а̄стлас. «Юганский» заповедникыт нила та̄л рӯпиты, тот 235 са̄вит э̄лумхо̄лас рӯпитэ̄гыт ос та̄н халанылт туп кит ханты хо̄тпаг. 

		Тамара Мерова

		хансыс ос хури ва̄рыс. 

 
