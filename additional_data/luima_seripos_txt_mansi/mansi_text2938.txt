
Ханты-Мансийск ӯсн акв ханты хум хо̄тпа ёхталас. Тав «То̄рум маа» музейт о̄лум семинарн во̄выглавес. Наме Сергей Васильевич Кечимов. Нила хо̄тал тав тыт ма̄щтырлас. Рӯпитаме порат тав сака нэ̄мхотьют ёт ат потыртас. Акв хотты хо̄тал тав ма̄н ётув потыртаӈкв ка̄сащас. Ань тав урēтыл ищхӣпыӈ ма̄т са̄всыр потыр ловиньтаӈкв ро̄ви. Матах та̄л тав нефтяник-ма̄хум ёт сутытахты. Ань тавēн са̄всыр яныг мирхал организацият нё̄туӈкв ла̄вхатсыт.
Ты хум хо̄тпа Сургутский районт о̄лнэ Имлор нампа ялпыӈ тӯр ӯргалан хумыг о̄лы, рущит таве саманыг ла̄вияныл. Та ēрт о̄лнэ хантыт ма̄гыс ты тӯр сака ялпыӈ. Тув нэ̄ хо̄тпан ялуӈкв щар ат ро̄ви. Туп хум хо̄тпат тот хӯл алыщлаӈкв ос во̄раяӈкв вēрмēгыт. Ос ма̄-во̄й но̄х-винэ ма̄хум та тӯр ляпат рӯпитаӈкв таӈхēгыт, Сергей Кечимовн тув щар ат та̄ртавет. Ты урыл тав тох потыртас:
– Ма̄н во̄рт хӯрум  хо̄тпа о̄лэ̄в. О̄лнэ ма̄в Русскинской па̄вылныл Лянтор ӯс нупыл о̄лы, хо̄тпан вēрыстатем минуӈкв э̄ри. Ма̄нти са̄лы о̄ньщēв. Туи са̄лы пӯсас ва̄рēв, хӯл алыщлэ̄в. Э̄квам Капитолина Васильевна, са̄в та̄л аквъёт о̄лымēн, ня̄врам ат о̄ньщимēн.
Ань тыг ма̄щтырлаӈкв ты во̄ввēсум. Ты э̄лы-па̄лт ос Нижневартовск ӯсн ялсум, тот са̄лы сун ва̄рсум. Тох та̄л сыс та яласэ̄гум. Ам ань сунсэ̄гум, ма̄хманув хумус ма̄щтырлэ̄гыт. Ма̄н тыг ёхтысӯв, пуссын маныр э̄ри, щё̄питыма. Ос амтирот номсэ̄гум, ам мощ мо̄т щирылнув ва̄рнувум.
Ма̄н акв ляпат пуссын рӯтыт о̄лэ̄в. Ма̄ мощща, ат то̄влавēв. Са̄лы ӯруӈкв ма̄ а̄тим. Имлор нампа ялпыӈ тӯрув мувлахи ма̄-во̄й но̄х-винэ ма̄хум рӯпитэ̄гыт. Та̄н лё̄ӈх тот ва̄рсыт, ма̄шинат хо̄тал палыт тыглетувле та нуйгатахтыг-лэ̄гыт. Ос акваг ма̄н тӯрувн та новхатэ̄гыт. Ӯщлахтын хо̄талытт  тӯрув нупыл та минмыгтэ̄гыт. Ам са̄т атыт хо̄талэ̄т э̄типа̄лаг тув о̄с минэ̄гум. Ос тув миннэ ма̄гыс «пост» та̄ра минуӈкв э̄ри, ёл-по̄илттавем, нэ̄паканум сунсыглавет. Тувыл та, таит та̄нти халанылт свонитэ̄гыт, ла̄вēгыт, хо̄т ам минасум. Тӯрувт мори алыщлан хо̄тпат ла̄кква та мингалэ̄гыт.
Таима̄гыс ам ань сытамыг тӯрув нупыл минэ̄гум. Ма̄шинан та̄лматэ̄гум, ма̄ньха̄пум ёт-выглум. Во̄рт ма̄шинам хультуптылум, ма̄ньха̄пум вит  мус харттылум, ӯнтэ̄гум. Бинокль ёт-о̄ньщēгум, тот нирщахылныл та сунсыглахтэ̄гум. Тӯяг о̄с тох тӯрн минасум. Сунсэ̄гум, аква ма̄шинаӈ та̄гыл тув ты ёхтыс, ха̄п ёт-тотыс. Хум ма̄шинаныл кон-ква̄лыс, тӯр нупыл ла̄глыл минас. Пормасанэ пуссын хультуптасанэ. Ам ла̄щлакв тув минасум, ха̄пе сунсыг-ласлум. Ха̄пēт та тэ̄нут, хӯрум хо̄тпа ма̄гыс яныг палатка, са̄всыр хӯлпыт. Маныр вēрмысум, пуссын ёт-висанум, туп тэ̄нутанэ тот хультуптасанум. Ха̄пе новуӈкв ат патыслум, такос таве ӯрыслум, ат нэ̄глыс.
Таквсы о̄с са̄в ма̄хум тӯрувн ёхталы. Ёхтэ̄гыт, хӯлп ӯнттэ̄гыт, та̄нти пил ва̄туӈкв минэ̄гыт. Ам хӯлпаныл хот-выганум ос ха̄паныл са̄грапыл са̄грапиянум, ас ва̄рēгум, тув воссыг ул вос ёхтэ̄гыт.
Такос та̄н ла̄вавет, ты тӯрувн щар ул вос новхатэ̄гыт, нэ̄матыр ат хӯлэ̄гыт. Та̄нанылн тот няслуӈкв, хӯл пувуӈкв ос во̄раяӈкв щар ат  ро̄ви. Таима̄гыс ты  ам та̄н ётаныл тох воритотэ̄гум, та̄наныл тох  уральтыянум.
Ты тӯр ляпат пēс порат сака са̄в ханты колта̄глыт о̄лсыт. Ос нефтяникытн та̄нти о̄лнэ ма̄нанылныл пащиртаӈкв та патвēсыт. Воссыг маныр ва̄рēгыт, мо̄т ма̄н та ва̄нтлысыт. Хотьют са̄в са̄лы о̄ньщис, та порат та̄н сака илямтавēсыт. Та̄н палтаныл ты сылкат ёхтэ̄гыт, манах са̄лы та̄нанылн э̄ри, та па̄тамтыяныл. То̄ва ма̄хманув турын ёхтувēсыт, мо̄т ма̄н та минасыт.
Ма̄н щēмьявт хӯрум ня̄врам яныгмасӯв, каӈкум ос ам хультсумēн, а̄пщимēн а̄тимыг ēмтыс. Сака са̄в хо̄тпа ань хотталь щалтэ̄гыт. Ты э̄тпос о̄выл хо̄талэ̄т акв рӯтум а̄тимыг ēмтыс – Иосиф Никитович Кечимов. Тав ань апге хультыс,  пыг хо̄тхуйплов та̄лэ то̄влыс. Ащо̄йкатэ̄н  са̄лы ӯруӈкв ханищтавес, во̄раяӈкв, алыщлаӈкв.
Таквсы интернатн тотаве, щар ат ка̄сащи тув минуӈкв, акваг юв во̄вхаты. Тот ла̄ви:  «А̄нум та̄ртэлы̄н, ам на̄нан матыр тотэ̄гум». Акв щёс та̄ртвес, юв ялыс, тувыл хусахтем лунт ёт-тотыс, интернатт рӯпитан хо̄тпат  пуссын мисанэ.
Ня̄врамытн саватаӈкв те патаве, «Буранын» та̄лматы, во̄рн ащо̄йкатэ палт та тахи. Матах хо̄тал тот о̄лы, ос ювле минуӈкв та ла̄ваве. Ты пыгрищакве ань ащо̄йкатэ  та̄л во̄рт хумус о̄лы. Ань тавēн сака та̄рвит паты.
Сака ёмас ня̄врам. Акваг матыр ва̄ри, рӯпата та̄л щар ат ӯнлы. Э̄типа̄лаг посым пӯт ва̄рум, титыглаве, манрыг на̄ив мощща со̄паслам. Тав ювле ла̄ви, а̄лпыл мус тах то̄влы. Ос са̄в на̄ив те аты, холытан рӯпата та̄л ӯнлуӈкв тах паты. Тох те, во̄рн ялуӈкв ро̄ви.
Ам Сергей Васильевич титыгласлум, йирхатнэ̄ныл порат та̄н манах са̄лы йирыг тӯщтыяныл. Тав ювле ла̄выс, са̄всыр щирыл о̄лыглы. То̄ва порат хусахтем-ва̄тахтем са̄лы алэ̄гыт. Ка̄сыӈ щēмья такви са̄лы тоты. То̄ват ёхтуӈкв хунь ат вēрмēгыт, мощ ётылнув пӯрлахтэ̄гыт.
Такви ма̄хманэ халт ты хум хо̄тпа сака янытлаве. Со̄ль, тав сака яныг ня̄йт о̄ньщи. Ул таима̄гыс тав Имлор нампа ялпыӈ тӯр ӯргалан хумыг о̄лы.
