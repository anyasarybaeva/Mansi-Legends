
Акв хōтал журналистыт рӯпитан колн Новомир Борисович Патрикеев ёхталас, во̄ртур э̄тпос 31 хо̄талэ̄т тав 85 та̄лэ то̄влыс. Ты хо̄тал кастыл о̄йка ат са̄мпа по̄сыл щё̄питавес, ты э̄тпос нёлолов хо̄талэ̄т «Геология, нефть ос газ» музей колнорыт онтсыл по̄сэ но̄х-ва̄рвес. 
Новомир Борисович ва̄т нупыл са̄т та̄л (1970-1997 та̄лытт) «Ленинская правда» (ань тав ла̄ваве «Новости Югры») газетат пуӈктотыс. Ты э̄лы-па̄лт «Красный Север» газета ва̄рнэ колт кӯщай ва̄ӈын хумыг о̄лыс. Журналистыт халт тав намыӈ-суиӈ хо̄тпа, «Заслуженный работник культуры России», кавалер ордена Дружбы, краевед-исследователь, историк, «Заслуженный деятель науки Югры» ос мо̄т яныг намытыл майвес.

	Тав 1932 та̄лт Обторскыт (ань Салехард ӯс) самын патыс. Школа а̄стламе юи-па̄лт Москва ӯст К.А. Тимирязева нампа сельхозакадемият ханищтахтас. Тувыл Свердловск ӯст высший партийный школа ос аспирантура а̄стлас. Ямал ма̄т са̄в та̄л комплексный опытный станцият научный сотрудникыг рӯпитас. Та порат ты о̄выл потранэ газетан хансуӈкв патсанэ. Лӯи ма̄-вит урыл хансыс, хӯл алыщлан, во̄раян урыл пӯмыщ потрыт щё̄питас. Тав ма̄ньта̄гыл ӯйхулыт сака янытлыянэ, ӯргалыянэ. Юн са̄всыр а̄мпыт о̄ньщи, янмалтыянэ. Во̄раяӈкве акваг ёт тотыгла̄лсанэ. Та̄н ураныл са̄в потыр хансыглас. Хунь «Новости Югры» газетат рӯпитаӈкв патыс, ка̄сыӈ э̄тпос «Клуб охотника» ло̄пс хансыс. Таима̄гыс газетаныл Всероссийский общество охраны природы нампа мēталил майвес. Новомир Борисович ля̄ххал тотнэ хо̄тпатын китыглавес, э̄лнаӈ та̄н хумус рӯпитасыт, ма̄ныр урыл хассыт? Тав ювле тох ла̄выс: «То̄нт округт о̄лнэ ма̄хум газетан сака са̄в пищма хансыгласыт. Кӯщаитн ат те хӯнтлавет, ат те нё̄тавет, редакциян та̄ра потыр-охса хансумтэ̄гыт. Тувыл ма̄н, газетат рӯпитан ма̄хум, кӯщаит палт минэ̄в, пищма урыл потыртэ̄в. Та̄н ма̄навн сака хӯнтлысыт, ка̄сыӈ хо̄тпан нё̄туӈкв ла̄вхатсыт. 

	Кӯщаитн нас тох ат агтсӯв, мощ ётылнуве та̄н палтаныл нэ̄гылттахтэ̄в, китыглахтэ̄в, аман тай, со̄ль, та э̄лумхо̄ласн нё̄тсыт, ва̄рум рӯпатаныл урыл ма̄навн ювле пищма вос хансэ̄гыт. То̄нт ма̄н окружком партии па̄лыл нё̄твесӯв. Таима̄гыс кӯщаит мощ пилсыт, мӯсхал щирыл рӯпитасыт».

	Ты о̄йка рӯпитаме порат ма̄н «Лӯима̄ сэ̄рипос» газетав ва̄рвес. То̄нт ханты газетат Мария Кузьминична Волдина пуӈктотыс. Ма̄ньщи газета ань я̄нас щирыл вос ēмты, янытэ̄т туп ма̄нти ла̄тӈувтыл вос хансылӯв, ты ма̄гыс тэ̄н кӯщаит палт ялантасы̄г, по̄йкщасы̄г. Тувыл хунь та̄н ка̄сащасыт, тэ̄н ты ка̄тпос пинсы̄г. Ты юи-па̄лт газетав я̄нас ва̄руӈкве та о̄вылтавес.

	Ма̄-во̄й но̄х-винэ тэ̄ла урыл газетат та̄н сака са̄в потыр хансыгласыт, тот рӯпитам ма̄хум пуссын янытласаныл, газета хосыт та̄нанылн са̄в ёмас ла̄тыӈ кēтсыт. О̄йка ла̄ви, то̄нт «Новости Югры» газетат сака номтыӈ, мӯтраӈ нэ̄т-хумит рӯпитасыт. Нэ̄матарыл ат пилсыт, хотталь э̄ри те ялуӈкве, матыр тэ̄ла урыл хансуӈкве, кēтыянэ, та минэ̄гыт, по̄ри ла̄тыӈ ат ла̄всасыт. Ты Владимир Андросенко, Михаил Муратов, Альбина Глухих, Валентина Патранова, Евгения Никитина, Надежда Чуманова ос мо̄т са̄в ка̄ркам хо̄тпат. То̄ваныл ань тыхо̄тал мус рӯпитэ̄гыт, ля̄ххал-потрыт хансэ̄гыт. 

	Новомир Борисович хунь ат са̄мпа по̄сэ музей колноранэ онтсыл но̄х-ва̄рвес, тох ла̄выс: «Ты по̄с туп ам по̄сум хунь, ма̄-во̄й но̄х-винэ тэ̄ла о̄вылтыт са̄в журналистыт ос писателит хансыгласыт. Та̄н о̄с ам хольтум нэ̄пак, хаснэйӣв, фотоаппарат ос магнитофон ёт яласасыт, ха̄йтыгтасыт, хассыт. Ты пуссын аквъёт ма̄н по̄сув. Пӯмащипа!»
