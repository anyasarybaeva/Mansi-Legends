
Соссаӈ ня̄врамыт ёт рӯпитан хо̄тпат ма̄гыс Ханты-Мансийскат ханищтап ва̄рыглавес. Тамле ва̄рмаль региональный образование институтт рӯпитан ма̄хум щё̄пита̄лсыт. Ос рущ щирыл тав «Новые подходы к реализации проекта «Погружение в этническую среду» намаим о̄лыс. Губернатор ва̄ӈын хумн нё̄тмил ва̄рнэ нэ̄ Людмила Алфёрова о̄влэ̄т акван-атхатыглам ма̄хум ёт пащалахтас ос та̄н ва̄рнэ рӯпатаныл янытласанэ. Тав юи-па̄лэ̄т Ирина Лисютина, округ янытыл соссаӈ ма̄хум образованияныл ос ма̄ньлат хо̄тпат тэ̄ланыл ёт рӯпитан нэ̄, ты проект щё̄питан ос ва̄рнэ рӯпатаныл урыл потыртас.  

	Тувыл Сургутский район Угут ос Русскинская па̄влыг школагт соссаӈ ма̄хум ня̄врамыт ёт хумус рӯпитэ̄гыт,

	манхурип пӯмащ тэ̄лат та̄н ва̄рыгласыт, ты о̄вылтыт потыртасыт. 

	Кит хо̄тал сыс ёхталам ма̄хум ӯст о̄лнэ музеи-тын тотыглавēсыт. Тот  «Торум маа» музейт ос Г.С. Райшев тав мастерской-колэ̄т, соссаӈ ма̄хум о̄лупсаныл ос пēс наканыл суссылтавēсыт. Тувыл «Лылыӈ союм» этноцентрын ялсыт, тот ма̄ньщи ос ханты культура, ла̄тыӈ ханищтан ня̄врамыт ёт потыртасыт. Ты ма̄хум та̄нки 

	халанылт акван-нё̄т-хатым э̄лаль рӯпитаӈкве ла̄вхатсыт. 

	На̄н матыр тэ̄лат пӯмщалаӈкве ос та̄ра-паттуӈкве таӈхегы̄н ке, ищхӣпыӈ ут хосыт ugutschool.ru  манос russhooli.ru ло̄псыт са̄всыр потрыт, ля̄хха-лыт ос хурит хо̄нтуӈкве вēрмегы̄н. 

	 

	Тамара Мерова
