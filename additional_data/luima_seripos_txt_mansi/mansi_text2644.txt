
Ха̄льӯс район Восыӈтӯр па̄вылт ам ма̄ньщи э̄ква ёт хо̄нтхатыгласум, наме Наталья Павловна Шесталова. Тав 1937 та̄лт рēтыӈ ю̄свой э̄тпос ловит хо̄талэ̄т самын патыс, ты та̄л нёлса̄т нупыл онтолов та̄лэ то̄влыс. На̄н ань э̄лаль Наталья Павловна потре ловиньтэлы̄н.

	– Ам Калтыщаны па̄вылт самын патсум. Тот ань нэ̄мхотьют ат о̄лы. Э̄лнаӈ яныг па̄выл о̄лыс. Я̄ ва̄та ляпат Лысковыт, па̄гле нупыл ос Проскуряковыт о̄лсыт. Тувыл хунь колхозыт акван-тӯлвēсыт, ма̄н Мулигорт па̄вылн ва̄нтлысув. Ам тот яныгмасум, школат нила класс мус ханищтахтасум, тот интернат о̄лыс. Э̄лаль Шеркалы па̄вылт ловит класс мус ханищтахтасум. 

	Тувыл 1957 та̄лт Салехард ӯсн минасум, медицинский училищан поступитасум. О̄йкам ёт тот акван-хо̄нтхатасмēн, тав о̄с ма̄нь лēккарыг ханищтахтас, ма̄ньщи хум, наме Ефим Алексеевич Шесталов. Училище па̄лыл ам са̄лыӈ-колыӈ ма̄хум палт кēтыглавēсум. Хунь ювле ёхтысум, мēн мēнти ма̄ммен минуӈкве номылматсумēн, ювле та минасамēн. Тав Комратка па̄вылт самын патыс, тот яныгмас. Ётыл щēмьятэ Малеевка па̄вылн ва̄нтлыс, оматэ тувыл о̄лыс. Мēн о̄влэ̄т тот о̄лсумēн, тувыл хунь Люда а̄гимēн та̄лэ то̄влыс, мēн тав ётэ райком партии па̄лыл Ханты-Мансийск ӯсн ла̄пкат тыналахтан хо̄тпаг ханищтахтуӈкве кēтвесамēн. Тув минасамēн, торговый школат ханищтахтасмēн. Школа а̄стламēн юи-па̄лт Хо̄рыӈпа̄вылн кēтвесамēн, тот мощ рӯпитасмēн. 

	1964 та̄лт ювле йисмēн. О̄йкам акваг такви ма̄тэ̄н минуӈкве таӈхыс, ювле та ва̄нтлысамēн. Ёлка-Шапка па̄выл ла̄пкат ам хо̄т та̄л рӯпитасум, Новинскиит нила та̄л. Тыт ос, Восыӈтӯрт, кит та̄л туп рӯпитасум, тувыл та по̄йтсум, по̄хан минасум. О̄йкам «Отличник Советской торговли» намыл май-лавес. Комсомол тэ̄ла хунь 90 та̄лэ то̄влыс, ам о̄с мēталил ма̄йлувēсум. 

	Омам Ольга Лукьяновна, а̄ги о̄парищ наме Яркина, 1916 та̄лт самын патыс. А̄тям Павел Федорович Проскуряков, тав яныг хо̄нт э̄лы-па̄лт а̄тимыг ēмтыс. Ам увщи, каӈк ос э̄щ о̄щсум, та̄н ань пуссын а̄тимыт. Яныг хо̄нт о̄вылтахтаме порат ос та юи-па̄лт ма̄н ма̄нттēв хотмус та о̄лсув. Анēквав ма̄н ётув о̄лыс, наме Марфа, 110 та̄лэ мус о̄лыс. Пуста̄гыл ё̄мыгтас, колсори рӯпата ва̄рыс. Хо̄нт оигпаме мус мощ ат о̄лыс, 1945 та̄лт рēтыӈ ю̄свой э̄тпост а̄тимыг ēмтыс. Тав увщитэ Лӯи Нярихумит па̄вылт ос 120 та̄лэ мус о̄лыс. О̄пав о̄с хоса о̄лыс.

	Омам сакныл са̄всыр пормасыт хартыс. Ам о̄с акваг матыр ю̄нтсум, ня̄враманум ма̄гыс маснут сагсум. Женямн ма̄ньщи суп ю̄нтыгласум. Мулигорт па̄вылт ма̄хум пуссын рущ маснутыл ё̄мыгтасыт. Омам хунь тыг ам палтум ва̄нтлыс, акваг ма̄ньщи супыл о̄лыс.

	– Яныгмамын порат ма̄ньщи мо̄йт ва̄нэ хо̄тпат о̄лсыт? 

	– Анēквав ма̄навн ма̄ньщи мо̄йтыт мо̄йтыглас, омав акваг рӯпитас. Аким пыге Никифор Васильевич Проскуряков мо̄йт ва̄нэ хо̄тпаг о̄лыс. Пēс йис потыр ос мо̄йт тав та ва̄с, акваг мо̄йтыс. 

	Та та̄рвитыӈ порат ма̄н ня̄врамыт пуссын рӯпитасӯв. Яныгхо̄тпат ёт тув палыт хӯл алыщласӯв. Ма̄н Терентий Ангашупов ос Тамара Петровна Голошубина акваг аквъёт рӯпитасӯв. Та порат моторха̄пыт хунь о̄лсыт, ка̄тыл товсӯв. 

	Мēн о̄йкамēнтыл Восыӈтӯрн 1973 та̄лт ва̄нтлысамēн. Ӯйхул акваг о̄щсумēн, туи порат пум ва̄рēв. Хо̄рыӈпа̄вылт мис о̄щсумēн, хунь ювле нупыл йисмēн, ёт тотысламēн. Ам 2007 та̄л па̄сныл ӯйхул ат о̄ньщēгум. Ань иӈ о̄щнувум, ос хотьютумн пумыл ва̄равем, ня̄враманум пуссын э̄лынт о̄лэ̄гыт. 

	Ты о̄лнэ колув мēн о̄йкамēнтыл ӯнттысламēн. Тыт тав лов та̄л туп о̄лыс, а̄гмыл хартыс, а̄тимыг ēмтыс. То̄ванакт ня̄враманумн ӯсн во̄вавем, ам э̄л хунь минэ̄гум, колум хо̄ӈхан хӯлилум. Тав нас кол хунь – пупгыӈ кол. То̄ванакт ня̄враманум палт мӯйлуӈкве яланта̄лэ̄гум, ӯст мощ о̄лэ̄гум, та̄ра ювле нупыл та номсэ̄гум. Э̄лнаӈ путёвкат щирыл санаториян ялантасум, пусмалтахтасум. Амти па̄влумт о̄луӈкве ёмас, лылыēпе сыс-там. Ня̄враманум ос апыгрищанум ёхталэ̄гыт, уральта̄лавем.

	– Наталья Павловна, наӈ манах ня̄врам о̄ньщēгын? 

	– О̄йкамēнтыл мēн нёлолов ня̄врам о̄ньщигласмēн. Щар яныг Людамēн о̄лыс. Тувыл Света, Гена, Слава. Та̄н ань пуссын а̄тимыт. Женя а̄гимēн Лангепас ӯст о̄лы. Ханты-Мансийскыт Майямēн ос Алексей пыгмēн о̄лэ̄г. Игорюмēн Нижневартовскыт о̄лы, ӯлщ-пуӈк лēккарыг рӯпиты. Пуссын колта̄глыӈыг-ня̄врамыӈыг ēмтсыт. Ам ань лов апыгрищ о̄ньщēгум. Ленам, Людам тав а̄гитэ, Санкт-Петербург ӯст о̄лы, немецкий ла̄тыӈ ханищтан хо̄тпаг рӯпиты.

	Ань потрумēн та оигпас. Ма̄н, редакцият рӯпитан ма̄хум, Наталья Павловна самын патум хо̄талэ̄тыл янытлылӯв! Са̄в ёмас, сымыӈ ла̄тыӈ тавēн ла̄вēв. Пуста̄гыл вос о̄лы, На̄янэ̄н-О̄тыранэ̄н вос ӯргалаве! 

	 

	Светлана Ромбандеева
