
Во̄ртур э̄тпос юи-о̄выл хо̄таланэ̄т Ха̄льӯс район Ягрим па̄вылт ос Октябрьский район Лӯи Ня̄рихумит па̄выл школат «Развитие этнокультурного образовательного пространства Югры: актуальные задачи и эффективные практики» нампа ханищтапыг ва̄рыглавесы̄г. Тув округ янытыл ща̄нь ла̄тыӈ ханищтан хо̄тпат акван-атыглавēсыт ос Красноярск, Санкт-Петербург ӯсыгныл та̄нки рӯпатаныл о̄вылтыт потыртаӈкве мӯй хо̄тпат ёхталасыт.

	О̄влэ̄т Ягримт хо̄т хо̄тпа докладаныл ловиньтасыт. Та̄н хоты ма̄т ща̄нь ла̄тыӈ ханищтан ос пēс йис накыт э̄лаль тотнэ программат хумус рӯпитэ̄гыт, ты тэ̄лат ма̄гыс кӯщаит маныр ва̄рēгыт, пуссын ты о̄вылтыт ла̄тыӈ ла̄всыт. Владимир Минов, Красноярск ӯсныл ёхталам хум, та ēрт о̄лнэ соссаӈ ня̄врамыт ханищтахтын тэ̄ланыл урыл потыртас. Санкт-Петербург ӯст лӯима̄ ня̄врамыт ханищтахтын институтт рӯпитан хум Игорь Набок, са̄в мо̄т хо̄н ма̄т ос лӯима̄т та̄ра-паттум этнокультурный тэ̄лат та̄ра-паттыс ос таит хӯлтыс. Округувт тамле тэ̄лат о̄вылтыт Ольга Кузнец потыртас. Тав ань образование ос ма̄ньлат ма̄хум тэ̄лат ёт рӯпитан департаментыт соссаӈ ня̄врамыт ханищтан ва̄рмалит палт пуӈктотнэ нэ̄г о̄лы.

	Мо̄тыт хо̄талт мӯй ма̄хум Лӯи Ня̄рихумит па̄вылн тотыглавēсыт ос тот ща̄нь ла̄тыӈ ос пēс йис накыт ханищтахтын са̄т ма̄щтыр-урокыт суссыт. На̄н ты ва̄рмалит сунсуӈкве ка̄сащегы̄н ке, на̄нки ищхӣпыӈ ут хосыт видео хо̄нтуӈкве вēрмегы̄н. Таима̄гыс ты ханищтап наме тув хансэ̄лын ос тох кисхатэ̄н.
