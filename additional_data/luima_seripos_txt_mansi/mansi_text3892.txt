
Округ мирколт яныг сапра̄ни о̄лыс, тув кӯщаит ос са̄в та̄л о̄лнэ кол ӯрнэ ма̄хум, рущ ла̄тӈыл та̄н дольщикыг ла̄вавет, атхатыгласыт. Та̄н Лангепас, Сургут, Нефтеюганск ӯсытныл ёхталасыт, Приобье па̄вылныл ос Ханты-Мансийск ӯсныл о̄лсыт.

	Ань округувт нёлолов яныг кол ӯнттуӈкв ат вēрмавет. 82 хо̄тпа са̄в та̄л ювле хультум порат кол ёвтнэ ма̄гыс са̄в олн тув пинсыт. Ос ты коланылн ань ты хо̄тал мус щалтуӈкв ат вēрмēгыт.

	Та̄н халанылт са̄выӈпа̄лэ кол ат о̄ньщēгыт, олн ойтым мо̄т ма̄хум палт о̄лэ̄гыт. Ка̄сыӈ ӯсныл акв хо̄тпа потыртас. Вадим Шамсутдинов, Лангепас ӯсныл о̄лнэ хум, ла̄выс, коланыл 2014 та̄лт ӯнттын ма̄ныл а̄стлаӈкв э̄рыс кос. Хӯрум та̄л минас. Ма̄хум э̄лаль савалым та о̄лэ̄гыт. Та̄н ань прокуратуран пищма хассыт.

	Сургут ӯст ос акв тамле та̄рвитыӈ ва̄рмаль о̄лы. Ос тот кол ӯрнэ ма̄хум ань ла̄ввēсыт, та̄н мощēртын коланыл ты ӯнттаве. Ос са̄в та̄л ӯрхатманыл ма̄гыс та̄н олн ойтта̄л машиноместал тах мивет.

	Нефтеюганскныл ёхталам ма̄хум ос ты урыл потыртасыт. Та̄н коланыл о̄с са̄в та̄л ӯнттаве. Ос та колт са̄в квартират Омск ӯст о̄лнэ хо̄тпатн майвēсыт. Ты хо̄тпат пуссын Омскыт о̄лэ̄гыт. Кол ӯнттын кӯщай такви о̄с то̄ванакт тувыл ёхталы. Ат та̄лыг ты ēмтыс, кол ёмащакв ат щё̄питаве. Щар нэ̄матыр рӯпата тот ат ва̄раве.

	Ань ты ма̄хум округ мирколт рӯпитан яныг кӯщаитн ёмащакв хӯнтлувēсыт. Ос ка̄сыӈ хо̄тпан нё̄туӈкв тах та̄н ань ла̄вхатсыт.
