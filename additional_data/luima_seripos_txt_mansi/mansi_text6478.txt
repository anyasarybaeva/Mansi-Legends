
Анатолий Николаевич Хомяков Хо̄нтаӈ (Кондин­ский) район Половинка па̄вылт о̄лы. Ювле хультум э̄тпос 19 хо̄талэ̄т тав 90 та̄лэ то̄влыс. 
Тав Хо̄нтаӈ (Кондин­ский) район Половинка па̄вылт самын патыс. Āще Николай Власович хӯл алыщлан ос во̄раян хо̄тпаг о̄лыс, тав 1941 та̄лт хо̄нтлын ма̄н тот­вес. Оматэ ня̄враманэ ёт тактēт юн о̄лыс. 
Колта̄гланылт Анато­лий пыгēн яныг ня̄вра­мыг о̄лыс, тав туп нила класс а̄стлас, э̄лаль ха­нищ­тахтын ма̄гыс Ягод­ный па̄вылн ялуӈкв э̄рыс, ос та па̄выл сака э̄лн ӯн­лыс, ня̄врам хоть­ютн тув тотаве.
Хӯрумхуйплов та̄лэ то̄влум юи-па̄лт,1943 та̄лт, колхозн рӯпитаӈкв та вуйвес. Оматэ̄н нё̄туӈ­кв патыс. 14 та̄лэ хунь то̄влыс, во̄раяӈкв патыс. Мис посуӈкв ха̄­сыс, ла̄­гыл маснут такви ю̄н­тыс.
Мощ яныгнувēг ēм­тыс, яныг йӣв пӯщкат ва̄рнэ ма̄гыс ханищтах­туӈкв тēтвес. Армиян та̄ра ат вуйвес, рыбоза­во­дыт рӯпитаӈкв ла̄ввес. Хо̄тал нэ̄глын ēр нупыл, Дальний Восток ма̄н, 1951 та̄лт лусытан ма̄гыс минас. Юв ёхтыс, кол­хозт са̄в та̄л рӯпитас. Са̄всыр рӯпата ва̄рыс, о̄лнэ колыт ӯнттыс, мис о̄щнэ пēрмат пуӈктотыс. Тувыл лесхозн рӯпи­таӈкв во̄ввес, тот ва̄тах­тем та̄л рӯпитас.
1987 та̄лт пенсиян та минас. Туп титахтем та̄л рӯпата та̄л о̄лыс. Хо̄нт­лын ма̄т патум ма̄хум номнэ ма̄гыс памятник ва̄руӈкв номылматас. Такви хури по̄слыс, тēр па̄ртыт такви щё̄пита­санэ. Тувыл па̄вылкант памятник та тӯщтувес. Юв ат ёхтум ка̄сыӈ хо̄тпа наме тот хансым о̄лы.
Музей ва̄рыс
Тав оматэ ма̄ньщи нэ̄, а̄ги о̄парищ наме Каур­таева о̄лыс. Анатолий яныгмаме порат па̄в­ла­нылт са̄в ма̄ньщи хо̄тпа о̄лыс. Ма̄ньта̄гыл ма̄ньщи мир о̄лупса ва̄стэ, хумус хумыт хӯл пувē­гыт, во̄раēгыт.
Рӯпатаныл пенсиян хунь минас, хум такви па̄влэ̄т музей ва̄руӈкв номылматас, пēс порма­сыт тинсуӈкв пат­санэ. Яныгхо̄тпат титыг­ла­санэ, хотьют юн пēс пор­мас те о̄ньщи, музейн вос мыганыл.
Мирколныл музей ва̄рнэ ма̄гыс колыл май­вес, тот нэ̄мхотьют ат о̄лыс. Та кол ляпат такви ма̄ньщи колыт, сумъя­хыт ӯнттысанэ, са̄всыр пēс алыщлапыт ва̄рыс. Па̄влыӈ махум та̄нти пормасыт тув тотуӈкв патсыт, акв та̄л сыс нёл­са̄ттем пēс пормас тув тотсаныл.
Ты та̄л ты музей рӯ­пи­таӈкв о̄вылтахтаме па̄сныл 30 та̄лэ то̄влыс, тот ань онтолов со̄тыра арыгтем пēс пормас атым о̄лы. Щар ма̄к пēс пормасыт – ӯй лувныл ва̄рим касай, сэ̄тап ва̄рнэ йӣв ос мо̄т пормасыт. Та̄н пуссын яныгса̄т та̄л ювле хультум порат ва̄­римат.

Па̄влэ урыл
Анатолий Николае­вич ва̄рум музей-колэ тох ла̄ваве – Учинский музей. О̄лнэ па̄влэ ос Половинкаг намаим о̄лы. Учинья ос Тапа тит па̄влыг халт ӯнлы, таима̄гыс тох намаявес. Ты та̄л па̄выл ӯнттым па̄сыл 60 та̄лэ то̄влыс. 
Пēс порат та ма̄т Кауртаев акв ма̄ньщи щēмья о̄лмыгтам. Нэ̄г-хумыг хӯл алыщлым ос во̄раим тот о̄лсыг. Ту­выл ла̄щал-ла̄щал ма̄­хум тув ва̄нтлуӈкв та пат­сыт. Тот хӯлыӈ ма̄ о̄лыс ос ма̄тэ ялпыӈ ма̄г ань ты мус ла̄ваве. 
Ань ты музейн са̄в мир ёхталы, то̄ват Урай ӯсныл тотыглавет. Та̄н ётаныл о̄йка такви хо̄нт­хатыгла̄лы, та ēрт о̄лум ма̄ньщи ма̄хум о̄лупса­ныл урыл по­тыр­ты, пēс пормасыт та̄­на­нылн сус­сылтыянэ. 
Ань хо̄нтаӈ ма̄ньщи о̄йка 90 та̄лэ то̄влум кастыл са̄в хо̄тпан яныт­лавес, са̄всыр яныг кӯ­щаит тавēн янытлан ла̄тыӈ тēтсыт. Ма̄н таве о̄с янытлылӯв, са̄в та̄л пуста̄гыл вос о̄лы.  
Валентина Узель
