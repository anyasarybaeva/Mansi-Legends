
 
– Омам Елена Константиновна Хозумова, а̄ги о̄парищ наме Юрьева, Мēсыг па̄вылныл о̄лыс. А̄тям Владимир Устинович Хозумов Пупйисум па̄вылт самын патыс, тот яныгмас. Тэ̄н ань сас а̄тимыг. Ам нила каӈк о̄ньщēгум – Валера, Саша, Сережа ос Лёня. Котиль каӈкагум – тэ̄н юртыӈ ня̄врамы̄г. Та̄н пуссын Ло̄пмус па̄вылт о̄лэ̄гыт, щēмья о̄ньщēгыт.
Кульпаст ам нёлолов класс а̄стласум, тувыл э̄лаль Иваново ӯсн ханищтахтуӈкве минасум. Тот текстильный фабрикат ленточницаг кит та̄л рӯпитасум. 1984 та̄лт хум ва̄рсум, наме Журакул Хамраевич, Узбекистан ма̄ныл о̄лы. Кит ня̄врам о̄ньщимēн, пыгмēн наме Умид, а̄гимēн ос Гульнара. Тэ̄н мощ яныгмасы̄г, тувыл ма̄н Узбекистанын минасӯв, тув о̄лмыгтасӯв. Кол ӯнттысӯв, ня̄врамагмēн школан минасы̄г. Тот атхуйплов та̄л о̄лсув. Сака рēгыӈ ма̄ кос, ос ам тув татем ханьщувласум, ла̄тӈаныл ханищтаслум, потыртаӈкве ха̄сэ̄гум.
Гуля нёлолов класс а̄стламе юи-па̄лт, ма̄н тыгле йисӯв. Тыт тав аквхуйплов класс а̄стлас, тувыл Узбекистанын минас, тот педагогический университетт нила та̄л ханищтахтас. Ань школат учителиг рӯпиты. Хум ва̄рыс, наме Бохатыр. Пыгрищ о̄ньщēг, наме Буниёт. 
Пыгмēн щēмьяӈ та̄гыл Кульпаст о̄лы, кит пыг о̄ньщи. Э̄кватэ ма̄ньщи нэ̄, наме Надя. Ам тыт интернатт рӯпитэ̄гум, ня̄врамыт ма̄гыс тэ̄нут па̄йтэ̄гум, рӯпатам э̄руптылум. Школа кӯщаюв ёмас нэ̄, матыр та̄рвит ēмтапи те, тав ка̄сыӈ хо̄тпан нё̄ты. О̄йкам ос кол ӯнттын 
ма̄т рӯпиты, та̄н ань интернат ӯнттэ̄гыт. Кульпас па̄вылт о̄луӈкве ма̄навн мӯсты. Тыт о̄лнэ̄в ань са̄тыт та̄лыг ты ēмтыс. 
Ты я̄тил ма̄ньщи нэ̄кве щēмьятэ ёт пус-та̄гыл вос о̄лы, На̄й-О̄тыранэ̄н вос ӯргалаве.
 
 
