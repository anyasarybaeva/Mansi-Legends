
Анна Ильинична Назаренко, такви о̄парищ наме Алгадьева, Ха̄льӯс район Хулюмсӯнт па̄вылт о̄лы. Тав ва̄т арыгкем та̄л связь щирыл рӯпитас. Нэ̄паканэ щирыл рӯпитам ма̄тэ «Газпром­Трансгаз­Югорск» о̄лыс. 
Ам Анна Ильинична ёт хо̄нтхатыгласум, о̄луп­сатэ ос щēмьятэ урыл китыгласлум, тав а̄нумн тох потыртас:
– Омам наме Праско­вья Николаевна Алгадь­ева, такви о̄парищ наме Тасманова о̄лыс, а̄тям – Илья Васильевич Алгадь­ев. Щēмьявт ам щар яныг а̄ги, кит а̄пщи Петр, Семен ос нила э̄щ Галина, Светлана, Людмила ос Клавдия о̄ньщēгум. 
Школан ам 1970 та̄лт минасум, Ня̄хщамво̄ль па̄вылт ханищтахтасум. Тот ма̄н интернатт о̄лсӯв, хоты ма̄нь па̄влыт школа а̄тим о̄лыс, ня̄врамыт пус­сын тув кēтыглавēсыт. 
Яныг ӯст ханищтахтасум
Лов класс та па̄вылт а̄стласум, тувыл Тюмень ӯст №30 связь училищат телефонистыг акв та̄л ханищтахтасум. 1982  та̄лт та̄л котиль э̄тпост центральный телефон­ный цехт рӯпитаӈкве о̄вылтахтасум. 
Нэ̄пакумт хасвēсум – «телефонист 3 класса, аппаратный цех». Кит та̄л тот рӯпитасум, юв йисум. Хулюмсӯнт па̄вылт то̄нт газокомпрессорный станция ӯнттувес, теле­фонистыт о̄с э̄рсыт, 1984 та̄лт во̄ртур э̄тпосныл ам тыт рӯпитаӈкве та пат­сум. 
Юн акв та̄л рӯпитасум, омав а̄тимыг ēмтыс, э̄щанум иӈ ма̄ниг о̄лсыт, щар ма̄нь э̄щум Клавам ат та̄лэ туп то̄влыс, а̄тямн нё̄туӈкве э̄рыс.  
Нэ̄паканум щирыл «Игрим­ский терри­тори­альный узел связи» рӯ­питам ма̄м олыс. Тот ты са̄в та̄л рӯпитасум. 
Нас рӯпитан ма̄в са̄в­сыр щирыл хансыглавес, Светлый нупыл паттаве, тувыл мо̄т па̄выл нупыл хансаве. Ётыл ос Югорск ӯс нупыл хасвес. 
Та порат туп кӯщаит ос то̄ва па̄влыӈ ма̄хманӯв о̄лнэ коланылт телефон о̄щсыт. 
Мо̄т ӯсытт, па̄влытт о̄лнэ ма̄хум ёт потыртаӈ­кве ке ка̄сащасыт, о̄влэ̄т ма̄н палтув свонитасыт. 
Ма̄н ос тыт кēрква̄лгыт э̄рнэ щирыл о̄лтыянӯв ос туп та юи-па̄лт хо̄тпа такви рӯтэ манос ма̄х­манэ ёт э̄лаль потыртаӈ­кве вēрмыс. 
Ань тай щар мо̄т щи­рыл ēмтыс, ка̄сыӈ хо̄тпат такви щēпēт телефон о̄ньщи, хотьют э̄ри, та хо̄тпа ёт та̄ра потыртаӈ­кве вēрми. Ищхӣпыӈ ут хосыт нас потыртаӈ­кве вēрми ос таве телефон хосыт ка̄салытэ. 
Ищхӣпыӈ утыл ва̄рвēсыт
Са̄всыр йильпи ищ­хӣпыӈ утыт нэ̄глуӈкве хунь патсыт, ос рӯпитаӈ­кве тох вос ха̄сэ̄в, акваг ханищтахтуӈкве э̄рыс. Таима̄гыс ам заочный щирыл Тюмень ӯст нефте­газовый кол­леджин ха­нищтахтуӈ­кве минасум. 
Тувыл 2008 та̄лт нэ̄па­кыл май­вēсум, тот хансым о̄лы: «Многоканальные теле­коммуникационные сис­темы».
Ам налыман нупыл нила та̄л связьт рӯпита­сум. Нэ̄паканум щирыл юи-о̄выл рӯпитам ма̄м – «Газпром­Транс­газ­Югорск». Ты э̄лы-па̄лт организацияв са̄в та̄л «Тюмен­трансгаз» намаим о̄лыс. 
Пенсиян патхатамум э̄лы-па̄лт ам смена щи­рыл рӯпитаӈкве яланта­сум, тот о̄лнэ са̄всыр обо­рудование мӯсхалыг вос рӯпиты, ул вос саквалэ̄­гыт, акваг уральтасанум. 
Щēмьятэ урыл 
Ам Хулюмсӯнт па̄вылт хум ва̄рсум. О̄йкам наме Сергей Владимирович Назаренко. Тав са̄в та̄л тракторыл ос мо̄т яныг ма̄­шинал яласым рӯпитас. 
Мēн кит ня̄врам ян­мал­тасмēн – акв а̄ги, акв пыг.  Тэ̄н сас янгыг. Алёна а̄гим такви щēмьяӈыг ēмтыс, кит ня̄врам о̄ньщи, Югорск ӯст о̄лы. Илья пыгмēн нэ̄ иӈ ат тотыс, Хулюм­сӯнт па̄вылт о̄лы ос «Газпром­Трансгаз­Югорск» орга­низацият рӯпиты. Мēн о̄йка­мēнтыл сас кит пенсия выгмēн, «Газпром» па̄лныл олныл о̄с ойтавемēн. 
О̄йкам «Ветеран объе­ди­нения» намыл майвес, таима̄гсыл мощ са̄внув олныл ойтаве. Ка̄ркамыг рӯпитамумēн ма̄гсыл са̄всыр янытлан нэ̄пакыл майвесамēн.    
Анна Ильинична ат та̄л пенсият о̄лы, ос нас тэ̄ла та̄л ат ӯнлы, матыр-а̄ти акваг пувиньты. Туи сыс хорамыӈ лӯпта ос теплицат са̄всыр тэ̄нутыт янмалты. 
Тэ̄лы сыс сакн­ыл матыр хорамыт харты. Э̄щанэ, а̄гитэ ос рӯтанэ пуссын сакныл хартым турло̄п­сыл, пальсакыл мӯйлупа­тасанэ. Э̄рнэ сак тав яныг ӯсытт ёвты, Санкт-Петер­бург, Тюмень, Югорск ос мо̄т ӯст ялнэ̄тэ порат ла̄пкатн щалтса̄лы, э̄рнэ сак тот кинсы.  
Пӯмащ потыр
Ам Анна ма̄ньта̄гыл ёмащакве ва̄глум. Щēмьят тав щар яныг а̄гииг о̄лы. Тав оматэ̄н, а̄тятэ̄н акваг нё̄тыс ос а̄пщиянэ ос йигрищанэ ёт ӯнлыс. Та̄н щēмьяӈ та̄гыл пуссын во̄рн ялантасыт. 
То̄нт пӯмащ ва̄рмаль о̄лыс, Анна иӈ ма̄нь ня̄в­рам. Таквсы па̄лаг ēмтыс, ма̄хум пил ва̄тым яласэ̄­гыт. Тав оматэ Прасковья Николаевна щēмьяӈ та̄гыл Мēӈквъя па̄выл нупыл щё̄питахты. Ты халт а̄нум китыглытэ: «Наӈ хо̄т пил ва̄тыглэ̄гын?» 
Ам ювле ла̄вēгум: «Рӯпатам тамле, э̄л ми­нуӈкве ат а̄ртми, па̄выл по̄хат пил сака а̄тим». Прасковья Николаевна а̄нумн ла̄ви: «Ма̄н ётув о̄с ялэн, ма̄н пил ва̄туӈкве минэ̄в».  
Анна ты халт порма­сыт ха̄пын та̄лты ос ла̄ви: «Ма̄н ха̄пув яныг, са̄в хо̄тпа та̄луӈкве вēрми ос са̄в пил ва̄туӈкв ма̄н ётув ро̄ви. 
Мēӈквъя па̄вылт пила­нув яныг пӯщкат кӣ­вырт о̄ньщиянӯв. Наӈын пӯщка ке э̄ри, ма̄н ос кит пӯщка о̄ньщēв. А̄квумн пилыл ат ке пинвесы̄г». А̄кваныл – ты а̄тяныл Илья Васильевич увщитэ Анисья Васильевна о̄лыс. То̄нт ам та̄н ётаныл пил ва̄туӈкве ялсум, тахольт пил ва̄тсум, со̄ль, татем пилыӈ ма̄.  
Мо̄лты та̄л Анна Ильнич­на ва̄т са̄грапнал э̄тпос 13 хо̄талэ̄т 60 та̄лэ то̄в­лыс. Ам Анна намхо̄талэ кас­тыл янытлылум! 
Со̄тыӈыщ, щуниӈыщ э̄лаль вус о̄лы. Хо̄тал посыӈыщ э̄лн вус посты. Рӯт ма̄хманын ос наӈки щēмьян ёт ёмас потыр потыртым ос ощ­хульлым ӯнлахо̄лэ̄н. 
Пус­сын пуста̄гыл нотыӈ, щу­ниӈ То̄рум о̄лэ̄н!
Мария ДВИНЯНИНОВА
