

	Мо̄лты та̄л Ха̄льӯс район Саранпа̄вылт «Спорт Тайм» нампа йильпи кол пӯсвес. Ты колн ялантан ма̄хум тēр-поталыт но̄х-а̄лмим алпи нё̄вляныл та̄кмалтэ̄гыт.

	Па̄вылт каснэ ва̄рмальн ханищтахтын иӈ тит кол рӯпитэ̄г. Акв колт па̄ссаӈ ка̄тыл ня̄врамыт алхатуӈкв ханищтавет. Ня̄врамыт ёт Иван Александрович Ломакин тот рӯпиты. Тав аквты колн ма̄нь та̄гыл ялантас. Мо̄т колт ос лӯима̄ ма̄хум касылыл ня̄врамыт касэ̄гыт. Ты касылытн Андрей Дорофеевич Фи-липпов ня̄врамыт са̄в та̄л ханищты. 

	Ты «Спорт Тайм» нампа кол кӯщаиг ань Вадим Чекмазов о̄лы. Па̄влыӈ ма̄хманэ пуста̄гыл, ё̄рыг о̄лнэ̄-ныл ма̄гсыл тав ты кол пӯнсыстэ. Рӯпитан щё̄санэ ёмщакв хан-сым о̄лэ̄гыт. Каснэ колэ ӯщлахтын хо̄тал та̄л рӯпиты. А̄лпыл аквхойплов щё̄с порат пӯнсаве, э̄типа̄ла ва̄т нупыл тит щё̄с мус рӯпиты. Тох рӯпитанэ̄тэ щирыл, па̄выл мире хо̄тал палыт тув ялантаӈкв вēрмēгыт. 

	Каснэ колн ялантан ма̄гсыл олн ойтаве. Акв-тит щё̄с тув ялнэ ма̄гсыл 120-180 солко̄ви ойтуӈкв э̄ри. Э̄тпос сыс тув яласан кастыл 850 солко̄ви ос 4 со̄тыра 500 солко̄ви мус тынэ ёхты. Щар са̄в олн ойтум ма̄хум э̄тэ-хо̄талэ тēрыт пēргаталуӈкв тот вēрмēгыт. Ты коныпал иӈ мо̄т са̄всыр пӯмыщ тот о̄лы. 

	Щēмъяӈ та̄гыл тув о̄с яласаӈкв ро̄ви, туп акв хо̄тпа ма̄гсыл олн ойтуӈкв э̄ри. Та пӯмащ рущ ла̄тӈыл «Семейная» ла̄ваве. Мо̄т пӯмащ «Возьми с собой!» намтым о̄лы, тув тит хо̄тпаг акв тын щирыл ёхталаӈкв вēрмēг. Хӯр-мит пӯмщаныл тамле - юи-о̄выл рӯпитан хо̄тал э̄типа̄ла хо̄т щёс юи-па̄лт ка̄сащан хо̄тпа олн ойтта̄л тув ёхталаӈкв вēрми. 

	2015 та̄л ва̄т са̄грап-нал э̄тпост каснэ кол кӯщай Вадим Чекмазов грант-нё̄тмил винэ ма̄гсыл Ха̄льӯсн ялыс. Тав тот «Социально-экономическое разви-тие, инвестиции и ин-новации Берёзовского района на 2014 – 2020 годы» олн-нё̄тмилыл майвес. Вадим проектэ рущ ла̄тӈыл «Время жить» намтым о̄лыс. Та нё̄тмил-олныл Вадим мо̄тсыр йильпи тренажёрыт ёвтуӈкв номсы. Тувыл каснэ кол колнаканэ ёмщаквнув щё̄питаӈкве таӈхи. Номылматам ва̄рмалянэ тэ̄лаг ты тув сыс тах ва̄риянэ.   

	Вадим Чекмазов ма̄ньлат ма̄хум нупыл сунсыматэ, тамле каснэ кол ва̄руӈкв номылматас. Ань ты кол та̄тылаг ат о̄лы. Э̄кват-о̄йкат, янге-ма̄не, са̄в мо̄т мир тув яланты. Хотьют тув иӈ ат ялыс, ялэ̄н.

	 

	 

	Александр ВЬЮТКИН 
