
Акв порат ма̄ньщи газетавн Софья Алексеевна Ярцеваныл пищма ёхтыс. Тав Советский районыт Пионерский па̄вылт о̄лы. Со-фья о̄выл пищматэ̄т такви щēмьятэ урыл хансыс, тувыл оматэ, рӯтанэ нэ̄ хо̄тпат мирхал ялпыӈ хо̄тал кастыл янытласанэ. 
Ос оматэ̄н ёмас ла̄тыӈ хансум: «Наӈ ща̄ня, ул номсахтэн. Ма̄н пуста̄гыл, ёмщакв о̄лэ̄в. Туи хо̄тал ёхты, хоты а̄гиянын юв тах ёхталэ̄гыт, мощ ӯрхатэн. Ос ёмас ӯлум». 
Ань та па̄сыл ма̄н Софья Алексеевнан са̄в пищмал ос хурил кēтыглавесӯв, ма̄н та̄на-ныл пуссын газетан ва̄рыгласанӯв. Потранэ пуссын пӯмщит, ос ма̄н та ēрт о̄лнэ ма̄ньщи ма̄хманув урыл са̄внув ва̄ӈкве патсӯв. 
Акв рущ хум о̄вылтыт ма̄навн потыртас, тав лēккарыг рӯпиты ос то̄ванакт ма̄н ма̄хманув ёт ва̄йхатас. Тав ты урыл мощ китыглавес. Мо̄тыт щёс пēс хурит кēтум ос потрыт хансум. Тувыл ма̄ньлат а̄гит урыл хансыглам, хо̄т ханищтахтэ̄гыт манос хо̄т рӯпитэ̄гыт, маныр та̄н пӯмщалэ̄гыт. 
Софья такви яныг щēмьят яныгмас, та̄н Лэ̄пла па̄вылт о̄лсыт ос школат ханищтахтаманыл порат Ня̄хщамво̄ль па̄вылн тотыглавēсыт. Тот нёлолов ягāгит ман ягпыгыт интернатт о̄лсыт ос туи пуссын ща̄нь-а̄щаныл палт юв минуӈкве молямласыт.
Ма̄н ань Софья хансум потранэ ма̄гыс яныг пӯмащипа ла̄тыӈ ла̄вēв, пус ка̄т, пус ла̄гыл тавēн.
 
