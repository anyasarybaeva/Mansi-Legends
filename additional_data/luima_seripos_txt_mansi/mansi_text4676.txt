
Эстониян финно-угор рӯтанув палт ялмум порат тот Нарва ӯст ма̄н акв хумн ра̄ктыныл са̄всыр хорамыт пощгуӈкве ханищтавесӯв, тав наме Виктор Федосеев. Конференциян тав тув во̄виньта̄лвес, ёхталам ма̄хум мощ вос ханищтыянэ.
Виктор Россияныл Ленинградский областиныл ёхталас. Тот Россияг ос Эстонияг халт Нарова нампа я̄ овты, я̄ акв па̄лэ̄т Эстоният Нарва ӯс о̄лы, я̄ мо̄т па̄лэ̄т Россият Ивангород ӯс ӯнлы. Хум та ӯс ляпат, ня̄врамыт ӯщлахтын «Россонь» нампа лагерьт рӯпиты, а̄гирищит-пыгрищит ра̄кытныл са̄всыр утыт по̄щгуӈкве ханищтыянэ. Ты коныпал та̄н ётаныл по̄слы. Тав кумыска а̄ныт, сульят ва̄руӈкве о̄с ха̄сы.
Виктор ня̄врамыт ӯщлахтын ма̄ урыл тох потыртас, тот ня̄врамыт та̄лэ-тувēт ӯщлахтуӈкве тотыглавет. Тэ̄лы порат нила класс мус ханищтахтын ня̄врамыт тув учителяныл ёт тотавет, пуссын классаныл тот э̄тпос ханищтахтуӈкве вēрми. А̄лпыл ханищтахтэ̄гыт, тувыл Викторн матыр ва̄руӈкве ханищтавет ос ты мус хотты ня̄врамыт пусмалтахтуӈкве тотыгпа̄лавет. Тув ёхтынэ̄ныл порат щēпт о̄щнэ телефонаныл хот-вивет, оманыл-а̄тяныл ёт потыртаӈкве хо̄тыл сыс тит щёс майлавет. Ты таима̄гыс тох ва̄раве, та̄н аквосытыл телефонаныл нупыл сунсым ул вос ӯнлэ̄гыт, ка̄тыл рӯпитаӈкве вос ха̄сэ̄гыт. Телефонаныл ёт ӯнлантым та̄н саманыл поста̄лыг, ка̄таныл-ла̄гланыл ва̄гталыг ēмтэ̄гыт.
Хум ла̄внэ̄тэ щирыл, ня̄врамыт о̄влэ̄т сака кантлэ̄гыт, телефонаныл та̄л кāсмоста̄л ё̄мыгтэ̄гыт, акваг та утыл ёнгасаӈкве таӈхēгыт, ётыл татем ханьщувлэ̄гыт, тот лагерит та̄нанылн сака пӯмщиг ēмты, юв минуӈкве аты пыл ка̄сащēгыт. Туи порат нас тох ӯщлахтуӈкве ня̄врамыт о̄с вивет, та порат та̄н по̄слуӈкве, ра̄ктыныл по̄щгуӈкве ханищтавет.
Нарва ӯст Виктор конференциян ёхталам ма̄хум ра̄кт пēнтсыл та̄сыг ва̄рим полимерный глинаг ла̄внэ утыл ма̄нав рӯпитаӈкве ханищтастэ. Тавēн ма̄н пуста̄гыл о̄лнэ ла̄тыӈ тēтэ̄в, ка̄сыӈ ханищтан ня̄враме сымēн ро̄внэ тэ̄ла вос хо̄нты ос э̄лаль о̄лнэ посыӈ лё̄х вос кои.
