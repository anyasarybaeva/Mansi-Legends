

	Ма̄н ма̄ньщи ос ханты газетагувт рӯпитан ма̄хум ва̄т са̄грапна̄л э̄тпос нилыт хо̄талт Ханты-Мансийск ӯст о̄лнэ «Солнышко» нампа садикн во̄выглавесӯв.

	Ма̄н хӯрум хо̄тпа - ам, Ирина Самсонова ос Людмила Спирякова тув ялсӯв. Нэ̄г сас ханты ла̄тӈыл хаснэ «Ханты ясаӈ» нэ̄пакт корреспондентыг рӯпитэ̄г. Ма̄н тот 

	ня̄врамытн ма̄нти о̄лупсав урыл, ханты ос ма̄ньщи маснутанув, хораманув ос са̄ӈквылтан утанув урыл потыртасӯв. Та хо̄тал округувт янытлан хо̄тал кастыл ва̄рыглавес. 

	Ат группа тув ёхталас, хо̄тпан арыгтем са̄всыр яныт ня̄врамыт акв юи-па̄лт ва̄нттата̄лым тув тотвēсыт. Яныг колнакн щалтум ня̄врамыт акв ляпан ӯнтуӈкв кос тахсыт. 

	Воспитателяныл та̄н ётаныл ворил вēритым ла̄кква та̄нти ляпанылт ӯнттысаныл. Ма̄н ётув о̄лум хо̄нтхатыглап округ пēс пора урыл потрыл о̄вылтавес. То̄нт Ханты-Мансийск ӯс Остяко-Вогульск ӯсыг намаим иӈ о̄лыс, хумус та порат ма̄хум 

	тыт о̄лсыт, маныр рӯпата ва̄рсыт. Тувыл ня̄врамыт титыглавēсыт - хотьютаныл соссаӈ мир халт рӯт манос юрт ма̄хум о̄ньщи ман а̄ти. Ня̄врамыт халт ловмантем ня̄врам туп ма̄ньщи ос ханты рӯт хо̄тпа о̄ньщēгыт. Тувыл ма̄н, газетагт рӯпитан ма̄хум, мощ ма̄нти рӯпатав урыл потыртасӯв. 

	«Ханты ясаӈ» нэ̄пакт рӯпитан нэ̄г ханты мир маснутаныл урыл мощ потыртасы̄г. Ам ос потыртамум юи-па̄лт пӯмащ ма̄гсыл «Куринька» ос «Са̄т тӯрхул тэ̄нэ та̄н» ма̄ньщи та̄ныг са̄ӈквылтасагум. 

	 

	Александр ВЬЮТКИН
