
Ка̄сыӈ тув лēккарыт округ янытыл «Николай Пирогов» нампа на̄иӈхапыл яласэ̄гыт ос ма̄нь па̄влытыт о̄лнэ мир уральтыяныл. Ты тув сыс та̄н ма̄нь па̄влытын пāг-пӯхталасыт ос тот са̄в э̄лумхо̄лас пусмалтасыт. Ань та урыл Николай Ташланов, Александр Котов ос Александра Дарченко ля̄ххал тотнэ ма̄хум э̄лы-па̄лт потыртасыт.

	Николай Ташланов, профессиональный патология центрыт кӯщай хум, о̄влэ̄т ты на̄иӈхап урыл ла̄тыӈ ла̄выс. «Николай Пирогов» нампа на̄иӈхап округувт о̄лнэ я̄т хосыт ат э̄тпоскем вос яласы, хо̄т лё̄ӈхыт ул вос саквалы, ка̄сыӈ та̄л ёмащакв щё̄питаве. Тувыл са̄в-сыр ищхӣпыӈ утыл ва̄раве, тот рӯпитан лēккарыт ма̄хум мӯсхалыг уральтаӈкве вос вēрмысыт.

	Ты та̄л хо̄псы по̄слан йильпи утыл ос нэ̄ хо̄тпат щакваныл по̄слын ут (маммограф) ёвтвес. Ань тот рӯпитан лēккарыт ма̄нь па̄вылквет о̄лнэ нэ̄ хо̄тпат та̄ра тот уральтаӈкве вēрмияныл. На̄иӈхап 19 колнак о̄ньщи, тот сам, сым, ӯлщпуӈк пусмалтан ос мо̄т са̄в а̄гм пусмалтан лēккарыт рӯпитэ̄гыт.

	Ма̄нь па̄вылквет о̄лнэ мир яныг ӯсн ва̄тихал ялантаӈкве ат вēрмēгыт, тыима̄гсыл ань тамле на̄иӈхапт о̄лнэ пӯльница тув яланта̄лы. Тот о̄лнэ хо̄тпат та̄рвитыӈ а̄гманыл ке хо̄нтавет, та̄н э̄лаль пусмалтахтуӈкве Ханты-Мансийск ӯсн манос мо̄т яныг ӯсн та̄ра кēтавет. А̄гмыӈ хо̄тпа а̄гме са̄ртыннув ке хо̄нтаве, то̄нт ёмащакв пусмалтаӈкве тах вēрмаве.

	Тув сыс «Николай Пирогов» Кондинский, Ханты-Мансийский, Белоярский, Октябрьский ос Ха̄льӯс районытын ялыс. Лēккарыт Луговской, Сибирский, Селиярово, Батово, Кирпичный ос мо̄т па̄вылкветт о̄лнэ ма̄хум уральтасаныл.

	Александр Котов ты на̄иӈхапт лēккар кӯщаиг рӯпиты. Тав ла̄выс, ма̄нь таквс э̄тпос оигпан э̄лы-па̄лт «Николай Пирогов» Ханты-Мансийск ӯсн ювле ёхтыс.

	Ань на̄иӈхап па̄г хартвес, тэ̄лы сыс мӯсхалыг щё̄питаве ос тӯяг о̄льпыл сартаве. Тот о̄щнэ са̄всыр ищхӣпыӈ утыт ащирмаӈ порат хот ул вос саквалэ̄гыт, хот-вивет ос пӯльницан тотавет. Я̄ӈк на̄тнэ э̄тпост ос ищхӣпыӈ утыт ювле ва̄равет, лēккарыт э̄лаль округ янытыл о̄лнэ ма̄хум пусмалтым яласаӈкве о̄с та о̄вылтахтэ̄гыт.

	Александра Драченко ты на̄иӈхапт о̄с лēккарыг рӯпиты. Тав ла̄выс, ань лēккарыт ӯщлахтуӈкве патэ̄гыт, то̄ват ханищтахтуӈкве минэ̄гыт. Тувыл та̄н пуссын та̄л котиль э̄тпос 13 хо̄талэ̄т акван-атхатэ̄гыт ос рӯпитаӈкве о̄вылтахтэ̄гыт. То̄нт та̄н округ янытыл ма̄нь па̄вылквет о̄лнэ ма̄хум уральтаӈкве яныг ма̄шинал минэ̄гыт.

	То̄ва лēккарыт туи сыс на̄иӈхапыл ос тэ̄лы порат ма̄шинал акв ма̄нь па̄вылквеныл мо̄т па̄вылкве мус яласаӈкве ат вēритэ̄гыт ос ты рӯпатаныл по̄хын минэ̄гыт. Са̄в хо̄тпат тох рӯпитаӈкве ханьщувласыт, та̄н са̄в та̄л ма̄хум уральтым ос пусмалтым акваг та яласэ̄гыт.

	Тэ̄лы порат лēккарыт хоты па̄вылн минэ̄гыт, Александр Котов тох потыртас: «Ма̄н план-нэ̄пак ань хассӯв. О̄влэ̄т Ха̄льӯс район Саранпа̄вылн ялэ̄в. Тэ̄лы лё̄ӈх та па̄выл мус ке ва̄раве, ма̄н та̄л котиль э̄тпос 13 хо̄талныл тот о̄лнэ мир уральтаӈкве о̄вылтахтэ̄в.

	Та юи-па̄лт Ха̄льӯс районт мо̄т па̄влытт о̄лнэ ма̄хмыт пусмалтаӈкве патэ̄в. Тувыл ювле Ханты-Мансийск ӯсн ёхтэ̄в. Ос э̄лаль ма̄ньполь э̄тпос мус Нижневартовский районт рӯпитаӈкве тах патэ̄в».
