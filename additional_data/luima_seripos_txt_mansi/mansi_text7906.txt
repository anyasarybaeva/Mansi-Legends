
Ювле хультум порат 2012 та̄лт Россия Президентув В. Путин указ-нэ̄пак хансыс, мирыт халанылт юртыӈыщ о̄лнэ ма̄гсыл кӯщаит пēриявēсыт ос та̄н ты кастыл лов та̄л сыс са̄всыр рӯпата вос ва̄рēгыт. Тув 25 млрд солкови пинвес, лов та̄л сыс са̄всыр ва̄рмалитын вос то̄вылхаты.  
Ты Советын пēриим кӯ­щаит ань Москва ӯст ТАСС нампа колн ёхталасыт ос ва̄рнэ рӯпатаныл урыл потыр­тасыт. Россиявт титса̄т са̄виттем са̄всыр мирыт о̄лэ̄гыт, пуссын та̄нти ла̄тӈыл потыртэ̄гыт, та̄нти щирыл о̄лэ̄гыт. 
Халанылт ул вос хал­малтахтэ̄гыт, ул вос пēр­хатэ̄гыт, ня̄врамыт ос национальность щирыл мо̄т ня̄врамытыл ул вос нёсрыгтэ̄гыт, ты кастыл аквъёт ва̄рнэ рӯпатал хо̄нтавет, аквъёт ёнгын ёнгилыл щё̄питавет, ла̄к­ква ул вос уртхатэ̄гыт. 
2019 та̄л Россияв яны­тыл «Год культурного нас­ледия народов России» ла̄выглавес, ка̄сыӈ мир та̄нти пӯмыща­ныл мо̄та­ны­тын суссыл­таса­ныл, по­тыртасаныл, хотьют хумус йӣквēгыт, тэ̄нут па̄йтэ̄гыт, хумус маснут ю̄нтэ̄гыт. 
Мирыт халанылт юр­тыӈ­ыщ о̄лнэ ва̄рмалит уральтым Прези­ден­тув палт Магомедса­лам Магомедов рӯпиты. Ты хум са̄в та̄л мо̄т ма̄х­мыт ёт хо̄нтхатыглы, са̄в­сыр ханищтапыт, ялпыӈ хо̄талыт ва̄рыглан ма̄гсыл олныл вос мивет, вос нё̄­тавет, пуссын ты рӯпата тав уральтытэ. 
Ща̄нь ла̄тыӈ ханищтан ва̄рмаль акваг о̄с э̄лаль вос тотаве. Ты тэ̄лат щирыл рӯпитан организацият олныл та̄с­тавет, та̄н туп ты рӯпата ва̄руӈкве вос ка̄сащасыт.
Образование ос наука Министерства ня̄врамыт, ма̄ньлат ма̄хум ос учё­ны­ит ёт ханищтапыт ва̄­ры­глэ̄гыт. Ка̄сыӈ мир такви о̄лупсатэ, такви мир ва̄р­малянэ вос янытлы­яныл, ул вос э̄ссамтэ̄гыт, ка̄сыӈ хо̄тпа такви щир пӯмыщ, такви щир ка̄рка­мыг рӯпитаӈкве ха̄сы. Ос такви ха̄снэ тэ̄латэ̄н ня̄в­рамыт, ма̄ньлат ма̄хум ханищтыянэ, ты номт э̄лаль тотуӈкве ты э̄ри. 
Ня̄врамыт ма̄гсыл «Исто­рия и Археология» ханищ­тапн са̄внув бюд­жетный ма̄т та̄стуӈкве патвēсыт, мо̄лты ос тыт та̄л сыс тит со̄тыра места майвес, са̄внув хо̄тпа историял вос пӯмща­лах­тэ̄гыт, вос ва̄ганыл, нэ̄ма­тыр тэ̄ла мо̄т щирыл ул вос ё̄ӈхтаве. 
Мо̄т хо̄н ма̄ныл ма̄н палтув аквтох са̄в ма̄нь­лат ма̄хум ханищтах­туӈ­кве ёхтэ̄гыт – ты Украина­ныл, Бело­руссияныл, Казахстаныл, Узбеки­с­та­ныл, Китайныл, Таджи­ки­станыл ос Вьетнамыл. Юи-о̄выл хӯрум та̄л сыс 26 со̄тыра са̄вит э̄лум­хо̄лас тыг ёхтысыт, ха­нищтах­тэ̄гыт. 
Галина КОНДИНА
