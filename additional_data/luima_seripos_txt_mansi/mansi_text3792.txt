
Мо̄лал ам Советский район Таёжный па̄вылн рӯпата щирыл ялсум. Ты па̄выл 1961 та̄лт ӯнттувес. Ань ты порат тот кит со̄тыра атса̄ткем хо̄тпа о̄лы. Ам тот ма̄ньщи нэ̄ Наталья Александровна Хворостова ёт хо̄нтхатыгласум. Тав такви о̄лупсатэ урыл а̄нумн потыртас.

	Наталья Александровна — лӯсум ма̄ньщи нэ̄. Тав ща̄не Анна Николаевна Хворостова, такви о̄парищ наме Курико-ва, лӯсум ма̄ньщи э̄ква. А̄ще Александр Хворостов, тав рущ хум. Ща̄няге-а̄щаге Ивдельс-кий районт Бурмантово па̄вылт о̄лэ̄г. Тэ̄н Сӯева̄т па̄вылт во̄ркол ӯнттысы̄г, та йис ма̄тэ̄т во̄раим яласэ̄г.

	Оматэ Анна Николаевна ма̄ньта̄гыл во̄раяӈкве ха̄сы. Тав а̄щēн акваг во̄рн алыщлаӈ-кве тотыглавес. Таима̄гыс ань э̄ква во̄рта̄л о̄луӈкве щар ат вēрми. Э̄кваг-о̄йкаг ань пенсият о̄лэ̄г, во̄рколэ̄н ва̄тихал ялантэ̄г. О̄йкатэ са̄ртын во̄раяӈкве щар ат ха̄сыс, Анна Николаевна таве ханищтастэ. Ань хум матыр-а̄ти такви пуссын ха̄сы.

	Наталья 1984 та̄лт Бурмантово па̄вылт самын патыс. Пēс порат та ма̄т рущ хум Бурмантов о̄лыс. Та хум яныг хо̄ныл оиматэ я̄ хосыт минас. Я̄ хосыт миныматэ, акв ма̄т татем нё̄тнэ, во̄руиӈ, хӯлыӈ, пилыӈ ма̄ хо̄нтыс. Ос тув та о̄лмыгтас. Ла̄щал-ла̄щал та ма̄т па̄выл та тэ̄лыс. Тувыл па̄выл та хум намēтыл та пинвес. Ань ты накт тот туп пенсия олн винэ хо̄тпат хультсыт. Ма̄ньлат ма̄хум пуссын э̄л миныгласыт. Тот рӯпата щар а̄тим.

	Наталья каӈке наме Конс-тантин, тав ань Ивдель ӯст о̄лы. Пыг Бурмантово па̄вылт шко-ла а̄стламе юи-па̄лт та̄ра рӯ-питаӈкве патыс. Ань тав хотты ма̄т вахта щирыл рӯпиты.

	Наталья о̄с Ивдель ӯс шко-лат аквхуйплов класс мус ха-нищтахтас. Тувыл ла̄пкаӈ нэ̄г ос тэ̄нут ва̄рнэ хо̄тпаг училищат э̄лаль ханищтахтас. Та юи-па̄лт ос яныгмам па̄влэ̄н ювле ёхтыс. Тот ат та̄л рӯпитас. Пыге Рома тот самын патыс. Ос рӯпитан ма̄т пуссын лап-пантвēсыт, таима̄-гыс Таёжный па̄вылн ва̄нтлыс.

	Наталья Александровна ань ня̄враме ёт Таёжный па̄вылт о̄лы. Тот хум ва̄рыс. Тав ла̄выс, Таёжный па̄вылт о̄с нэ̄матыр рӯпата а̄тим. Мощ ляпатнув Пионерский па̄выл о̄лы, тав ань тот ма̄нь ла̄пкат хорамыӈ лӯп-тат тыналым рӯпиты.

	Ня̄враме ты та̄л хӯрмит клас-сын мины. Ма̄ньщи нэ̄кве ня̄в-раме ёт ка̄сыӈ та̄л Бурмантово па̄вылн ӯщлахтуӈкве яланты. Пыгēн тот сака мӯсты. Рома анēкватэ̄н ос ащо̄йкатэ̄н акваг во̄рн тотыглаве. Та̄н тот аквъёт хӯл алыщлэ̄гыт, во̄раēгыт, пил ва̄тэ̄гыт, ла̄хыс атэ̄гыт ос нас ма̄-вит тармыл ӯщлахтэ̄гыт.

	Ам ты ма̄ньщи щēмьян щунь-паща ла̄тыӈ кēтэ̄гум. О̄лупса-ныл кӯпнитыг вос о̄лы. Э̄лаль о̄лнэ хо̄таланыл акваг посыӈыг вос посты. То̄рум А̄щн, На̄й-О̄тыранылн вос ӯргалавет. Кол-та̄гланыл пус ка̄т, пус ла̄гыл са̄в та̄л вос о̄лы.
