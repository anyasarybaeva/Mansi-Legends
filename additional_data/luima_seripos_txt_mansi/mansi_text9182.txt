
Любовь Попова ёт мēн хосат та̄гыл ва̄йхатымēн. В 2012 та̄лт Россия янытыл са̄всыр ма̄хум акв ханищтапын Хакасия ма̄н во̄виньта̄лвēсыт. Любовь Юрьевна ёт тот хотыл-а̄ти ёхталам мирыт пēс йис наканыл та̄ра-паттысанмēн ос ма̄нки рӯпатав урыл тот о̄с потыртасӯв. 
Мо̄лты та̄лт мēн А.И. Герцен нампа лӯима̄ ня̄врамыт ханищтахтын колт Санкт-Петербург ӯст акван-хо̄нтхатыгласмēн ос тӯяг тав Москва ӯсн такви по̄слум хуриянэ тотыглас. Ань ты о̄вылтыт мēн потрамасмēн:
– Ам амки Вятка ма̄т самын патсум ос ма̄нь­та̄гыл Таймыр ма̄т о̄лэ̄гум. Юи-о̄выл нёлоловхуй­плов та̄ланум Таймыр­ский творчество колт кӯщаиг рӯпитасум, мо̄лты та̄лт о̄йкамēнтыл Санкт-Петербург ӯсн ва̄нтлыс­мēн. Таквсы лӯима̄ ня̄в­рамыт ханищтан колн рӯпитаӈкве патхатсум.  
Са̄в та̄л лӯима̄ мирыт халт о̄лмум сыс та̄н ёта­ныл ёмщакв юрщхатасум ос пēс наканыл ёмщакв та̄ра-паттысанум, та̄на­ныл пуссын э̄руптыянум. Таймыр ма̄т мощщаг хультум мирыт о̄лэ̄гыт, тыи долганыт, нганасаныт, ненцыт, энцыт ос эвенкит. 
Ань та̄н наканыл ём­щакв ва̄нэм ма̄гыс хурин по̄слыянум. О̄влэ̄т ощхуль ва̄рнэ пӯмыщ хурит по̄с­луӈкве патыгласум, рума­нумн та̄н сака мӯстысыт. Тувыл лӯима̄ мирыт о̄луп­саныл ка̄салым, мо̄йта­ныл ханищтым, ам ань мо̄т хурит по̄слэ̄гум. 
Тыг ам «Миф» нампа серияг ловиньтым матах­мат хурит тотсум. Та̄нки щиранылт та̄н я̄нас «Времена года. Осень» манос «Времена года. Ожидание тишины» нам­тым о̄лэ̄гыт. Ам лӯима̄ мирыт пēс йис мо̄йтаныл ос потраныл хӯнтлым, э̄лаль амки номсахтым тамле хурит по̄слэ̄гум. Хурит холст-то̄р тармыл акриловый кēллан о̄ль­пыл ос текстурный пас­тал ва̄рсанум. Ты кастыл по̄слым утанум, со̄ль, аквтупмат лылтэ̄гыт. Тот э̄лумхо̄лас матыр ва̄рим мӯтраӈыг сусхаты, ӯй­хулыт о̄с лылыӈыт, та̄н аквкē­мыл о̄лэ̄гыт.  
– Ань о̄вылт ла̄вум хури урыл ма̄навн мощ потыртэ̄н.
– Ань таквсыиг ēмтнэт порат ма̄-витув сытамыг ēмты, ӯйрищит воссыг ат луйгēгыт, мо̄ртым ма̄н тыламласыт. Та̄лыӈ ос лӯптаӈ йӣвытыт сывыр­тан суй ат суйты, во̄т щар ат во̄ты. Ма̄-вит асталыг ӯрхатым о̄лы, мощēртын о̄выл тӯйт ты паты. 
Акв тамле порат ня̄йт э̄ква по̄йкщим ӯнлы. Ам тав урет Василий Ивано­вич Батагай ру­мам­ныл хӯнтамласум. Ты э̄ква Хатанг­ский район долган ма̄хум халт о̄лыс. Яныг хо̄нт порат пыге хо̄нт­луӈкве тотвес. Оматэ тӯр ва̄тан ялантас ос пыге ма̄гыс акваг по̄йкщас. Тувыл пыге юв та ёхтыс ос потыр­та̄лыс, манах щёс пи­лыщмаӈ ва̄рмальн ликмалас. Тав ва̄гтэ, тыи оматэ хосыт лылытэ нэ̄глыс. 
Ань ты поравт тамле накыт о̄с ва̄нэг вос о̄лнувыт. Ты хури ам СВО ма̄н ветераныт ос тув ялум хо̄тпат та̄наныл нё̄тмил ва̄рнэ центрыт суссылтаслум. Ма̄н ань пуссын асталыг ēмтнэ нак сака ӯрēв. Пуссын миранув халт юртыӈыщ о̄лнэ ва̄рмаль вос ёхты­нув, воссыг хо̄нтлан нак щар нэ̄м­хотты ма̄т ат э̄ри. 
– Со̄ль ла̄вēгын, ма̄н пуссын о̄с по̄йкщēв. Мо̄т хуриигт хотьют по̄слым о̄лы?
– Китыт по̄слум хурим «Морозная магия барга­на» намтым о̄лы. Барган – тыи долган ма̄хум сӯп-нēлмыл э̄рыгсовыт ёнгын утаныл. Хурит ам тэ̄лы пора ощхулянэ суссыл­таӈкве тахмаясум. Во̄та­сыӈ э̄типа̄лаг са̄лыӈ хум а̄мпēтыл сун тармыл ӯн­лэ̄г ос о̄йка сӯп-нēлм ён­гин утыл ёнги. Пуссын нё̄тнэ э̄рыгсуй хӯнтлэ̄гыт. Тав кос лӯима̄т ащир­маӈ, во̄­тасыӈ ос ма̄-витув ак­ваг нё̄тнэг вос о̄лы ос сымн э̄рнэг вос о̄ньщаве. 
Лӯима̄т самын патум хо̄тпат манос тот хосат та̄гыл о̄лнэ ма̄хум ва̄га­ныл, тэ̄лы – ащирмаӈ пора кос, ос тав такви хурип нё̄тнэ накыт о̄ньщи. Тувыл барган э̄рыгсовыт суйтнэ̄ныл сыс, мувлахи щар аквтупмат мо̄йтыт о̄лэ̄гын. 
Хӯрмит хурит «Времена года. Зима» Щищнай постын мо̄йт урыл о̄лы. Хуримт тав о̄с аквтупмат лылыӈ, матаре суйты. 
Нганасан ма̄хум Хой­мору намтым матум э̄ква урыл мо̄йт о̄ньщēгыт. А̄нумн ты мо̄йт Евгения Чебяковна Сидельникова мо̄йтыс. 
Тав ла̄внэ̄т щирыл, Хоймору э̄ква ты тав Щищнай ва̄ри. Ма̄в яны­тыл нганаса­ныт щар йис ма̄хумыг ло­винь­тахтэ̄гыт, та̄н та̄нки о̄вылтыт ла̄вē­гыт, ма̄хар­ыт та̄н юи-па̄­ланылт ущ ма̄ тармыл нэ̄глысыт. Ты ӯит хосат та̄гыл порсыс­ыт, нганаса­ныт ань тыг мус о̄лэ̄гыт. 
А̄нумн ты йис ма̄хум мо̄йтаныл сака мӯстэ̄гыт, ань та̄наныл ма̄кыг по̄с­лы­санум ман а̄ти, ты сус­сылтапын ёхталам ма̄хум вос матыр ла̄вēгыт. Ам та̄н ла̄тӈаныл хӯнтамлым, амки рӯпатам э̄лаль ва̄­руӈкве патылум.
– Любовь Юрьевна ла̄вēн, наӈ хунь э̄типа̄лаг манос а̄лпыӈ сэ̄рипост хурит по̄слуӈкве тах­мая̄лэ̄гын?
– Ам туп хо̄тыл матыр по̄слуӈкве ӯнтсэ̄гум, э̄ти­па̄лаг ат вēрмēгум. Ам хо̄тал палыт ёмщакв номсахтэ̄гум ос сыре-сыр хурит та по̄слэ̄гум. Тох ханьщувласум, а̄нумн сытам колнакт рӯпитаӈ­кве э̄ри, то̄нт амкирот номсахтым матыр та ва̄­рēгум. 
Ань яныг ӯсн о̄лмыг­тамум ма̄гыс лӯима̄т хультум юрта­нум та̄л ка̄сум холас. Тамле сус­сыл­тапыт акван-хо̄нт­ха­тэ̄в ке, хот-ща̄гтэ̄в ос са̄в потыртэ̄в. Хурит по̄с­лы­нэм порат та̄наныл акваг китыг­лыянум, та̄н вēщкат ла̄тыӈ ла̄вēгыт. Ам та̄на­ныл пуссын э̄руп­тыянум, та̄н ётаныл юртыӈыщ о̄лэ̄в.
– Ам тыт пӯмыщ куклат ка̄саласанум, хотьют та̄­наныл ва̄рыс?
– Тамле куклат ма̄щтыр щё̄с ва̄рнэм порат Санкт-Петербург ӯст ханищтах­тын а̄гит-пыгыт ёт ва̄рса­нум. Ма̄н та̄наныл хурин по̄слым лӯима̄т о̄лнэ э̄лум­хо̄лас хурипаг щё̄­пи­тасанӯв. Ка̄сыӈ кукла матыр ва̄рнэ тэ̄латэ̄т ос такви номтэ̄т тув-ка̄ртыс. 
Ань ты суссылтапын ёхталам мӯй ма̄хум ки­тыглыянӯв, хоты кукла тавēн сака мӯстыс, тав нуплэ сунсым матыр агтым номт вос ва̄ри ос номере щирыл тав ла̄витэ. Тувыл та номере щирыл ва̄ти потыр тавēн ловиньтылӯв ос ётыл агты ман а̄ти, такви э̄лаль та номсахты.
Ты куклат са̄всыр лӯима̄ а̄гитн ва̄рвēсыт. Ань ё̄рн ма̄хум мо̄йтыт щирыл куклат Альбина Яптунэ, Виктория Вален­кова, Василиса Вален­кова ос Алёна Лонгор­това щё̄питасыт. Тувыл ка̄сыӈ кукла намыл пин­саныл, тыи «Со̄т», «Э̄рупса», «Морах а̄ги», «Ка̄с ва̄рнэ хо̄тпа». 
Таисья Голо­вац­кая чукча ма̄хум куклатэ «Туп э̄лаль» намтыстэ, Яна Ягловская юкагир ма̄хум мо̄йтыт щирыл «Янытлан о̄по̄йка», Анна-Мария Неизвестных «Ня̄йт-о̄йка».   
Мария Христофорова эвенк ма̄хум ща̄й айнэ ва̄рмалянэ суссылтас, Диана-Виктория Пиме­нова долган ма̄хум «Хей­ро» нампа йӣква­ныл. Марина Резанова – ку­ман­дин о̄йка тэ̄лы во̄раи ос ня̄л па̄хвты, Мария Пле­ханова – шорцы ма̄хум куклаӈ пыг а̄тятэ палт во̄рн нё̄­туӈкве молямлы. Дина Нева –ханты нэ̄ а̄ращ ва̄тат рӯпитан тэ̄лат щё̄­питастэ ос Екатерина Росугбу ульчи нэ̄ ва̄рыстэ. 
Ты нэ̄т ам ма̄щтырыг ва̄рум кукланыл ма̄гыс пӯмащипа ла̄тыӈ ла̄вē­гум. Мӯй ма̄хум пӯмща­лахтым суссаныл ос матыр агт пиннэ порат пēриим кукланыл щар со̄ль, та̄нанылн ма̄к нё̄т­сыт.
Тамара МЕРОВА
