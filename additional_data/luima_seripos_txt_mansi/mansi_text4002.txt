
О̄йттур э̄тпост Нефтеюганский районт «Кубок губернатора Югры» нампа ма̄ньха̄пыл товнэ мирхал касыл о̄лыс. Тув Ха̄льӯс районныл ма̄ньщи ма̄хманув ялсыт ос кассыт. То̄ва хо̄тпанув потраныл ам ёл-хассанум, на̄н ань э̄лаль та̄н о̄вылтыт ловиньтэ̄н.
Сӯкыръя па̄выл нэ̄

	Нуми хурит Альбина Даниловна Монина по̄слым о̄лы. Тав рēтыӈ ю̄свой э̄тпос 10 хо̄талэ̄т 1969 та̄лт Сӯкыръя па̄вылт самын патыс. А̄тятэ Данил Гаврилович Сайнахов. Гаврил Васильевич, о̄патэ, хо̄нтлын ма̄н ялыс, юв ёхталас. Оматэ Домна Григорьевна, такви о̄парищ наме Хозумова, Хо̄рыӈпа̄вылныл о̄лыс. Анēкватэ Мария Ивановна.

	Альбина Даниловна Саранпа̄выл школат ханищтахтас. О̄йкатэ Алексей Каллистратович Монин Ня̄хщамво̄ль па̄выл ма̄ньщи хум, тэ̄н Саранпа̄вылт акван-хо̄нтхатсы̄г. Кит а̄ги янмалтасы̄г. Любатэ̄н щēмьяӈыг ēмтыс, Сӯкыръят о̄лы. Ма̄нь а̄гитэ̄н Наташатэ̄н Ягримт ханищтахты.

	Тэ̄н о̄йкатэ̄нтыл о̄влэ̄т Ня̄хщамво̄ль па̄вылт о̄лсы̄г, Альбина Даниловна тот интернатт рӯпитас. Ётыл Сӯкыръян ва̄нтлысы̄г, ань тот о̄лэ̄гыт.

	 

Тав хӯл алыщлы ос во̄раи

	 


		Эдуард Николаевич Лещук о̄с Сӯкыръя па̄вылныл ёхталас. 1970 та̄лт я̄ӈк на̄тнэ э̄тпос 15 хо̄талэ̄т самын патыс. Рӯтанэ пуссын Кульпас ēр нупыл о̄лэ̄гыт. Оматэ Ольга Егоровна Гындыбина нила увщи ос кит каӈк ёт яныгмас — Татья, Лена, Зина, Валя, Пēтр ос Миша.

		Эдуард школа а̄стламе юи-па̄лт Тобольск ӯст рулевой-мотористыг ханищтахтас, Кульпас па̄выл рыбоучастокт кит та̄л рӯпитас, «Ишим» катерыл яласас.

		Э̄кватэ Галина Петровна, такви о̄парищ наме Сайнахова, Сӯкыръя па̄выл ма̄ньщи нэ̄. Тэ̄н хӯрум ня̄врам о̄ньщēг — кит юртыӈ пыгрищиг, Ваня ос Пēтр, а̄гитэ̄н Настя. Пыгагēн Ханты-Мансийск ӯст медучилище а̄стласы̄г. Иван ань Ямал ма̄т Салехард ӯст о̄лы, мо̄т пыгēн ос Шайтанка па̄вылт рӯпиты, сас щēмьяӈыг ēмтсы̄г. А̄гитэ̄н хо̄тхуйплов та̄лэ то̄влыс, иӈ школат ханищтахты.

		Та̄н мис, лув янмалтэ̄гыт, туи пум ва̄рēгыт. Эдуард Николаевич хӯл алыщлы, во̄раи. Каснэ ма̄н тав нилыт та̄л ты ялыс. Тав ла̄вме щирыл, юн, Сӯкыръят, тамле касыл о̄с ва̄рыглэ̄гыт, па̄влыӈ ма̄хум халанылт касыгла̄лэ̄гыт. Спорт, ла̄ви, ты сака ёмас, нёвсуӈкве э̄ри, ха̄йтыгтаӈкве, то̄нт нэ̄матыр а̄гм манос лю̄ль номт наӈ палтын ат ёхты, ат ханы.

		 

Ма̄ньлат пыг

		 

		Максим Никитин 14 та̄лэ то̄влыс, ва̄т са̄грапнал э̄тпос 24 хо̄талэ̄т 2002 та̄лт самын патыс. Ань нёлолов классыт ханищтахты. А̄тятэ Валерий Анатольевич, оматэ Екатерина Анатольевна. Максим увщи о̄ньщи — Ирина, Тобольск ӯст о̄лы.

		Ты ма̄ньщи пыгрищакве татем молях, кӯстырыг ма̄ньха̄пыл товыс, ам таве китыгласлум, тох яласаӈкве тав хо̄т ханищтахтас. Пыг ла̄ви, тав Хо̄сло̄х па̄вылт яныгмас, ха̄пыл ма̄ньта̄гыл товуӈкве ха̄сы. Каснэ ма̄н о̄выл щёс ялыс, тавēн сака мӯстыс.

		Ты я̄тил ма̄ньщи хо̄тпатēнув пуссын пуста̄гыл вос о̄лэ̄гыт. Э̄лаль о̄с аквтох ма̄ньха̄пыл вос яласэ̄гыт, вос касэ̄гыт, пēс йис тэ̄ланув э̄лаль вос тотыяныл.

 
