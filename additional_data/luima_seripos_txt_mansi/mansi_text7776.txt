
Москва ӯст «Сокровища Севера» намаим са̄тхуйпловит суссылтап о̄лыс. Тот ка̄сыӈ та̄л Россияв са̄в ма̄ныл лӯима̄т о̄лнэ мирыт акван-хо̄нтхатыглэ̄гыт ос са̄всыр тэ̄ланыл суссылтым, матыр ва̄рим ханищтахтэ̄гыт ос та̄нки халанылт касэ̄гыт.  
Ма̄н округувныл хо̄т­пан э̄лумхо̄лас тув ялсыт. Тот янге-мане пуссын хотьют маныр ха̄сы - та урыл потырты, таи суссылты ос мӯй ма̄хум ханищты. Ань Югра ма̄в «Лучшая региональная экспозиция» касылыт о̄выл диплом-нэ̄пакыл мӯйлуптавес, Ямал ма̄­ныл ёхталам хо̄тпат китыт местат о̄лсыт ос Камчатка ма̄ныл ма̄хум хӯрмит местат. Щар яныг Гран-при мӯйлупса Сахалин ма̄ныл ёхталам ма̄хум висыт. 
Са̄всыр касылыт каснэ порат ма̄н ма̄хманув то̄ва номинацият о̄с но̄х-патсыт. Тох «Полярный стиль» нампа лӯима̄ мирыт мас­нутаныл сус­сыл­тан касы­лыт «Югра-Классик» театр но̄х-пат­сыт, та̄н ань Гран-при мӯй­лупса о̄ньщēгыт. Тувыл Геннадий Райшев, хурит по̄слум о̄йка, хуриянэ щирыл «Я. Семья. Югра. Россия» нампа театр маснутыт хорам­тасыт. Та̄н ань о̄выл диплом-нэ̄па­кыл мӯйлуптавēсыт.
Ха̄льӯс район Саран­па̄вылныл о̄лнэ «Са̄лы лё̄ӈх» э̄ргын-йӣквнэ ня̄в­рамыт тув во̄виньта̄лве­сыт. Та̄н «Кочевье Севера» фестивалит кит мӯйлупса висыт, а̄гирищит-пыгри­щит «Вокально-инстру­ментальное твор­чество» номинацият о̄выл места ос яныг хо̄тпаныл китыт местал май­вēсыт. Ты ко­ныпал Николай Гоголев «Вокал (сольное испол­не­ние тради­ционной песни, дети)» номинацият но̄х-патыс. 
Тувыл Белоярский район Касум па̄вылныл ёхталам Юрий Тарлин совныл (ровдуга, хӯл сов) ва̄рим пормасыт ма̄гыс о̄выл места вис ос Нумто па̄вылныл о̄лнэ Татьяна Пяк совныл ю̄нтэ маснутанэ ма̄гыс я̄нас мӯйлупсал майвес. Татьяна Пяк ос Елена Федотова сӯкыр э̄тпос са̄тхуйплов хо̄талт намхо̄таланэ̄н о̄лыс. Тэ̄н ма̄хманэ̄н мӯй­лупсал ва̄рвесы̄г, Татьяна Дмит­ри­евна ла̄выс, тав хосат та̄гыл Москван ялуӈкве таӈхыс, тув о̄выл щёс ялыс. Ань ты намхо̄талэ̄т тав яныг ща̄гтыл о̄лы. 
Тэ̄нут щё̄питан касы­лыт ма̄н «Касум ёх» музейт Елена Фёдотова ос «Тōрум Маа» музейт Надежда Коновалова, рӯпитан нэ̄г яныт­лыягӯв. Тувыл Касум па̄вылныл са̄сныл порма­сыт ва̄руӈкве Аксинья Ер­ныхова ос Нумто па̄выл­ныл Ольга Обатина сак хар­туӈкве мӯй ма̄хум ханищ­тасы̄г. Ты нэ̄т пус­сын диплом-нэ̄пакыл пус­сын мӯйлуптавēсыт. 
Ты коныпал Югра ма̄ныл ёхталам кӯщаит ēӈта пасан ва̄тат са̄всыр тэ̄лат урыл потыртасыт. Та̄н «Стойбищная школа-сад» ищхӣпыӈ ут хосыт ханищтан тэ̄ла суссыл­тасыт. Тот са̄в пӯмащ ва̄р­малит о̄лсыт, са̄в ма̄ныл ёхталам мӯй хо̄тпат ёт акван-хо̄нтхатыгла̄лсыт. Ты урыл ётыл о̄с тах хансэ̄в.
Тамара МЕРОВА
 
