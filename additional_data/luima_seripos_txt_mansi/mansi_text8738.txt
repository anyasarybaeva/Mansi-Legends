
Яныг таквс э̄тпос о̄вылтахтам порат Югорск ӯс о̄лнэ ня̄врамыт ос ма̄ньлат хо̄тпат мирколт янытлавēсыт, та̄н диплом-нэ̄пакыл ос 10 со̄тыра солко̄вил майвēсыт. Тамле олн-нё̄тмилыл Югорск ӯс о̄лнэ ма̄хум ка̄сыӈ та̄л касыл щирыл мивет. 
Ты та̄л 40 ня̄врамыт ос ма̄ньлат хо̄тпат нэ̄пака­ныл тув кēтсаныл. Та̄н та̄нки рӯпатаныл ка̄р­ка­мыг ва̄рияныл, ёмащакв ханищтахтэ̄гыт, мирн нё̄тэ̄гыт ос волонтёрыг о̄лэ̄гыт.  
Ты та̄л 20 э̄лумхо̄ласыт 9 касылт но̄х-пат­сыт, та̄н халанылт Ульяна Белова о̄лыс. Ма̄ньщи а̄ги «За успехи в работе по сохранению культуры коренных малочислен­ных народов Севера» нампа рӯпататэ ма̄гсыл янытлавес. 
Ульяна 14 та̄лэ то̄влыс, тав школат 8 классыт ханищтахты. А̄ги ма̄ньщи о̄лупсал пӯмщалахты, са̄в та̄л «Прометей» колн яланты, тот мо̄т ня̄вра­мыт ёт ма̄ньщи ос ханты йӣквыт ханищты. 
Ты та̄л тав «Суева̄т па̄вылт» Ӯринэ̄ква хо̄тал о̄лум порат ма̄ньщи йӣкв йӣквыс. Лӯпта э̄тпост Ханты-Мансийск ӯсн ханищтапн ялыс, Творчество колт хӯрум хо̄тал сыс са̄ӈквылтапыл са̄ӈквылтаӈкве ханищ­тахтас.  
Школат Ульяна ёма­щакв ханищтахты ос волонтёрыг о̄лы. Тав ка̄­сыӈ э̄лумхōласн нё̄туӈ­кве таӈхи. Ка̄ркам а̄ги са̄всыр янытлан нэ̄пакыт о̄ньщи.  
Тав яныг щēмьят самын патыс, каӈке наме Григорий, тав 16 та̄лэ то̄влыс, апщитэ Ярослав 10 та̄л янытыг о̄лы, ма̄нь а̄пщитэ Вячеслав ва̄т са̄грапнал э̄тпос о̄выл­тахтам порат 5 та̄лэ тах то̄влы. Ульяна оматэ юн колсори рӯпата ва̄руӈкве акваг нё̄ты. Ань та̄н а̄тя­ныл юв ӯрияныл, мо̄лты та̄л таквсы порат тав хо̄нтлаӈкве минас. 
Дарья Аментьева  
