
Ка̄сыӈ та̄л во̄ртур э̄тпос китыт ӯщлахтын хо̄талэ̄т хӯл алыщлан ма̄хум ялпыӈ хо̄таланыл янытлаве. Ты янгыщ хум хо̄тпат та̄н рӯпатаныл, ос а̄гит, нэ̄т хӯл алыщлаӈкве о̄с таӈхēгыт. Яныг хо̄нт о̄лум порат нэ̄ хо̄тпат ос ня̄врамыт та̄н хӯл алыщлым са̄в мир тыттуӈкве ты вēрмысыт. Та̄н та̄нкина̄ныл ат са̄литасыт, тэ̄лы ман таквсы по̄льтахтым тох та рӯпитасыт. 
Та та̄рвит пора та­хольт ювле хультыс, ань нэ̄ хо̄тпат нас ӯщлах­тын ма̄гыс ос йильпи хӯл тэ̄нэ ма̄гыс та̄нки хӯл алыщлаӈкве яласэ̄­гыт. Ань то̄ва нэ̄т урыл ам хансэ̄гум. 
О̄выл хурит Анастасия Канева (Сайнахова) по̄слыма. Тав щēмьятэ ёт Саранпа̄вылт о̄лы, ос ӯщлахтын хо̄талыт та̄н Пувлах па̄вылн яланта̄лэ̄гыт. Тав тот няслым тамле сорт хӯл пувыс. 
Настя такви урēт потыртас, тэ̄н о̄йкатэ̄н­тыл ат ня̄врам о̄ньщēг, нила пыг ос акв а̄гикве. Та̄наныл янмалтым Настя юн ӯнлы, ат рӯ­питы, ос школа а̄стламе юи-па̄лт ма̄нь ня̄врамыт ӯрнэ хо̄тпаг ханищ­тахтас. 

О̄йкатэ Эдуард Канев МУП «Теплосети» кӯр па̄лтыглан хо̄тпаг рӯ­питы. О̄влэ̄т са̄лы ӯрим са̄лыӈколт яласас, ма̄нь та̄гыл тув тотыглавес, тот каӈкēн нё̄тыс. Нэ̄тэ о̄с тув во̄виньтастэ, ту­выл ня̄врамыӈыг ēмт­мēн порат па̄вылн та ва̄нтлысы̄г. 
Пувлах – тыи Настя тав а̄ще самын патум ма̄тэ, тот щащēкваге-о̄паге о̄лсыт. Ань Эдуард ос Настя ня̄враманыл ёт нас ӯщлахтуӈкве яласэ̄гыт, туи мотор ха̄пыл хус вēрыста ми­нуӈкве э̄ри. Аквъёт хӯл алыщлэ̄гыт, пил ва̄тэ̄­гыт, па̄кв паттэ̄гыт. Ты Канев щēмья э̄лаль юр­тыӈыщ ос пуста̄гыл вос о̄лэ̄гыт.
Мо̄тыт хурит Ольга Давыдова (Пеликова) по̄слым о̄лы, тав Хулюм­сӯнт па̄выл­ныл. Тавēн о̄с хӯл алыщлаӈкве мӯсты, Щерки о̄йкатэ̄нтыл аквъёт яласэ̄г. Аркадий пыге 2012 та̄лт лусы­тан ма̄ныл юв ёхтыс ос такви ня̄врамыӈыг ēм­тыс. Тав о̄выл ло̄псыт по̄слым о̄лы. Ты э̄тпост хус щислат ва̄т нупыл хо̄т та̄лэ то̄влы. Ма̄н пыг янытлылӯв ос щē­мьятэ аквтох хӯлыл вос тыттытэ. Ольга мо̄т пыге Максим ос Юля а̄гитэ мо̄лтынув школа а̄ст­ласы̄г ос э̄лаль ханищ­тахтэ̄г. Нэ̄ во̄ртур э̄тпост атпан нупыл ат та̄лэ то̄влы, тавēн ос пуста̄гыл о̄луӈкве ла̄­вēв, са̄в со̄т, са̄в щунь!

Тэ̄лы порат нэ̄ хо̄т­патн хӯл няслым налми ва̄тат ӯнлантаӈ­кве о̄с мӯсты. Ты хурит Елена Бердинская (Ворончихина) Са̄кв я̄ ва̄тат няслым хӯл­кве пувыс ос такем ща̄г­тыс. Мēн Лена ёт шко­лат аквъёт ханищтахтас­мēн. Тав ма̄нь­та̄гыл Нё̄рт яныгмас ос школат ханищтахтаме порат Саран­па̄выл интер­натт о̄лыс. Туи юн о̄лнэ̄тэ сыс нё̄рыӈ я̄т мо̄т а̄гири­щит-пыгрищит ёт хӯл няслым ха̄йтыгтасыт ос тувыл атыӈ исмит хӯл па̄йтыгласыт. 

Сосса ма̄хум ма̄гыс хӯл – ты ма̄н со̄тув, ма̄н щунюв, пасананув хӯлыӈ тэ̄нутыл та̄глэ̄кв вос ӯнлэ̄гыт.
Тамара МЕРОВА 
