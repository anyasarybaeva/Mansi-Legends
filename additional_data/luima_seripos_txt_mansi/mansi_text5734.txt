
Ювле хультум туи ля̄ххал тотнэ ма̄хум ма̄-во̄й ма̄ныл но̄х-винэ ма̄н тотыглавēсыт. Округ кӯщай ва̄ӈын нэ̄ Галина Максимова ос ма̄-вит ӯргалан ва̄рмаль щирыл рӯпитан кӯщай хум Сергей Пикунов тув о̄с ялсы̄г. Ма̄-во̄й винэ ма̄хум та̄нки рӯпатаныл суссылтасыт ос ты урыл потыртасыт. 
Ань са̄в йильпи ищ­хӣ­пыӈ ут о̄лы, ма̄в то̄рум­ныл нумыл ураль­таве ос ёмщакв ӯргалаве, па̄ӈк­тым ма̄-ло̄мтыт молях хот-вивет ос та̄ра сыстамтавет. «Самотлор­нефтегаз» нампа компа­ния ма̄-во̄й винэ мо̄т колыт халт Россият щар яныг, тав «Роснефть» нампа нупыл хансым о̄лы. 
1965 та̄л лӯпта э̄тпост Нижневартовск ӯс по̄­хыт щар о̄выл щёс ма̄-во̄й ма̄ныл но̄ӈхаль путасас. Кēртурыт хот-исыглахтасыт, тув мус та̄кыщ ма̄-во̄й со̄схатас. Та порат хо̄тал сыс акв со̄тыра тонна са̄вит нефть но̄ӈхаль-овтыс. То̄нт ма̄ янытыл ля̄ххал тотнэ хо̄тпат пуссын ты урыл хассыт, Советский Союзт щёлыӈ ма̄ хо̄нт­сыт. Тыима̄гыс ань кӯ­щаит ма̄нав о̄влэ̄т та ма̄ сунсуӈкве тотсаныл. 

То̄нт «Самотлорнефте­газ» компаният ма̄-вит ӯргалан кӯщай ва̄ӈын хум Ренат Миргазов ла̄выс: «Пēс порат па̄ӈк­тым ма̄т хот ат щё̄пита­вēсыт. Ань ма̄н 2013 та̄л па̄сныл ка̄сыӈ тэ̄лы яныг тракторыл та па̄ӈк­тым, во̄ил со̄сан­тым ма̄-ло̄м­тыт но̄х-хилы­янӯв. Ты кастыл йильпи тракто­рыт ёвт­сӯв. Та̄н я̄ӈкыл­мат ёл ат ра̄гпēгыт, я̄ ос тӯр я̄ӈк хосыт унсуӈкве вēрмēгыт». 
Ма̄-во̄иӈ ма̄т рӯпитан ма̄хум тамле трактор атахкем та̄л ювле хуль­тум порат о̄выл щёс ёвтсыт. Тавēтыл ма̄ осэ сыстамтаӈкве кӯстыр. Ань тот пуссын аквъёт аквхуйплов тамле трак­тор ма̄ хот-щё̄питым рӯпиты. Ты коныпал та̄н 2016-2017 та̄лытныл па̄ӈктум ма̄-ло̄мтаныл лӯптал ос ма̄нь йӣвытыл ӯнттуӈкве патсаныл. 

Галина Максимова хосат та̄гыл ма̄-вит ӯр­галан кӯщаиг рӯпиты. Тав щар о̄выл щёс лов та̄л ювле хультум порат ма̄-вит уральтаӈкве та ēрн ялыс. То̄нт сака са̄в па̄ӈктым ма̄ о̄лыс. Ань нефтяникыт са̄всыр йиль­пи ищхӣпыӈ утыт ёвт­сыт, рӯпатанылт ма̄-ви­тув матыр па̄ӈктын ва̄р­маль ēмты, та̄ра молях хот-выганыл. 
«Самотлор» ханты ла̄тыӈныл ма̄ньщи ла̄т­ӈыг толмащлаӈкве ке, «Хо̄лам тӯр» тох ла̄ваве. Ты ма̄ мувлахи янытэ̄т я̄ӈкылмаӈ, та ляпат нот палытыл ханты ма̄хум о̄лэ̄гыт. Са̄ртын тэ̄лы по­рат геологыт тув мус туп ёсал ёхтуӈкве вēр­мысыт. Хунь ма̄-щунь тот хо̄нт­вес, нефтяникыт та тӯр котильн сэ̄й хартсыт, тумп ва̄рсыт ос вышкат тув тӯщ­тысыт. Тыщир ущта тот ма̄-во̄й виӈкве вēр­мы­сыт. 
Ань «Самотлор» нампа тӯр ляпат о̄лнэ Нижне­вартовск ос Мегион ӯсыг сас я̄ӈкыл­маӈ ма̄т ӯнт­тувесы̄г. Ань ты ӯсыгт карыс, нё̄т­нэ колыт ӯн­лэ̄гыт, ёмас лё̄ӈхыт ва̄р­вēсыт, тот са̄в­сыр мир о̄лы. Ты щуниӈ ма̄т ань ты хо̄тал мус пуссын ак­въёт са̄тлов са̄вит про­цент Россия ма̄-во̄й но̄х-вуй­вес, ма̄н мирув ма̄гыс са̄в олн сэ̄лвес.

