
Ма̄ньполь э̄тпос атыт щислат Ханты-Мансийск ӯст о̄лнэ ханты ос ма̄ньщи ма̄хум  «Тылыщ пори» пӯрлахтын кан ва̄рыгласыт. Рущ щирыл ке толмащлаӈкве, ты ялпыӈ хо̄тал «Праздник угощения Луны» ла̄ваве.  Ма̄ньщи ла̄тӈыл ма̄н таве ос «Э̄тпос пӯрииг» ла̄вилӯв.Ань ӯст о̄лнэ ос мо̄т ма̄ныл ёхтум мӯй ма̄хум нилыттыг «Торум Маа» музейт акван-атхатыгласыт ос тот йильпииг яныгман э̄тпос нупыл по̄йкщасыт. Ма̄-ӯнтталам, ма̄-вит о̄лыглам па̄сныл йис ма̄хум Э̄тпос ос Хо̄тал  урыл тамле пēс мо̄йт мо̄йтыгласыт. 

	«Э̄тпос-пыг Хо̄тал нэ̄тэ̄нтыл о̄лсы̄г.  Тувыл  Хо̄тал хумитэ юи-па̄лт ня̄влалахтам нэ̄ ёт Э̄тпос-пыгн консыгтахтасы̄г ос кит нупыл харттуӈкве та патыстэ̄н. Тув мус капыртасы̄г, Э̄тпос-пыг киттыг-манумтастэ̄н. Хо̄тал нэ̄н сымта̄л о̄лнэ па̄лэ ликмыс. Нэ̄ то̄нт та ло̄мтэ ма̄нь ня̄врам хольт ма̄нигтастэ, а̄пан пиныстэ ос тот нёвитым, э̄рпащиӈыг та янмалтытэ. Ты ня̄враме хота мус яныгми, хӯрум хо̄тал туп яныг хо̄тпаг ēмтала̄лы ос тувыл о̄ста ма̄ниг ēмтапи. Тувыл ма̄нь ня̄врамыг ēмтум утэ а̄пан хуюптытэ, нёвитытэ, ос э̄лаль янмалтахтым тох та о̄лэ̄г. Таитэ аквтох хӯрум хо̄талн ян
	гыг ēмталы, та юи-па̄лт оста ма̄ниг ва̄рхаты.

	Юи-о̄вылт нэ̄ турēн ёхтыс, ка̄тагēт-ла̄глагēт щар ва̄гта̄л патыс. Тав нёвитам ло̄мтэ пӯврыг ва̄рыстэ ос хотталь но̄ӈхаль та вущкасастэ, ла̄выс: «Ам ат вēрмысум…Наӈ  То̄румн ань вос янмалтавен ос э̄руптым вос о̄ньщавēн». Пӯвыр утэ То̄румт Э̄тпосыг ēмтыс. Тувыл э̄лаль тав аквтох яныгма̄лы ос аквта щирыл ма̄ниг ва̄рхаты». 

	Соссаӈ ма̄хманув «Тылащ пори» манос «Э̄тпос пӯри»  ялпыӈ хо̄таланыл тӯя̄г Э̄тпос яныгман порат ва̄рияныл. Ты порат хо̄таланув ка̄сыӈъēмт хосаннув по̄стыглэ̄гыт, кон ма̄лтыпыг ēмты, ма̄-витув о̄с но̄х-са̄йкалы. Ань ма̄хум по̄йкщēгыт, хӯл вос са̄вми, ӯйхул вос  са̄вми, та̄нки о̄с пуста̄гыл, щуниӈыг вос о̄лэ̄гыт. 

	Ты пēс ялпыӈ хо̄тал янытлаӈкве ос ёмас ва̄рмалит ма̄гыс пӯрлахтуӈкве «Торум Маа» музейн ань З.Н. Лозямова, Е.А. Нёмысова, М.А. Лапина, Л.К. Зубакина, Т.А. Молданова, Р.Г. Решетникова, Ф.А. Иштимирова, А.М. Константинов, Д.В. Лельхов, Ю.Г. Кондин, Т.А. Молданов Ханты-Мансийскат о̄лум ханты хо̄тпат ос Белоярск ӯсныл  Т.С. Пятникова ос М.Ф. Яркина во̄виньталвēсыт. Ты А̄с ма̄хум пуссын ётыл культура Департамент па̄лыл мӯйлупсал майвēсыт. 

	Педагогический колледжит ханищтахтын а̄гит-пыгыт, «Хо̄тал» нампа А̄с-угорский ма̄-хум театрыт рӯпитан хо̄тпат матыр ва̄руӈкве тот о̄с нё̄тсыт. Тувыл 

	музейт рӯпитан нэ̄т нё̄влиӈ исмит па̄йтсыт, мӯй ма̄хум атыӈ исмитыл тыттысаныл. Пус-сын ёмащакв мӯйлы-сыт, та̄нанылн тот мӯстыс. «На̄й лылы» нампа кинофестивальн ёхталам мӯй хо̄тпат о̄с тув ёхталасыт. Сергей Иванов, режиссёр-о̄йка, соссаӈ ма̄хманув пēс ва̄рум накыт нупыл сунсым сака пӯмщалахтуӈкве патыс, тав ань йильпи кина ва̄руӈкве номылматас. 

	 

	Тамара 

	Мерова

	 
