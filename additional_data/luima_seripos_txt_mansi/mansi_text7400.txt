
Ханты-Мансийск ӯст «Дух огня» нампа XIX ос XX мирхал кинофестиваль о̄лыс. Кина ва̄рнэ ма̄хум ӯсувн Россия коныпал Индияныл, Китайныл, Испанияныл,  Канаданыл ос Данияныл ёхталасыт, тыт рēтыӈ ю̄свой э̄тпос 22-28 хо̄таланэ̄т мӯйлысыт. То̄ва кинат 30 э̄лы хо̄н ма̄ныл нас кēтыглавēсыт – пуссын аквъёт 100 арыгтем кинат суссылтавēсыт.
Тамле фестиваль 2002 та̄лт кинорежиссёр о̄йка Сергей Соловьёв тав ва̄руӈкве номылматастэ, ань ты та̄л 19 ос 20 щёс ты о̄лыс. Намыӈ-суиӈ режиссёрыт ос актёрыт ёхталасыт – Алексей Федорченко, Дмитрий Дюжев, Анна Банщикова, Олеся Судзиловская, э̄лы хо̄н ма̄ныл югославский ос сербский режиссёр Эмир Кустурица ос мо̄т са̄в ма̄хум. 
О̄выл хо̄тал мӯй ма̄хум ос ӯс мир КТЦ «Югра-Классик» колн атхатыгласыт. Округ кӯ­щай нэ̄ Наталья Комарова тох ла̄выс:  «Ты ёмас тэ̄ла о̄выл­там хум Сергей Алексан­дрович Соловьёв ла̄выг­лас: «Ка̄сыӈ хо̄тпа э̄лы хо̄тал ва̄ӈкве таӈхитэ». Ос ты «Дух огня» фестиваль хосыт режиссёрыт хосан сунсуӈкве вēрмēгыт – номылматам тэ̄ланыл пуссын кинан по̄слыяныл. Кина щё̄питан я̄тил ма̄хумакве, Югра ма̄ На̄йпосэ на̄н ётын вос о̄лы, лё̄ӈхын вос постытэ. Са̄в ёмас, пӯмыщ кина ва̄рēн. Ӯсувт ёмас номтыл ё̄мыгтэ̄н, мӯйлэ̄н!»
Фестиваль пēриян жюри тэ̄латэ са̄ттем рӯпитас, та тармыл кино­критик Борис Нелепо тав пуӈктотыс. Юи-о̄выл хо̄­тал но̄х-патум ма̄хум нама­ныл ла̄ввēсыт.
«Дух огня» XIX кина ва̄рнэ мирхал фестиваль 
«Золотая тайга» нампа щар ма̄к яныг мӯйлупса «Камешки» индийский кинан майвес, режиссёр П.С. Винотрадж. 
«Серебряная тайга» китыт места Филиппины ма̄ныл ёхталам режиссё­рын Джон Лазам «Буксир» кинатэ̄н майвес. 
«Бронзовая тайга» хӯрмит места Филипп Лакот вистэ, «Ночь королей» кинатэ ма̄гыс янытлавес. Хум кинатэ 2021 та̄лт нила ма̄т по̄слыстэ – Францият, Канадат, Кот-Д’Ивуар ос Сенегал ма̄т. 
Ма̄нь кина-охсат ва̄рнэ ма̄хум халт кит Россий­ский кинаг янытлавесы̄г:
«Золотая тайга – короткий метр» мӯйлуп­са Павел Сердюковн «Встречи. Эпизод 1» кинатэ ма̄гыс майвес. 
«Серебряная тайга – короткий метр» режиссёр хум Демид Романов ви­стэ, ва̄рум кинатэ на­ма­ястэ «Любимый братом».     
«Дух огня» XX кина ва̄рнэ мирхал фестиваль 
«Золотая тайга» нампа щар ма̄к яныг мӯйлупса «Сказка для старых» кина вистэ, режиссёрыг Роман Михайлов ос Фёдор Лавров о̄лэ̄г. 
«Серебряная тайга» китыт места Америка ма̄ныл ёхталам хо̄тпан Рикки Д’Амброуз майвес, «Собор» кинатэ ма̄гыс.
«Бронзовая тайга» хӯрмит места Аргентина ма̄ныл ёхталам режиссёр Лукас Ларрьера тав вистэ, кинатэ – «54-й канал».
Ма̄нь кина-охсат ва̄рнэ ма̄хум халт «Золотая тайга – короткий метр» мӯйлупса «Триптих» кинан майвес, режиссёр Яна Осман.
«Серебряная тайга – короткий метр» китыт места Осман Набиев вистэ, ва̄рум кинатэ «St.Petersburg, Florida» намаястэ.
«Твоё кино» конкур­сыт ня̄врамыт ма̄гыс ва̄рим кинат пēриявēсыт.  «Золотая тайга» Канада­ныл о̄лум хум Ниган Трудель вистэ, «Шум» кинатэ ма̄гыс. 
«Лучший европейский фильм для детей» дипло­мыл «Сёстры» кина май­вес, режиссёрыг Силье Саломонсен ос Арильд Остин Оммундсен Норве­гияныл ёхталасы̄г. 
Янытлан дипломыл «Сердце Мескита» Мекси­ка ма̄ныл тотыглым кина майвес, режиссёр Ана Лаура Кальдерон.
Ты хо̄нтхатыглап оиг­паме порат, фестиваль кӯщай ва̄ӈын нэ̄ Мария Зверева ла̄выс: «Кина ва̄рнэ мӯй ма̄хум, кинат пēриям нэ̄ ос хум хо̄тпат, кинат сунсум мир, на̄нанн ам са̄в ёмас, сымыӈ ла̄тыӈ ла̄вēгум. Матъёмас ты са̄тт ма̄н аквъёт о̄лсув, потрамасув, халанувт ханищтахтасув. Культура – ты ма̄к э̄рнэ тэ̄ла, аквъёт рӯпитаӈкве патэ̄в те, о̄с са̄в ёмас кинат ка̄салэ̄в тах».
Тувыл режиссёр о̄йка Сергей Соловьёв ва̄рум кинаге «А кто не любит Генделя, тот получит пенделя» ос «Асса» сус­сылтавесы̄г.
Светлана РОМБАНДЕЕВА
 
