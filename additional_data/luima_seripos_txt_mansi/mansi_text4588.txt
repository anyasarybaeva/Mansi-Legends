
Ка̄сыӈ тув лӯпта э̄тпос 22 хо̄талэ̄т «То̄рум Маа» нампа музейт са̄в хо̄тпа акван-атхатыгла̄лы. Та хо̄тал Юван Николаевич Шесталов самын патум хо̄талыг о̄лы. Тав о̄лнув те, ты та̄л 81 та̄лэ то̄влыс.
Ань тув са̄в хо̄тпа ёхталас. «Хо̄тал» нампа театрыт рӯпитан а̄гит-пыгыт э̄ргысыт, са̄ӈквылтасыт. «Куккук» ма̄ньщи э̄рыг о̄с э̄ргысаныл, ты Татьяна Фоминых ос Юлия Яркина тэ̄н э̄ргыстэ̄н, Александр Тургачев та сыс ко̄йп ра̄тыс.
Сюнер Анышев Юван Шесталов хансум потранэ ань э̄ргыг ва̄риянэ. Татем пӯмщиг акватэ э̄ргыстэ, тамле э̄рыг рущ ла̄тӈыл «рэп» тох ла̄ваве.
Маргарита Федоровна Рябова акв потыр мирн ловиньтастэ, ловиньтанэ̄тэ сыс Юлия āгитэ са̄ӈквылтас. Ма̄хум пуссын суйта̄л ӯнлысыт, ты потыр хӯнтлысаныл.
Юван Николаевич о̄лмēт са̄в юрт о̄ньщис, та̄н ань ка̄сыӈ та̄л ты музейн таве ка̄стуӈкве ёхталэ̄гыт. Акв юртэ Вадим Орлов о̄с поэтыг о̄лы, тав ань такви хансум тит э̄ргаге мирн э̄ргысаге. Светлана Динисламова стихыт мирн ловиньтас, тав ань о̄с э̄сгувес. Вадим Орловн ла̄ввес, стиханэ сака ёмащакв ос э̄рнэ щирыл хансуӈкв патсанэ.
Тувыл тув ёхтум ма̄хум пуссын со̄ламат тэ̄ӈкве ос исум ща̄й аюӈкве во̄ввēсыт. Мощēрт, яныг таквс э̄тпост, нёлолов та̄лыг ты то̄влы, ты яныг поэтув а̄тим. Ос ка̄сыӈъēмт тав наме иӈ суиӈнувег та ēмты. Ма̄хум тав стиханэ ущпылнэ̄г ва̄ӈкв таӈхēгыт, ханищтыяныл, са̄всыр ма̄т ловиньтыяныл. Ос мо̄т мир э̄лы-па̄лт ла̄вēгыт, Юван Николаевич Шесталов — ты ма̄ньщи хо̄тпа, тав ма̄ньщи мирув наме ма̄ янытыл тотыстэ. Со̄ль, ты хо̄тпа мощщаг хультум мире ма̄гыс ос ща̄нь ла̄тӈе ма̄гыс сыме сака ща̄ргыс.
