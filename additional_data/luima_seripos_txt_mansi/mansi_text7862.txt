
Ты таквс о̄вылтахтам порат сосса мир халт тамле ла̄тыӈ та̄рамлас – акв ханты нэ̄кве Софья Владимировна Онина яныг учёный хо̄тпаг ēмтум, тав наукат докторский диссертация хасме ма̄гыс яныг намыл миве – доктор филологических наук. 
Ты нэ̄кве Ямал ма̄т Шурышкарский районт Тильтим нампа ма̄нь па̄вылквет самын патыс. Омаге-а̄тяге нёлолов ня̄врам о̄щсы̄г, Соня а̄ги­тэ̄н 1969 та̄л я̄ӈк на̄тнэ э̄тпос 20 хо̄талэ̄т самын патыс, колта̄гла­нылт ни­лыт ня̄врамыг яныгмас. 
А̄тяныл Владимир Данилович са̄лыӈ хо̄тпаг о̄лыс. Са̄лыт ӯрим са̄всыр ма̄т яласас, та сыс тав во̄раяс, хӯл алыщлас. Ня̄врамыт оманылн ян­малтавēсыт, пуссын ща̄нь ла̄тӈыл потыртасыт ос пēс накыт, пēс ва̄рмалит ёмащакв ва̄сыт.  
Школан миннэ пора хунь ёхтыс, Софья Овгорт яныгнув па̄вылн тотвес, тот ханищтахтаме порат тав сака ка̄ркамыг ос ап­рыӈыг о̄лыс. Мо̄т ня̄вра­мыт э̄ссамтасыт, тав ос са̄в­сыр тэ̄лан вуйхатыг­лас. Хурит по̄слын ма̄гыс кружок ва̄рыс, тот ня̄в­ра­мыт ёт та̄нти хури по̄слы­сыт, са̄всыр потрыт стен­газетан хансыс. Тыи ма̄гыс акв тув порат тав ща̄рыщ ва̄тан «Орлёнок» ӯщ­лах­тын лагерьн тēты­главес. 
Школа а̄стламе юи-па̄лт Ленинград ӯсн А.И. Герцен нампа институтн э̄лаль ханищтахтуӈкв ми­нас. Тот тав ма̄нь ня̄вра­мыт ёт рӯпитан хо̄тпаг ханищтахтас. 1993 та̄лт Ханты-Мансийск ӯсн рӯ­питаӈкве ёхтыс. Педаго­гический колледжин рӯ­пи­таӈкв во̄ввес, тот тав а̄гит-пыгыт ханты ла̄тӈын ханищтасанэ, история ос этнография урыл лек­ция-потрыт та̄нанылн лови­нь­тас. Нэ̄ аквта ат та̄л сыс А̄с-угорский инсти­тутт о̄с рӯпитас. 
1997 та̄лт Марий Эл ма̄т о̄лнэ университет аспи­рантурат ханищ­тах­туӈкв патыс. Тавēн научный потре хансуӈкве Юрий Владимирович Андуганов нё̄тыс. Софья то̄нт са̄лы о̄щнэ тэ̄лат ла̄внэ ханты ла̄тӈыт акван-атуӈкве патсанэ, пуссын нэ̄пакн хассанэ. Диссертация-нэ̄паке ма̄гыс тав тамле яныг потыр хансыс – «Оле­неводческая лекси­ка хан­тыйского языка», 2001 та̄лт тав «кандидат филологических наук» намыл та майвес. 
Лов та̄лтем минас, ос ты та̄л тав «доктор фило­логических наук» нампа учёныиг та ēмты. Ань ос тамле тэ̄ла щирыл потре хансыстэ – «Способы вы­ра­жения побуждения в хантыйском языке». 
Ювле хультум э̄тпос 6 хо̄талэ̄т Софья Влади­ми­ровна Москва ӯст яныг учёныит э̄лы-па̄лт ты потре ловиньтастэ. Ла̄ви, то̄нт атпантем яныг учё­ныит акван-атхатыгласыт, тав потре хӯнтлысаныл ос са̄в ёмас ла̄тыӈ тавēн ла̄всыт. 
Мо̄лтынув Ханты-Мансийскат конференция о̄лыс, тот о̄с са̄в учёныит о̄лсыт. Софья Онина тот ты диссертациятэ урыл потыртас. Со̄ль, тав ма̄к сосса мир о̄лнэ о̄лупса урыл татем пӯмыщ ос номтыӈыщ потыртас. 
Ма̄ньлат ханты ма̄хум яныгхо̄тпат ёт хумус потыртэ̄гыт – маныр ла̄вуӈкве ро̄ви, маныр ат ро̄ви. Тав ла̄выс, ма̄нь па̄влыӈ ма̄т яныгмам хо̄тпат улпыл пуссын номēгыт, та̄н коланылн яныгхо̄тпа хунь щалты, тав ат ла̄ваве – юв щал­тэн, ӯнтэн. Ма̄ньнув хо̄т­пат юн о̄лнэ рӯтанылн тох ла̄вēгыт: «Ты хо̄тпа ла̄велн, тав юв вос щалты. Вос ӯнтты». Ля̄льт нэ̄ма­тыр ла̄тыӈ ла̄вуӈкв ат ро̄ви. 
Ос мо̄т тамле тэ̄ла урыл Софья тох потыртас. Яныгхо̄тпат нэ̄мхотьютн ат хӯлтыгласыт – ты рӯ­пата хумус ва̄руӈкв э̄ри, хумус ат э̄ри. Та̄н нас ла̄выгласыт – ты рӯпата ва̄рēлн. Вēрмēгын ман ат вēрмēгын, та ва̄рилын.
Тамле ёмас хо̄тпа яныг учёный намыӈыг ēмты. Ма̄н таве янытлылӯв, тавēн ань ос мо̄т ма̄ньлат хо̄тпат наука рӯпатан э̄лаль ханищтаӈкв э̄ри. 
Валентина УЗЕЛЬ
