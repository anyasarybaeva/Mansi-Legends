
Ты хурит Владимир Алексеевич Кряжков ос  ханты нэ̄г – Лилия Семёновна Петрушенко (а̄ги о̄парищ наме Ермакова) ос Елена Павловна Скрипникова (а̄ги о̄парищ наме Кечимова) по̄слым о̄лэ̄гыт. Сургут ӯст яныг таквс э̄тпост научно-практический конференция о̄лме порат ты ма̄хум тув ёхталасыт. Кряжков о̄йка – юридический наукат доктор нам о̄ньщи, Москват о̄лы. Тав «Международно-правовые нормы и российское законодательство в сфере защиты прав коренных малочисленных народов Севера» нампа доклад ловиньтас. 
О̄йка соссаӈ мир янытлытэ, са̄лыӈ-колыӈ ма̄хум тармыл патыянэ. 
Ханты нэ̄г Когалым ӯсныл ёхталасы̄г. Тэ̄н са̄лыӈ колт яласэ̄г, община кӯщаиг о̄лэ̄г. Лилия Семёновна ла̄внэ̄тэ щирыл, та̄н Когалым ӯст о̄лнэ кол о̄ньщēгыт кос, ос янгыщ во̄рт о̄лэ̄гыт, са̄лыяныл ӯрияныл. Ма̄-во̄й но̄х-винэ ма̄хум ёт акваг воритотэ̄гыт, са̄лыяныл ӯрнэ ма̄т та̄н ма̄-во̄й но̄х-виӈкве ат та̄ратахтэ̄гыт. Тав а̄ги-пыг о̄ньщи, Елена Павловна о̄с ня̄врам о̄ньщи. 
Татем ёмас нэ̄квēг, мирēн э̄руптытэ̄н, ща̄нь ла̄тӈēн янытлытэ̄н. Халэ̄нт тэ̄нти ла̄тӈыл потыртэ̄г. Хо̄тпа нупыл сымыӈ нэ̄квēг. Ты я̄тил ма̄хум пуссын пуста̄гыл вос о̄лэ̄гыт, пус ка̄т, пус ла̄гыл!
СветланаРОМБАНДЕЕВА
