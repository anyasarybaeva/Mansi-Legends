
Финляндия ма̄т Хельсинки ӯст финноугорский ма̄ньлат ма̄хум XI мирхал Конгрессаныл рӯпитас. Эстонияныл, Финляндияныл ос Россия янытыл о̄лнэ яныгса̄т арыгкем хо̄тпа тот акван-атхатыгласыт. Ма̄н округувныл Ольга Власова, Алла Иштимирова-Посохова ос Ирина Самсонова тув ялсыт.
Конгресс о̄вылтахтам порат о̄влэ̄т Василий Немечкин, финно-угорский ма̄ньлат хо̄тпат Ассоциацият кӯщай хум, кит та̄л сыс ва̄рум рӯпатаныл урыл потыртас. Ты юи-па̄лт ка̄сыӈ финно-угорский регион маныр рӯпата ва̄рыс, та урыл ла̄выс. Ма̄н округувт ма̄ньщит ос хантыт пēс йис о̄лупса но̄х-во̄рмалтан ма̄гсыл манхурип рӯпата ма̄хум ва̄рēгыт, ты урыл Ольга Власова ос Алла Иштимирова-Посохова потыртасы̄г. Тэ̄н «Сохраним язык в семье», «Развитие традиционных видов спорта», «Информационно-познавательный этножурнал» ос са̄в мо̄т проектыт урыл тот потыртасы̄г. 
Ма̄ньлат хо̄тпат мирхал ассоциацияныл хосат та̄гыл рӯпиты. Ос акваг са̄в ма̄хум тув пирмайтаве. Конгресс о̄лум порат 13 финно-угорский организацият тув хасхатуӈкве ка̄сащасыт. Ты организацият Финляндият, Эстоният, Мурманский областьт, Санкт-Петербург ос Москва ӯсыгт рӯпитэ̄гыт, та̄н о̄с пуссын тув хасвēсыт. 
Китыт хо̄талт ма̄хум хӯрум секциян ла̄кквауртхатым рӯпитасыт. 
Акв секцият хансум проектаныл урыл потыртасыт. Та̄н са̄всыр йильпи тэ̄лат ва̄руӈкве номылматэ̄гыт. Финноугорский рок-фестиваль ва̄руӈкве, тувыл интернет сайт щирыл са̄всыр мирыт пēс пормасаныл тыналаӈкве, са̄всыр словарит та̄ратаӈкве, ты коныпал «Финно-угр года» касыл ва̄рыглаӈкве таӈхēгыт. Ос са̄в мо̄т фестивалит, ханищтапыт ос йильпи ва̄рмалит та̄нки рекомендациянэ̄пакн хассаныл. 
Мо̄т секцият ос ООН ос ЮНЕСКО ма̄т ты мирхал ассоциация хумус э̄лаль рӯпитаӈкве паты, ты урыл потыртасыт. 2014 та̄лт я̄ӈк на̄тнэ э̄тпост ООН ма̄т форум рӯпитанэ̄тэ порат ма̄ньлат хо̄тпат ассоциация ос финно-угорский ма̄хум янытлан хо̄талыт ва̄рыглаӈкве номсы. 
Ос та юи-па̄лт ма̄хум йильпи президентхо̄тпа ос МАФУН правлениет рӯпитан ма̄гыс йильпи э̄лумхо̄ласыт пēриясыт. Ма̄н округувныл Алла Иштимирова-Посохова тот рӯпитаӈкве паты. Президент-хо̄тпаг хӯрум хо̄тпат Сампса Холопайнен (Финляндия), Норманн Лангерак (Финляндия) ос Лаур Лехмус (Эстония) рӯпитаӈкве ка̄сащасыт. Са̄внув хо̄тпа Сампса Холопайнен ма̄гсыл катпос пинсыт. Тав ань э̄лаль кит та̄л сыс ты Ассоциацият президентыг рӯпитаӈкве паты. Россияныл кит хо̄тпаг Яна Сажина ос Василий Немечкин президент ва̄ӈын хо̄тпаг пēриявесы̄г. 
Эстония, Коми республика ос Санкт-П е т е р бу р г  ӯс х а л т XII мирхал Конгресс рӯпитан ма̄ пēриявес. Мо̄тыт щёс ма̄ньлат хо̄тпат Эстоният акван тах атхатыглэ̄гыт. 
Ты та̄л сыс финноугорский ма̄т халт «Культурная столица финноугорского мира» нампа касыл ва̄рыглавес. Тув 8 заявка-нэ̄пак кēтыглымат, та̄н халанылт туп хӯрум проект пēриявес: Вешкелица па̄выл (Коми Республика), Обиница па̄выл (Эстония) ос Старые Быги па̄выл (Удмуртия). Конгресс оигпам э̄лы-па̄лт ос ты касылт но̄х-патум Старые Быги па̄выл ла̄ввес. Ань Удмуртия ма̄т о̄лнэ ты па̄вылкве «Культурная столица финно-угорского мира» нам о̄ньщи. 
 
 
 
 
