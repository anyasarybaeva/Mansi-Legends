
Наталья Ткачук, Ханты-Мансийск ӯст А̄с-угорский институтт рӯпитан нэ̄, тав соссаӈ ма̄хманув ань о̄лнэ о̄лупсав ханищтытэ ос нэ̄пакн хансытэ. Ма̄н газетав ва̄рнэ колувн то̄внакт щалтапа̄лы ос ма̄ньщи па̄вылт о̄лнэ хо̄тпанув о̄вылтыт потрыт ос та̄н хурияныл тоты. Ты туи Наталья Ня̄хщамво̄льн ялыс ос ня̄врамыт ӯщлахтан тэ̄ланыл урыл матыр-а̄ти та̄ра-паттыс. Ань ты о̄вылтыт ма̄н ты потрыт щё̄питасанӯв.

	Инесса 

	кА̄ркам А̄гирищкве 

	урыл

	– Паща о̄лэ̄н, ам намум Инесса Номина, ты та̄л ам о̄выл щёс школан минасум. А̄нумн ма̄ньщи ла̄тыӈ ханищтаӈкве сака мӯсты. Ма̄н Наталья Константиновна Самбиндалован ханищтавēв. Ань тамле ма̄ньщи ла̄тӈыт ва̄ганум: ома, пил, мис, лув, кӯтюв ос мо̄т са̄всыр ла̄тӈыт ханищтыянум тах. 

	Ам кит ма̄нь йӣгрищ о̄ньщēгум, тыи Эвелина, тав нила та̄лэ то̄влыс ос Мирослава ущтынув самын патыс. Ам щар яныг, таима̄гыс омамн акваг нё̄тэ̄гум. Ма̄нь йӣгрищагум ёмщакв ӯриягум. Ам са̄всыр стихыт ва̄гум. А̄нумн Агния Барто хансум «Я выросла» стихе сака мӯсты, ам таве акваг ловиньтылум. Школат ам ёмщакв, номтыӈыг ханищтахтуӈкве тах патэ̄гум. 

	 Туи ӯщлахтын пора

	Ня̄хщамво̄ль па̄выл сака нё̄тнэ ма̄т ӯнлы. Ма̄хум я̄т хӯл алыщлэ̄гыт, ӯщлахтэ̄гыт, во̄рт са̄всыр пил ос ла̄хыс атэ̄гыт, тот лылыēпе сыстам. Света ос Виталий Побокиныг Ня̄хщамво̄льт самын патсы̄г, тот о̄лэ̄г. Света ань атыт классыт ханищтахты, Виталик китыт классыт. Тэ̄н туи ӯщлахтын поратэ̄н о̄вылтыт тох потыртасы̄г: 

	– Мēн туи ща̄нягмēн-а̄щагмēн ёт Усть-Манья̄н акваг ялантымēн. Тот са̄в ӯсморах яныгми, пил ва̄тэ̄в. Тув порат мотор ха̄пыл хо̄т щё̄с тув минуӈкве э̄ри, тэ̄лы туп акв щё̄с тув минэ̄в. А̄тямēн ла̄выс, Мēсыг я̄в тыгле-тувле  щакара̄лы, таима̄гыс ма̄н хоса минэ̄в. Ос тэ̄лы я̄тэ тув-по̄ляве, таима̄гыс лё̄ӈхе сохтыл ва̄раве. Усть-Маньян миннэ̄в мус ма̄н кит ма̄нь ма̄ньщи па̄влыг ос во̄р колыт та̄ра минэ̄в. Ма̄н то̄внакт хотты ма̄т ща̄й аюӈкве па̄г-пӯхтыглэ̄в. Ма̄ньщи па̄влыг тыи: Холпа̄выл ос Яныгпа̄выл. Тувыл ляпат овнэ я̄т наманыл о̄с ва̄ганмēн: Няйс, Лэ̄пла, Тапсуй, Та̄гт я̄.

	Школат сочинение хансуӈкве ла̄вавēв ке, ам Усть-Манья урыл хансэ̄гум. Тав нё̄тнэ карс уранэ нупыл сунсуӈкве а̄нумн сака мӯсты. Акв уре ма̄хумн во̄рто̄лн э̄кваг намтвес. Па̄вылт о̄лнэ хум Толя Ивукин мисыт, лувыт о̄ньщи. Ма̄н тот о̄лмувт ӯйхулыт нупыл суссӯв, а̄лпыл та̄н та̄нки я̄ ва̄тан вит аюӈкве минэ̄гыт ос хо̄тал палыт пум яныгман ма̄т ё̄мыгтэ̄гыт. Нё̄тнэ сэ̄мыл лувыт мощ вотгащлаӈкве таххаты кос, туп та̄н ляпан нэ̄мхотьют ат та̄ртэ̄гыт.

	 Та сыс Виталик мовалас ос э̄лаль потыртас: 

	– Ма̄н колувн ёхтынэ̄в порат па̄вылт такем суиӈыг ēмты. Кол по̄хан а̄мпыт, лувыт, мисыт пуссын атхатэ̄гыт. Пӯсас та̄ра а̄ӈквата̄лэ̄гыт, аквтупмат китыглахтэ̄гыт: «Хотьют ёхтыс? Сунсуӈкве э̄ри». 

	Ты а̄гирищиг-пыгрищиг туи ӯщлахтан поратэ̄н пӯмщиг, ка̄сыӈыг минас. Ань тэ̄н ла̄вēг, мӯй ма̄хум та̄н палтаныл ёхталэ̄гыт ке, та̄н пуссын ща̄гтым о̄лэ̄гыт. Туи Ханты-Мансийсканыл Олеся Ткачук увщитэ̄н мӯйлуӈкве ёхталас. Тавēн Усть-Маньят о̄с сака мӯстыс, мо̄тыт та̄л о̄с ёхталаӈкве таӈхи. 

	 

	Ты потрыг ма̄ньщи ла̄тӈыг 

	Тамара Мерова толмащласаге
