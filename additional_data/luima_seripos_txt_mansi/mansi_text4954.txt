
Ань па̄влытыт о̄лнэ ма̄ньщит, сараныт, ё̄рныт о̄лупсаныл вос ка̄салавес, Ханты-Мансийск ӯст «Ма̄-вит ос Э̄лумхо̄лас» нампа музейт пӯмыщ суссылтап ва̄рыглавес. Лӯима̄ мирыт хумус о̄лэ̄гыт, маныр ва̄рēгыт, маныр о̄ньщēгыт, тот хурит сунсыглым пуссын ханищтаӈкве ро̄ви.
Ты ма̄ньлат хум Илья Абрамов тав 2011 тāл па̄сныл 2018 та̄л мус по̄слум хуриянэ. Тав Екатеринбург ӯст о̄лы, тот история ос археология институтт рӯпиты. Лов арыгкем та̄л ювле хультум порат ма̄ньщи ма̄хманувтыл пӯмщалахтуӈкве патыс ос та̄н о̄лнэ па̄влытын ялыс, са̄в щēмьят ёт ва̄йхатас. Тав во̄раян, хӯл алыщлан, са̄лы ӯрнэ хо̄тпат хурин по̄слыянэ. Ань атпан арыгкем хуриянэ суссылтавет. 
Илья ла̄выс: «Ам ты хо̄тпат ёт румалахтасум, та̄наныл пуссын ва̄ганум. То̄ват савалым о̄лэ̄гыт, олн сэ̄луӈкве рӯпата ат о̄ньщēгыт, та̄н туп хӯл алыщлым ос во̄раим о̄лэ̄гыт, маныр ка̄ттын-паттэ̄гыт, таи тэ̄пъялэ̄гыт. Са̄лы ӯрнэ ма̄хум палт о̄с ялсум, та̄н о̄лупсаныл о̄с та̄рвитыӈ. Ос тох о̄лы, ты ма̄хманув та̄ксарыг о̄лэ̄гыт, та̄нки халанылт ощхуль ва̄рēгыт». 
Суссылтап о̄вылтыт А̄с-угорский институтт рӯпитан нэ̄ Светлана Алексеевна Попова са̄в ёмас ла̄тыӈ ла̄выс. Будапешт ӯсныл ёхталам нэ̄ Чилла Хорват хурит о̄с суссанэ. Тав ла̄выс, ты хурит Венгрия ма̄н тотыгланувет ке, сака ёмас о̄лнув, та̄н ща̄нь ла̄тыӈ щирыл рӯт ма̄хманылтыл сака пӯмщалахтэ̄гыт.         
