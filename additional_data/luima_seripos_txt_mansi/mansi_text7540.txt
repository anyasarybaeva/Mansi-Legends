
Кēрасколыӈъя па̄выл я̄ ва̄та карыс сып пуӈкыт о̄лы. Сака нё̄тнэ ос ёмас ма̄т о̄лы. Кон ква̄лэ̄ин, э̄лаль сунсэ̄ин, нё̄рыт на̄ӈкēит. Па̄вылныл Лӯсум-я̄ мос акв вēрыстакем. 
Тувыл Лӯсум хосыт мощнув ло̄ӈхальнув ми­нэ̄ин, тот Кēраскол о̄лы, наме «Китовая пасть». Па̄выл кēрасыт ма̄гыс та­щир намтвес, хоты ляпат о̄лэ̄ит.
Щар о̄влэ̄т тыг Анямов Николай Васильевич щēмьяӈ тагыл о̄лмаяс. Пēрын кол тав ӯнттыс. Пēрын кол – тай пēс по­рат колыт колалата̄л ӯнт­тыгла̄лвēсыт, тот та о̄лсыт. 
Аквматэ̄рт та̄н палтаныл Ёвтымсōс-э̄ква ёх­тыс. Та̄н то̄нт Ховыр-а̄ӈкыл­ма̄т о̄лсыт. Китыглахты, та̄н па̄влувн ва̄нтлуӈкв ро̄ви ман а̄ти. Николай Васильевич тув ва̄нтлуӈкв та̄ртахтас. 
Тувыл аквта та̄л Ёв­тымсōс-э̄ква колта̄гыл Кēрас­колыӈ-я̄ па̄вылн та ва̄нтласыт. Тэ̄лы порат та̄н Николай Васильевич тав пēс колэ̄т о̄лсыт, туи ос лильпи кол та̄нки ма̄гсыланыл ӯнттысыт. 
Ос мат палыт о̄лсыт, Пеликов Тимофей ёхтыс. Пеликовыт то̄нт Кемыт-па̄вылт о̄лсыт. Та ма̄хмыт пуссын са̄лы о̄щсыт. Ки­тыглахты, тавēн Кēрас­колын-я̄ па̄вылн о̄лма­яӈкв ро̄ви ман а̄ти.
Ла̄ви, аргеннув хоса нё̄рн вантала̄луӈкв, тыгыл ляпанув. Николай Васильевич ла̄ви, на̄н ос ōлмаēн. Тувыл аквта тув Пеликов щēмьяӈ та̄гыл Кēрасколыӈ-я̄ па̄вылн та ва̄нтлас. 
О̄влэ̄т аквта Николай Васильевич пēс колн о̄лмаялсыт, тувыл та̄нки кол ӯнттысыт. Николай Васильевич ня̄врамыт ёт пуссын акв колт о̄лсыт. Мощ о̄лсыт, пыгыт нэ̄ тот­сыт, а̄ит хум ва̄рсыт, тувыл мо̄т па̄вылн ва̄нтласыт. Тащир па̄выл яныий та ēмтас.
Николай Васильевич па̄влыӈ ма̄хманэ̄н сака янытлавес. Тав о̄лнэ колэ яныг колыг ла̄ввес. Ётулнув тот о̄лум ма̄хум Висумтытна рущ па̄вылн ва̄нтлуптавēсыт, ос ань тот та о̄лэ̄ит.
Галина ДУНАЕВА
