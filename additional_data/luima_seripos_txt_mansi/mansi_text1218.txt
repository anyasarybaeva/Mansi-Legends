

	2014-2015 та̄лыг кастыл округ янытыл 187 со̄тыра ня̄врамыт школан ханищтахтуӈкве минасыт. Та̄н халанылт 21 со̄тыра 600 са̄вит ма̄нь ня̄врамаквет о̄выл классыт ханищтахтуӈкве патсыт. Ань ка̄сыӈ а̄гирищакве ос пыгрищакве «Подарок первокласснику Югры» нампа нэ̄пакыл мӯйлуптавес. 


		Ты нэ̄пак щирыл ня̄врамыт Россия ма̄т о̄лнэ са̄всыр мирыт урыл ва̄ӈкве патэ̄гыт. Тувыл округт яныгман во̄р ӯйит, хӯлыт, ма̄-витув о̄вылтыт потрыт ловиньтэ̄гыт. Та̄наныл пуссын пӯмыщ ма̄гыс нё̄тнэ хуритыт ка̄салыяныл. Ты коныпал ня̄врамаквет ГИБДД па̄лыл о̄с мӯйлупсал щё̄питавēсыт. Та̄н я̄ӈк  хуриӈ по̄сыл майвēсыт. Таве коны о̄щнэ маснутын хотталь ва̄руӈкве э̄ри. Кон турманыӈыг ēмтнэ порат тамле по̄с ёмщакв постуӈкве паты ос машинат яласан лё̄ӈхыт посэ э̄лныл на̄ӈки. 

		Ты таквсыиг Ханты-Мансийскат ос Сургут ӯст йильпи школаг рӯпитаӈкве патсы̄г. Ка̄сыӈ школат 825 а̄гит-пыгыт ханищтахтуӈкве вēрмēгыт. Советский район Зеленоборск па̄вылт о̄с йильпи школа ӯнттувес. Тув ня̄врамыт о̄выл щёс  ханищтахтуӈкве щалтсыт. 

		 

		Тамара Мерова 

		 

 
