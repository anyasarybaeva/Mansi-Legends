
Сургутский район Русскинская па̄вылт ма̄ньполь э̄тпос 20 щислат ялпыӈ хо̄тал о̄лыс. То̄нт хантыт са̄лыл касуӈкве, пēрщуӈкве, сахил манос мольщаӈыл масхатым хāйтыгтаӈкве ос нас мӯйлуӈкве во̄выглавēсыт.
Касыл та па̄вылт са̄в та̄л сыс ва̄рыглаве, туп мо̄лты та̄л ма̄ньполь э̄тпост коронавирус а̄гм нэ̄глум порат мир тот акван ат атхатыглас. Ты та̄л Русскинская па̄выл ляпат о̄лнэ са̄лыӈ ма̄хум туп тув ёхталасыт. Рущ ла̄тӈыл ялпыӈ хо̄тал «Слёт оленеводов, рыбаков и охотников» ла̄ваве.
Мӯйлын хо̄тал о̄лыс
Ялпыӈ хо̄тал та̄ра хӯрум ма̄тт ва̄рыглавес. Русскинская па̄выл ляпат о̄лнэ тӯрт мāхум са̄лыл кассыт ос та юи-па̄лт ма̄ньлат а̄гит ос пыгыт сахил манос мольщаӈыл масхатым хāйтыгтасыт. Тӯр ва̄тат хум хо̄тпат ха­ланылт пēрщисыт. Клуб-колт концерт ва̄рыглавес, тот Сургутский район янытыл ёхталам ма̄хум э̄ргысыт ос йӣквсыт. 
Касуӈкве а̄лпыл о̄выл­тахтасыт, о̄влэ̄т хум хо̄т­пат са̄лыл кассыт, та̄н юи-па̄ланылт нэ̄т. 

Ань мо̄т щирыл касэ̄гыт
Ханты хум Леонид Русскин са̄лыл касуӈкве о̄с ёхталас. Ты ва̄рмаль урыл тав ла̄выс: «Мēн э̄к­вамēн ёт пēс йис ма̄т са̄лы­янмēн ӯриянмēн, Русскин­ская па̄вылныл миннэ лё̄хмēн 30 вēрыста палытаг о̄лы. Са̄лыянмēн ма̄шинал тыг тотсанмēн. Миннэ лё̄хмēн ва̄ти кос, тувыл па̄выл мус са̄лыл ке йисмēн, ты хо̄тал та̄н пēлпыщ ха̄йтыгтаӈкве ат вēрмынувыт. 
Ты э̄лы-па̄лт о̄лум правилат щирыл нэ̄г-хумыг аквта са̄лыл касуӈкве вēрмысы̄г. Ань ам амки са̄лыл кассум, э̄квам о̄с такви са̄лыл. Ань финиш мус хунь ёх­тэ̄в, та̄н та̄ра атырхари о̄люпыл сартумтавет. Тох на̄ӈки - са̄лы касыс ман а̄ти. Нэ̄ финиш мус ёхты, тав са̄лыянэ выгыр о̄люпыл сартавет. Таи­ма̄гсыл тох ва̄рēгыт, акв са̄лыл китынтыг ул вос кассӯв».  
Ты та̄л мощща ма̄хум ёхталасыт, о̄влэ̄т 28 хум хо̄тпат, та̄н юи-па̄ланылт 13 нэ̄т са̄лыӈ суныл кассыт. О̄выл места вим хо̄тпаг «Бураныл» мӯйлуптаве­сы̄г, китыт местал - мо­то­рыл ос хӯрмит мес­тал – мотоблокыл майвēсыт. 

Кӯщай хум олнкēр но̄х-вущкасāлыстэ
Сургутский район мир­кол кӯщай ва̄ӈын хум Алексей Савенков ма̄хум янытласанэ ос ла̄выс: «Ты та̄л о̄выл места вим э̄лумхо̄ласыг «Бура­ныл» «Газпромнефть-Ноябрьск­нефтегаз» ос «Сургут­неф­тегаз» ма̄-во̄й но̄х-винэ компаниян ёвтвесы̄г. 
Тувыл «Сургутнефте­газ» на̄лок-олн ат ойтыс, но̄х-патум акв хо̄тпан такви­натэ̄н ойт­хатуӈкве тах э̄ри. Мо̄лхо̄тал сапра̄нит ма̄н хоса номсахтасӯв, хумус ты кит тыныӈ мӯй­лупсаг но̄х-патум хо̄тпаг халт уртуӈкве. Сапра̄нит ма̄н тох потыртахтасӯв, ам ань олнкēр но̄х-вущ­ка­са̄лылум, «ю̄свой» ху­рил ке рагаты, то̄нт хум хо̄тпа на̄лок-олн ат ойты. Мо̄т пāлыл ке рагаты, нэ̄ «Буран» ма̄гсыл ты олн ойтуӈкве ат паты. 

Мо̄тыт та̄лныл мо̄т щи­рыл тах ва̄­рēв, ты тыныӈ мӯйлупса ма̄гсыл та̄ра на̄лок-олн ойтуӈкве ма̄-во̄й но̄х-винэ компанияг тах ла̄виягӯв».
Ты юи-па̄лт кӯщай хум лов солко̄ви тох та вущка­са̄лыстэ. Кēролн «ю̄свой» хурил ёл-рагатас. Тыщирыл на̄лок-олн ойт­нэ та̄л «Буран» Леонид Яковлевич Сопочин, о̄выл места вим хум, та майвес. 
Нэ̄т халт о̄выл места Анастасия Комтина вис, тав «Бураныл» о̄с мӯй­луптавес. Тав 13% са̄вит олн ювле ойтуӈкве ань тах ла̄ваве. 

Касуӈкве са̄ртын щё̄питахтас
Леонид Яковлевич Сопочин о̄с Русскинская па̄выл ляпат во̄рт о̄лы. Тав ла̄выс, касуӈкве ка̄сыӈ та̄л тув ёхталы. Касыл э̄лы-па̄лт акваг са̄лыӈ суныл яласас, хоты са̄лы­янэ ёмащакве ха̄й­тэ̄гыт, тох сунсыс. Ты та̄л хо̄т та̄л яныт са̄лыянэ тув тотыг­ласанэ.
Пēрщим хумыт ос сахил, мольщаӈыл ха̄й­тыг­там ма̄ньлат а̄гит, пыгыт о̄с тыныӈ мӯйлуп­сал майвēсыт. Та ма̄т ма̄-во̄й но̄х-винэ са̄всыр компаният ёмас мӯйлуп­сат ёвтэ̄гыт. Тыима̄гсыл ма̄хум тув касуӈкве ёхталэ̄гыт ос ты касылн са̄ртын щё̄питахтуӈкве о̄вылтахтэ̄гыт. 

Мо̄т касылт но̄х-патум хо̄тпат о̄с янытлавēсыт, та̄н о̄с э̄рнэ мӯйлупсал майвēсыт. Сосса ма̄хум акв касылыл ва̄рыглавē­сыт, хотьют са̄лыяныл ос са̄лыӈ сунаныл нё̄тнэ̄г хорамтыяныл. Жюри-хо̄тпат са̄лыӈ суныт халт но̄х-патум хо̄тпа пēриясыт. 
Ты касылт о̄выл мēста Светлана Сопочина вис, китыт мēстал Наталья Тэвлина майвес. Хӯрмит мēстат Светлана Когина о̄лыс. Хум хо̄тпат халт о̄выл места Радик Пока­чев вис. Китыт местат – Александр Тэвлин, хӯр­мит местат Владимир Сопочин.  

Лӯсум ма̄ньщит о̄с тув ёхталасыт
Та хо̄талт ма̄хум ёма­щакв мӯйлысыт. Сургут­ский район миркол кӯ­щаит ты ялпыӈ хо̄та­лыл сака янытлахтэ̄гыт ос хо̄т-а̄ти ты урыл акваг потыр­тэ̄гыт ос туристыт тув во̄­выглэ̄гыт. 
Ань о̄лум ялпыӈ хо̄талт ханты мир халт ам кит ма̄ньщииг ка̄саласагум. Вера Анямова Сверд­ловский областьныл тув ёхталас. 
Ма̄ньщи нэ̄ ла̄выс: 
– Мēн ща̄ньмēн ёт мо̄лхо̄тал ёхтысамēн. Ща̄нюм наме Альбина Александровна Анямова. Тыт Татьяна Бахтиярова ос Виталий Русскин палт мӯйлымēн. Ма̄хум хумус кассыт, хоса суссумēн. Ща̄нюм такем сунсыс, аты по̄львес. Ам тавēн ла̄вē­гум: «Сар ща̄й аюӈкв ялымēн». Тав ювле ла̄ви: «А̄ти, сунсымēн, вос а̄стэ̄­гыт, ущ минымēн». Каснэ ма̄т маткем та лю̄ль­су­мēна. Ща̄нюм тамле ялпыӈ хо̄тал хосат ат ва̄щинь­та̄лас. Тыт са̄лыӈ суныл яласасмēн, такем пӯмащ о̄лыс. 

Акв порат ам Валера каӈкум ёт Салехард ӯсн ялсум, то̄нт сосса ма̄хум тот акван-атхатыгла­сыт ос аквты щирыл са̄лыл кассыт. Тот о̄с сака пумыщ о̄лыс.
Таня яга̄гииг а̄нумн о̄лы. Мо̄т хо̄талт тэ̄н мē­намēна Виталий рӯтанэ палт во̄рна тотыглаӈкве ла̄вхатсы̄г, тув тах ялымēн. Тот о̄с мощ мӯйлымēна, хумус ханты ма̄хум тот о̄лэ̄гыт, пӯмщалахтымēна. 

Пēс йис ма̄т о̄лнэ ма̄­хум ялпыӈ хо̄талт са̄лы нё̄выль, пил, хӯл ос мо̄т тэ̄нут ос пормас тынала­сыт. Ты та̄л мощща мӯй ма̄хум касылыт сунсуӈ­кве ёхталасыт, тыима̄г­сыл хантыт тына­лахтым мощща олн тот сэ̄лсыт. 
Людмила ТЕТКИНА
