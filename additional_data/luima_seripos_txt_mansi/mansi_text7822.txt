
Людмила Николаевна Панченко, такви о̄парищ наме Хозумова, Ханты-Мансийск ӯст А̄с-угорский институтт рӯпиты, тав школат ханищтахтын ня̄врамыт ма̄гыс нэ̄пакыт хансы.
Ювле хультум э̄тпос 28 хо̄талэ̄т Мордовия ма̄т Саранск ӯст тав наука щирыл хансум диссертация-нэ̄паке вуянтастэ ос филологи­че­ский наукат кандидат намыл май­вес. Ты ва̄рум рӯпататэ рущ ла̄тӈыл тох намаим о̄лы – «Система пер­сонажей мансийских сказок и быличек в пространственной парадигме леса, реки и ее отраже­ние в национальной литературе».
Людмила Николаевнан ты рӯ­пата ва̄руӈкве Елена Викторовна Косинцева нё̄тыс, ты нэ̄ ōс учёный хо̄тпа, тав филологический наукат доктор нам о̄ньщи. 
Ма̄н, газетат рӯпитан хо̄тпат, нэ̄кве янытлылӯв. Матъёмас ма̄н халувт иӈ акв нэ̄ учёныиг ēмтыс. Тав ма̄ньщи ня̄врамыт ма̄гыс са̄в ёмас ос пӯмыщ нэ̄пак вос хансы, ща̄нь ла̄тӈув ёмащакв вос ханищтытэ.
Ля̄ххал В. УЗЕЛЬ хансыстэ
