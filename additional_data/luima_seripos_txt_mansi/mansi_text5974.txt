
Ань ма̄ янытыл ма̄хум коронавирус хащта̄л а̄гмыл ēмтуӈкве патсыт. Са̄в хо̄тпа ты а̄гмыл ул вос ха̄хтхатасыт, Россия Президентув Владимир Путин яныгпо̄ль э̄тпос ва̄тыт хо̄талэ мус ма̄хум юн ӯнлуӈкве ла̄всанэ. Ты хо̄талыт ӯщлахтын ос ю̄н рӯпитан хо̄талыг ва̄рвēсыт.
Ань яныгпо̄ль э̄тпост округ кӯщай ва̄ӈын хум Николай Милькис, гос­имущество департамент кӯщай хум Юрий Яку­бенко, олн а̄рнтаг минэ компаният кӯщай хум Аркадий Белов, та̄нки рӯпатаныл ва̄рнэ хо̄т­патн (предприниматели­тын) нё̄тнэ кӯщай хум Николай Евлахов ос округ экономика э̄лаль тотнэ кӯщай ва̄ӈын хум Роман Колупаев ля̄ххал тотнэ колн ёхталасыт. Округувт о̄лнэ мир манырсыр нё̄тмилыл ва̄равет, та̄н ты урыл потыртасыт.
Юн о̄лнэ сыс та̄нки рӯпатаныл ва̄рнэ хо̄тпат олн сэ̄луӈкве ат вēрмē­гыт. Та̄н акваг вуньща­лыг ул вос патсыт, лап ул вос пантхатасыт, тыи­ма̄гыс округ миркол па̄­лыл са̄всыр нё̄тмилыт щё̄питавēсыт. 
Ты хо̄тпат ма̄гыс ойтхатын на̄лок-олныт мощщанувег ва̄рвēсыт. Та̄н олныл нё̄туӈкве па­тавет. Тув тамле рӯпата ва̄рнэ хо̄тпат ро̄вхатэ̄гыт. Ты э̄лыл ёхталан ма̄хум ма̄гыс колнакыт та̄стын хо̄тпат, туризм щирыл рӯпитан ма̄хум, тэ̄нут ва̄рнэ колыт, са̄всыр конференцият ос сус­сылтапыт ва̄рнэ хо̄тпат, ха­нищтап ос пусмалтан ва̄рмаль, о̄лнэ-хӯлнэ нак э̄лаль тотнэ тэ̄лат, каснэ, ӯщлахтын ос мо̄т ва̄рмаль щирыл рӯпи­тан ма̄хум нё̄тавет тах. 
Ты предприятият го­сударства па̄лыл майлым коланыл ма̄гыс ты та̄л ва̄т са̄грапнал э̄тпос мус ла̄щал-ла̄щал ойт­хатуӈкве вēрмēгыт. Та̄нки рӯпатаныл ва̄рнэ ма̄хум о̄с сака лю̄кам­таӈкве ат патавет. Э̄р­мыглы ке, та̄н олныл нё̄тавет.
Ань «Югорская регио­нальная микрокредит­ная компания» нампа фондын яныгса̄т налы­ман млн. майвес. Та̄н ты олныт нё̄тмил ӯрнэ предприятиятн ма̄нь процент щирыл май­луӈкве тах патэ̄гыт.
Николай МЕРОВ
