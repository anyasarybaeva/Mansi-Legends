

	Хо̄нтаӈ район кӯщай хум Алексей Поздеев Супра ма̄нь па̄выл уральтаӈкве ялыс ос тот о̄лнэ ма̄хум тэ̄ланыл та̄ра-паттыс. Ань ты па̄вылквет туп лов арыгкем хо̄тпа о̄лы ос та̄н Мулымъя мирколн ловиньтавет. 

	Алексей Николаевич Пехтышев э̄кваг-о̄йкаг ёт тот хо̄нтхатыглас. Тэ̄н потыртасы̄г, па̄вылт ма̄хум вит амартан во̄ӈханыл ёмщакв щё̄питаӈкве э̄ри. Ос ӯсхуланыл хосыт на̄йпос тотнэ а̄ӈквалыт ва̄рнувет ке, щар ёмас о̄лнув. 

	Тувыл Супра ос Шаим па̄влыгт то̄ва колыт, ма̄ ло̄мтыт э̄рнэ нэ̄пакын ат хасвēсыт. Таима̄гыс пēс колыт ёмащакв щё̄питаӈкве ат вēрмавет, ма̄хум олныл ат нё̄тавет. Лēккарыт та̄н палтаныл щар ат ёхталэ̄гыт. Ань ма̄хум нэ̄пакыт та̄нки ва̄рмаляныл урыл хассыт, нё̄тмил во̄всыт ос хотты накт лēккарыл вос кēтыглавет. 

	Пуссын ты ва̄рмалит Алексей Поздеев акваг уральтаӈкве патыянэ.

	 

	Ха̄льӯс районт о̄лнэ ма̄хум «Спасти и сохранить» нампа экологический акцият са̄всыр тэ̄лат ва̄руӈкве ла̄вхатсыт. Та̄н та̄нки па̄вланылт ос ӯсыт порс акван-атнэ хо̄талыт ва̄рēгыт тах. Во̄р ляпа ма̄наныл ос я̄ ва̄таныл о̄с сыстамтыяныл. Тамле тэ̄лат рӯпитан предприятият пуссын ва̄руӈкве патэ̄гыт. Тувыл ка̄сащан ка̄сыӈ хо̄тпа йӣвыт ӯнттуӈкве вēрми. Район янытыл па̄влыт  «Чистый посёлок» касылт тах касэ̄гыт. Но̄х-патум па̄влыт олн-нё̄тми
	лыл мӯйлуптавет.

	Ня̄врамыт ма̄гыс сыресыр касылыт ос суссылтапыт ва̄равет. А̄гирищит-пыгрищит «Красная книга» глазами детей» нампа касылн катыл по̄слум хурияныл вос кēтыяныл. Мо̄таныт «Югра таёжная» касылн фотоаппаратыл по̄слым хурит вос мыгыт. 

	Ты ля̄ххалыг ма̄ньщи ла̄тӈыг 

	Тамара Мерован толмащлавесы̄г.

	 
