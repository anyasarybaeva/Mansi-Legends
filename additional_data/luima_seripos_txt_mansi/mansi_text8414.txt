
О̄йттур э̄тпос 15 хо̄талэ̄т Ха̄льӯс район Сӯкыръя па̄выл ма̄хум ос мӯй хо̄тпат хӯл алыщлан хōтпат ялпыӈ хо̄тал янытласыт. Тамле хо̄нтхатыглап та̄н ка̄сыӈ та̄л ва̄рыгла̄лэ̄гыт. Клуб кол по̄хат сцена о̄ньщēгыт, ма̄хум тот э̄ргēгыт, йӣквēгыт, ощхуль ва̄рēгыт. 
Саранпа̄вылныл Сӯкыръя мус а̄ти сака хоса минуӈ­кве э̄ри. Тув палыт па̄влыг халт ма̄хум Ятрия я̄ ӯлтта йӣвха̄пыл тыгле-тувле то­тыглавет. Акв ма̄т я̄ ӯлт­та яныг ма̄шинал минуӈ­кве ро̄ви. Саран­па̄выл клуб колт пуӈктотнэ нэ̄ Елена Алексан­дровна Боднар тох ла̄выс:
– Ма̄н, клубт рӯпитан хо̄тпат, ка̄сыӈ та̄л о̄йттур э̄тпост Сӯкыръя па̄вылн ёхталэ̄в, тыт о̄лнэ мир ос мӯй ма̄хум ёт хӯл алыщ­лан тэ̄ла ос Иван Купала хо̄тал янытлэ̄в. Тынакт ювле хультум са̄­тыт мӯй­луӈ­кве номсысӯв, ос Кульпасн во̄виньта̄л­весӯв, тот па̄выл янытлан хо̄тал ва̄рыглавес, клубт э̄ргысӯв, йӣквсӯв. 
Сӯкыръя па̄вылн ма̄н ка̄сыӈъēмт ща̄гтым ёхта­лэ̄в, ты сака нё̄тнэ ма̄кве, лылыēпе сыстам, тыт сымыӈ ма̄хум о̄лэ̄гыт. Та та̄лытт я̄ ва̄тат ма̄нь­ха̄пыл яласан касыл ва̄­рыгла̄лвес, ка̄сыӈ по­рат хӯл исмит па̄йтсӯв, сыре-сыр конкурсыт, ёнги­лыт щё̄пита̄лсӯв. Ты та̄л кастыл олныл ат та̄сту­ве­сӯв, таи­ма̄гыс ань клуб по̄хат ты мӯйлэ̄в. Ам ном­сэ̄гум, тыт о̄с ёмас, па̄выл мир атхатасыт, ӯн­лахо̄лэ̄гыт. Ня̄врамытн о̄с пӯ­мыщ, та̄н ма̄гсыланыл са̄в­сыр ёнгилыт щё̄пита­сӯв. 
Елена Александровна ос Саранпа̄выл клубт рӯ­питан хум Сергей Сетов са̄всыр пословицат ос поговоркат ловиньтасы̄г, тувыл а̄мщит а̄мщисы̄г, янге-ма̄не маттем та хащсыт, номсащлахта­сыт. Ма̄хум ювле молях ля̄галам ла̄тӈаныл ма̄кыг о̄лсыт те, мӯйлупсатыл май­вēсыт, янытлавēсыт. Та­са̄вит ща̄гт, ощхуль о̄лыс. 
Акв ощхуляныл о̄с сака пӯмщиг щё̄пита̄лса­ныл: нёлолов хо̄тпа кит командаг уртвēсыт, ка̄сыӈ ма̄т нила хо̄тпа, пуссын кēнтыл пинха­тасыт. Кēнтаныл ква̄лгыл акван-о̄лтым о̄лсыт. Э̄рыг э̄ргалтахтан порат вос йӣквēгыт. Ань хоть­юта­ныл кēнтаныл хот-а̄ӈв­хыг­тахтэ̄гыт, та хо̄тпат юв-хультэ̄гыт, мо̄т ма̄хма­ныл но̄х-патэ̄гыт. Пуссын татем йӣкващласыт кос, щакара̄лсыт, нэ̄мхоть­юта­ныл кēнтэ ёл ат патыс. Ма̄хум тот о̄с маттем та мовиньтасыт.
Э̄ргын-йӣквнэ ансамбль тармыл пуӈктотнэ нэ̄ Нина Васильевна Слеп­цова ты ялпыӈхо̄тал урыл мощ потыртас:
– Сӯкыръя па̄выл клуб кол Саранпа̄выл культура кол нупыл тӯлым о̄лы, таима̄гыс тыг ма̄н ва̄тихал ёхталэ̄в, ялпыӈхо̄талыт порат концерт ва̄рыглэ̄в, па̄выл мир ёт мӯйлэ̄в. Сӯкыръя па̄выл кӯщай хум Владимир Павлович Кустышев, клубанылт методистыг рӯпитан хум Вячеслав Алексеевич Хатанзеев ос па̄выл ма̄хум акван-нё̄тхатым хӯл исмит па̄йтэ̄гыт. Хунь ялпыӈхо̄талув оигпи, ма̄­хум пуссын пасан ва̄тан во̄вавет, хӯл исми­тыл тыт­тавет, исум ща̄ил айта­вет.
Наталья Аркадьевна Магарамова татем нё̄тнэ турсуил э̄ргыс, нэ̄ Саранпа̄вылт о̄лы, акв-кит ла̄тыӈ ла̄выс:
– Ам Саранпа̄вылт о̄лнэ культура колт са̄в та̄л рӯпитэ̄гум. Тынакт 65 та̄лум то̄влыс, 15 та̄л па̄сныл э̄ргēгум. Ам тыт самын патсум, яныгмасум. Омам саран нэ̄, а̄тям рущ хо̄тпа. Э̄рганумт лӯи ма̄в о̄вылтыт э̄ргēгум, тыт о̄лнэ ма̄хум э̄рыг та̄ра янытлыянум, пуссын пус ка̄т, пус ла̄гыл вос о̄лэ̄гыт.
Э̄рыг тотнэ мӯй хо̄т­пат халт ма̄ньлат хум Дмитрий Бобров гитарал са̄ӈквылтас ос э̄ргыс. Китыглахтасум, хотыл о̄лы, Дмитрий тох потыртас:
– Ты ма̄н ам румам Игорь Магарамов палт мӯй­луӈ­кве ёхтысум, тав ётэ Ханты-Мансийск ӯс кол­леджит ханищтахтас­мēн. Сӯкыръян оматэ̄н во̄в­вēсум, ла̄выс, тыт ма̄­хум хӯл алыщлан хо̄тпат янытлэ̄гыт, ка̄сащēгум те, о̄с вос э̄ргēгум. Ам гита­рам ёт яласэ̄гум, ань о̄с ёт о̄лыс, номсэ̄гум, манрыг ат ро̄ви, ялэ̄гум ма̄ньщи па̄вылн, мощ э̄ргēгум. 
Ам Ханты-Мансийский район Бобровский па̄­вылныл о̄лэ̄гум. Тот э̄рыг тотнэ хо̄тпат ёт ма̄ньта̄­гыл э̄ргēгум, музыкаль­ный школат ханищтахта­сум, тувыл колледж а̄ст­ласум. Са̄всыр музы­каль­ный инструментытл ён­гуӈкве ха̄сэ̄гум. Мощ мо̄лалнув округув яны­тыл о̄лнэ э̄рыг тотнэ ма̄хум халт «Народный гармонист Югры» кон­курс ва̄рыглавес, тот ам но̄х-патсум, ты яныг нам а̄нумн майвес. Ань ос са̄ӈквылтапыл са̄ӈк­вылтаӈкве о̄вылтахтасум, Игорь Магарамовын ха­нищтавем, та̄нанум э̄рнэ щирыл мощ суйтэ̄гыт. 
Яныгмам па̄влумт ань культура тэ̄ла торыг рӯпи­тан хо̄тпат то̄ванакт ла̄в­са̄лэ̄гыт, округ сосса мир э̄рганыл о̄с вос э̄ргиянӯв, тувыл ял­пыӈ­хо̄таланыл та̄ра вос паттыянӯв, ханищтыянӯв. Тыи хӯнтамламум порат, сака ща̄гтсум, ань таима̄­гыс са̄ӈквылтап та̄ныт ханищтаӈкве патсум. Юв ёхтэ̄гум, ма̄ньщи та̄ныт тах ма̄хманумн хӯнтам­ла­вет.
Бобровский па̄вылт омам клубт пуӈктотым о̄лы. Мēн тав ётэ Тюмен­ский область янытыл яла­сымēн, музыкальный ин­струментыт ёвтымēн – гармошкат, гитарат ос мо̄т матарыт. То̄ват пēс порат ва̄рыглавēсыт, аквмат­накт пионерский горн ка̄тн-паттысамēн. Юн ма̄нь музей ва̄рсумēн, пус­сын тув атыянмēн.  
Ты ма̄ а̄нумн сака мӯс­тыс, тыт ёмас, вēщкат э̄лумхо̄ласаквет о̄лэ̄гыт. Лё̄ӈхтал ма̄ кос, тыгле ёх­туӈкве манос ювле ми­нуӈкве сака рӯпатаӈ. Ос ма̄хум э̄лы хо̄тал нупыл ёмас номтыл сун­сэ̄гыт, ка̄­сыӈ мӯй хо̄тпа ёт ща̄г­тым потрамēгыт. Ты ма̄гыс номтум сака ёмас. Ялпыӈ­хо̄тал ва̄рнэ хо̄тпатын ос Сӯкыръя па̄выл ма̄хумн пӯмащипа ла̄тыӈ ла̄вēгум.
Я-ты, тувыл ялпыӈхо̄тал та оигпас. То̄ва хо̄тпатн Саранпа̄вылн минуӈкве э̄рыс, я̄ ӯлтта йӣвха̄пыл унсуптавēсыт. Та хо̄тал тот йӣвха̄пыл тыгле-тувле яласым Данил Гаврилов рӯпитас, хум ла̄выс: 
– Йӣвха̄пыл яласаӈкве кӯстыр, са̄в хо̄тпа та̄луӈ­кве вēрми. Кит хо̄тпа рӯ­питымēн, пēнтхатымēн. Ма̄хум я̄ӈк на̄тнэ э̄тпост яласаӈкве о̄вылтахтэ̄гыт, яныг таквс э̄тпос мус ты­гле-тувле унсуптыянмēн. Ка̄сыӈ хо̄тал а̄лпыл 7 щё̄ст яласаӈкве о̄вылтахтэ̄в, э̄типа̄лаг 7 щё̄с мус яла­сэ̄в. Хо̄талпалыт 50-70 рейс ва̄римēн, мо̄рсыӈ порат 100 арыгтем щёс яласэ̄в. Ам омам щирыл рӯтанум пуссын Сӯкыръя па̄вылныл о̄лэ̄гыт, Сайнаховыт. 
Ма̄н газета ва̄рнэ ма̄хум, Саранпа̄выл ос Сӯкыръя мирн ма̄н са̄в ёмас, сымыӈ ла̄тыӈ ла̄вēв! Пус ка̄т, пус ла̄гыл вос о̄лэ̄гыт, тэ̄нэтēм хӯл вос пувēгыт, Нё̄ро̄йка акиянылн вос ӯргалавет!
Светлана РОМБАНДЕЕВА
