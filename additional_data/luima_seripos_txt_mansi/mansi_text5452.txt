
О̄йттур э̄тпост Ха̄льӯс район Ло̄пмус па̄вылт «Шешкинские чтения» нампа ма̄ньщи ла̄тыӈ ханищтан ва̄рмаль о̄лыс. Тув ма̄щтыр хум Александр Дмитриевич Сайнахов о̄с ёхталас. 
Тав хосат та̄гыл Сургут ӯст о̄лы. Тот пēс йис ва̄рмаля­нув, пēс йис наканув э̄лаль тотым рӯпиты. Йӣвныл ос а̄ньтныл са̄всыр пормасыт ва̄­руӈкв ха̄сы. Ам ты хум ёт мощ потрамасум. Тав урēтыл ты потыр ань ловиньтэлы̄н.
Александр Ха̄льӯс район Сӯкыръя па̄вылт 1973 та̄лт самын па­тыс. Тав а̄ще Дмитрий Андреевич хӯл алыщлан ос во̄раян хумыг о̄лыс, пирка̄татэ ёт Кульпас мус толгим ялантас. 

Оматэ Матрёна Константиновна та сыс юн ня̄враманэ ян­малтасанэ, колсори рӯпата ва̄рыс. Нэ̄г-хумыг хо̄т ня̄врам о̄щсы̄г. Колта̄гланылт ты пыгēн пити патта пыгыг о̄лы. Александр Сӯкыръя па̄вылт туи порат ща̄нягēн-а̄щагēн акваг нё̄тыс. Школат ханищтахтаме порат ос Саранпа̄выл интер­натт о̄лыс. Онтолов класс а̄стлас, э̄лаль ха­нищтахтуӈкве ат ка̄­сащас. А̄ще хольт хӯл алыщлаӈкве ос во̄ра­яӈкве патыс. Анта̄тыр, нёхыс, лэ̄ӈын са̄в ка̄тын-патталас. То̄нт во̄руй совыт минэ ма̄гыс са̄в олн ойтвес. 

Пыг нёлоловхуйплов та̄лэ то̄влыс ос армиян вуйвес. Тав Свердловс­кий областьт акв та̄л ос хо̄т э̄тпос ма̄ ӯргалым лусытас. Тот яныг пуш­кал па̄тлуптас. Арми­яныл юв ёхтыс, о̄ста во̄­раяӈкве патхатас. Акв та̄л па­лыткем рӯпитас. Акв­матнакт Сургут ӯс­ныл увщитэ Сӯкыръян ёхтыс. А̄пщитэ та ӯсн э̄лаль ханищтахтуӈкве во̄выстэ. Александр о̄в­лэ̄т ат ка̄сащас, тувыл рӯтанэ̄н кащилтавес, та минас. 

Сургут ӯст Александр столяр-плотникыг ха­нищтахтас. А̄стламе юи-па̄лт «Сургуттранс­строй» предприятият рӯпитас. Тот рӯпитаме сыс, та предприятие хосыт училищат ос столяр-станочникыг э̄лаль ханищтахтас. Ту­выл та предприятие вуньщалыг ēмтыс, пыг рӯпата та̄л та хультыс.
2000 та̄лт «Пēс Сургут» музеиӈ ма̄т финно-угор рӯт мирыт о̄выл ма̄щтырлан фес­тиваляныл ва̄рыглавес. Та порат хум «Пēс Сур­гут» ма̄н ма̄щтыр хо̄тпаг рӯпитаӈкве ты вуйвес. 
Тот рӯпитанэ̄тэ сыс округ ос Россия янытыл ма̄щтырлым са̄в ма̄н яланты. Ёмас ос нё̄тнэ пормасыт ва̄рнэ̄тэ ма̄гыс са̄всыр касылытт но̄х-патыг­лас, са̄в щёс мӯйлупсал мӯйлупта̄лвес. Ань тав «Народный мастер Рос­сии» яныг нам о̄ньщи.
 Туи Александр Дмит­риевич Ло̄пмус па̄вылт ня̄врамыт ёнгынутыт ва̄руӈкве ханищтасанэ. Хум такви касаянэ, са̄грапанэ акваг ёт-тотыглыянэ. Йӣвныл матыр пормас хумус ва̄руӈкве э̄ри, тав пус­сын ва̄г. 
Ня̄врамыт таве ём­щакв хӯнтлысыт. Та̄­нанылн ты ва̄рмаль сака пӯмыщ, ща̄гтым ёрыгхатсыт. Пыгыт йӣвныл ма̄нь са̄лыквет ос ёнгынутыт ва̄рсыт, та̄н рущ ла̄тӈыл «голо­воломкаг» ла̄вавет. Та̄нки ва̄рум пормаса­ныл акван-атсаныл ос па̄влыӈ мирн сус­сылтасаныл. 

Ма̄щтыр хум Ло̄пмус па̄вылт о̄лмēт, ӯщлахтын хо̄­таланэ ёхтысыт. Тувыл тав та̄ра Сӯкыръян минас. Ань тот тав йильпи кол ӯнтты. Ты туи сыс янытэ̄т ӯнттытэ, колалатэ па̄ртыл лап-ра̄тытэ. Мо̄тынтыг ос кӣвре ёмащакв ва̄ритэ ос колэ та о̄лмыгтытэ. Тамле ты ка̄ркам ма̄нь­щи хум ма̄н халувт о̄лы. 
