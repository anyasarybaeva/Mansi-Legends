
Таквсы о̄вылтахтам порат э̄тпос 23 щислат Ханты-Мансийск ӯст «Хо̄тал» нампа А̄с-угорский театр колт Касум па̄выл сосса ма̄хум «Щёхри-хохри» йӣкв суссылтасыт. Щёхри-хохри со̄ль кургын ут хурипаг о̄лы. 
Ты йӣквнэ ва̄рмаль интернатт о̄лнэ сосса ня̄врамыт о̄лупсаныл суссылтан ма̄гыс щё̄пи­тавес. Пēс порат ка̄сыӈ таквсы вертолёт, кургын ут, ма̄нь па̄влытын ня̄в­рамыт школан тотуӈкве яланта̄лыс. 
То̄ва ща̄нит-а̄щит та̄н­ки ня̄враманыл э̄л то­туӈ­кве ат та̄ртыгласаныл.
Ты урыл акв пēс потыр о̄лы. Касум па̄вылт акв ханты хум такви ня̄вра­манэ школан миӈкве ат ка̄сащас. Тав вертолёт иснэ ма̄н тольхыӈ йӣв солит тӯщтыс. Вертолёт ты кос тыгле-тувле ё̄хсас, вуньщалыг ювле та ми­нас. Ань йӣквнэ ва̄рмаль ты урыл ты ва̄рыглавес. 
Йӣкв суссылтым юи-па̄лт ам Касум па̄выл нэ̄квет Евгения Данило­вна Салахова, Мария Ивановна Игишева ос Марина Викторовна Кабакова ёт потрамасум. Хунь ты ёнгын кол ва̄рвес ос манрыг тамле ёнгил щё̄питавес, ам ты урыл та̄наныл китыгласанум.
Евгения Даниловна Салахова ла̄выс:
– Ма̄н ва̄тихал па̄вылт о̄лнэ музейн ялантāлэ̄в. Тот ялпыӈ хо̄талыт мӯй­лэ̄в, э̄ргыт э̄ргēв, са̄всыр маснут, пормас ю̄нтэ̄в. О̄влэ̄т тот туп ня̄врамыт йӣквсыт. Тувыл Санкт-Петербург ӯсныл Игорь Устинович, Эстония ма̄ныл ос Анне Тюрнпу ма̄н па̄в­лувн ёхтысыг. Тэ̄н яныг­па̄ла хо̄тпат акван-атса­нэ̄н ос ты йӣкв ёнгуӈ­кве номыл­матсы̄г. Ма̄н интер­натт о̄лум пора урыл тэ̄­натэ̄н потыртасӯв. Тувыл ты ва̄рмаль э̄лаль тотуӈ­кве та патыслӯв. 
Мария Ивановна Иги­шева тох ла̄выс:
– Ма̄н ты мӯй хо̄тпагн суссылтасӯв, хумус пасан ва̄рыгласӯв, хумус ща̄й айсув ос э̄ргыт э̄ргысӯв. Ю̄нсхатнэ та̄ныт хумус ва̄рсӯв, ты урыл о̄с потыртасӯв. 
Тувыл ос Марина Викторовна Кабакова э̄лаль потыртас, тав ла̄выс:
– Ма̄н о̄выл ёнгил 2017 та̄лт ва̄рыслӯв. Ань ты ёнгын утув ос 2019 та̄лт о̄выл щёс ёнгыслӯв. О̄в­лэ̄т э̄ргыт акван-атсанув ос ёл-хассанув. Ты Евдо­кия Кузьминична Мол­данова ос мо̄т яныгпа̄ла хо̄тпат э̄ргыглам э̄рганыл висанув. Ты э̄ргыт хосыт спектакль ты щё̄питаслӯв. 
Ханты нэ̄квет ты ёнгын коланыл «Театр берестяных масок» на­маясаныл. Са̄ртын ня̄вра­мыт ёт «А̄пщи» тӯлыгла­пыт са̄снёлыл тӯлыгласыт. Ты наме э̄лаль тох та хультуптасаныл. 
Ты ёнгын колт Светлана Ивановна Рандымова ос Екатерина Михайловна Инночкина о̄с ёнгысы̄г. Тот пуссын аквъёт ат ханты нэ̄т йӣквēгыт ос э̄ргēгыт. Та̄н мо̄т ӯсытын ос па̄влытын мӯйлым о̄с яласэ̄гыт. 

Ты потыр Пётр Молданов хансыстэ, ма̄ньщи ла̄тӈыг Николай МЕРОВ толмащластэ
