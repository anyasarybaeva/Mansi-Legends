
Ха̄льӯс районт нё̄рыт ляпат Тӯрва̄т па̄выл ӯнлы. Тот Самбиндаловыт о̄лэ̄гыт. Рēтыӈ ю̄свой э̄тпост ам та̄н палтаныл ялсум. Тот о̄лнэ нэ̄г-хумыг Татьяна ос Савва хо̄т ня̄врам янмалтасы̄г. 

	Яныг а̄гитэ̄н Ольга Ня̄хщамво̄ль па̄вылт Дима пыгēнтыл о̄лэ̄г. Дима тот школат ханищтахты. Пыганэ̄н Олег, Ӯнтари, Илья, Улякщи ос ма̄нь а̄гитэ̄н Ирина кит ня̄врамаге Кристина ос Никита ёт пуссын Тӯрва̄т па̄вылт о̄лэ̄гыт. 

	Хум хо̄тпат пуссын во̄раяēгыт. Матахмат та̄л ювле хультум порат та̄н са̄лыл ёвтвēсыт. Ма̄н ты щēмья урыл ва̄тихал хансыглэ̄в. Та̄н о̄лупсаныл хумле о̄лы, ань о̄с ты урыл э̄лаль хансэ̄в. Пыгыт халт щар янгыг Олег о̄лы.

	Тав ла̄выс, ань йис ма̄нанылт туп ат са̄лы хультыс. Мо̄лты акв са̄лы то̄ревн понигтавес. Ты ва̄рмаль туи по̄рат о̄лыс, то̄рев са̄лы алыстэ, нё̄вле ма̄л лап-равтыстэ. Тувыл та̄н та ма̄н лэ̄с ӯнттала̄лсыт, таве ка̄тн-паттысаныл. 

	Ань ты та̄л нё̄рт сака са̄в тӯйт патыс. Таима̄гыс нёхыс щар а̄тим. Таквсы порат са̄тахкем хо̄тал сыс та̄н во̄раян хум хо̄тпат пуссын аквъёт са̄тхуйпловкем са̄вит нёхыс пувыгласыт, тувыл та, воссыг нэ̄матыр а̄тим. Акв нёхыс щар кол ляпан ханьщувла̄лыс. А̄ӈквал по̄хыт пувсаныл. Ка̄сыӈ хо̄тал тув ёхталас, но̄х-лю̄ли, па̄выл ляльт та сунсы. 

	Ты нёхсыт ха̄ль нёхсыг ла̄вавет, пуссын ма̄ниг о̄лсыт. Та̄н хотты ма̄ нупыл та̄ра минасыт. Та юи-па̄лт воссыг нэ̄матыр ат пувыгласыт. Кēрняль по̄хыл миныгла̄лсыт, матрыг тэ̄нэ утын ат новхатасыт. Таквсы порат са̄в тӯйт патыс, а̄мпыл алыщлаӈкве о̄с ат а̄ртмыс. Таима̄гыс нёхыс ты та̄л торыӈ ка̄тын ат паттыгласыт.

	Таквсы порат Олег кит со̄рпи алас. Нё̄влянэ во̄рт хультупта̄лсанэ. Тув кит нёхсы̄г ханьщувла̄лсы̄г. Нё̄влит хот-пурмагēн. Тувыл тав кēрнялит тув ӯнтталас, сас пувсаге. Аквматнакт тэ̄лы ос «Бураныл» во̄рколн минас. Акв ма̄т ёл-по̄йтыс, ӯщлахтым ӯнлахо̄лыс. Тав палтэ ля̄льт тӯлмах нэ̄глыс. Таве писалил патамтастэ, акв тув та рагатас. 

	Мо̄лты та̄л я̄ӈк на̄тнэ э̄тпост Олег такви ма̄гсылэ йӣвха̄п ва̄рыс. Ты ва̄рмальн нэ̄мхотьютн ат ханищтавес. Нас сунсыс, хумус ва̄раве. Тувыл такви о̄с а̄рталахтын ма̄гыс ва̄руӈкве тахмаяс. Па̄ртыт такви сартсанэ. Ха̄п палытэ онтолов метра о̄лы. Паттатэ ёмщакв са̄грыстэ, ат са̄сы, ат хумплы. Ойттур э̄тпос о̄выл хо̄талэ̄т ха̄пе янытэ̄т а̄стластэ ос яласаӈкве та патыс.

	Тувыл мощ о̄лыс ос кол ӯнттуӈкве номылматас. Кол ӯнттуӈкве а̄пщиянэ̄н ос а̄щēн нё̄твес. Па̄ртыт ос колала кēрыт Ня̄хщамво̄ль па̄вылныл тотсанэ. Норыт о̄с такви «Бураныл» Тӯрва̄т па̄вылн хартыгласанэ. Ты кол нила хо̄тпа хӯрум са̄т сыс ӯнттысаныл. Кол кӣвре такем лощит ос посыӈ. Кēркур ӯнттысыт, осыӈ па̄ртыл хуйнэ па̄лыт ва̄рсыт. Ань ты накт Олег та колн тув та о̄лмыгтас. 

	Тамле ты ёмас маньщи хум Тӯрва̄т па̄вылт о̄лы. Йильпи кол ӯнттыс, ань тавēн нэ̄ тотуӈкве э̄ри. Хоты нэ̄ тав ётэ о̄луӈкве тахмаи ке, ма̄н редакциявн свонитэ̄н ла̄вēн, ма̄н ха̄йталаӈкве нё̄тэ̄в тах!

	 

	Николай МЕРОВ

	 
