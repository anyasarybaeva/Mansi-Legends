
Ханты-Мансийск ӯст во̄ртур э̄тпос 26-27 хо̄талыгт нэ̄пак ловиньтан колт «Земляки» кина по̄слын фестиваль рӯпитас. Кит хо̄тал сыс тот кинат суссылтавēсыт ос ма̄хум ханищтапыл ва̄рыглавēсыт, кинат хумус по̄слуӈкве э̄ри, та урыл потыртавēсыт. Ты э̄лы-па̄лт ма̄н округувт о̄лнэ мир ты фестивальн та̄нки кинаныл кēтсаныл. Тувыл жюри-хо̄тпат та̄н халанылт но̄х-патум ма̄хум пēриясыт. 
Нэ̄пак ловиньтан колт рӯпитан нэ̄ Анастасия Ке­ниг ты ва̄рмаль урыл таи ла̄выс: «Ты касыл ма̄н о̄выл щёс ва̄рыгласӯв. Ма̄хум ма̄навн 30 кинат «Легенды Югры» ос «Герои нашего времени» кит номинациян кēтсыт».       
Жюри-хо̄тпаг Лев Ва­хитов, Ольга Корниенко, Александр Конев, Татьяна Тюкмаева ос Александр Черник рӯпитасыт.

Лев Вахитов Ижевск ӯст ань о̄лы. Акв порат тав «Югра» нампа телека­налт рӯпитас ос ма̄ньщит палт кина по̄слуӈкве ялантас. Тав Хулюмсӯнт, Саранпа̄вылт, Кульпаст, Кимкъясӯйт о̄лнэ ма̄ньщи ма̄хум урыл кина ва̄рыс. Ань тав по̄слум рӯпатанэ  «Югра» нампа телеканалт акваг суссылтавет. 
Ольга Корниенко Санкт-Петербург ӯст о̄лы, тав ос Сургутский районт о̄лнэ ханты ма̄хум урыл ёмас кинат ва̄рыс. Тав по̄слум рӯпатанэ  ма̄гсыл са̄всыр ма̄т янытлавес.  
Александр Конев Хан­ты-Мансийск ӯст олы. Тав са̄в та̄л культура депар­таментыт кӯщаиг рӯпитас. Ос ты э̄лы-па̄лт са̄всыр пе­редачат «Югория» теле­компаният ва̄рыс. Татьяна Тюкмаева ля̄ххалыт тотнэ хо̄тпаг ос Александр Черник операторыг «Юго­рия» телекомпаният рӯ­питэ̄г. Та̄н  ма̄хум по̄слым кинаныл ёмащакв пуссын суссаныл ос но̄х-патум хо̄тпат пēриясыт. 

Нефтеюганск ӯс школат ханищтахтын ня̄врамыт «Герои нашего времени» номинацият о̄выл места висыт. А̄гит, пыгыт «Гудим. С песней по жизни» та̄­наныл ханищтан нэ̄ урыл кина по̄слысыт. Ханты-Мансийск ӯст о̄лнэ нэ̄ Людмила Болдовская «Обыкновенная история одного учителя» кина ма̄гсыл янытлавес. Китыт номинацият «Легенды Югры» «Трудовой подвиг Фёдора Казамкина» нампа кина о̄выл места вис. Ты кина Нижневартовский районт Варьёган па̄вылт о̄лнэ Игорь Киселёв по̄с­лыс. 

Ты юи-па̄лт Лев Вахитов ос Ольга Корниенко ма̄хум ёт хо̄нтхатыгласы̄г ос кина по̄слын ва̄рмаль урыл по­тыртасы̄г.
Нэ̄пак ловиньтан колт рӯпитан ма̄хум ты фести­валь ва̄рнэ ма̄гсыл Россия президент ос округ яныг кӯщай нэ̄ пāлныл олн-нё̄тмилыл та̄стыглавēсыт. Ты олныл та̄н фестиваль щё̄питасыт ос ищхӣпыӈ ма̄т «Земляки» нампа ло̄пс ва̄рсыт. Ос ма̄хум  по̄слум рӯпатаныл тув ва̄рсаныл. Ань ка̄сыӈ э̄лумхо̄лас ты кинат тот сунсуӈкве тах вēрми.
Людмила Теткина 
 
