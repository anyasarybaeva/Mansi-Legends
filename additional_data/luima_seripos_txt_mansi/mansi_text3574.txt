
Ты э̄тпос 3-6 хо̄таланэ̄т Ханты-Мансийск ӯст округ янытыл о̄лнэ са̄лы ӯрнэ ма̄хум ма̄гыс касыл ва̄рыглавес, рущ щирыл тох намая̄лвес: «III конкурс профессионального мастерства среди оленеводов на Кубок губернатора Югры». Са̄лы ӯрнэ ма̄хум халт щар ма̄к ё̄р хо̄тпа яныг нам винэ ма̄гыс Ха̄льӯс, Белоярский, Сургутский, Нижневартовский ос Ханты-Мансийский районытныл 30 хо̄тпа ёхталас.

	Ты касыл кит тэ̄ла щирыл ва̄рыглавес — о̄выл хо̄тал са̄лы ӯрнэ ма̄хум нэ̄пакыт ёт рӯпитасыт. Та̄н ань пуссын китыглахтын ла̄тӈытыл щё̄пита̄лвēсыт — са̄лыт хумус янмалтаӈкве манос пусмалтаӈкве э̄ри, манарыл тыттуӈкве, та маныр. А̄лпыл па̄сыл хансуӈкве о̄вылтахтасыт, хо̄талъят юи-па̄лт ущ та а̄стысыт, маттем та хассыт. Китыт хо̄тал кассыт — са̄лыл яласасыт, ла̄глыл ха̄йтсыт, тыньщаӈ па̄хвтысыт, са̄лыӈ сун ӯлтта поргысыт.

	Ма̄-вит ӯргалан департамент кӯщай хум Евгений Платонов тох ла̄выс: «Са̄лы ӯрнэ ма̄хманув округув янытыл са̄в ма̄т касыгла̄лэ̄гыт – Касумт, Саранпа̄вылт, Когалымт, Русскинская па̄вылт. Ос ань ты касылув щар мо̄т хурипа – тыт са̄лы ӯрнэ тэ̄ла ва̄нэ хо̄тпат касэ̄гыт. Та̄н пуссын са̄лыӈ колт са̄лы ӯрим яласэ̄гыт, са̄лы янмалтэ̄гыт, тот тармыл о̄лэ̄гыт. Та̄н а̄ти спортсменыт, та̄н – са̄лы ӯрнэ тэ̄ла сака ёмащакв ва̄нэ нэ̄т-хумит. Тамле хо̄нтхатыглапыт та̄н нас хунь касэ̄гыт, та̄н халанылт ханищтахтэ̄гыт, тувыл ущпылнэг ё̄рыг ēмтэ̄гыт».

	 

Каснэ ва̄рмаль

	 

	Са̄лыл каснэ ва̄рмаль – ты сака пӯмыщ пора. Ӯс ма̄хум а̄лпыл па̄сыл акван-атхатасыт. Са̄лыӈ ма̄хманувн 900 метра са̄виттем минуӈкв э̄рыс. Каснэ ма̄гыс я̄нас лё̄ӈх щё̄питавес, э̄лаль миным лё̄ӈх паттат илттыг ювле ё̄ӈхыгпēгыт. Тох та̄н ла̄кв ва̄рēгыт. Хотьют пēлпыӈыщ мины, ювле молях ёхтыгпи, тав та но̄х-паты.

	Я-ты, ань соссаӈ ма̄хманув касуӈкве та о̄вылтахтасыт. О̄влэ̄т са̄лыӈ суныл яласасыт, та юи-па̄лт хум хо̄тпат товтыл масхатасыт, са̄лыянылн лю̄лим тотвēсыт. Нэ̄ хо̄тпат ос ла̄глыл ха̄йтсыт, тувыл пуссын тыньщаӈ па̄хвтысыт.

	Хум хо̄тпат халт Касум па̄вылныл ёхталам хум Иван Попов тав но̄х-патыс. Нэ̄т халт ос Светлана Пяк о̄выл места вис, тав о̄с Белоярский районт о̄лы. Тэ̄н «Кубок губернатора Югры» нампа а̄нысан хурип мӯйлупсал майвесы̄г, тувыл тӯйт тармыл яласан «Бураныл» мӯйлуптавесы̄г.

	Нэ̄ хо̄тпат халт китыт места Светлана Канева вис (Касум па̄выл), хӯрмит – Анна Ромбандеева (Саранпа̄выл). Ты та̄л нэ̄т сака ка̄ркамыщ кассыт, хум хо̄тпат хольт та̄н са̄лыл яласасыт, тыньщаӈ па̄хвтысыт, поргысыт, ань хотьютаныл хосан порыгми.

	«Чемпион многоборья» номинацият Виталий Русскин тав но̄х-патыс, китыт места Александр Тасьманов вис, хӯрмит ос Юрий Тарлин. Та̄н пуссын ханты хум хо̄тпат.

	Округ кӯщай нэ̄ ва̄ӈын хум Алексей Забозлаев мир нупыл о̄с потыртас, тав ла̄выс: «Тыхо̄тал ма̄н татем ёмащакв мӯйлэ̄в. Са̄лы ӯрнэ ма̄хманув касманыл юи-па̄лт маттем та йӣквсыт, та̄н нупланыл сунсуӈкве пӯмыщ о̄лыс. Ты ма̄н ань туп ё̄р хо̄тпат акван-ёхтысыт, кассыт. Та̄н пуссын са̄лы ӯрим о̄лэ̄гыт, са̄лы янмалтэ̄гыт. Касыӈēмт каснэ̄ныл торыг та̄н халанылт ханищтахтэ̄гыт, матыр йильпи ва̄рмаль ман хащта̄л тэ̄ла а̄рталэ̄гыт. Ты хо̄талытыт ма̄н ӯсувн мо̄т э̄лы хо̄н ма̄ныл са̄в хо̄тпа ёхтыс, тамле пӯмыщ касыл ма̄гыс та̄н пуссын пӯмащипа ла̄тыӈ ла̄вēгыт, са̄лы ӯрнэ ма̄хманув  янытлыяныл».

	«Югра лылыēп» организацият пуӈктотнэ нэ̄ Людмила Алферова ма̄ньлат соссаӈ хо̄тпат о̄вылтыт ща̄гтым потыртас: «Я̄тил, тыныӈ ма̄ньлат а̄ги-пыгыт, ам тыхо̄тал ома хольт на̄н ма̄гсылын номтум сака ёмас. На̄н яныгхо̄тпат а̄латы юил ёхтыяны̄н, та̄н хольтаныл молях яласэгы̄н, матыр-а̄ти ка̄ркамыг ва̄регы̄н. Сунсэ̄н, то̄ванын но̄х-патсыт. Матъёмас на̄н тамле мӯтраӈыт, ка̄ркамыт. Э̄лаль о̄с аквтох яласэ̄н, рӯпитэ̄н, касэ̄н. На̄н хосытынт соссаӈ миранув э̄лаль о̄с тах о̄лэ̄гыт, са̄лыянув о̄с тах ха̄йтыгтэ̄гыт, э̄лы хо̄талув ёмас номтыл ӯрилӯв. Пуссын пуста̄гыл о̄лэ̄н! Са̄лы ӯрнэ я̄тил ма̄хуматēнув, ам на̄нан сака э̄руптыянум, яныт-лыянум!»

	Ма̄ньщи нэ̄г-хумыг – Анна Дмитриевна ос Василий Владимирович Ромбандеевыг Саранпа̄вылныл ёхталасы̄г. Анна ла̄выс, тав о̄йкатэ ёт са̄лы ӯрим Нё̄рт 24 та̄л яласы. Василий Владимирович «Лучшие  производственные показатели» номинацият китыт места вис, дипломыл майвес. Ань ёхталам са̄лы ӯрнэ хо̄тпат халт тав ма̄к яныг о̄лнэ̄тэ, таима̄гыс «Ветеран оленеводства» намыл майвес.

	Каснэ ма̄хум халт щар ма̄нь ос Леонид Сергеевич Албин наме ла̄ввес, янытлан нэ̄пакыл майвес. Тав ма̄ньщи пыг, Ха̄льӯс район Ло̄пмус па̄вылт самын патыс.

	Ты касыл ва̄рыглам ма̄хум ё̄рнколыт о̄с уральтасаныл. Тот рӯпитам нэ̄т-хумит янытлавēсыт, диплом-нэ̄пакыл майвēсыт. «Лучший чум» номинацият Ха̄льӯс район «Саранпаульская оленеводческая компания» но̄х-патыс. Та̄н электростанциял мӯйлуптавēсыт. Китыт места Сургутский районт о̄лнэ хо̄тпатн майвес, хӯрмит – Ханты-Мансийский районт о̄лнэ ма̄хум та̄н висаныл.

	 

Округ кӯщай ёт хо̄нтхатыгласыт

	 

	Ё̄рнколыӈ ма̄хум о̄выл хо̄тал округ кӯщай нэ̄ Наталья Комарова ёт хо̄нтхатыгласыт. Тав ляльтэ та̄н са̄всыр тэ̄ланыл, та̄рвитыӈ ва̄рмаляныл о̄вылтыт потыртасыт — то̄ва хо̄тпа о̄лнэ кол ат о̄ньщи, телефон хосыт потыртан связь урыл ла̄всыт, во̄рт то̄ва ма̄т связь щар а̄тим. То̄ва хо̄тпан ищхӣпыӈ ут э̄ри, э̄рнэ вышка во̄всыт. Ка̄тын-паттын нё̄вляныл, хӯланыл, ла̄хсаныл ос пиланыл э̄л-тыналаӈкве ат вēрмияныл. Ты тэ̄ла палт нё̄тмил во̄всыт.

	Кӯщай нэ̄ ва̄ӈын хумитэ Геннадий Бухтин связь урыл тох ла̄выс: «Округувт во̄рт, са̄лы ӯрнэ ма̄хум о̄лнэ ма̄нанылт, мощēртн кит яныг станцияг ӯнттавēг, тув интернет нампа ищхӣпыӈ ут ва̄раве. Та̄н тах во̄рныл па̄влыӈ ос ӯсыӈ ма̄н электронный почта хосыт пищма кēтуӈкве вēрмēгыт, свонитаӈкве ос сыре-сыр электронный услуга утыт ёт рӯпитаӈкве вēрмēгыт тах».

	Наталья Комарова тав ла̄тӈе э̄лаль нё̄тумтастэ: «Ань йис о̄лупсавт ёмас связь сака э̄ри. Во̄рт о̄лнэ ма̄хманув са̄всыр хащта̄л ищхӣпыӈ утыт о̄с вос ва̄ганыл, та̄н ётаныл ма̄н кос хунь потрамаӈкве вос вēрмынувӯв».

	Са̄лыӈ ма̄хманув ёт хо̄нтхатыглан ма̄гыс тув Наталья Стребкова ёхталас. Ты нэ̄ округт о̄лнэ мир тармыл патыянэ, ты тэ̄ла палт пуӈктоты. Тот тав ос «Союз оленеводов Югры» общественный организация палт пуӈктотнэ хум Степан Кечимов э̄рнэ нэ̄пакыт щё̄питасы̄г, тув ка̄тпос пинсы̄г.

	Ты нэ̄ тох ла̄выс: «Ты хо̄талытт ам са̄лы ӯрнэ ма̄хум палт яласасум, та̄н ётаныл ва̄йхатасум, суссум, хумус о̄лэ̄гыт, китыглахтасум, матыр та̄рвит о̄ньщēгыт ман а̄ти. Та̄н халанылт ё̄р хо̄тпа, мӯтраӈ хо̄тпа са̄в о̄лы, тамле нэ̄т-хумит пēриясум. Ма̄н аквъёт рӯпитаӈкве патэ̄в, та̄н та̄нти ма̄хманыл ёмащакв ва̄ганыл, а̄нумн тох рӯпитаӈкве тах кӯпнит. Ты щирыл акван-нё̄тхатым ма̄н са̄в э̄рнэ тэ̄ла ва̄руӈкве вēрмēв тах».

	Степан Кечимов ла̄вме щирыл, ань округ кӯщаит соссаӈ мир нупыл сунсуӈкве патсыт, матыр та̄рвитыӈ ва̄рмаль ēмтапи те, нё̄тумта̄лавет, таима̄гыс ань ка̄сыӈ та̄л ущпылнэ̄г са̄в хо̄тпа са̄лы ӯруӈкв ка̄сащаӈкве патсыт.
