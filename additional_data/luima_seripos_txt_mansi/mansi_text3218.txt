

	Людмила Афанасьевна Рочева Касум па̄выл пӯльницат рӯпиты. Тав 60 та̄лэ то̄влыс. Ос ма̄хум атпан нупыл кит та̄л пӯльницат пусмалты. Тав 1974 та̄лт Ханты-Мансийский медицинский училище а̄сламе юи-па̄лт Касум па̄вылн кēтвес, та па̄сыл тувыл нэ̄мхотталь ат минас. 


		Са̄в та̄л рӯпитанэ̄тэ о̄вылтыт нэ̄ таи потыртас: «Ам о̄влэ̄т тыг ёхтумум порат Касум пӯльницав ма̄нь о̄лыс, атхуйплов э̄лумхо̄лас ма̄гыс койкат щё̄питым о̄лсыт. Ань ты йильпи ӯнттым колувн о̄с аквта са̄вит э̄лумхо̄лас пинуӈкве ро̄ви кос, тувыл ма̄хум щар мо̄т щирыл пусмалтаӈкве патсанӯв. Тыг ань са̄всыр ищхӣпыӈ утыт тотвēсыт, хо̄тпат а̄гманыл та утыт хосыт та̄ра-паттавет.  

		Пӯльница кӯщай нэ̄в наме Ольга Алек-сандровна Скиба, тав тыт рӯпитанэ̄тэ са̄т та̄лыг ты ēмтыс. Та пора сыс па̄вылт о̄лнэ ма̄хманув пуссын ва̄ӈкве патсанэ. Ма̄хум тав палтэ о̄с ханьщувласыт, пус-малтахтуӈкве акваг ёхталэ̄гыт. Тыт ищхӣпыӈ ут хосыт сыманыл хӯнтлавет. Са̄всыр анализыт тыт вивет ос кēлпаныл ураль-тавет. Са̄ртын тамле ва̄рмалит а̄рталан ма̄-гыс Белоярский ӯсн кēтыглавēсыт. Ань туп хо̄псыяныл уральтан ос УЗИ ва̄рнэ ма̄гыс тув ялантэ̄гыт. Тувыл щар сака а̄гмыӈ хо̄тпанув о̄с тув пусмалтахтуӈкве кēтыглыянӯв. 

		Улщпуӈк пусмалтан лēккар тыт о̄с рӯпиты. Ма̄н пӯльницавт ос Юильск, Нумто па̄влыгт о̄лнэ ФАПыгт рӯпитан мир акван-ловиньтым налыман нупыл са̄т хо̄тпа ēмты. Та па̄влыгт медсестра хо̄тпаг рӯ-питэ̄г, фельдшерыг рӯ-питаӈкве нэ̄мхотьют тув минуӈкве ат ка̄сащи. 

		Са̄выӈпа̄лэ ма̄хма-нув давление а̄гмыл савалэ̄гыт. Ты э̄лы-па̄лт но̄ӈхаль минам дав-лениятыл сака са̄в хо̄тпа ат савалас. Тувыл сым а̄гм о̄щнэ хо̄тпат са̄выг ēмтсыт. Ань тай аман манарын ёхтувесӯв. Аман ма̄-витув па̄ӈкыӈыг ēмтыс, аман мо̄т матыр лю̄ль о̄лы. Хӯл тэ̄нэ ма̄хум ос со̄рыг ӯйн хулиглавет. Ма̄н ēрувт 150 соссаӈ э̄лумхо̄лас во̄р па̄вланылт о̄лэ̄гыт, та̄н пуссын тамле а̄гм о̄ньщēгыт. Та̄н ка̄сыӈ та̄л ма̄н палтув ёхталэ̄гыт ос ма̄н та̄наныл уральтыянӯв. Округ пӯльни-цаныл лēккарыт туп 2013 та̄лт тэ̄лы лё̄ӈхыл тыг ёхталасыт. 

		А̄гмыӈ ма̄хманув тынта̄л тэ̄рпил хасылтавет. А̄гмыӈ-мосыӈ, сакватахтам хо̄тпат федеральный льгота щирыл тэ̄рпил мивет, та̄н олн ат ойтэ̄гыт. Пенсият о̄лнэ хо̄тпат 50% са̄вит тынэ та̄нки ойтыяныл. Йильпи та̄л о̄вылтахтын э̄лы-па̄лт ма̄н нэ̄пак хансэ̄в, манхурип ос манса̄вит тэ̄рпи ма̄навн э̄ри. Тувыл э̄рнэ тэ̄рпил тотавēв ос ма̄ньполь э̄тпост а̄гмыӈ хо̄тпатн мыганӯв. Та̄н пуссын ты тэ̄лат ва̄ганыл ос ӯрхатым о̄лэ̄гыт. Мо̄т ма̄хум тэ̄рпи та̄л о̄с ат о̄лыглэ̄гыт, пӯльницавт аптека колнак рӯпиты. Хоты тэ̄рпит э̄рēгыт, ма̄н пуссын о̄ньщēв. Тох та о̄лэ̄в, рӯпитэ̄в». 

		Такви о̄вылтыт нэ̄ о̄с потыртас, тав ла̄выс, Касумт хум ва̄рыс, нила пыг янмалтасы̄г.  Хӯрум пыганэ та̄нки щēмья о̄ньщēгыт ос ма̄нь пыге тав ётэ иӈ о̄лы, нэ̄ ат о̄ньщи. Людмила Афанасьевна самын патум Паштор па̄влэ̄н то̄ванакт яланта̄лы.  Пēс коланыл уральтытэ, ща̄няге-а̄щаге палт па̄г яланты. Акв яныг увщитэ Полноват па̄вылт  а̄гитэ палт о̄лы, тав 80 та̄лэ то̄влыс. 

		Ты нэ̄ потре Надежда Вах, ханты газетат рӯпитан нэ̄н, хасвес. Ам ма̄ньщи ла̄тӈыг толмащласлум. Мēн тавēн яныг пӯмащипа ла̄тыӈ ла̄вимēн, э̄ква ёмщакв потыртас. 

		Ты э̄лы-па̄лт мēн Касум пӯльницат кӯщай нэ̄ ёт потыртаӈкве номсысмēн. Пуссын ва̄рмалит та̄рапаттуӈкве кусыглахтасмēн, тав а̄гмыӈ хо̄тпат ёт рӯпитас. Та халт тав палтэ о̄с щалтапа̄лсум,  ла̄выс,  а̄ви по̄хат  вос ӯрхатымēн. Мēн щё̄с арыгкēм а̄гмыӈ хо̄тпат ёт та кос ӯнлантасмēн,  ӯрхатсумēн, та лēккар нэ̄ хотмус кантыӈыг о̄лыс, матыр по̄слуӈкве щар о̄с та̄ратас, мēнамēн тох ат та во̄выстэ. Ётыл мēнамēн школан минуӈкве э̄рыс, тот ӯрвесмēн. Пӯльницаныл  сысы та ё̄мантасмēн. Мо̄т па̄влытын ялмувт, нэ̄мхуньт ма̄хум тох лю̄льсаӈ ат ва̄рыгласыт, акваг сымыӈыщ ма̄н ётув потырта̄лсыт.

		 

		Тамара 

		Мерова

 
