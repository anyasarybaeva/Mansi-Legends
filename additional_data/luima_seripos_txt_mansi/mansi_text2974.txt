
Ювле хультум э̄тпост Советский районт «Таёжные знания коренной Югры» нампа ханищтап о̄лыс. Тув ялмум порат ам Софья Ярцева ёт ва̄йхатасум. Тав мо̄т ма̄ньщи нэ̄т ёт са̄сныл са̄всыр хусапыт, со̄втыт ю̄нтыс. Ам тав ётэ потыртасум ос китыгласлум,  хоты па̄вылныл тав о̄лы ос хо̄т ма̄щтырлаӈкве ханищтахтас.
Тамле ханищтапын Софья Алексеевна о̄выл щёс ёхталас. Ма̄ньщи нэ̄ ла̄выс: «Ам Советский район Пионерский па̄вылт о̄лэ̄гум. Са̄сныл со̄втыт, са̄всыр а̄ныт ва̄руӈкве ха̄сэ̄гум, ма̄ньта̄гыл ва̄щиньтасум, хумус ща̄нягум-а̄щагум ма̄щтырласы̄г. Тувыл тамле утыт ка̄сыӈ хо̄тал хунь ю̄нтэ̄гум, тыи ма̄гсыл то̄ва ва̄рмалит хот-ёрувлахтэ̄гыт. Са̄с ёт рӯпитаӈкве о̄с ха̄суӈкве э̄ри, са̄с маныгтахтуӈкве манос хот-поклуӈкве вēрми.
Матъёмас тамле ханищтапыт ва̄рыглавет ос ма̄ньщи ма̄хум тох акван-атхатыглэ̄гыт, та̄нки халанылт ханищтахтэ̄гыт. Тыт ам Ха̄льӯсныл ёхталам ма̄щтыр нэ̄т ёт ва̄йхатасум».
Софья Ярцева, такви о̄парищ наме Курикова, Ха̄льӯс районныл о̄лы. Лэ̄пла па̄выл по̄хат самын патыс. Яныгмам  па̄влэ рущ ла̄тӈыл  «юрты Куриковых» тох намаим о̄лы. Та пēс па̄вылныл Ня̄хщамво̄ль мус я̄ хосыт 150 вēрыста о̄лы. Пēс йис порат  та ма̄т Куриковыт о̄лсыт, тыи ма̄гсыл па̄выл тамле намыл пинвес. Ань Софья а̄пщитэ Илья таккēт тот о̄лы. Илья па̄выл ӯргалан хо̄тпаг хультыс, тыи ма̄гсыл мо̄т ма̄н ва̄нтлуӈкве щар ат ка̄сащи.
Софья Алексеевна яныгмам поратэ сака ёмащакв номитэ. Ма̄ньщи а̄ги ща̄няге-а̄щаге по̄хат о̄лыс, акваг са̄всыр  тэ̄лал пӯмщалахтас. Тав ла̄выс: «А̄тям акваг матыр рӯпата ва̄рыс. Ам тав юи-па̄лэ̄т ха̄йтыгтасум ос маныр ва̄ри, акваг  китыгласлум. Акв порат тав  во̄рн ялыс, ля̄мйив сӯл хот-нуистэ, юв тотыстэ, витыл тытылтастэ. Ам а̄тям китыгласлум, манрыг тав ля̄мйив сӯл витын пиныстэ ос маныр э̄лаль ва̄руӈкве паты. Ты сӯлыл тав са̄лт ва̄рыс ос са̄сныл яныг сыс па̄йпыт ю̄нтыс. Тамле са̄лтыл ю̄нтым па̄йп та̄кнувег о̄лыс. Ля̄мйив сӯлыл ос ёса ква̄лыг ва̄рыс. А̄тям ма̄щтыр хум о̄лыс, са̄грапналыт, тӯпыт ос са̄в мо̄т э̄рнэ утыт такви ва̄рыс.
Щēмьят ма̄н нёлолов ня̄врам яныгмасӯв. Ща̄нюв акваг ма̄н ётув юн о̄лыс, колсори рӯпата ва̄рыс. Тав щаквщуӈкве о̄с сака ха̄сыс, такви ма̄ньщи супыт ос мо̄т маснут  ю̄нтыс. Ам тав юи-па̄лэ̄т о̄с акваг ха̄йтыгтасум, пӯмщалахтасум, манхурип рӯпата тав ва̄ри. Тав са̄лы совныл сахит, пӯркат, ва̄ит ю̄нтыс. О̄влэ̄т са̄лы котыт витыл тытылтыянэ ос нумыл яныг а̄хвтасыл ёл-пащиртыянэ. Са̄лы кот  тох матахкем хо̄тал витын тытылтытэ, туп ты юи-па̄лт тынтлытэ.  Тувыл пӯркат ос мо̄т маснут ю̄нтыс. Ам тав ётэ ю̄нсхатуӈкве акваг воратасум. Ма̄ньщи суп ю̄нтуӈкве ща̄нюмн ханищтавēсум».
Са̄т та̄лэ мус а̄гирищ ща̄няге-а̄щаге ёт о̄лыс. Тувыл ма̄ньщи а̄ги Ня̄хщамво̄ль школан ханищтахтуӈкве тотвес. Та па̄вылт тав лов класс а̄стлас ос Тюмень ӯсн э̄лаль ханищтахтуӈкве щё̄питахтас. Тувыл тапалыт ма̄н миннэ ма̄гсыл олн ат о̄ньщас, Софья интернатыт рӯпитаӈкве патыс. Хӯрум э̄тпос тот рӯпитас, билет ма̄гсыл олн сэ̄лыс.
Ханищтахтан пора хунь ёхтыс, яныг ӯсн минас. Тюмень ӯст тав  кондитерыг ханищтахтас. Ты юи-па̄лт хум ва̄рыс, ня̄враме самын патыс. Щēмьяӈ та̄гыл яныг ӯсн о̄лмыгтас. Ты юи-па̄лт штукатур-малярыг ханищтахтас ос колыт ӯнттым рӯпитас. Тюмень ӯст тав щēмьяӈ та̄гыл 12 та̄л о̄лыс. Тувыл рӯтанэ̄н Алябьево па̄вылн о̄луӈкве во̄ввес. Та пора  урыл ма̄ньщи нэ̄ таи потыртас:  «Яныг ӯст о̄луӈкве  ханьщувласум, о̄влэ̄т ма̄нь па̄вылн ва̄нтлуӈкве ат ка̄сащасум. То̄нт  Саша пыгум иӈ ма̄нь о̄лыс, ва̄тихал а̄гмыл ēмталас.
Ос та порат Алябьево па̄вылт пӯльница ат рӯпитас, ма̄хум пусмалтахтуӈкве Пионерский па̄вылн ялантасыт. Тыи ма̄гсыл тув минуӈкве ат ка̄сащасум. Тувыл рӯтанум акваг во̄ввēсум, мощ номсахтасум, па̄вылн та ва̄нтлысӯв. О̄йкамēнтыл Алябьево па̄вылт кол ӯнттысмēн. Ма̄нь пыгмēн Максим тыт самын патыс, ты та̄л нилахуйплов та̄лэ то̄влыс. Таквсы порат нёлолов классын ханищтахтуӈкве мины. Яныг пыгмēн Саша Югорск ӯст о̄лы, тот рӯпиты.
Ам Максим ёт ма̄нь та̄гыл ма̄ньщи ла̄тӈыл потыртэ̄гум. Ща̄нь ла̄тыӈ ёмащакв торгамты. То̄ва порат китыглылум, ювле рущ ла̄тӈыл ля̄галы, то̄ва порат  ёмащаквег ма̄ньщи ла̄тӈыл ла̄ви. Рӯтанум  ёт ма̄нки халувт ма̄ньщи ла̄тӈыл потыртэ̄в, тыи ма̄гсыл пыгум ма̄нь та̄гыл ща̄нь  ла̄тӈув хӯлытэ.
О̄йкам о̄с ма̄ньщи ла̄тӈув ёмащакв торгамты, таве о̄с ханищтаслум. Яныг пыгум  Сашам тувле нупыл тэ̄латэ щар а̄тим. Виктор о̄йкам рущиг о̄лы,  тыи ма̄гсыл пыгум ос рущиг ловиньтахты.  Мо̄лты та̄л Саша Яныгпа̄вылн ялыс, тот Даша увщим щēмьяӈ  та̄гыл о̄лы. О̄йкатэ Пётр Самбиндалов ам пыгум хӯл алыщлаӈкве ос во̄раяӈкве ханищтастэ.
Ань пыгум писалил па̄тлуптаӈкве, ва̄с маныгтаӈкве, хӯл нилюӈкве ёмащакв ха̄сы. Тув ялнэ э̄лы-па̄лт ва̄с исмит, хӯл щар ат тэ̄с, акваг ла̄выглас,  ты тэ̄нут пасы. Яныгпа̄вылт тавēн о̄луӈкве такем мӯстыс, акв та̄л сыс тот во̄раим  ос хӯл алыщлым яласас. Тув ялме юи-па̄лт ва̄с, хӯл исмит ань тэ̄г, ма̄ньщи тэ̄нут нэ̄матарыл воссыг ат пасы. Ань рӯпиты, ӯщлахтын порат ос Яныгпа̄выл нупыл ялуӈкве номсы».
Софья Алексеевна о̄йкатэ ёт Алябьево па̄вылт о̄лнэ колэ̄н тыналастэ̄н ос Пионерский па̄вылт яныг кол ӯнттысы̄г. Колэ̄н по̄хат яныг тэ̄пкан о̄ньщēг, са̄всыр тэ̄нут  тот янмалтэ̄г. Софья Алексеевна пенсият о̄лы, нас тох тэ̄ла та̄л  щар ат ӯнлы. Па̄вылт са̄всыр ялпыӈ хо̄талыт о̄лнэ порат акваг ма̄ньщи культура урыл потыртаӈкве ос ю̄нтум пормасанэ суссылтаӈкве тув во̄виньта̄лаве. О̄йкатэ Виктор Тимофеевич ма̄щтырлаӈкве о̄с ха̄сы, йӣвныл са̄всыр сувенирыт ос мо̄т пормасыт сака ёмащакв ва̄ри.
