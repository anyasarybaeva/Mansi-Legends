
Ханты-Мансийск ӯст ЮГУ-колт ма̄ньполь э̄тпос 2 хо̄талэ̄т яныг сапра̄ни о̄лыс, сосса мирыт ма̄гсыл хансым са̄кконыт урыл потыртаӈкве ма̄хум тот акван-атхатыгласыт. 
Россият мощщаг хуль­тум мирыт ӯргалым о̄нь­щавет, та̄н ма̄гсыланыл са̄всыр са̄кконыт пир­майтавет. Тувыл то̄ва са̄кконыт э̄рнэ щирыл ат рӯпитэ̄гыт ос та̄н онтас ёмащакв ат ва̄рēгыт. Сосса мирыт мӯсхалыг хумус ӯргалаӈкве, ман­хурип э̄рнэ ла̄тӈыт са̄в­сыр са̄к­конын хансуӈкве э̄рēгыт, учёныит, кӯщаит, ханищтан хо̄тпат, студен­тыт пуссын аквъёт ты конференцият потырта­сыт.
Э̄лумхо̄лас праванэ ӯргалым рӯпитан нэ̄ Наталья Стребкова ань йист хо̄нтлан сосса ма̄хум урыл потре о̄лыс. 2022 та̄л сӯкыр э̄тпос па̄сныл ма̄н округувныл то̄ва ма̄ньщи, ханты ос ё̄рн хумыт хо̄нтлан ма̄н тотвēсыт. Ты юи-па̄лт Россият нэ̄пак пирмайтавес, щар ма̄к э̄рнэ рӯпата ва̄рнэ хо̄т­пат хо̄нтлаӈкве ул вос кēтавет. Са̄лы ӯрнэ ма̄хум ва̄рнэ рӯпатаныл о̄с тув хасвес. Наталья Васильевна ла̄выс, сосса ма̄хум общинат рӯпитан хум хо̄тпат ты нэ̄пакн о̄с вос хансавет, Ассамблея депутатыт ёт та̄н акван-нё̄тхатым ань рӯпитэ̄гыт.
Москва ӯсныл ёхталам яныг учёный хум Влади­мир Плунгян ща̄нь ла̄тӈыт хумус ань ищхӣпыӈ утын ва̄равет ос ханищ­тавет, та урыл потре о̄лыс. Ма̄ янытыл о̄лнэ мирыт ла̄тӈаныл ёл-хан­савет, ты тэ̄ла «корпусная лингвистика» ла̄ваве. Япония ма̄т о̄лнэ айныт та̄нки ла̄тӈыл щар ат по­тыртэ̄гыт. Та̄н ла̄тӈаныл ищхӣпыӈ утын хасвес, ань ка̄сыӈ э̄лумхо̄лас айны ла̄тыӈ ханищтаӈкве тот вēрми.
Ма̄н округувт ма̄ньщи ла̄тыӈ ищхӣпыӈ ма̄н ёл-хансуӈкве о̄с о̄вылтавес, учёный хум ла̄вме щирыл, ань щар ма̄к э̄рнэ рӯпата ва̄раве, тох ла̄тӈув ат со̄йми.
Ты юи-па̄лт нила секция щирыл ма̄хум уртхатым рӯпитасыт. Акв секцият ща̄нь ла̄тыӈ ёл-хаснэ тэ̄ла урыл потыр о̄лыс. 
Мо̄лты та̄л па̄сныл ма̄ньщи ла̄тыӈ ищхӣпыӈ ма̄т ёл-хансуӈкве патвес. Ты рӯпатат Надежда Алексеева ос Татьяна Гоголева пуӈктотэ̄г. Ты ва̄рмаль э̄лаль хумус лакви, Надежда Алексе­ева ты урыл тот потыр­тас. О̄влэ̄т та̄н э̄рнэ нэ̄­пакыт пуссын щё̄пита­са­ныл ос кӯщаит ёт по­тыр­тахтасыт. Ётыл округ мир­кол­ныл ты вāрмаль кастыл ЮНИИТыг лāвнэ институт олныл та̄стувес. Надежда Алексеева, Татьяна Гоголева ос ЮНИИТыт рӯпитан хо̄т­пат ёт Саранпāвылн ос Хулюмсӯнтын ялсыт, мāньщи мāхум корпус вāрнэ мāгыс акван-атыгласаныл. Ищхӣпыӈ утыт э̄рнэ программат рӯпитаӈкве та̄наныл ханищтасаныл. Саран­пāвылт, Хулюмсӯнтыт ос Ханты-Мансийск ӯст о̄лнэ мāньщи хо̄тпат акван-нё̄тхатым, лильпи хащтāл рӯпата вāруӈкве та о̄вылтахтасыт. 
Мōлты тāл оигпан мус кит э̄тпос сыс 15 со̄тыра рущ ос мāньщи лāтӈыл хансым предложеният та̄н ёл-хассыт. Ты та̄л 25 хо̄тпат ла̄тӈыт толмащ­лаӈкве вуйхатасыт, та̄­нанылн ты пора сыс 70 со̄тыра предложеният ёл-хансуӈкве э̄рēгыт. Мотыт та̄л сыс 80 со̄тыра предложеният тах тол­мащлэ̄гыт. А̄с-угор­ский институтыт рӯпитан ма̄ньщи хо̄тпат ты рӯпата ань о̄с ва̄рēгыт. Са̄в потрыт хунь тув акван-атавет, турсуил хансуӈкве о̄вылтавет, ка̄сыӈ э̄лумхо̄лас ма̄ньщи ла̄тыӈ хӯнтлаӈкве ос ханищтаӈкве тот вос вēрмыс. 
Надежда Геннадьевна ла̄выс, са̄в потрыт, мо̄йтыт, пēс йис потрыт хунь тув ва̄равет, то̄нт ма̄ньщи ла̄тӈув ат со̄йми, э̄лаль суйтуӈкве паты. 
Людмила ТЕТКИНА
