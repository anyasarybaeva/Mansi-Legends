
Николай Павлович Тасьманов Касум па̄выл совхозт са̄лы ӯрим са̄в та̄л рӯпитас. Пенсиян патхатаме юи-па̄лт э̄кватэ ёт тэ̄нки са̄лыянэ̄н ӯруӈкве патсы̄г. 
О̄лнэ ма̄тэ̄н Верхне­казымское па̄выл ляпат о̄лы, миннэ лё̄ӈхе 8 вēрыста. 2015 та̄лт э̄кваг-о̄йкаг нэ̄паканэ̄н акван-атсанэ̄н ос «Крестьянско-фермерский хозяйство» ва̄рсы̄г. 
Хум потре
Николай Павло­вич ты урыл тох потыртас:
– Ам са̄лыӈ ма̄хум ос хӯл алыщлан ма̄хум халт яныгмасум. Школа а̄стламум юи-па̄лт Сале­хард ӯст ӯйхул пусмал­тан хо̄тпаг ханищтахта­сум. Тувыл ювле Касум па̄вылн ёхтысум, сов­хозт са̄лы ӯрим рӯпи­тасум. 
Пенсиян хунь мина­сум, «Крестьянско-фер­мерский хозяйство» ва̄рсум. Ты хосыт 2016 та̄лт олн-нё̄тмилыл та̄с­тыглавēсум, ты олныл са̄лыт ёвтсум ос та̄н ма̄г­сыланыл яныг пӯсас ва̄р­сум. 
Ань э̄квам ёт яныгса̄т арыгкем са̄вит са̄лы ян­малтымēн. Тох тай тыт ёмас ма̄, са̄лы тэ̄п са̄в кос о̄лы, тувыл мēн о̄лнэ ма̄мēн по̄хат лё̄ӈх ва̄р­вес, ма̄шинат тыгле-тувле акваг яласэ̄гыт ос Верх­не­казымский па̄выл ля­пат о̄лымēн. 
2020 та̄л мус туристыт мēн палтумēн ёхталасыт, тох мощ олн сэ̄лсумēн. Тувыл хащта̄л а̄гм ēмтыс, ань мӯй ма̄хум воссыг ат ва̄щиньтымēн. Ты э̄лы-па̄лт акваг са̄в хо̄тпат тыт мӯйлысыт, кинат по̄слын хо̄тпат мēн о̄луп­самēн урыл кина ва̄рсыт. Ань тай нэ̄мхотьют ат ёхталы ос пēс йис ва̄рмалитыл ат пӯмщалахты. 
Мēн ань са̄лы нё̄выль, хӯл, пил тыналым олн сэ̄лымēн. Са̄лыт нё̄влиг яныг таквс э̄тпост ва̄рия­нӯв, акв кила 550 сол­ко̄ви тынэ. Нё̄выль Касум па̄вылт, Белоярский ӯст ос Ханты-Мансийск ӯст тыналымēн. 
Хӯл пēс щирыл алыщ­лымēн, а̄рпи ва̄римēн. По̄лям хӯл тыналы­мēн, сорт хӯлыт фаршиг сак­ва­тыянмēн, тамле тэ̄­нут ма̄хум о̄с ёмащакв ёв­тэ̄гыт. Э̄квам ю̄нсхаты, ханты супыт, пӯркат, щул­киныт, турло̄псыт, паль­сакыт ос мо̄т пормасыт тыналы. 
Ка̄сыӈ та̄л Ханты-Мансийск ӯст «Товары земли Югорской» нампа суссылтап ва̄рыглаве, тув во̄выглавемēн. Тот о̄с ёмащакв тыналахтымēн. Касум па̄вылт са̄лыӈ ма̄­хум касыл ка̄сыӈ та̄л ва̄рыглаве. Тув акваг са̄в мӯй ма̄хум ёхталэ̄гыт, тот ма̄хум ёмащакве ёвт­хатэ̄гыт. 
Э̄кватэ потыр
Николай Павлович э̄кватэ наме Нина Кузьми­нична Тасьманова, о̄па­рищ наме Ерныхова, тав о̄с са̄в та̄л совхозт рӯпи­тас. Такви урēтыл э̄ква тох потыртас:
– Ам Кислор па̄вылт самын патсум, тот 14 та̄­л­ум мус о̄лсум, тувыл ма̄н щēмьяӈ та̄гыл Касум па̄­вылн ва̄нтласӯв. Школа а̄стламум юи-па̄лт Тобо­льск ӯст бухгалтерыг ха­нищ­тахтасум ос 1980 та̄лт ювле Касум па̄вылн ёхтысум. Совхозт олн ловинь­тан хо̄тпаг 20 та̄л рӯпитасум, пенсиян патхатамум э̄лы-па̄лт ла̄пкат рӯпи­тасум. 
Нина Кузьминична ла̄выс, тэ̄н о̄йка­тэ̄нтыл «Крестьянско-фер­мер­ский хозяйство» хунь ва̄рсы̄г, олныл мощ нё̄т­весы̄г. Ты урыл тав тох потыртас: 
– Ты э̄лы-па̄лт тамле хозяйстват ёмащакв нё̄твēсыт. Мēн акв са̄лы ма̄гсыл акв со̄тыра 500 солко̄вил акв та̄л сыс ойтвēсамēн. Са̄лыт сол­вал тэ̄гыт, солвалыл, са̄лы тэ̄рпил майвесамēн. 
2016 та̄лт акв млн 500 со̄тыра солко̄ви грант-олныл та̄с­тыглавесмēн. Ты олныл са̄лыянув ёвт­санмēн. Юи-о̄выл та̄лыт щар ат нё̄тавемēн, тувыл ка̄сыӈ та̄лныл на̄лок-олн са̄внув ойтымēн. Э̄лаль тох ке паты, на̄лок-олн ойтнэ ма̄гсыл рӯпитаӈкве туп патымēн. 
Ань Тасьманов э̄кваг-о̄йкаг ты хозяйстватэ̄н лап-пантуӈкве номсэ̄г. Тэ̄н ла̄вēг, са̄лы ӯруӈкве ё̄р воссыг ат о̄ньщēг. Тэ̄н ляпа рӯтанэ̄н са̄лы ӯруӈкве ат ка̄сащēгыт. 
Николай Павлович ос Нина Кузьминична акв пыг ос акв а̄ги о̄ньщēг. Павел пыгēн Касум па̄­вылт щēмьяӈ та̄гыл о̄лы. Елена а̄гитэ̄н Ханты-Мансийск ӯст колта̄глэ ёт о̄лы, ня̄врам ӯргалан колт вос­питателиг рӯ­питы. Апыгрищагēн ань Тех­нолого-педагоги­чес­кий колледжит ха­нищ­тахтэ̄г. Та̄н во̄рт о̄луӈкве ат таӈхēгыт. Тась­ма­нов э̄кваг-ōйкаг са̄лыянэ̄н э̄лаль тына­лаӈкве номсэ̄г. 
Людмила ТЕТКИНА
