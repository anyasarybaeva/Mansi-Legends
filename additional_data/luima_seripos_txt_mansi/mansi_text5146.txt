
Ты э̄тпос 27 хо̄талэ̄т ля̄ххал тотнэ ма̄хум Ханты-Мансийск ӯсн во̄выглавēсыт ос округ Дума 25 та̄лэ то̄влын кастыл янытлавēсыт.
Са̄в та̄л ювле хультум порат округ Дума рӯпитаӈкве тыт о̄выл-тахтас. Депутатыт о̄влэ̄т Устав-нэ̄пак, щар ма̄к яныг са̄ккон, пирмайтасыт. Тувыл Дума, депутатыт рӯпатаныл, округ яныг кӯщай пēриян ва̄рмаль урыл ос са̄в мо̄т э̄рнэ са̄кконыт хассыт. 
Аквта порат сосса ма̄хум Ассамблея ва̄рвес. Тув пēриим депутатыт мощщаг хультум мирыт ща̄нь ла̄тӈаныл, пēс йис ва̄рмаляныл э̄лаль тотнэ ма̄гсыл са̄всыр сакко̄ныт хансэ̄гыт.   
Округ Дума кӯщай Борис Хохряков ма̄хум янытласанэ. Тав ла̄выс: «Ань ка̄сыӈ э̄тпост са̄всыр газетатт, рāтиват ос телевиденият округ Дума рӯпататэ урыл кит со̄тыра арыгкем ля̄ххал ловиньтаӈкве ос потыр хӯнтлуӈкве ро̄ви. Са̄всыр ля̄ххалыт ос потрыт хансым, на̄н яныг рӯпата ва̄регы̄н. 
Хоты са̄кконыт тыт пирмайтавет ос манхурип ёмас тэ̄ла та̄н мирн тотэ̄гыт, то̄ват щар ат торгамтэ̄гыт. 
Ты са̄кконыт ма̄хумн хумус нё̄туӈкве вēрмēгыт, на̄н ёмащакв хансэгы̄н ос потыртэгы̄н. На̄н рӯпатан щирыл ма̄хум пирмайтым са̄кконыт урыл са̄внув ва̄гыт». 
Са̄всыр ӯсытныл ос па̄влытныл ёхталам хо̄тпат округ Дума 25 та̄лэ то̄влын кастыл янытлан нэ̄пакыл майвēсыт. Ма̄н редакциявт кӯщай пēнтсыл рӯпитан нэ̄ Галина Кондина ос кӯщай ва̄ӈын нэ̄ Надежда Вах тув о̄с во̄выглавесы̄г. 
Ма̄ньщи ос ханты газетагт рӯпитан хо̄тпат депутатыт рӯпатаныл ос пирмайтым са̄кконыт урыл ка̄сыӈ э̄тпос потрыт хансэ̄гыт. Ща̄нь 
ла̄тӈагув э̄лаль тотнэ ма̄гсыл янытлан нэ̄пакыл  ма̄н тот о̄с майвесӯв.
