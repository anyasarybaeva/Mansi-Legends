
Россия янытыл матах та̄л ОНФ рӯпиты, рущ ла̄тӈыл ты кол тох ла̄ваве – Общероссийский народный фронт. Ты йильпи рӯпата ва̄рнэ кол Россия Президентув Владимир Путин 2011 та̄л я̄ӈк на̄тнэ э̄тпос 6 хо̄талэ̄т ва̄руӈкве ла̄выс.

	Та па̄сныл ка̄сыӈ регионт акв тамле на-мыл пиным кол рӯпиты. Ма̄н округувт Ханты-Мансийск ӯст та̄н о̄с ва̄вет. Ма̄к яныг кӯщаиг Снисаренко Виктор Анатольевич тот о̄лы, тавēн нила хо̄тпа нё̄тэ̄гыт – Белкин Роман Михайлович, Белоцерковцева Лариса Дмитриевна, Дубовец Сергей Николаевич ос Терновой Константин Владимирович.

	Та̄н ка̄сыӈēмт матыр я̄нас ва̄рмаль щирыл атхатыглэ̄гыт. 

	Ювле хультум э̄тпост та̄н журналист ма̄хум ёт яныг сапра̄ни ва̄рыгласыт. К. Терновой пуӈ-ктотнэ хо̄тпаг тот о̄лыс. Ань ты та̄л сыс округувт хӯрум редакция-кол лап-пантвēсыт: ты «Югра» ос «Старт» нампа журналыг, ос «Югра-Информ» интернет-газета. Са̄в хо̄тпа рӯпата та̄л хультсыт. Ос ма̄к та̄рвитыӈ ва̄рмалиг ты нак о̄лыс, тот намыӈ-суиӈ журналист-хо̄тпат рӯпитасыт, та̄н округувт ёмащакв ва̄вет. 

	Та̄н сапра̄ни ва̄руӈкв ты ла̄всыт. Александр Григоренко «Югра» нампа журналт кӯщаиг рӯпитас. Тав ань ла̄выс, ля̄ххал хаснэ ма̄хум ань сака уральтавет, кӯщаит урыл матыр ат ро̄внэ ла̄тыӈ потранылт те хассыт, ты потыр ат печатайтаве. Ля̄льт ла̄внэ хо̄тпат пуссын рӯпатаныл по̄хан тēтавет.

	Округ кӯщай ва̄ӈын хо̄тпаг о̄лнэ хум Алексей Шипилов ювле ла̄выс, ань ты йист мо̄т щирыл рӯпитаӈкв э̄ри. Ты э̄лы-па̄лт ка̄сыӈ журнал ос газета округ бюджетныл олныл майлувес. Ань ос о̄влэ̄т проектыг ла̄внэ тэ̄ла ва̄руӈкв э̄ри, тувыл ущ олныл мивет ос э̄лаль рӯпитаӈкв тах вēрмēгыт. 

	Ань тох ēмтыс, хо̄тпа газета ман интернетыт ля̄ххалыт хансуӈкв те таӈхи, тав акв тамле рӯпата ва̄рнэ ма̄хум ёт касылыл ва̄рыглаве.

	Тот сунсаве, та̄н халанылт ма̄к ёмащакв хотьютаныл рӯпитаӈкв вēрми, тав но̄х та паты. Тувыл олныл та миве. 

	Ты сапра̄нит кӯщаит ла̄всыт, пēс щирыл воссыг нэ̄мхотьют ат рӯпиты. «Новости Югры» газета, ма̄н «Лӯима̄ сэ̄рипос» ос «Ханты ясанг» газетагув госзаказ щирыл рӯпитэ̄в. Кӯщаитн ань акваг та хӯлтавēв, та̄л сыс маныр потрыт ос манса̄вит ло̄пс ма̄навн хансуӈкв э̄ри. Тыгыл арыг рӯпата ва̄руӈкв ат ро̄ви.

	 

	 

	Валентина 

	Васильева
