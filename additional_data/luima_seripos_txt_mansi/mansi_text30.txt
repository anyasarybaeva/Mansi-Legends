
 
Тӯя хо̄тал хо̄талэ
посыӈ,
Тӯя хо̄тал хо̄талэ хоса,
Тӯя хо̄тал палытэ хоса.
Щаквщуӈкв хо̄талэ
то̄вылхаты,
Ма̄щтырлаӈкв хо̄талэ
то̄вылхаты.
Ощхультаӈкв ос
ёнгасаӈкв,
Ня̄врамытн
поргащлаӈкв о̄с то̄вылхаты.
Ма̄хум ла̄вēгыт: «Ӯринэ̄ква ёхтум – тӯяпа̄лаг та патыс, ма̄лтыпыг ты ēмты».
Ха̄льӯс ēрт Хулюмсӯнт па̄вылт «Ӯринэ̄ква хо̄тал» тох ты минас. Мо̄лты ка̄сыӈ ēмт ты хо̄талув ма̄ньщи па̄вылт Та̄гт ва̄тат ва̄рыгла̄лвес. Ань ос са̄р тӯя па̄сныл Александр Константинович ос Елена Ильинична Адиныг кол по̄хыт ва̄рыглаӈкв патыслӯв. Миркол па̄лыл ты хо̄тпаг кол по̄хыт йӣквнэ каныл ва̄рвесӯв.
О̄влэ̄т ма̄хум атхатнэ сыс Валерия Лыткина, 9 классыт ханищтахтын а̄ги, сыгсов тынтлас. Татьяна Сивцова, 9 классыт ханищтахтын а̄ги, хумыс хӯлуп тыяве, суссылтас ос ма̄ньщи ня̄врамыт пēс пора ёнгынутыт пасанын та̄рамта̄лас. Надежда Константиновна Маслова са̄нсква̄лыг сагнэ ва̄рмаль суссылтас. Ма̄хум са̄выг ēмтсыт, ущ концерт о̄вылтаслӯв. Ам ӯринэ̄кваг масхатыгласум, ёхтум ма̄хмытн ос ня̄врамытн паща ла̄тыӈ ла̄всум. Ня̄врамыт Ӯринэ̄ква yрыл ма̄ньщи ла̄тӈыл ос рущ ла̄тӈыл стихотвореният потыртасыт, э̄ргыт э̄ргысыт. Сака ма̄щтырыг э̄ргысы̄г, нё̄тнэг йӣквсы̄г ос пӯмащиг тӯлыглахтасы̄г Марина Александровна Алгадьева ос Оксана Алексеевна Алгадьева. Константин Георгиевич Адин ма̄нки ма̄в урыл кит рущ э̄рыг э̄ргыс. Акв йильпи ва̄рмаль о̄лыс. Пуссын нэ̄ хо̄тпат, а̄гит, а̄гирищит, хо̄ӈха ма̄ньщи ӯламыл хорамаӈыг масхатым о̄лсыт, пyссын сценан во̄виньта̄лвēсыт. Тот ла̄квыг ё̄мыгтасыт, супаныл суссылтасыт. Ос хотьют ка̄сащасыт, йӣквуӈкв лю̄люмта̄лсыт. Ты халт ханты супыл ос халатыл масхатым кит ханты нэ̄г о̄лсы̄г – Зоя Емельяновна Адина, пенсият о̄лнэ э̄ква, ос Альбина Ксенофонтовна Таратова, школат ханищтан нэ̄г рӯпиты. Ос са̄всыр конкурсыт о̄лсыт, хо̄т ня̄врамыт номтанылтыл ос ё̄ранылтыл а̄рталахтасыт.
Ты сыс Ольга Васильевна Баранова, миркол кӯщай нэ̄в, Альбина Ксенофонтовна Таратова ос Галина Константиновна Алгадьева, пенсият о̄лнэ хо̄тпа, а̄ращ па̄лтсыт, нё̄выль пӯт ос хӯл исмит па̄йтсыт. Хо̄ӈха ка̄сащас, ма̄ньщи тэ̄нут а̄рталаӈкв ос атыӈ ут а̄лмаяӈкв – пасан ва̄тан ялсыт, тэ̄пъяласыт, потрамасыт ос ущ ла̄кква-миныгласыт. Ма̄н, Хулюмсӯнт ма̄хум, «Ӯринэ̄ква» хо̄талув тох та парласлӯв.
Ты ёнгум ос ка̄с тотум хо̄талув Татьяна Андреевна Головина, школат ханищтан нэ̄г рӯпитан хо̄тпа, яныгнув ня̄врамыт ёт щё̄питас.
Ка̄сыӈ та̄л Ӯринэ̄ква хо̄талт та̄л сыс самын патум ня̄врамыт ма̄нь мӯйлупсал уртыглыянӯв. Ты та̄л щар яныг хо̄тпат о̄с ма̄нь мӯйлупсал майласанӯв. Ка̄сыӈ ēмт мӯйлупсат ос конкурсыт а̄рталахтын ма̄т ма̄гыс миркол па̄лыл олн ло̄мтыл майла̄лавēв.
О̄c яныг пӯмащипа ла̄тыӈ Геннадий Иванович Просунковын, УТТиСТ кӯщай хумн ла̄вēв, тав ка̄сыӈ та̄л колпо̄х тӯйт хот-няртнэ ё̄р майлы – ма̄хум ос ня̄врамыт ёмщакв ос лощитыг вос поргащлэ̄гыт.
Пуссын ма̄ньщи
ма̄хманув,
Хо̄ӈха ма̄ньщи ла̄тыӈ
торгамты,
Хо̄ӈха ма̄ньщи щирыл
о̄луӈкв вораты –
Пуссын пуста̄гыл о̄лэ̄н!
Пупыгн-То̄румн вос
ӯргалавēн!

