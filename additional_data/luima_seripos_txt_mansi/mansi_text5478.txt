
Нэ̄пак хаснэ саамка нэ̄ Надежда Павловна Большакова Мурманский область Ловозерский район Ревда па̄вылт 1957 та̄лт самын патыс.
Школа а̄стламе юи-па̄лт Новгород ӯст о̄лнэ культурно-просветительский училищан ханищтахтуӈкве минас, 1978 та̄лт режиссёрский отделение а̄стлас. Ты юи-па̄лт Ленинград ӯст культура институт а̄стлас. 1990 та̄л порат газетат «Отец» нампа о̄выл потре хасвес, тувыл акваг нэ̄пак хаснэ хо̄тпаг та патыс. Потрыт, мо̄йтыт хансы, нэ̄пакыт та̄раты. 1997 та̄лт член Союза писателей намыл майвес. 
Надежда Павловна яныгмам па̄влэ̄т музей ва̄рыс, тох намаястэ: «Музей саамской литературы и письменности имени Октяб­рины Вороновой». Тув янге-ма̄не ялантэ̄гыт, пēс порат саам ма̄хум хумус о̄лсыт, манхурип маснут о̄щсыт, та маныр, ты урыл потыр хӯнтлэ̄гыт.
2005 та̄лт нэ̄пак хаснэ нэ̄ «Хлебные горбушки» нэ̄паке нэ̄глыс, тот налыман арыг потыр хансым о̄лы. Акв потре «Мамины шанюжки» ам ма̄ньщи ла̄тӈыг толмащласлум, таве э̄лаль ловиньтэлы̄н.              
 
Омам ша̄нька-ня̄нянэ
Ё мас э̄типа̄ла! Тох колта̄гыл ма̄хманум ёт пуссын аквъёт хосат ат хо̄нтхатыгласӯв, ань акв ляпат ӯнлахо̄лэ̄в, потрамēв. Ма̄н колувн омам ёхтыс, мēн ань ша̄нька-ня̄нь ва̄руӈкве потыртахтасмēн. Са̄т о̄выл хо̄талэ кос, ос мēн омаӈыщ ӯнлымēн, ня̄нь таӈримēн, тыхал пельменит ва̄римēн. Омам ня̄нь ла̄кква-уртыстэ, форматын пиныстэ, ка̄сыӈ ло̄мт нумыл ща̄лгыг ва̄рим картопкал ня̄кщатаптыстэ, мис во̄ил сартсанэ, тувыл духовка нампа кӯр тӣвырн ӯнттысанэ. Мощ о̄лсув, я-ты, кухнявт атыӈ ат та пасматас - ша̄нька ня̄нь ос картопка ат. Нёлум тай лощ­гуӈкв та патыс, сустēмт, щар ат вēритэ̄гум, аквман ша̄нька-ня̄нь ам ка̄тум вос патнув, татем та̄япанувлум. Ша̄нька-ня̄нянув татем молях но̄х-лапсыт, кӯрт мощ иӈ ӯнлысыт, тувыл омамн кон та вуйвēсыт. Омам сака ка̄ркам нэ̄, ня̄нит нумыл поналтольх во̄ил сартумтасанэ, а̄ны тӣвырн пинумтасанэ, пасанын ӯнттыгпасанэ. Ос щаквит тай ат о̄щнэ̄в, холам. Щаквит ёт тай сака атыӈ о̄лнув, по̄йтнэг тэ̄нувув. Атыӈ ша̄нька-ня̄нь ос щаквит – ты щар ма̄к атыӈ тэ̄нут, тыгыл атыӈ тэ̄нут а̄тим! 
Омамēнтыл э̄ткотиль мус ня̄нь ва̄рсумēн, ня̄врамыг о̄с ат хуēг. На̄таля а̄гим матаре ханищтым ӯнлы, то̄ванакт мēнамēн китапа̄лытэ. Мēн ань ша̄нька-ня̄нянмēн ва̄рнэмēн сыс, тыхал тавēн нё̄тымēн, матыр хӯлтымēн. Сеням ос по̄слы. А̄ви халныл колнакēн ювле а̄ӈкватасум, лэ̄птатэ о̄льпыл пулиг-сартме, пӯтскато̄р тармыл о̄с по̄слум. Ос тот та капыртэ̄гум, хуйнэма̄тэ хот-щё̄питаслум, сыстам пӯтскато̄рыл мастыслум. Пыгрищум тот та ро̄хтылум. Тувыл тав нуплэ сунсэ̄гум – щар иӈ ма̄нь, оссамрищ, увщитэ хуйнэ суп но̄х-масме, тавēн хоса. Суйта̄л лю̄ли, ам нуп­лум сунсы. Ня̄враматем татем са̄ль, номсэ̄гум, ля̄выльттанэм пēнтсыл та̄кыщ сыныгтанувлум, краскаӈ ка̄тпаттагēтыл вильтум лап-пантапанувлум, ма̄к со̄тыӈ омаг о̄лнувум. Тувыл ос номсэ̄гум, тох акваг са̄литылӯв, самыл сунсым о̄ньщилӯв, ма̄ньут хольт иӈ та ня̄нькалылӯв. 
Та атыӈ ня̄нянув ёт ща̄й айсув, тувыл омам юв щё̄питахтуӈкве патыс. Ша̄нька-ня̄нил ёт пиныслум, холытан а̄тям тах о̄с тэ̄пъялы. Омам юв минас. Та э̄типа̄ла ань тыхо̄тал мус номилум. Я̄тил оматем, матъёмас ма̄н палтув ёхталас, ня̄нь ва̄рыс, а̄нумн нё̄тыс! Хунь ома ляпат о̄лы, сым тармыл татем ёмас, сыманув роттыг путгēгыт. Тыныӈ оматем ма̄н палтув ва̄тихал вос ёхталанув, матыр аквъёт ва̄рнувамēн. Тав ляпат о̄лы те, ам сымум татем ӯщлахты.
Ань ос ня̄врамагум урыл мощ потыртэ̄гум. На̄талям Мурманск ӯст о̄лнэ педагогический институт а̄стлас, областной детско-юношеский библиотека краеведческий отделт рӯпиты. Пыгум автомеханикыг ханищтахтас, са̄всыр щаӈквытыл ма̄шинат ва̄руӈкве ха̄сы. Ань тыхо̄тал мус са̄в ма̄шина акван-атыс. Увщитэ̄нтыл ма̄ньта̄гыл акван ат ро̄всыг, щар китсырыг о̄лсыг. На̄талям акваг нэ̄пак ловиньтас, самаге щар поста̄лыг ēмтсыг, таяныт ва̄гыл нэ̄паканэ ёт та ӯнлыс. Школа а̄стламе юи-па̄лт э̄лаль ханищтахтас, мирыӈ ма̄т о̄лыс. Тувыл акваг Мурманскын та о̄лмыгтас, ӯсыӈ нэ̄г ēмтыс.
Семён пыгум тай сака мулум о̄лыс. Хунь та̄лэ то̄влыс, мēн пыгыӈыщ ща̄рыщ ва̄тан ялсумēн. Я-ты, пуссын ӯщлахтэ̄гыт, ам ос Семёнум юи-па̄лт та нуйгатахтыглэ̄гум. Ань ща̄рыщ ва̄тат хо̄тал ляльт мощ хуйгала̄лымēн, тувыл колнакамēм минымēн, а̄ви пӯнсуӈкв ат а̄лымēгум, аквам а̄тим. Хотталь ха̄йты, тот та кинсылум. Аквматнакт татем ва̄гта̄л патсум, пыгум ла̄глэ кит метра палыт ква̄лгыл нэ̄гыслум, ква̄лыг мо̄т о̄влэ ос тэ̄нут пиннэ по̄лям то̄тап ла̄глын нэ̄гсаласлум, амти хуйнэма̄мн нас патсум. Каӈкум э̄кватэ, Валентина, мēн палтумēн щалтыс, ла̄ви: «Надежда, ня̄врамын манрыг ёл-нэ̄гыслын?! Ма̄хум ё̄мыгтэ̄гыт, ка̄салыяныл, ла̄вēгыт, нэ̄ пыге кӯтюврищ хольт ёл-нэ̄гсаластэ». Тэ̄н пыгрищēн Васютка ам пыгумныл нёлолов э̄тпосэ яныг, тамле рот ня̄врам, хоталь ӯнттыгпаве – тот хо̄нтаве. Ам о̄ньгум нупыл ла̄вēгум: «Наӈ вēритылын те, хот-пēстэ̄лын». Тав пыгрищум ла̄глын нэ̄гим ква̄лыг туп хот-пēсматастэ, Семёнув хотталь та нуясаптыстэ. Кинсым та ха̄йты, хо̄т хо̄нтме, ты тотытэ, Васютатэ по̄хан ӯнттыстэ, ла̄ви: «Воссыг ул ойгалэн, нас роттыг ӯнлэн». Ловмантем кӯм ювле хультыс, Семёнум ос та ояс. Щёс охса ха̄йтыгтас, кинсыстэ, ёхтысы̄г. О̄ньгум щар витыг-пēрыглас, сӯпнелмта̄л, номсахтым та ӯнлы. Тувыл акватэ пувыстэ, о̄с ам хольтум ла̄глэ тэ̄нут пиннэ по̄лям то̄тап ла̄гыл палт пēрсаластэ, ла̄ви: «Акв ма̄т ӯнлым ёнгасаӈкве ат те ха̄сэ̄гын, тох ёл-нэ̄гим ӯнлэн…»
Семёнум школат ханищтахтаме порат, нэ̄пак ловиньтаӈкве ат таӈхыс. Ты урыл ань щар э̄ссырма хансуӈкве. Такви кит нэ̄пак туп ловиньтас: «Сто один далматинец» ос «Дядя Фёдор, кот и пёс». Ты нэ̄пакыг аман сака э̄руптасаге, кит-хӯрум щёс ловиньта̄лсаге. На̄талятэ̄нтыл щар аквхурипаг а̄ти, матъёмас китсырыг. Тох та о̄лэ̄в.
