
Акв порат ща̄нюм ос Валера нё̄рн а̄стасы̄г. Ам ос тэ̄н ётэ̄н воратасум. Матыр хōлы ло̄мт щё̄питасӯв, матаранув яныг телякиӈ ма̄ссинан по̄щийсанӯв, ма̄нки о̄с тув ӯнтсӯв ос та минмыгтасӯв.
Нё̄рн лё̄ӈхув Лӯсум-я̄ ва̄та щирыл алгаль о̄лы. Пēс порат тыи салы лё̄ӈх о̄лыс, ань ос рущит нё̄рн ма̄ссинал яласэ̄ит. Хо̄тал палыт минасӯв, во̄рколн ёхтысӯв, та хӯлмыгтасӯв. 
Та во̄рколув Лӯсум-я̄ ва̄тат о̄лы. Мо̄т хо̄тал ос та э̄лаль минмыгтасӯв. ӣтипа̄лаг ха̄льва̄тан ва̄ти­масӯв, ос та хӯлмыг­та­сӯв. Хӯрмит хо̄тал ущта нё̄рн поварасӯв. Хо̄тал-Щахл­ханы намыл мовалматы­лӯв ос э̄лаль Ма̄нь ё̄мки нопыл та минэ̄в. 
Порыг тотнэ сорит ма̄с­синав та хӯлислӯв, э̄лаль ла̄глыл минмыгтасӯв. Хос-я̄ кӣвырн та̄ртахтасӯв, я̄ хосыт лōӈхаль та минэ̄в. Хоты ва̄татэ састумнӯв, тувыл та воратэ̄в. Мощ минасӯв, я̄в пум нюрмы­ӈыг патыс, нюрмыт хосыт та минэ̄в.
Я̄в янгыйнув ēмтуӈкв патыс, тыгл о̄выл ощща хӯлыӈ во̄ӈхан ты ёхтэ̄в. Сака ёмас во̄ӈха, тув ёхтэ̄в аквкēмт тот хӯл та тэ̄гӯв тах. Манкем тув ляпам­лэ̄в, сыманув та̄кыщнув та путгēгыт, номсэ̄в, ань хӯл пōйтнэг ты пувēв. 
Аквматэ̄рт сунсэ̄в, э̄лн­нув нюрум пумыт ама­на­рыл ёл-някимет. Халувт потыртэ̄в, тай ул со̄рп ӯнлыс, вассыг маныр тыт о̄лы? Ляпан минасӯв, я-та-ты, ма̄ссинат минамыт. Тахурип-та па̄хвын лё̄ӈх ня̄касамыт. Халувт ла̄вēв, ань хӯланув юв та тая­павēсыт. 
Тувыл со̄ль, ощща хӯлыӈ во̄ӈхан ёхтысӯв, такос хӯл алащласӯв, щар акв хӯл ос ат пувсӯв. Ям­сы­кытна пуссын юв тая­пи­мет. Во̄ӈха ва̄та пумыт щар ёл ня̄клыгтымет, вит ва̄тат та хӯл са̄м. 
Ло̄ӈхальнув кос ялсӯв ва̄нтуплым, аквта пищ, хӯл щар а̄тим. Торта̄л та тэ̄та̄л о̄лмыт, хӯлыт щар пуссын юв-та̄япаманыл. Аквта по̄мащил юв та минасӯв. Тох та ма̄н аквматэ̄рт пōйтнэг хӯл тэ̄сӯв.
Галина ДУНАЕВА
