

	Ты хурит Ха̄льӯс район Кульпас па̄выл ма̄ньщи нэ̄ Раиса Ивановна Долейко по̄слым о̄лы, а̄ги о̄парищ наме Таратова. Тав Кимкъясуй па̄вылт самын патыс ма̄ньполь э̄тпост 1968 та̄лт. На̄н ань э̄лаль Рая потре ловиньтэлын: 


		– А̄тям Иван Иванович Таратов 1929 та̄лт Яныгво̄ль па̄вылт самын патыс. Ты па̄выл Хулимсунт по̄хат о̄лыс. Омам Домна Романовна Кугина 1935 та̄лт самын патыс, тав ос Мēсыг па̄выл нэ̄. Ты па̄выл Ло̄пмус алгаль о̄лыс, ань туп па̄вылъёре хультыс. Ма̄н ат ня̄врам о̄лсув. Люда увщим Украинан минас, тот о̄лы. Хӯрум ня̄врам ос ат апыг о̄ньщи. Коля каӈкум 1973 та̄лт Кимкъясӯй па̄вылт щаквт порсыс. Витя каӈкум 1966 та̄лт самын патыс, я̄ӈк на̄тнэ э̄тпост 1997 та̄лт а̄тимыг ēмтыс. Тувыл ам самын патсум, ам ёлы-пал а̄пщим Сергей, я̄ӈк на̄тнэ э̄тпост Победа хо̄талт самын патыс. Э̄кватэ Саранпа̄вылныл о̄лы, Людмила Тихонова. Кит ня̄врам о̄ньщēг, Витя ос Лена.

		Школа ам тыт, Кульпаст, а̄стласлум. Э̄лаль 1985-1987 та̄лытт Украина ма̄т Донецкий область Крамоторск ӯст тэ̄нут па̄йтнэ нэ̄г ханищтахтасум. Практикам Крымт о̄лыс, тот пансионатыт я̄ӈк на̄тнэ э̄тпосныл ма̄нь таквс э̄тпос мус тэ̄нут па̄йтым рӯпитасум. Тувыл ювле амти ма̄мн йисум. О̄йка ва̄рсум, наме Михаил. Пыгумēн туп та̄лэ то̄влыс, о̄йкам а̄тимыг ēмтыс. Ам амттем ва̄т нупыл акв та̄л о̄лэ̄гум, пыгум амттем янмалтаслум. Наме Фёдор, ма̄нь таквс э̄тпост ва̄т нупыл хӯрмит та̄лэ то̄влыс. Э̄ква тотыс, рущ нэ̄, Урай ӯс по̄ханыл о̄лы. Та̄н ань тот ты о̄лэ̄гыт. Кит апыг о̄ньщēгум. Ам ань янгыщ Ха̄льӯст о̄лэ̄гум. Тот о̄йкам йӣгрище о̄лы, ат ня̄врам о̄ньщи, та̄н палтаныл ялантэ̄гум.

		Рēтыӈ ю̄свой э̄тпост Кимкъясӯй па̄вылн ялсум, тот Пēтр сасгум о̄лы. Тав тамле ка̄ркам хум, пум харты, на̄лмыл вит тоты. Ла̄ви: «Ӯнлуӈкве те патэ̄гум – матэ̄гум, тув-ка̄ртэ̄гум». Омамныл тав нилахуйплов та̄лэ ма̄ньнув. Щēмьянылт тав щар ма̄нь, тактēт хультыс. Пыганэ тав ётэ юн о̄лэ̄гыт, рӯпитэ̄гыт, хӯл алыщлэ̄гыт.

		Раиса Ивановна тох та потыртас. Ма̄н, газетат рӯпитан ма̄хум, тавēн са̄в ёмас, сымыӈ ла̄тыӈ ла̄вēв. Щēмьятэ ёт пуста̄гыл вос о̄лы, То̄рум ёт, О̄тыр ёт вос о̄лы!

		 

		Светлана РОМБАНДЕЕВА

		 

 
