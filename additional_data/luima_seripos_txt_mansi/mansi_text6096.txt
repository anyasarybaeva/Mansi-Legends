
Пēс порат Нё̄рахи па̄вылт са̄в мир о̄лыс, ань тот кит хо̄тпаг Татьяна Семёновна Тасманова ос акв рущ о̄йка туп о̄лэ̄г. Мо̄т ма̄хум ӯщлахтуӈкве манос картопка пинуӈкве тув ёхталэ̄гыт. 
Татьяна Семёновна а̄гитэ̄н Ня̄хщамво̄ль па̄вылн акваг во̄ваве, тав тув ва̄нтлуӈкве ат ка̄сащи. Ма̄ньщи нэ̄ во̄раим, хӯл алыщлым яласы, пора ёхты – пил ва̄ты. Тэ̄пкант карто̄пка пины ос мо̄т тэ̄нут янмалты. О̄йкатэ наме Владимир Николаевич Тасманов о̄лыс. Тэ̄н хӯрум а̄ги Наталья, Надежда ос Галина ян­малтасы̄г. Ты ма̄ньщи щēмья хус арыгкем та̄л ювле хультум порат Нёрахи па̄вылн ва̄нтлас. А̄гиянэ̄н яныгмасыт, та̄нки  щēмьяӈыг  ēмтсыт. 
Тувыл Владимир Николаевич а̄тимыг ēмтыс, Татьяна Семё­новна колэ̄т таккēт та хультыс. А̄гит оманыл ат ёрувлыяныл, ва̄тихал яныгмам па̄вланылн ёхталэ̄гыт. Татьяна Семёновна а̄гиянэ са̄т ня̄врам о̄ньщēгыт. Та̄н пуссын туи порат анēква­ныл палт ӯщ­лах­тэ̄гыт.     
Татьяна Семёновна такви Яныгпа̄вылныл о̄лы. А̄тятэ Семён Васильевич Самбин­далов ос оматэ Дарья Васильевна Курикова са̄в ня̄врам янмалтал­сы̄г. Ань Татьяна Семёновна ос а̄пщитэ Дмитрий Семёнович тэ̄нккетэ̄н хультсы̄г. А̄тятэ̄н 1943 та̄лт войнан тотвес, та мус «Киров» нампа колхозт са̄лы ӯрнэ хумыг рӯпитас. Ка̄сыӈ са̄лы паль по̄с щирыл ханьщуӈкв вēрмыс. Са̄в со̄рп, ха̄йтнут ка̄тын-паттыглас, колхоз ма̄г­сыл яныг план акваг ва̄рыс. Акв ня̄лыл акв­торыг кит ха̄йтнут алуӈкв вēрмыс. Во̄рт ёсал ё̄мыс, лё̄ӈхе ат хультыс, такем молях, кӯстыр хумыг о̄лыс. Хо̄нтлан ма̄ныл 1944 та̄л юв ёхтыс. Та пилыщмаӈ нюлмиянэ̄тыл савалым 1966 та̄лт а̄тимыг ēмтыс. 
Татьяна Семёновна а̄тятэ хольт во̄рт ёсал молях ё̄мыгтаӈкве вēрми, писалил па̄тлуп­таӈкве ёмащакве ха̄сы. Ма̄ньщи нэ̄ сымыӈ, ёмас хо̄тпаг о̄лы. Пēс ма̄хум хольт мо̄йт мо̄йтуӈкве сака ха̄сы. О̄щхуль ва̄руӈ­кве о̄с вēрми, таве хӯнт­луӈ­кве сака пӯмащ. 

Татьяна Семёновна о̄лупсатэ урыл Галина Константиновна Алгадь­ева (Самбиндалова) э̄рыг ва̄рыс. 
Тав э̄рге э̄лаль хансым о̄лы. 
Щēман о̄йка яныг а̄ги,
Нёрах па̄вылаквета
Вуйкан сампа, самыӈ хӯл
Та̄тья, Та̄тья алы-я,
Та̄тья, Та̄тья пуви-я.
Ялпыӈ ро̄ви хоса во̄ль
Улятем ро̄ви хоса во̄ль
Лӯи ховт нёл, ма̄нь са̄йквēныл
Та̄тья нэ̄глыгла̄лы-я,
Та̄тья ӯрыгла̄лыяве.
Войкан та̄ӈхуп та̄ӈхыӈ хӯл
Выгыр сампа самыӈ хӯл
Выгыр та̄ӈхуп та̄ӈхыӈ хӯл
Та̄тья, Та̄тья тоты-я,
Та̄тья, Та̄тья тотыгла̄лы-я.
Рущ э̄кват, рущ э̄квакет
Я̄ ва̄тат ӯрхатэ̄гыт.
Па̄г-пӯхтуӈкве ат а̄лыми,
Па̄г-ква̄луӈкве ат а̄лыми,
Хӯлкенэке ёвтавет, 
Хӯлкенэке вивет-а.
Щēман о̄йка яныг а̄ги,
Куриков Та̄рья яныг а̄ги.
Ка̄таге ка̄ркам, ка̄ркам-а
Ла̄глэ ка̄ркам, ка̄ркам-а.
Тэ̄лы хо̄тал ке ва̄ри,
Ӯйна кӯпнит ёса
Во̄р ляльт та ӯнттыкетэ,
Хум рӯпата о̄с ва̄рикве.
Сэ̄мыл нёхыс та̄глыӈ пӯтыл
Та̄тья ёхтыгпа̄лыкве,
Та̄тья, ё̄мыгта̄лыкве,
Та̄тья вēрми, вēрми-я.
Хӯрум а̄ги колта̄глэ
Тэ̄нутаквел алытэ,
Тэ̄нутаквел тотыянэ
Щēман о̄йка яныг а̄ги.
Г. К. Алгадьева э̄ргум э̄рге нэ̄пакн Наталья ТАСМАНОВА хансыстэ
 
