
Яныгпо̄ль э̄тпост округ кӯщай нэ̄ Наталья Комарова йильпи са̄ккон нэ̄пак хансыс, ань я̄ӈк на̄тнэ э̄тпост ма̄н о̄лнэ ма̄в янытыл колта̄гыл са̄т вос щё̄питаве. Тувыл ты тэ̄ла 11-17 хо̄талытт ка̄сыӈ ӯст ос районытт о̄лыс, са̄всыр хо̄нтхатыглапыт ва̄рыглавēсыт.
Акв тамле э̄рнэ тэ̄ла Ханты-Мансийск ӯс яныг пӯльницат о̄лыс – ущ самын патум ня̄врамыӈ колта̄глыт янытлавēсыт, рущ щирыл ла̄ваве: акция «Торжественная выписка». 
Омат ня̄враманыл ёт пӯльницаныл юв та̄ртнэ̄ныл порат, тув лēккарыт, ля̄ххал тотнэ ос нё̄тмил ва̄рнэ ма̄хум атхатыгласыт. Та̄н халанылт Наталья Комарова  о̄лыс. 
Округ кӯщай нэ̄ тох ла̄выс: «Тамле ялпыӈ хо̄талытт ма̄н колта̄глыт янытлэ̄в. Омат-а̄тят ня̄враматēныл мӯсхал щирыл вос янмалтыяныл, мастыяныл, тыттыяныл, э̄руптым вос о̄ньщияныл. Та̄н ёмас хо̄тпаг вос яныгмēгыт, колта̄гыл ма̄хманыл вос э̄руптыяныл, рӯтаныл вос ва̄гыныл. Ма̄к таи ёмас, хунь ня̄врам самын паты. Ка̄сыӈ щēмьят пуссын ща̄гтэ̄гыт, самын патум ма̄нь э̄лумхо̄ласакве юв ӯраве. Ма̄н ань сунсэ̄в, хумус омат ня̄враманыл ёт юв та̄ртавет, рӯт ма̄хманыл хольт ёмас номтыл  лю̄ляхо̄лэ̄в».
Са̄т омат ня̄враманыл ёт тыгле нэ̄глысыт. Юлия ос Тимур Ефремовыг китыт ня̄врамēн самын патыс, Арианаг намтыстэ̄н. Анастасия ос Валерий Третьяковыг ты о̄выл пыгрищēн, наме Даниил. Марина ос Сергей Гавриловыг колта̄гылт Милана а̄гитэ̄н хӯрмит ня̄врам. Ты ос мо̄т кол-та̄глыт Наталья Комарован ос лēккарытн янытлавēсыт, са̄в ёмас ла̄тӈыл ла̄ввēсыт. 
Нэ̄пак хаснэ нэ̄ Наталья Пивоварчик ка̄сыӈ щēмьян «Сказки медвежонка Степана» ма̄нь ня̄врамытн ловиньтан нэ̄пак ос «Сладких снов, малыш!» нампа э̄ргыт о̄щнэ диск мӯйлуптас. Нэ̄ тох ла̄выс: «Ам хӯрум ня̄врам янмалтэ̄гум, ва̄глум, ма̄нь хо̄тпа мо̄йт хӯнтлуӈкве сака таӈхи. Хунь ёл-хуюптаве, мо̄йтыл вос мо̄йтаве. То̄ва потранум ос мо̄йтанум ам э̄рыг хольт щё̄питасанум, дискын хасвēсыт. Ня̄врамаквет вос хӯнтлэ̄гыт, хумус ма̄-вит ӯргалаӈкве э̄ри, юрт хо̄тпан нё̄туӈкве, ома ос а̄тя ла̄тыӈ хӯнтлуӈкве э̄ри. Пуссын пуста̄гыл о̄лэ̄н».
