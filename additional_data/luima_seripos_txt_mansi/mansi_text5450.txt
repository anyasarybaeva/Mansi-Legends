
Мария Яковлевна Бар­мич – ё̄рн э̄ква, тав са̄в та̄л Санкт-Петербург ӯст о̄лы, тот А.И. Герцен нампа педагогический университетт рупиты. Ты та̄л яныгполь э̄тпос 26 хо̄талэ̄т тав яныг намхо̄талэ о̄лыс, 85 та̄­лэ то̄влыс. 
Тӯяг таве янытлан ма̄гыс са̄в ма̄ныл ё̄рн ма̄хум та яныг ӯсн ёхталасыт – Ямалныл, Ненецкий округныл. Та̄наныл пуссын Мария Яковлевна хотты та̄­лытт ханищтасанэ. Са̄­выӈпа̄лэ та̄н ань школат рӯпитэ̄гыт, ня̄врамыт ё̄рн ла̄тӈыл потыртаӈкв ханищтыяныл.
Мария Яковлевна са̄в яныг нам о̄ньщи, ма̄к намыӈ-суиӈ наме ты - Почётный профессор Герценовского универ­си­тета, «Отличник на­родного образования», «Почетный работник высшего профессиональ­ного образования РФ». 
Рӯпитанэ̄тэ палытыл са̄в ханищтахтын нэ̄пак хансыс, акван те ло­виньтаӈкв, налымантем са̄витыг ēмты, ос яныг­са̄т атпан са̄виттем на­учный нэпак хансыс. Ань ма̄ янытыл тав ё̄рн хо̄тпат халт яныг учёныиг ты ла̄ваве. 

О̄лупсатэ урыл
Ты яныгпа̄ла э̄ква яныгполь э̄тпос 26 хо̄­талэ̄т 1934 та̄лт самын патыс. А̄ще Яков ос оматэ Федосья са̄лыӈ колт яласасы̄г. Хо̄т тун­ра ма̄ янытыл ялым Ма­рия а̄гитэ̄н самын та па­тыс. 1949 та̄лт а̄ги шко­ла а̄стлас, та юи-па̄лт  Нарьян-Мар ӯсн э̄лаль ханищтахтуӈкв минас, 1953 та̄лт комсомол ко­митет инструкторыг рӯ­питаӈкв о̄вылтахтас. 
Тот ты тав Ленин­градский педагогичес­кий институтн э̄лаль ханищтахтуӈкв тēтвес. А̄стламе юи-па̄лт матах та̄л Красноярский край нампа ма̄т педучилищат рӯпитас. 1967 та̄лт ювле Ленинград ӯсн ёхтыс, та па̄сныл ань ты хо̄тал мус лӯима̄ мирыт Институтт рӯпиты. Та пораныл атпан арыгтем та̄л ювле хультыс. Та та̄лыт сыс тав са̄в хо̄тпа ханищтас, та̄н ань са̄всыр ма̄тт рӯпитэ̄гыт.

Рӯпататэ урыл 
Мария Яковлевна рӯ­пататэ урыл тох ла̄выс:
– Ам о̄лнэм палытыл ща̄нь ла̄тӈум ёт рӯ­питэ̄гум. Ё̄рн ла̄тӈум урыл са̄в нэ̄пак хассум. Ос щар ма̄к яныг нэ̄­пакум «словариг» ла̄­вилум. Таве хаснэ ма̄г­ыс, Лӯима̄м ам янытэ̄т яласаслум. Ань ё̄рн ма̄х­манум Архангельский областьт, Ямалт ос Красноярский крайт о̄лэ̄гыт. Ка̄сыӈ ма̄т ё̄р­нанув са̄всыр щирыл потыртэ̄гыт. Ты ла̄тӈыт ам пуссын ёмащакв нэ̄пакн хассанум.
Ань сымум тармыл татем ёмас. То̄ва хо̄т­пат а̄нумн ла̄вēгыт, ты словарь-нэ̄пакум щирыл та̄н ё̄рн ла̄тӈув ханищтасаныл ос по­тыртаӈкв вēрмēгыт. Акв порат финн хум ма̄н ща̄нь ла̄тӈув словарь щирыл ханищтаме, ту­выл Ямал ма̄н минам, тот ё̄рн ма̄хманув ёт ёмащакв потыртас, таит таве торгамтасаныл.

Тамле ты учёный нэ̄ хо̄тпа Санкт-Петербург ӯст о̄лы. Тав ё̄рн мирытн сака янытлаве. Та̄н ха­ланылт тав ма̄к яныг учёныиг ты ла̄ваве. Ты та̄л Мария Яковлевна 85 та̄лэ то̄влыс, ань яныг та̄ланэ ма̄гыс мощ а̄гм нупыл хартуӈкв патыс. Тав ань институтт а̄гит-пыгыт ат ханищтыянэ, ос такви рӯпитан ма̄тэ̄н ханищтан нэ̄пакыт хан­суӈкве акваг ёхталы.
Таве янытлан хо̄талт са̄в мир тув атхатыглас, са̄всыр ма̄ныл ёхталам ма̄хум тавēн са̄в ёмас ла̄тыӈ ла̄всыт. Ма̄н ок­ругувныл тав о̄с янытла­вес, мӯйлупсал майвес.
