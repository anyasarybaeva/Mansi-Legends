
Ма̄нь па̄влыӈ ма̄тт о̄лнэ ма̄хум са̄выӈпа̄лэ кӯрыл па̄лтыглахтэ̄гыт. Тэ̄лы кастыл са̄в на̄ив со̄паслаӈкв э̄ри. На̄ив во̄рт атуӈкв хумус э̄ри, ань ты потрыт на̄н ловиньтэ̄н.
Россия янытыл во̄р ӯр­галан ма̄гыс яныг са̄ккон хансым о̄лы, рущ ла̄тӈыл тав тох ла̄ваве – «Лесной кодекс». Тот хансым ты о̄лы, хумус во̄рт на̄ив атуӈкв э̄ри, хоты йӣвыт сартуӈкв ро̄ви.
Ань во̄рн кос хотьют ялуӈкв вēрми. Тав тот хо̄т-а̄ти а̄ращ ул вос па̄лты, порсанэ ёт вос выганэ - ты урыл ка̄сыӈ хо̄тпа ва̄гтэ. Ос на̄ив атнэ ма̄гыс хоты йӣвыт сартуӈкв ро̄ви, ань ты ва̄рмаль о̄с сака та̄кыщ уральтаве. 
То̄ва хо̄тпат лю̄льнэ то̄­сам йӣвыт ёл-сартыяныл. Ос тох ва̄руӈкв щар ат кос ро̄ви. Тамле йӣвыт «су­хостоиг» ла̄вавет. 
То̄ва йӣ­выт ма̄н во̄тн манос щахылн ёл-ма­нум­тавет ос та̄раныл ёмасыт. Лӯптаныл э̄лаль яныгмē­гыт. Тамле йӣв сартуӈкв о̄с ат ро̄ви.
Ос на̄ив ма̄гыс туп «ва­лежникыг» ла̄внэ йӣвыт виӈкв э̄ри. 
На̄н на̄ив со̄паслаӈкв таӈхегы̄н те, во̄рт тамле йӣвыт тинсэ̄н: 
– Ты йӣвыт ёл-патмыт, ма̄ тармыл хуēгыт, та̄н та̄­раныл о̄с тув вос то̄ссыт; 
– лӯпта ат о̄ньщēгыт; 
– йӣв сӯлэ хот-патум;
– йӣв суруит о̄ньщи те, таве о̄с на̄ивыг сартуӈкв ро̄ви. 
Во̄р ёл-сартын ма̄хум хо̄т рӯпитэ̄гыт, тот на̄ив атуӈкв о̄с ат ро̄ви, та ма̄-ло̄мт та̄нанылн хансым о̄лы.
Во̄р ӯргалан ма̄хум ла̄­­вēгыт, хунь то̄сам йӣв лӯпта та̄л ма̄ тармыл хуи, тав нас хот-саи, тӣв­рēт йӣв пурнэ са̄всыр тē­рыӈ­хомлахыт са̄вмēгыт. Тамле патум йӣв са̄в лю̄ль во̄р ма̄гыс ва̄ри. То̄нт та йӣв на̄ивыг молях сартуӈкв э̄ри. 
На̄ив со̄паслаӈкв та̄лэ-туве сыс ро̄ви. Манах на̄ив э̄ри, таса̄вит сартуӈкв ро̄ви. Туп йӣвыт пуссын то̄самыг ос ёл-паттым вос о̄лсыт. На̄н тамле йӣвыт сартэ̄н. Ос со̄паслам на̄ив юв тотнэ ма̄гыс матыр техникал во̄рн минуӈкв ат э̄ри, атиӈк ма̄нь йӣвыт пулиг-ялыглыяны̄н.
Ма̄-вит ӯргалан колныл тēтым ля̄ххал ма̄ньщи ла̄тӈыл В. Васильева 
хансыстэ.
 
