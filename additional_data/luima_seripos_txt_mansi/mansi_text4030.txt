
Туи Нефтеюганский районт «Кубок губернатора Югры» ма̄ньха̄пыл яласан мирхал касыл о̄лме порат ам Дмитрий Иванович Юхлымов ёт ва̄йхатасум. Ты ханты о̄йка Ха̄льӯс районныл ёхталам ма̄ньщи ма̄хманув ёт касыс, 55 та̄л ос тыгыл яныг хум хо̄тпат халт наме хансым о̄лыс.

	Мēн мощ потрамасмēн, о̄лупсатэ урыл китыгласлум, хо̄т яныгмас, ма̄ньха̄пыл яласаӈкве хо̄т ханищтахтас. На̄н ань э̄лаль тав потре ловиньтэлы̄н.

	— Соссаӈ ма̄хманув ма̄ньха̄пыл йис та̄гыл яласасыт. Ха̄пыл яласым, хӯл алыщласыт ос мо̄т тэ̄ланыл ва̄рсаныл. Э̄лнаӈ ханты ма̄хум та̄нти халанылт ма̄ньха̄пыл акваг кассыт — ӯнлым, са̄нспуӈкыл манос лю̄лим товсыт. Ань о̄лтēвт Ха̄льӯс район кӯщаянув ты касыл урыл торыӈыщ ат номсэ̄гыт, ма̄ньлат ма̄хум сака ат пӯмщалахтэ̄гыт.

	Ма̄нь порат, номилум, А̄с хӯл алыщлан ма̄гыс ма̄н оманув ос а̄тянув ёт Полноват па̄вылныл Салехард ӯс мус ха̄пыл яласасӯв, тӯпыл товсӯв. Во̄тыӈ хо̄тал те, пāрсыт ва̄рēгыт, тох мощ товуӈкве кӯстырнуве. Хуйнэма̄нанув ёт тотыгласанув, э̄тимлы те, ха̄пыт э̄т хӯлсӯв.

	Ма̄ньха̄пыл яласан ва̄рмаль — ты сака ёмас, э̄рнэ тэ̄ла. Хо̄тпа хунь тӯпыл тови, ла̄гланэ-ка̄танэ рӯпитэ̄гыт, алпитэ янытэ̄т нёвсы. Ты хосыт тав та̄ксарыг ēмты, пуста̄гыл о̄луӈкве паты.

— Дмитрий Иванович, наӈ хо̄т яныгмасын?

	— Ам а̄тям во̄раян, хӯл алыщлан хо̄тпа о̄лыс. Яныг хо̄нтын вуйвес, то̄нт ам самсайт хультсум, 1943 та̄лт самын патсум. А̄тям юв ат ёхтыс, тот хо̄т та порслувес. Яныгхо̄тпанув ла̄всыт, ам тав палтэ ля̄хтхатасум. 1951-1961 та̄лытт Полноват па̄выл школат ханищтахтасум.

	Школат о̄лнэ ма̄в ос Родинав э̄руптаӈкве ханищтавēсув, ома-а̄тянув ос яныгхо̄тпат вос янытлыянӯв. Труд, природоведение ос охотоведение урокыт о̄лсыт, акваг матыр ва̄рсӯв, рӯпитасув. То̄нт Москва па̄лыл ма̄н палтув немецкий ла̄тыӈ учитель Огюст Васильевич Федотов кēтвес. Ма̄нав сака та̄кыщ о̄щсанэ, номтыӈ, мӯтраӈ хум о̄лыс. Ханты нэ̄ тотыс, ат пыг янмалтасы̄г.

	1962 та̄лт армиян вуйвēсум. Ракетный войскат стратегического назначения лусытасум, научно-исследовательский полигонт. Ань та̄н ла̄вавет — Космические войска. Тот школат ханищтам тэ̄ланум пуссын э̄рмыгласыт.

	Ам тот лусытанэм торыг космосн 11 космонавтыт ялсыт, та̄н халанылт Валентина Терешкова ялапа̄лыс. Тот о̄луӈкве а̄нумн сака мӯстыс, ка̄сыӈ хо̄тал ха̄йтыгтасув, зарядка ва̄рсӯв, хӯтсасӯв, самбо тэ̄ла ханищтасӯв. Матыр ва̄руӈкв а̄нумн кӯпнит о̄лыс. Ам номсысум, матъёмас школавт та̄кыщ о̄щвесӯв, Федотов о̄йкан са̄в э̄рнэ тэ̄лан ханищта̄лвесӯв, самбо тэ̄лат тав ма̄навн о̄с суссылта̄лсанэ.

	Лесной техникумт ханищтахтасум. О̄влэ̄т Касум па̄выл лесничестват рӯпитасум, 1992 та̄лныл 2005 та̄л мус Ха̄льӯс лесхоз кӯщаиг о̄лсум. Тувыл пенсиян минасум. То̄ванакт во̄раēгум, хӯл алыщлэ̄гум. Ма̄-вит ӯргалан тэ̄лат палт ам акваг во̄виньта̄лавем, ань сунсэн, тыт ты яласэ̄гум, ма̄ньха̄пыл касэ̄гум.

	Ты касыл ва̄рнэ хо̄тпатн таи ла̄вуӈкве таӈхēгум, тамле ма̄н 75 та̄л ос тыгыл яныг хум хо̄тпат вос во̄вавет. Яныгхо̄тпатн нёвсуӈкве э̄ри, ма̄ньлат ма̄хум ёт вос яласэ̄гыт, о̄с вос касэ̄гыт. Нижневартовский, Сургутский ос Нефтеюганский районытыт о̄лнэ соссаӈ ма̄хум сака ка̄ркамыт, округ янытэ̄т яласыяныл, халанылт акваг касыглэ̄гыт. Щар ма̄к ё̄р спортсменыт тот ты о̄лэ̄гыт. Ам номсэ̄гум, ань Ха̄льӯс район кӯщаянув сунсэ̄гыт, тах матыр улпыл ном-сахтэ̄гыт, соссаӈ ма̄хманув ма̄гыс э̄рнэ тэ̄лат ва̄руӈкве патэ̄гыт.

	Дмитрий Ивановичин ам са̄в ёмас сымыӈ ла̄тыӈ ла̄вēгум. Са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!
