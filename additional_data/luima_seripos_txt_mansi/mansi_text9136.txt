
Ты хурит хо̄нтаӈ ма̄ньщи а̄гирищ Ксения Егорова по̄слым о̄лы. Тав Ханты-Мансийск ӯст о̄лнэ Окружная школа мастеров колт са̄ӈквылтап та̄ныт са̄ӈквылтаӈкве ханищтахты. Тынакт школанылт концерт суссылтасыт, тув а̄гирищ омаге-а̄тяге ёт ёхталас. 
Ксения оматэ наме Анна, на̄н ань э̄лаль тав потре ловиньтэлы̄н.
– Са̄ӈквылтапыл са̄ӈквылтан школа а̄гим сака э̄руптытэ, тыг ща̄гтым ха̄йты. Ам о̄влэ̄т тавēн нас ла̄всум, э̄рыӈ сосса мир та̄ныт ханищтаӈкв патэ̄гын. Тыг ёхтыса­мēн, са̄ӈквылтаӈкве ӯнтыс, ань ты­хо̄тал мус тув та яланты. Ты школат ханищтахтуӈкве тавēн сака мӯсты, тыт ёмас, сымыӈ ма̄хум рӯпитэ̄гыт. 
Са̄ӈквылтап та̄ныт са̄ӈквылтаӈ­кве тав Алексей Александрович Рещиковын ханищтаве. Ты хум ня̄врамыт ёт акваг ёмас номтыл потырты, мӯсхал щирыл ханищ­тыянэ, хӯлтыглыянэ, таима̄гыс та̄н тав палтэ ха̄йтэ̄гыт, тав ётэ ханищ­тах­туӈкве таӈхēгыт.
Ам хо̄нтаӈ ма̄ньщи нэ̄, Урай ӯст яныгмасум. Ос ам колта̄гыл ма̄хманум юн ща̄нь ла̄тӈыл ат по­тыртасыт. А̄тям ла̄всас, тав о̄паге-щащēкваге ма̄ньщи ла̄тӈыл потыр­тасы̄г. 
Ам тэ̄натэ̄н ат ва̄­сагум, ла̄тӈув ат хӯлыг­ласлум, рущ щи­рыл яныгмасум. Ханты-Мансийск ӯсн о̄л­мыг­тамум порат, сунсэ̄гум, ма̄ньщи мир та̄нти ла̄тӈыл потыртэ̄гыт, э̄ргēгыт, йӣквēгыт. 
О̄йкам рущ хум, наме Дмитрий, Саратов ӯсныл о̄лы. Тав о̄с а̄гимēн ма̄гыс номтэ сака ёмас, ла̄ви, рӯт ма̄хманэ накыт, э̄рыг­сов та̄ныт вос ва̄ганэ, вос ханищтыянэ. Мēн о̄с акваг пӯмщалахтымēн, а̄гимēн китыглылмēн, манхурип та̄н ханищтас. Тав тай ювле ща̄гтым потырты, «Куккук э̄рыг», «Совыр со̄юм» ос мо̄т та̄ныт ханищтас. Хоталь во̄ваве, хо̄т выступайтэ̄­гыт, мēн о̄йкамēнтыл тув о̄с ялантымēн, а̄гимēн нё̄тыламēн.
Ань ма̄нь ма̄хум ща̄нь ла̄тӈыл сака ат потыр­тэ̄гыт, ла̄тӈув ос пēс наканув ла̄щал-ла̄щал со̄ймуӈкве та патсыт. Ты урыл номсуӈкве, ва̄им, та̄рвитыӈ. Ос таи ёмас, ань а̄гимēн пēс ма̄х­манув хольт са̄ӈк­выл­тапыл са̄ӈквылты, та̄ныт ханищты. Тувыл ос ма̄к таи – ты тэ̄ла тав э̄руп­тытэ, ты ма̄гыс ам ном­тум ёмас. Лӯпта э̄тпос о̄выл хо̄талэ̄т а̄гимēн 8 та̄лэ то̄влыс.
Ма̄н, «Лӯима сэ̄рипос» газета ва̄рнэ ма̄хум, Ксения намхо̄талэ̄т яныт­лылӯв, пуста̄гыл вос о̄лы, со̄тыӈыщ, щуниӈыщ вос яныгми! 
Светлана РОМБАНДЕЕВА
