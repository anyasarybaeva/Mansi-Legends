
Мо̄лалнув Октябрьский район Талинка па̄вылныл  ма̄н газетавн Татьяна Никифоровна Непкина пищма кēтыс. Ань мо̄рсыӈ хо̄тпа ща̄нь ла̄тӈыл матыр ла̄ви, янгыщ рущ ла̄тӈыл потыртэ̄в.  Э̄ква потре ма̄ньщи ла̄тӈыл хансыстэ, на̄н ань таве ловиньтэлы̄н:«Миннэ са̄лы хуриӈ 

	нёл 

	Ха̄йтнэ са̄лы хуриӈ 

	нёл…

	Октябрьский район Лӯи о̄влэ̄т кит па̄выл о̄лы: Лӯи Нярихумит ос Алы Нярихумит. Алы Нярихумит карыс сумат ӯнлы. Па̄выл ляпат карыс, осыӈ ӯльпат ос хо̄втыт яныгмēгыт. Та̄н, э̄рыӈ, ма̄ ӯнтум па̄сыл яныгмēгыт, па̄влыӈ ма̄хмытн ат са̄гравет. 

	Э̄лыл ёхтум о̄йка Ремер тот кол ӯнттыс, тувыл ӯльпат савыӈкант ӯльювыг са̄груӈкве пирмайтахта̄лыс. Па̄влыӈ ма̄хманэ̄н та̄ра-паттувес, кӯщаитын са̄груӈкве ёл-по̄илттавес. Ань кол иӈтаг пӯсасэ па̄ртыл щар лап-ра̄тыстэ. Маныр йӣвыл колэ па̄лтыг-лытэ, ат келы. 

	Во̄рт са̄в ӯльпа яныгми, ма̄хум па̄кв атэ̄гыт, са̄всыр пил тэ̄лы. Па̄выл э̄лы-па̄лт посалыт овēгыт, са̄в тӯр, со̄юмыт, ма̄нь посалыт о̄лэ̄гыт. Ма̄хум хӯл алыщлэ̄гыт. Тамле щуниӈ, нё̄тнэ ма̄т Егор Алексеевич Яркин самын патыс, тот яныгмас ос о̄лыс. А̄ще Алексей Данилович Яркин 1941 та̄лт армиян тотвес. Та̄н хӯрум пыгрищ - Егор, Володя ос Петя а̄ӈканыл ёт хультсыт. 

	Екур кӯщаиг хультыс, тав то̄нт хо̄т та̄лэ о̄лыс. Мēн тав ётэ ма̄ньта̄гыл аквъёт яныгмасмēн. Коланмēн акв по̄хат ӯнлысы̄г. А̄щагмēн ягпыгыӈыщ о̄лсы̄г. Ам а̄щум о̄с фронтын тотвес. Мēн Екур ёт  туи а̄ращ па̄лтуӈкве йӣв тагыт  ос а̄щагмēн тотум осыӈ норыт, йӣвыт 

	тэ̄лы кастыл юв а̄лум-тымēн. Тэ̄лы кастыл мис тыттуӈкве ос куращ ва̄рнэ ма̄гыс нёр
	щи таг ос ха̄ль таг сакватасмēн. Тӯя̄г по̄льщаӈщи лэ̄сыл алыщласмēн. 

	Мощ яныгнувēг ēмтсумēн, а̄щагмēн хӯлпанэ̄н ӯнттысмēн, ма̄нкинавн тэ̄нэ хӯл алымēн. Ур хосыт ха̄йтыгтымēн, ва̄с муӈи атымēн. А̄лпыл тэ̄нутыӈ та̄гыл юв ёхтымēн, рӯтанмēн хот-ща̄гтэ̄-гыт. Тащирыл та о̄лсӯв. 

	Война оигпаме юи-па̄лт Екур а̄ще Алексей Данилович юв ёхтыс. Акв-кит хо̄тал юн о̄лыс ос Аренинан на̄тылтаӈкве кēтвес. Екур пыге сыступыл товнэ ма̄гсыл ёт вистэ. Ос таквсы па̄лаг Алексей аким ня̄врамыт толгуӈкве атсанэ. Нилахкем тув тав ётэ толгысӯв, тыи Егор Яркин, Миша Собянин, Женя Яркина (Нестерова), Лена Яркина, Варвара Лыскова (Плесовских) ос ам, Татьяна Яркина (Непкина). 

	Акв щёс тамле ва̄р-маль о̄лыс. Алексей акимн ялпыӈ канн толыг рēпыгтаӈкве тотвесӯв. Мēн Варямēнтыл ат тахсумēн кос, мēнамēн тав хӯнтлуӈкве хунь патыс. Толыг рēпыгтасӯв, Алексей аким ос Авдотья аквум  по̄сумт. Мēн товсумēн, Екур толыг па̄хвтыс. Па̄г пӯхтысӯв, мēн Варя ёт па̄г ат ква̄лсумēн, ха̄пнёлын хуясмēн. Та̄н тыкос хартсыт-хартсыт, толганыл нэ̄мхотталь ат ла̄кви. Мēн нупыламēн ро̄ӈхēгыт: «Ха̄пныл сакати, хартэ̄н-а!» Мēн ха̄пныл хартуӈкве патсумēн, толгув щар нэ̄мхотталь ат ла̄квсы. Тувыл ювле со̄хтыслӯв, щар рав маныгтаслӯв 

	ос но̄х та тагатаслӯв. 

	Тувыл ма̄н ханищ-тахтуӈкве минасӯв. 

	Екур то̄нт Миша Собянин ёт Тобольск ӯсн 

	рыбтехникумын ми-насы̄г. Женя ос Варя Ханты-Мансийскт медучилищан, мēн Лена ёт педучилищан ханищтахтуӈкве минасӯв. Ос ка̄сыӈ тув ма̄н Екатерина Ивановна Шадрина, ам, Екур

	а̄ще ёт А̄ст хӯлпыл 

	на̄тылтасӯв. Мо̄т ня̄в
	рамыт пумкант рӯ-питасыт. Колхозт яныг хо̄тпа мощща 

	о̄лыс, таима̄гыс ка̄сыӈ тув ня̄врамыт нё̄тсыт. 

	Екур Тобольский 

	рыбтехникум а̄стламе юи-па̄лт са̄в та̄л рыба-кыг рӯпитас. Ты коныпал совхозт са̄всыр рӯпата ва̄рыс. Пенсиян миннэ̄тэ э̄лы-па̄лт лесникыг рӯпитас, рӯпат-та̄л щар ат о̄лыс. Алы Нярихумит  матнэ̄тэ мус тохиӈ тот о̄лыс. Та па̄вылт электричество а̄тим, газ а̄тим. Ань 

	улюв тотуӈкве ат вēр
	ми. Ӯст а̄гитэ па̄лт о̄луӈкве ат таӈхи, акв-писыг юв вораты. 

	Тав ла̄выс: «Ам ма̄нь та̄гыл рӯпитасум, 

	а̄нумн ёмас о̄лнэ кол 

	э̄ри. Ма̄ньнув ма̄хум, э̄лыл ёхтум ма̄хум 

	колыл мивет, ам ма̄нь та̄гыл война порат, война оигпаме юи-па̄лт матнэм мус рӯпитасум. Таима̄гыс Луи Нярихумит па̄вылт акв колна
	кыӈ колыл вос минувем. Ма̄н совхозув ётыл та па̄вылн 

	тотвес».

	Егор Алексеевич Кевавнёл па̄вылт пēс колыл майлувес, тав тот щар ат о̄лыс. Ла̄внэ̄тэ, мо̄т хо̄тпан та кол вос миве, тавēн Луи па̄вылт кол э̄ри, тот о̄лнув. Ань а̄гитэ палт Ханты-Мансийскан ва̄нтлыс. Ма̄н ēрувт акв матумпа̄ла соссаӈ хо̄тпа туп тав хультыс, ань сысы минас. 

	Ам тавēн паща ла̄тыӈ кēтэ̄гум, пус ка̄т, пус ла̄гыл, На̄й-О̄тыранэ̄н вос ӯргалаве!»

	 

	Ма̄н, редакцият рӯ-питан хо̄тпат, Татьяна Никифоровнан потре ма̄гыс яныг пӯмащипа ла̄тыӈ кēтэ̄в, пуста̄гыл са̄в та̄л вос о̄лы!

	 
