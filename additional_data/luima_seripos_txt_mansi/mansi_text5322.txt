
Туи порат ня̄врамыт ӯргалан ма̄гыс са̄в рӯпата о̄лы. То̄ва ня̄врамыт ӯщлахтуӈкве нэ̄мхотталь ат тотыглавет, та̄н та̄нки хо̄т-а̄ти ха̄йтыгтэ̄гыт. Та̄н ётаныл нэ̄матыр лю̄ль ул вос ēмтыс, ань ща̄нь-а̄щитн акваг уральтаӈкве ла̄вавет.
Ня̄врамыт хотталь витн мори ул вос ва̄глысыт, ма̄шинал яласан лё̄ӈхыт хосыт велосипедыл ул вос яласасыт, атыньтан лю̄ль утытн ул вос новхатасыт ос хохса ул вос хартсыт. Хоты пыг манос а̄ги о̄выл ва̄рапаме порат та̄ланэ иӈ ма̄нит ке, тав сака ат новаве ос ща̄няге-а̄щаге тах китыглавēг, ты коныпал олн ойтнэ ва̄рмалин паттавег.

Тувыл ща̄нь-а̄щит ма̄гыс та̄н­ки ня̄враманыл ӯргалан са̄к­коныт о̄с о̄лэ̄гыт, ты о̄вылтыт Татьяна Мащенко, округувт ня̄врам тэ̄лат уральтан ос про­куратура-колт рӯпитан кӯщай ва̄ӈын нэ̄, потыртас. Тамле тэ̄­лат на̄н «Правовое просвеще­ние» ла̄тӈыт хансым юи-па̄лт ищхӣпыӈ ут хосыт пуссын тот хо̄нтыянын тах. Ань Татья­на Мащенко то̄ва ва̄рма­лит урыл ла̄выс: «Ня̄врамыт са­дикн ялнэ̄ныл ма̄гыс манса̄вит олн ойтуӈкве э̄ри ос школан о̄выл классын миннэ̄ныл по­рат, манхурип нэ̄пакыт атуӈкве ос хоты школан хасхатуӈкве вēрмēгыт, ты о̄вылтыт ма̄н акваг китыглавēв.
Садикн олн ойтнэ са̄витэ ӯс манос район мирколыӈ кӯщаит та̄н ловиньтыяныл. Тувыл хоты щēмьят льготал миӈкве о̄с э̄рēгыт, та̄н номсахтэ̄гыт. Тох а̄гмыӈ-мосыӈ ня̄врам, савалапыг яныгман ня̄врам ос хо̄псы а̄гмыл ха̄хтым ня̄врам ма̄гыс олн ойтуӈкве щар ат э̄ри. Мо̄т щēмьят ня̄враманыл ма̄­гыс ойтнэ олнытыл матах са̄­витэ ювле во̄вуӈкве вēрмēгыт. Акв ня̄враме ма̄гыс — 20 %, ки­тыт — 50% ос хӯрмит ня̄враме ма̄гыс ойтум олнытыл 70% ювле виӈкве ро̄ви. Тувыл хоты щēмьят ня̄враманыл очередь та̄л садикн вивет, таи о̄с са̄ккон нэ̄пакт хансым о̄лэ̄гыт, ма̄н тув ро̄влахтым тамле тэ̄лат ос э̄лаль уральтыянӯв.
 Ня̄врам хо̄т та̄лэ ос хо̄т э̄тпосэ то̄влыс ке, туп то̄нт школан хансаве. Та̄н хоты школа по̄хат прописка о̄ньщēгыт, тув тах та̄ра вивет. Мо̄т прописка о̄щ­нэ ня̄врамыт хоты школан минуӈкве таӈхегы̄т ке, ща̄нь-а̄щаныл о̄йттур э̄тпос о̄выл хо̄талныл тув заявление вос хансэ̄гыт ос сӯкыр э̄тпос мус ювле ла̄тыӈ ӯрēгыт. То̄ванакт школат щар та̄гиньтэ̄гыт, тув воссыг арыг ня̄врам ат виве. Ка̄сыӈ ня̄врам номтэ ӯргалан са̄кконыт о̄с о̄лэ̄гыт, таима̄гыс ма̄н тамле воритотнэ ва̄рмалит ёт о̄с рӯпитэ̄в».

Ты коныпал Татьяна Ма­щенко школа а̄стлам а̄гит-пыгыт единый государствен­ный экзаменыт ёмщакв вос хассыт ос мо̄т ня̄врамаквет ёмщакв вос ӯщлахтасыт, яныг хо̄тпа ла̄внэ ла̄тыӈ вос хӯнтлы­сыт, пуссын та̄нанылн ёмас ла̄тыӈ ла̄выс.
Ань а̄гит-пыгыт математика ос рущ ла̄тыӈ щар э̄рнэ экзаме­ныт пуссын хассыт. Математи­ка оценканыл та̄ра-паттувēсыт. Сургут ӯст о̄лнэ кит пыгыг ма­тематикатэ̄н 100 баллов мус хасмēн, тувыл хӯрум ня̄врам литература ос нила ня̄врам химия ма̄гыс тысавит баллыл маимат. Мо̄т ма̄т ня̄врамыт ху­мус экзаменыт хассыт, нэ̄матыр ля̄ххал а̄тим.
Округ янытыл хо̄т-а̄ти ня̄в­рамыт ма̄гыс ӯщлахтын ко­лыт пуссын уральтавēсыт ос рӯпитаӈкве та̄ртвēсыт. Ня̄вра­маны̄н хотталь кēтуӈкве таӈхе­гы̄н ке, на̄н ты о̄вылтыт на̄нки о̄лнэ ма̄нт школат манос мир­колт ты тэ̄лат ёт рӯпитан хо̄тпат китыглэ̄н тах.
