

	Лӯпта э̄тпос хӯрмит ос нилыт хо̄талагēт Ханты-Мансийск ӯст «Хо̄тал ё̄хнэ щирыл о̄лнэ ма̄хум» нампа финно-угор мирыт хӯрмит фестиваляныл о̄лыс. Ты кастыл онтолов йӣквнэ ос э̄ргын, ёнгын коллективыт тыг ёхталасыт. Пуссын аквъёт нёлса̄т мӯй хо̄тпа са̄всыр ма̄ныл тыт акван-атхатыгласыт. 


		Ты та̄лув ня̄врамыт янытлан та̄лыг ла̄ввес. Таима̄гыс ань ты ёнгын ва̄рмаль округувт о̄лнэ ня̄враманув ма̄гыс ва̄рыглавес. Минам ялпыӈ хо̄талт яныг хо̄тпат, ня̄врамыт ма̄гыс са̄всыр конкурсыт о̄лсыт, та̄н та̄нки халанылт кассыт. Ты ва̄рмаль округ культура департаментыт рӯпитан хо̄тпат ос «Культура» нампа творчество колт рӯпитан ма̄хум та̄н щё̄пита̄лсаныл.

		Ты йӣквнэ, э̄ргын ос ёнгын тэ̄ла ка̄сыӈ кит та̄л сыс акв щёс ва̄рыглаве. Мӯй ма̄хум Сургутский, Нижневартовский, Белоярский ос Ха̄льӯс районытныл о̄лсыт. Ты коныпал акв щēмья Ямало-Ненецкий округныл тыг ёхталас. 

		О̄выл хо̄тал касыл о̄лыс. Ка̄сыӈ ма̄ныл ёхталам мӯй хо̄тпат та̄нки йӣкваныл йӣкв-сыт, э̄ргыт э̄ргысыт ос са̄кӈквылтапыл са̄ӈквылтасыт. Ты ва̄рмаль жюри-хо̄тпат суссаныл ос та̄н халанылт щар ёмас-нувег йӣквум, э̄ргум ма̄хум пēриясаныл. Мо̄тыт хо̄тал ма̄хум ма̄щтырласыт ос та̄нки ва̄рум утаныл сус-сылтасыт. Та̄н ю̄нтум хорамыӈ маснутаныл ос ня̄врамыт ёнгын утаныл урыл потыртасыт. 

		Сыктывкар ӯс финно-угор центр колт кӯщаиг рӯпитан нэ̄ Татьяна Барахова ма̄ньщи мир урыл по̄слум кина тыг тотыглас. Ты кина рущ щирыл «Манси. Путь промысла» намаим о̄лы. Тот ма̄ньщи ма̄хманув о̄лупсаныл урыл суссылтавес. Манхурип колт та̄н о̄лсыт ос манарыл во̄раясыт. Тувыл тот Ӯй йӣквнэ урыл о̄с по̄слым о̄лыс.

		2014 та̄л порат ма̄н округувн Коми республиканыл ки-на по̄слын хо̄тпат ёхталасыт. Та̄н ты кина Ха̄льӯст по̄слысаныл. О̄влэ̄т Саранпа̄вылн ялуӈкве ēмталасыт. Ос яласан лё̄ӈхе сака та̄рвитыӈ о̄лыс. Таима̄гыс э̄л ат минасыт. Ха̄льӯст о̄лнэ ма̄ньщит акван-атыгласаныл. Ам та порат ос та̄н ётаныл тув ялсум. 

		Ань та кина ущты ёмщакв ва̄рвес ос суссылтаӈкве ты тотыглавес. Мощēртын тав Интернетыт ты ло̄псэ̄т www.finnougoria.tv. нэ̄глы. На̄н ва̄тихал тот уральтахтэ̄н, хуньт тах ка̄салылы̄н. 

		Ань ты ялпыӈ хо̄талн иӈ са̄в хо̄тпат мӯйлуӈкве ёхталасыт. То̄ва хо̄тпат тыг йинэ ма̄гыс та̄нки олнаныл холтсаныл. Ха̄льӯс районныл кит ма̄ньщи нэ̄г Ольга Владимировна Лелятова ос Галина Николаевна Ларионо-ва тэ̄нки олнанэ̄нтыл ёхталасы̄г. Тэ̄н сас Саранпа̄вылт о̄лэ̄г. Тот «Э̄ргын сым» нампа ёнгын колн ялантэ̄г. Ты коныпал Ольга Владимировна ма̄нь ня̄врам колт ня̄врамыт йӣквуӈкв, э̄ргуӈкв ос са̄всыр пормасыт ка̄тыл ва̄руӈкв ханищтыянэ. Тав ла̄выс: «Мēн таима̄гыс ты ёнгын ва̄рмальн ёхтысамēн, ты та̄л ня̄врамыт янытлан та̄лыг ла̄ввес. Ам Саранпа̄вылт ма̄нь ня̄врамыт колт рӯпитэ̄гум. Тамле ялпыӈ хо̄талытн ялантаӈкве сака таӈхēгум. Рӯпатам ма̄гыс сакати э̄рнэ тэ̄ла выгум. Тувыл мēн Галина Николаевна ёт йӣквыт ос э̄ргыт та̄стысмēн. Ты ва̄рмальн мēн китынтыг ёхталымēн. Тыт атхатыгла̄лнэ соссаӈ хо̄тпат ёт мēн ва̄йхатымēн, та̄наныл ва̄щиньтасанмēн. 

		Тыт мо̄т ма̄хум хумус йӣквēгыт, э̄ргēгыт ос са̄ӈквылтэ̄гыт, суссумēн. Ань ты та̄л са̄в йильпи коллективыт о̄лсыт. Та̄н о̄с нё̄тнэ̄г пуссын йӣквēгыт. Са̄в ня̄врам мӯйлуӈкве ёхталас. Ма̄ньщит халт мēн кит хо̄тпаг ёхталасмēн. Воссыг нэ̄мхотьют а̄тим о̄лыс. Мēнамēн тыт сака мӯстыс.

		О̄выл хо̄тал касыл о̄лум порат мӯй ма̄хум та̄нки йӣкваныл, э̄рганыл суссылтасыт. Китыт хо̄тал но̄х-патум хо̄тпат мӯйлупсал мӯйлуптавēсыт. Мēн ос мӯйлуптавесмēн, то̄ва ва̄рмаль щирыл о̄с но̄х-патсумēн. Та юи-па̄лт о̄с концерт о̄лыс. Ка̄сыӈ ма̄ныл ёхтум ма̄хум йӣквсыт ос э̄ргысыт. 

		Мēн «Кӯринька» йильпи э̄рыг э̄ргысмēн. Хумус ма̄ньщи хо̄тпанув ялпыӈ хо̄талытт йӣквēгыт ос манырсыр э̄ргыт э̄ргēгыт, таит та суссылтасмēн. 

		Тувыл нэ̄пак хансум ма̄ньщи хо̄тпав Юван Шесталов хансыглам стихотворениянэ хосыт э̄ргыт э̄ргысмēн. Ма̄ньщи э̄рыг «Миснэ» э̄ргысламēн. «Миснэ» ма̄ньщи мирувт На̄й-О̄тырыг о̄лы. Тав мирн нё̄тмил ва̄ри, ка̄сыӈ колта̄глын щунь мыг ос посыӈ хо̄тал тоты. Таима̄гыс ты э̄рыг мēн ма̄ньщи ла̄тӈыл э̄ргысламēн. 

		Китыт э̄рыг ос ща̄нь урыл э̄ргысламēн. Ос Юван Шесталов тав хансум э̄рге. Ты э̄рыг палт са̄ӈквылтап та̄ныт мēнки ва̄рсанмēн. Ма̄ньщи хумув хан-сыглам потранэ сака э̄руптыянӯв. Та̄наныл э̄ргуӈкве сака ёмас, татем сымын хо̄егыт. 

		Ань ма̄хум пуссын ня̄врамыӈ та̄гыл тыг мӯйлуӈкве ёхталасыт. Ам ос рӯпатамт ня̄враманум пуссын ма̄нит, туп хо̄т та̄ланыл то̄влысыт. Та̄н э̄лы ма̄н тотыглаӈкве ат та̄ртавет. Таима̄гыс мēн мēнки ты ёхтысмēн. Тувыл ос ань ма̄в янытыл о̄лупсав та̄рвитыӈыг ēмтыс. Яласан ма̄гыс олн а̄тим. Ань ты ёнгын ва̄рмальт маныр ка̄саласмēн, тыин э̄лаль ня̄врамыт ханищтыянмēн. Та̄н ма̄н пēс йис о̄лупсав, о̄лнэ-хӯлнэ тэ̄ланув о̄с вос ва̄ганыл, э̄лаль вос тотыяныл». 

		Ольга Владимировна ла̄выс, ты йӣквыт, э̄ргыт Саранпа̄вылт та̄нки ханищтыяныл. Таима̄гыс тамле фес-тивалит сака ӯрēгыт. Хунь хотталь во̄вавет, яныг ща̄гтыл минэ̄гыт. Тыт ма̄хум халанылт ханищтахтэ̄гыт, потра-мēгыт, ва̄йхатэ̄гыт.

		 

		Николай МЕРОВ хансыс ос хури ва̄рыс

 
