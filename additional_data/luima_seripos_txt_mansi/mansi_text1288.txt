

	Октябрьский район Карымкары па̄вылт «Совет ветеранов» нампа организацият кӯщаиг Раиса Ивановна Агеева рӯпиты. Тав та па̄вылт самын патыс, тот яныгмас. Карымкары школат нила класс туп ханищтахтас, атыт классын Подгорный па̄вылн тотвес. То̄нт та па̄вылт са̄в мир о̄лыс, тот школа-интернат рӯпитас, са̄т класс тот а̄стлас.


		Раиса Ивановна ты урыл таи номылматас: «Ма̄н щēмьяв тыг ссылкан кēтвес. Та та̄рвитыӈ порат ам омам акваг рӯпитас, таве аты ва̄щинтаслӯв. То̄нт тыг рущит, калмыкыт ос немцыт ссылкан кēтвēсыт. Омам 17-18 та̄л яныт рущ ос калмык а̄гит халт пиркатирыг о̄лыс. Па̄вылт хум хо̄тпа а̄тим, э̄кват ос а̄гит та̄нки та̄рвитыӈ рӯпата ва̄рсыт. 

		Война порат рӯпитан хо̄тпа ат то̄вылхатас. Школат туп кит нэ̄ ня̄врамыт ханищтасы̄г. Акватэ о̄выл ос нилыт классыт ня̄врам ханищтасанэ, мо̄танэ китыт ос хӯрмит классын ялантан ня̄врамыт ёт рӯпитас. Ам тай ма̄ньта̄гыл ханищтахтуӈкве сака ка̄сащасум, са̄т класс Подгорный па̄вылт а̄стласум, Октябрьский па̄вылт нёлолов классыт ханищтахтасум. Туи порат юв ёхтэ̄гум, омам колхозт рӯпитаӈкве нё̄тыслум. То̄нт тыт рыбучасток о̄лыс, на̄иӈха̄пыт тыг акваг пӯхталасыт. Хӯланув Тобольск ӯс нупыл тотвēсыт. 

		Та хо̄тал ма̄н я̄ ва̄тат рӯпитасӯв, на̄иӈха̄п пӯхтыс, тот Октябрьский па̄вылт ам ётум ханищтахтам а̄гиянум ка̄саласанум. Та̄н а̄нум э̄лаль Тобольск ӯсн ханищтахтуӈкве во̄всаныл. Ам юв ха̄йтталасум, чемоданум а̄лмаяслум, а̄гиянум ёт э̄лаль ханищтахтуӈкве та минасум. 

		Тобольск ӯст ам культпросвет училищат библиотекариг ханищтахтасум. Тюменский область Казанский район Огнёва па̄вылт нэ̄пак ловиньтан колт хӯрум та̄л рӯпитасум. Ӯщлахтан  порат омам палт мӯйлуӈкве юв ёхтысум. То̄нт па̄вылт клуб ӯнттувес, ам тот рӯпитаӈкве  хультсум. Та па̄сныл пенсия мус 44 та̄л Карымкары па̄вылт та рӯпитасум». 

		Раиса Ивановна клубт, тувыл библиотекат рӯпитас. Ты юи-па̄лт тав са̄в та̄л па̄выл мирколт депутатыг о̄лыс. Э̄ква ла̄выс: «Ма̄н таса̄вит та̄л коммунизм ма̄гсыл рӯпитасӯв, тувыл 1991 та̄лт ла̄ввесӯв, ань мо̄т щирыл о̄луӈкве ос рӯпитаӈкве патэ̄в. Ань хумус ēмтыс, ма̄хманув рӯпитаӈкве ат ка̄сащēгыт, ня̄врамыт ханищтахтуӈкве о̄с ат таӈхēгыт. Ма̄н яныгмамув порат пуссын рӯпитасӯв, нэ̄мхотьют рӯпата та̄л ат ӯнлыс. 

		Ам 1993 та̄лт пенсиян патхатасум. 1995 та̄лт Михаил Трифонович Букаринов па̄вылт «Совет Ветеранов» нампа организация ва̄рыс. Ам нас тох юн ӯнлуӈкве ат ханьщувласум, тав ётэ рӯпитаӈкве патсум. О̄йка кӯщаиг пēриявес, ам ос тав ва̄ӈын хо̄тпаг о̄лсум. 1999 та̄лт тав а̄тимыг ēмтыс, тав ва̄рум тэ̄латэ ам э̄лаль тотуӈкве патыслум. Ты рӯпата 15 та̄л сыс ва̄рилум. Ам ётум хо̄т хо̄тпа рӯпиты. Карымкары па̄вылт о̄лнэ яныгпа̄ла хо̄тпат ма̄н акваг уральтыянӯв. Та̄нккēныл о̄лнэ яныг хо̄тпат палт ялантэ̄в, ӯльюв ат ке о̄ньщēгыт, миркол кӯщаин ла̄вēв, ӯльювыл вос ёвтыяныл. Хум хо̄тпат ос нэ̄ хо̄тпат янытлан хо̄талыт кастыл ос ялпыӈ хо̄талыт ва̄рыглэ̄в, клубт акван-атхатэ̄в, ща̄й аēв, потрамēв. Пенсият о̄лнэ ма̄хум самын патум хо̄талыл янытлаӈкве юв ялантэ̄в. Победа хо̄тал кастыл ос аквъёт мӯйлэ̄в. Школат ня̄врамыт ёт хо̄нтхатыглэ̄в. Кит та̄л сыс па̄влыӈ мир ма̄гсыл «Зажженная свеча» нампа тэ̄ла ва̄рыгласӯв. Па̄вылт тӯщтым памятник палт ня̄врамыт ёт ялантэ̄в, тот хо̄нт порат по̄рслым хо̄тпат ка̄стыянӯв. Хӯл алыщлан хо̄тпат янытлан хо̄талыл, па̄выл янытлан хо̄тал, мо̄т ялпыӈ хо̄талыт кастыл о̄с са̄в рӯпата ва̄рēв».

		«Совет ветеранов» нампа организация такви  ансамбль о̄ньщи. Ювле хультум та̄лт «Родные напевы» нампа  ансамбляныл 15 та̄лэ то̄влыс. Та̄н са̄всыр ялпыӈ хо̄талын э̄ргуӈкве акваг во̄виньта̄лавет. Мо̄тыт та̄л ма̄ньполь э̄тпос Октябрьский районт «Совет Ветеранов» рӯпитанэ̄тэ 40 та̄лэ, я̄ӈк на̄тнэ э̄тпос Победа хо̄талув 70 та̄лэ тах то̄влэ̄г. Ты ялпыӈ хо̄талыг янытлаӈкве та̄н ань щё̄питахтэ̄гыт. Яныг э̄ква ла̄внэ̄тэ щирыл, тав ты рӯпата таи ма̄гсыл ва̄ритэ, яныгпа̄ла хо̄тпат ул вос ёрувлавет ос янытлавет. Ань Карымкары па̄вылт 323 пенсионер хо̄тпа о̄лы. Та̄н халанылт 4 э̄лумхо̄лас «Труженик тыла» нам о̄ньщēгыт.  Ты ма̄хумн нё̄тым э̄ква ты рӯпиты. 

		 

		Людмила Теткина         

 
