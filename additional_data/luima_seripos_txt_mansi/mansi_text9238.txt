
Ма̄н ма̄вт о̄лнэ са̄всыр мирыт во̄ртур э̄тпос ва̄т нупыл китыт хо̄талэ̄т Россия флаг янытлэ̄гыт. Тамле янытлан нак о̄выл щёс 1994 та̄лт ва̄рвес, то̄нт я̄ӈк-атырхари-выгыр ольпыӈ флаг, гимн-э̄рыгсов ос герб-хури пуссын аквторыг Россия по̄сыг, рущ ла̄тыӈ щирыл ке – «символыг» ēмтсыт. 
Тынакт ва̄т та̄лыг ты ēмтыс, тамле ялпыӈ хо̄тал ка̄сыӈ ӯсыт, ка̄сыӈ па̄вылт янытлаве. Ювле хультум э̄тпос ва̄т нупыл китыт хо̄талэ̄т Ханты-Мансийск ӯст о̄лнэ мир Борис Лосев нампа парк-канын во̄виньта̄лвēсыт. 
Тув хо̄нтлын ма̄н ялум ос ань юн ӯщлахтын хум хо̄тпат ёхталасыт, тувыл Россия МЧС колт рӯпи­тан ма̄хум, «Волонтёры России» нампа нё̄тмил ва̄рнэ хо̄тпат тот о̄лсыт. Ӯскан хосыт «Юнармия» нампа колт ханищтахтын а̄гит-пыгыт флаг ка̄тыт пувим ё̄мыгтасыт. 
Рущ флаг ка̄сыӈ о̄льпе такви хольт я̄нас хӯл­тыглаве, я̄ӈк оспа – юр­тыӈыщ ос сыстам номтыл о̄лнэ нак, атырхари оспа – агт ос вēщкатыг о̄лнэ нак, выгыр оспа – ё̄р ос та̄ксарыг о̄лнэ нак.   
Тувыл хо̄нтлын ма̄т о̄лнэ хо̄тпатн нё̄тмил ва̄рнэ колыг «Сбор ХМ» ос «Шьём для наших» та̄нки ва̄рум пормасаныл суссылтаӈкве тув тотыг­ласыт. Та сыс та̄н палта­ныл ёхталам ма̄хум ма­тыр ва̄руӈкве ханищтасыт. 
Мӯйлын хо̄тпат са̄лтатыт хо̄нтлын ма̄т тӯйтыг­лах­тынэ̄ныл ма̄гыс ӯсма са­гуӈкве ӯнтылматыгласыт. Ня̄врамыт са̄выӈпа̄лэ су­венир ва̄рсыт, хури по̄с­лысыт ос пищма хас­сыт.
Акв ма̄ньлат нэ̄ Ольга Панай ос тавēн нё̄тнэ хо̄тпат ӯст о̄лнэ ма̄хум то̄сам атыӈ тэ̄нутыл тыт­тысаныл. Мо̄лалнув Ольга «Сушилочка» нампа проект ва̄рыс ос руманэ ёт нё̄выль, хӯл, сыресыр овощит, фруктыт то̄слуӈ­кве юн патсыт. 
Ты то̄слым тэ̄нутыт исмитыг па̄йтнэ ма̄гыс ла̄кква-уртавет ос хӯ­рысовн пинавет. Ос ты щирыл щё̄питам тэ̄ну­таныл хо̄нтлын ма̄н кēты­яныл.  
Тувыл та хо̄талт «Короб­ка добра» нё̄тмил атнэ ёмас тэ̄ла ва̄рыглавес. Курский областьт пилыщ­маӈ накн патум хо̄тпат матыр пор­масыл ос тэ̄ну­тыл атвēсыт. Ӯсыӈ ма̄х­манув матъёмас та̄на­нылн нё̄тсыт, ань та пор­ма­сыт пуссын тув тот­вēсыт. 
Округувт кӯщаиг о̄лнэ хум Руслан Кухарук, округ Дума кӯщай хум Борис Хохряков ос Ханты-Мансийск ӯс кӯщай Максим Ряшин о̄с тув ёх­таласыт, ма̄хум яныт­ласыт. 
Руслан Кухарук ла̄выс: 
– Ма̄н я̄ӈк-атырхари-выгыр ōльпыӈ флагув янытлым таи суссылтэ̄в –са̄в мирыт акван-юрщ­хатнэ ма̄гыс о̄лэ̄в, тыи ма̄н ащо̄йканув пēс та̄гыл акв ёмас номтыл э̄лаль о̄лсыт, пēс йис наканыл э̄лаль тотсаныл. 
Ты накт Россия флагув ёт хум хо̄тпат Родина ма̄в вуянтан ма̄гыс хо̄нтлэ̄гыт. Флагув ёт щуниӈыщ ос со̄тыӈыщ вос о̄лэ̄в, ам на̄нан пуссын янытлыя­нум. 
Аквта хо̄талт ма̄ньлат ма̄хум Г. Величко ӯсхулыт ос Археопарк ӯскант атыглавēсыт, та̄н тот мӯй­лысыт ос са̄всыр пӯмыщ касыл ва̄рсыт. 
Тамара МЕРОВА
