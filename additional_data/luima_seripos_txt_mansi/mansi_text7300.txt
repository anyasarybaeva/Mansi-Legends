
Та̄л котиль э̄тпос 25 щисла Россият ханищтахтын студентыт ялпыӈ хо̄таланыл, рущ щирыл «Татьянин день» ла̄ваве. 
Мӯйлын хо̄талт а̄гит-пыгыт ханищтахтын ма̄­на­нылт акван-атхатэ̄гыт, ханищтап урыл са̄всыр пӯмащит ос ощхулит ва̄рыглэ̄гыт. 
Ха̄льӯс район Я̄грим па̄вылт «Политехнический колледж» о̄лы. Тот сосса ня̄врамыт ханищ­тахтэ̄гыт. Та̄н халанылт акв ма̄ньщи пыг Александр Артеев авто­слесариг ханищтахты. Тав Саран­па̄выл школа лов класс а̄стламе юи-па̄лт тув минас. 
Ты пыг са̄в ня̄врамыӈ щēмьят яныгмас. Омаге-а̄тяге Георгий Лелятов ос Таисия Лелятова Саран­па̄вылт о̄лэ̄г, тот рӯпитэ̄г. Нэ̄г-хумыг колта̄глэ̄нт ат пыг янмалтэ̄г. Александр янгыг о̄лы. 
Ань Александр китыт та̄л Ягримт ханищтахты. Та̄н группанылт ва̄т нупыл ат а̄ги-пыг, са̄выӈ­па̄лэ ня̄врамыт Я̄грим­ныл о̄лэ̄гыт. То̄ва ня̄в­ра­мыт Ханты-Мансийск ос Сергино ӯсыгныл ханищ­тахтуӈкве тув ёхтысыт. Саран­па̄вылныл тав ётэ 3 пыг тот ханищтахты. 
Ты ялпыӈ хо̄таланыл кастыл, ань ханищтахтын сосса а̄гит-пыгыт ма̄н пуссын сымыӈыщ яныт­лыянӯв. Ня̄врамаквет, ёмщакв э̄лаль ханищ­тахтэ̄н, пуста̄гыл о̄лэ̄н!
Николай МЕРОВ
 
