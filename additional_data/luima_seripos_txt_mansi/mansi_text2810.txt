
Ханты-Мансийск ӯст округ Дума колт ищхӣпыӈ телевизор хосыт Россия ма̄ янытыл акв ляльт потыртан сапра̄ни о̄лыс. Тэ̄ланыл рущ ла̄тӈыл: «О государственной поддержке коренных малочисленных народов Севера, Сибири и Дальнего Востока РФ, ведущих кочевой образ жизни» ла̄ввес.

	Сапра̄нит акв ляльт потыртасыт – Государственный Дума депутатыт, Совет Федерацият рӯпитан ма̄хум, тувыл са̄всыр яныг кӯщаит ос ма̄н округ Дума депутатанув Татьяна Гоголева, Надежда Алексеева ос Александр Филипенко. 

	Конференцият Россия янытыл хӯрумхойплов ма̄ныл ма̄хум аквъёт потыртасыт. Тыи Чукотский округныл, Камчатка ма̄ныл, Хабаровский крайил, Сахалинский областьныл, республика Саха (Якутияныл), Забайкальский крайил, Ямало-Ненецкий  ос Ханты-Мансийский округныл, Амурский, Мурманский ос Архангельский областьныл, Саран ма̄ныл ос 

	карелия ма̄ныл. 

	Николай Харитонов, Государственный Думат ӯйхул о̄щнэ ос тэ̄пкант тэ̄нут янмалтан тэ̄лат щирыл рӯпитан хум, ла̄выс: «Ты урыл са̄ккон щё̄питаӈкве иӈ 2013 та̄лт патсӯв. Та па̄сныл ты хӯрумхойплов ма̄ныл о̄лнэ ма̄хум та̄нти халанылт нё̄тхатым ос потыртахтым ты йильпи са̄ккон хансуӈкв о̄вылтахтасыт. Ты тэ̄ла щирыл рӯпитан ма̄хум са̄ккон нэ̄паканыл ёмщаквег щё̄питасанӯв. Ма̄н таӈхēв, 

	Россия ма̄ янытыл са̄лыт о̄щнэ соссаӈ ма̄хум нё̄тмил олнаныл ювле ул вос ӯравет. 2014 та̄лт ты ва̄рмальн бюджетныл 240 млн. солко̄ви майвес. 2015 та̄лт мощщанув олн та̄стувес, 205 млн. солко̄ви. Ты та̄лн 

	127 млн. солко̄ви та̄стувес. Таима̄гсыл ты йильпи хансым са̄кконув федеральный щирыл пирмайтаӈкв таӈхилӯв». Россия ма̄ янытыл юн о̄щнэ ӯйхул янмалтан щирыл министерстват рӯпитан ва̄ӈын кӯщай Павел Семёнов ла̄выс: «Россия ма̄ янытыл аквъёт пуссын налыман са̄всыр ла̄тӈыл потыртан соссаӈ мир о̄лэ̄гыт. Ка̄сыӈ хо̄тпа наме нэ̄пакын хансым порат та̄раг ēмтыс. Пēс пора щирыл та̄лэ-тувēт аквписыг во̄райим, са̄лыт ӯримос ва̄нтала̄лым 258 со̄тыра э̄лумхо̄лас тох о̄лы. Та̄нанылн тох о̄луӈкв сака мӯсты, та̄рвитыӈ о̄лупсаныл ма̄гсыл та̄нанылн нё̄туӈкв э̄ри. Таима̄гсыл ма̄н Россия ма̄в са̄в ла̄тӈыӈ ос мирыӈ ма̄г ты ла̄ваве. Ты пēнтсыл тав ма̄к со̄тыӈыг ты о̄лы». 

	Конференцияныл оигпан э̄лы-па̄лт, ка̄сыӈ хо̄тпа такви о̄щнэ номтанэ вēрмыс ла̄вуӈкв. Округт о̄лнэ соссаӈ ма̄хум урыл Татьяна Гоголева ла̄выс: «Тыхо̄тал потыртан тэ̄лав соссаӈ мир ма̄гсыл сака э̄ри. Ма̄н ма̄нти номтув тув нё̄тумтаӈкв таӈхилӯв, ты са̄кконын иӈ соссаӈ ня̄врамыт ханищтан ос мирув пусмалтан тэ̄лав ёмщакв та̄раӈнувег 

	тув хасылтаӈкв э̄ри». 

	 

	Александр ВЬЮТКИН
