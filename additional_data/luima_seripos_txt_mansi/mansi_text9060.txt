
Москва ӯст «Яндекс» нампа колт ханищтап ва̄рыглавес, тув са̄в па̄лыл ма̄хум ёхталасыт ос ща̄нь ла̄тӈыл хаснэ урыл потыртасыт. Ма̄н, ма̄ньщи ос ханты ла̄тӈыл хаснэ ос потыртан хо̄тпат, о̄с тув во̄виньта̄лвесӯв. 
На̄н ул ва̄глын, «Яндекс» ищхӣпыӈ ло̄псэ̄т рущ пот­рын английский, немец манос мо̄т хотты мир ла̄тӈын толмащлаӈкве ро̄ви, ань ма̄н мощщаг хультум мирыт ла̄тӈаныл урыл тот ты потыртасӯв.
Ма̄н округувт мо̄лты та̄л па̄сыл ма̄ньщи ла̄тӈыл проект ва̄руӈкве патвес, тав рущ ла̄тӈыл тох ла̄ваве – «Национальный корпус мансийского языка». Тув лингвистический корпусн са̄в со̄тыра предложеният ма̄ньщи ос рущ ла̄тӈыл хансуӈке э̄ри. 
Тувыл та̄наныл «нейросеть» ищхӣпыӈ ма̄н тēтуӈкве, та «нейросеть» ма̄ньщи манос мо̄т мир ла̄тыӈ торгамтаӈкве паты, ос рущ ла̄тӈын потрыт толмащлаӈкве тах вēрми. Ма̄н ос ма̄ньщи ла̄тӈувныл потрыт рущ ла̄тӈын толмащлаӈкве тах паты. 
Ань Россият о̄лнэ са̄в мирыт та̄нти ща̄нь ла̄тӈаныл ёт о̄с тох рӯпитэ̄гыт.  Башкирыт, хатанит, удмуртыт ос мо̄т са̄в мирыӈ национальностит ты рӯпата хосат ва̄рсаныл, та̄н акв миллионыл арыгтем предложеният ищхӣпыӈ ма̄н хассыт ос «нейросеть» ла̄тыӈ торгамтаӈкве ханищтасаныл. Ты сака та̄рвитыӈ рӯпата, са̄в хо̄тпатын акван-вуйхатым ва̄руӈкве э̄ри, акв-тит хо̄тпаг ты рӯпата лов-хус та̄л сыс туп ва̄руӈкве вēрмитэ̄н. 
Башкирыт тот потыртасыт, та̄н ань толмащлан ло̄псаныл ёмщакв рӯпиты, ты коныпал та̄н «умная колонка» потыртан ут ва̄рсыт, таве башкир ла̄тӈыл титыг­лыяныл, тав ювле о̄с ща̄нь ла̄тӈыл потырты. Та̄н сака са̄в хо̄тпа та̄нти ла̄тӈыл потыртэ̄гыт, ла̄тӈаныл ва̄ганыл, таима̄гсыл ты рӯпатаныл молях э̄лаль лакви. 
Удмуртыт о̄с сака ёмщакв рӯпитэ̄гыт, та̄н са̄в электронный словарит ва̄рсыт, манхурип ловиньтан нэ̄пак о̄щсыт, пуссын ищхӣпыӈ ма̄н о̄с ва̄рсаныл. 
Ос мощщаг хультум мирыт то̄ват алфавит торыӈ щирыл ат о̄нь­щēгыт, та̄нанылн иӈ са̄в рӯпитаӈкве тах э̄ри. Корякский ла̄тӈыл потыртан мир ты ва̄рмаль щирыл ущты рӯпитаӈкве вуйхатэ̄гыт, та̄н ханищтахтын нэ̄паканыл иӈ пēс щирыл, э̄рнэ букват та̄л, та̄ратавēсыт. 
Москва ӯст «ПараТайп» кол рӯпиты, та̄н ка̄сыӈ мир ла̄тӈаныл ма̄гсыл шриф­тыг ла̄внэ букват ва̄рēгыт. Тот рӯпитан кӯщай хум Сергей Бобрышев тох потыртас, ань Times шрифтыл хансуӈкве ат э̄ри, тот э̄рнэ буква ат то̄вылхатэ̄гыт, Россиявт ты кастыл та̄н ты шрифтыт ва̄рсыт – PT Astra Serif, PT Astra Sans.
Яндекс колт рӯпитан ма̄хум ань тамле программа ва̄рсыт, тав пēс нэ̄пакыт, пēс газетат хансым потрыт о̄с ханьщиянэ ос электронный щирыл ищхӣпыӈ ма̄н ва̄риянэ. Ты коныпал пēс порат ка̄тыл хансым потрыт та̄н о̄с ханьщуӈк­ве ханищтаманыл. Тамле рӯпата ань о̄с компьютер ва̄руӈкве вēрми. 
Ты акван-атхатыг­лам ва̄рмалюв Дом наро­дов России ос ФАДН колт рӯпитан ма̄хум ва̄­рыгласаныл. Россияв са̄в па̄лыл ма̄хум акван-атыг­ласыт, ос хотьют хумус такви ща̄нь ла̄тӈе щирыл рӯпата ва̄ри, таи ва̄ӈкве тахсыт. Ань хотьют хумус нё̄туӈкве ос хӯлтуӈкве – та̄н ва̄ганыл. Ка̄сыӈ ма̄нта̄н пищмат кӯщаитын хансэ̄гыт, ща̄нь ла̄тыӈ ёт рӯпитан хо̄тпат миркол па̄лыл вос нё̄тавет. 
Галина КОНДИНА
