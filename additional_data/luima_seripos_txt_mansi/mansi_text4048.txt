
Ма̄нь таквс э̄тпос оигпан порат рӯтыг о̄лнэ финно-угор мирыт янытлан хо̄таланыл о̄лсыт. Россия янытыл ты кастыл са̄всыр ялпыӈ хо̄талыт, суссылтапыт, концертыт щё̄пита̄лвēсыт.

	Тамле ялпыӈ хо̄талыт о̄влэ̄т Финляндия ма̄т 1928 та̄лт ва̄руӈкве о̄вылтавēсыт. Ты юи-па̄лт 1929 та̄лт Эстония ма̄т финно-угор мирыт янытлаӈкве патвēсыт. 1931 та̄лт Эстоният, Финляндият ос Венгрият о̄лнэ рӯт ма̄хманув ты хо̄талыт ма̄нь таквс э̄тпос оигпан э̄лы-па̄лт аквъёт янытлаӈкве потыртахтасыт.

	Россият тамле хо̄талыт туп 1991 та̄л па̄сыл ва̄рыглаӈкве патвēсыт. Ма̄н округувт ты ялпыӈ хо̄талыт ань о̄с щё̄пита̄лавет. Округ янытыл яныг ӯсытт манос ма̄нь па̄вылкветт са̄всыр суссылтапыт, концертыт ва̄рыглавет.

	Ма̄н, редакцият рӯпитан ма̄хум, ты ялпыӈ хо̄талыт кастыл финно-угор ма̄хманув ос ма̄ньщи, ханты газетаг урыл потыртаӈкве Югорский университетн во̄выглавесӯв. Тот ма̄н ля̄ххал тотнэ хо̄тпаг ханищтахтын ма̄ньлат а̄гит-пыгыт ёт хо̄нтхатыгласӯв.

	Россия янытыл о̄лнэ финно-угор рӯт мирыт акваг халанылт нё̄тхатым рӯпитэ̄гыт. Ты рӯпата ва̄рнэ ма̄гсыл та̄нки организацият ва̄рēгыт. Ля̄ххал тотнэ хо̄тпат тамле организация о̄с о̄ньщēгыт, рущ ла̄тӈыл «Содружество финно-угорских журналистов» намаим о̄лы. Ты ва̄рмаль урыл «Ханты ясаӈ» газетат рӯпитан нэ̄ Ульяна Данило ла̄тыӈ ла̄выс. Ос «Все мы — Россия» нампа выставка тот суссылтастэ. Та суссылтапт са̄в ма̄т по̄слым хурит акван-атым о̄лэ̄гыт.

	Ань Россия янытыл финно-угор мирыт та̄нки ща̄нь ла̄тӈыл 60 арыгкем газетат ос журналыт та̄ратэ̄гыт. Ты нэ̄пакыт ма̄н о̄с тот суссылтасанӯв.

	Ты юи-па̄лт редакцияв кӯщай нэ̄ Раиса Германовна Решетникова ма̄ньщи ос ханты газетаг урыл ла̄тыӈ ла̄выс ос та̄ратым нэ̄пакыт суссылтас.

	Ма̄ньщи газетат рӯпитан нэ̄г Галина Кондина ос Валентина Узель «Лӯима̄ сэ̄рипос» газета урыл потыртасы̄г. Валентина Васильевна ма̄ньщи газетат 24 та̄л рӯпиты. Тав рӯпитаӈкве хунь о̄вылтахтас, газета э̄тпос сыс акв щёс та̄ратавес. Газета кит ло̄пс туп о̄ньщас. То̄нт ты нэ̄пак Валентина Узель таккēт ва̄рыстэ. Тавēн педучилищат ханищтахтам а̄гит са̄в нё̄тсыт.

	Галина Кондина ла̄выс, ща̄нь ла̄тыӈ ва̄нэ хо̄тпат акваг мощщаг ēмтэ̄гыт, ма̄ньлат ма̄хум та̄нки ла̄тӈаныл ат ва̄гыт. Ханты газета нёлолов э̄лумхо̄ласн ва̄раве, ма̄ньщи газетат туп хо̄т хо̄тпа рӯпиты. Ма̄н ань потранув ма̄ньщи ос рущ ла̄тӈыл хансыянӯв, тыи ма̄гсыл ма̄ньщи газетат рӯпитаӈкве нэ̄мхотьют ат ка̄сащи.

	«Ханты ясаӈ» газетат рӯпитан нэ̄г Надежда Вах ос Ирина Самсонова «60 лет с читателями» нэ̄пак ос «Юный корреспондент» нампа проект урыл а̄гит-пыгыт э̄лы-па̄лт потыртасы̄г.
