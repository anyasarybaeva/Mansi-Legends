
Таквсы ос тэ̄лы сыс ма̄хум пусмалтан ма̄гыс ма̄нь па̄влыт мус ма̄шинат яласаӈкве о̄ста патэ̄гыт. Тамле ла̄тыӈ «Центр профессиональной патологии» округ пӯльницат рӯпитан яныг лēккар Николай Ташланов ла̄выс. 
Китыт та̄лыг ты ēмтыс, ань лēккарыт округ яны­т­ыл ма̄хум та̄лэ-тувēт уральтым рӯпитэ̄гыт. Ты накт са̄всыр лēккарыт та̄наныл тотыглан ма̄­ши­нал э̄лн о̄лнэ па̄влы­тын минасыт. 
Та̄н ань састум лё̄ӈхыт хосыт ва̄т са̄грапнал э̄тпос 15 щисла мус 22 са̄всыр па̄влыӈ ма̄н ялэ̄­гыт, тыи Нефтеюганский, Кондинский, Ханты-Мансийский ос Нижне­вар­товский районытын. Та ма̄шинат я̄нас колху­са­пыт о̄ньщēгыт, тот ма̄­хум ищхӣпыӈ утыт хосыт хо̄псыяныл, сыманыл, ма̄йтаныл уральтавет, по̄славет. Тувыл сыре-сыр анализыт вивет ос о̄щнэ а̄гманыл та̄ра-паттавет. Ань па̄влыт халт ялантым 11 са̄всыр лēккарыт рӯ­питэ̄гыт. Тыи терапевт, нэ̄ хо̄тпат лēккар, хирург, сам лēккар, флюорография ос УЗИ ва̄рнэ хо̄тпаг ос мо̄т а̄гмыт пусмалтан хо̄тпат. Тувыл туи сыс «Николай Пирогов» нампа на̄иӈ­ха̄пт рӯпитан лēккарыт о̄с ма̄шинал яла­саӈкве патсыт, тыи паль, тур ос нёл а̄гмыт суснэ лēккар, сым ос ӯлщпуӈкыт пус­малтан лēккар. 
Николай Ташланов тох ла̄выс: 
– Ань э̄лн о̄лнэ па̄влы­тын ялантан ма̄гсыл ищ­хӣпыӈ утыл щё̄питым ат ма̄шинат рӯпитэ̄гыт. Акв­та щёс ма̄хум хо̄псы а̄гм та̄ра-паттын «флю­орография» колнакт уральтавет, нэ̄ хо̄тпат щакваныл суснэ «мам­мо­графия» кол­накн щалт­сэ̄гыт, тувыл лабо­ратория, УЗИ ва̄рнэ ос сым уральтан кол­накыт о̄лэ̄гыт. 
Тувыл туи рӯпитан порат, хӯрум э̄тпосыт сыс та̄н тыгле-тувле яла­сан «Николай Пирогов» на̄иӈха̄паныл округ яны­тыл 15 са̄всыр па̄в­лы­тыт па̄г-пӯхталас. Та щи­рыл лēккарыт 2 со̄тыра э̄лумхо̄лас пусмалтасыт, 3 со̄тыра 202 хо̄тпат та̄н палтаныл ёхталасыт ос янытанылт суссаныл.   
10 000 ӯсыл ла̄глыл вос ё̄мыгтасыт 
Ка̄сыӈ та̄л Россия яны­тыл о̄лнэ ма̄хум тамле акция ва̄рнэ хо̄талыт кон ё̄мыгтаӈкве ка̄сащēгыт. Ань «10 000 шагов к жизни» намаим россий­ский акция сым уральтан мирхал хо̄тал кастыл ва̄раве. 
– Ты та̄лт тамле хо̄тал «Лēккар ёт ё̄мыгтан нак» ва̄руӈкве таӈхияныл ос таима̄гыс аквъёт рӯпитан ма̄хум, нас ё̄мыгтаӈкве ка̄сащан хо̄тпат пуссын тув во̄вавет. Акв ма̄т ат ӯнлантан ос акваг нёв­сын ва̄рмаль ман о̄луп­сав ёмасыг ва̄ритэ. Э̄лум­хо̄лас пуста̄гыл о̄лнэ ва̄р­мале э̄лаль ёмщакв ке тотытэ, тав сыме а̄г­мы­ӈыг ат ēмты. Пуста̄гыл о̄лнэ ва̄рмальн тавēн ханьщувлаӈкве э̄ри. Ты щар ма̄к э̄рнэ тэ̄ла, то̄нт сымын пусыг паты ос са̄в та̄л а̄гмта̄л о̄лэгы̄н, – тамле ла̄тыӈ ма̄хум пус­мал­тан Лига ос сер­дечно-сосудистый Ассоциация колт кӯщай, РАН колт рӯпитан академик-хум Лео Бокерия ла̄выс.
Ань тамле ва̄рмаль ма̄нь таквс э̄тпос китыт хо̄талэ̄т ва̄раве ос та са̄т хо̄­талыт пус сымыл о̄лнэ са̄тыг ла̄ваве тах. Ты проект мирхал пусмал­тан орга­низацият ва̄рвēс, яныгма̄хум са̄внув нёв­сым, матыр ва̄рим вос о̄лнувыт ос таима̄гыс хо̄т-а̄ти ё̄мыгтан лё̄ӈхыт щё̄питавет, ты коныпал э̄лумхо̄лас пуста̄гыл о̄лнэ наке, рущ щирыл «здо­ровый образ жизни» ос ГТО ва̄рмалит, тыи «готов к труду и обороне» тув хансавет. 
Юи-о̄выл та̄лыт сыс ты проектыт акв миллион са̄вит хо̄тпа матыр ва̄рē­гыт. Ань ты акция порат ё̄мыгтаӈкве ке ка̄саще­гы̄н, на̄н ты ло̄псыт на­мын хӯлтуӈкве вēрми­лы̄н: (https://ligazn.ru/Reg10KSteps2023). 
Ос матыр ля̄ххал ва̄ӈкве манос ловинь­таӈкве таӈхегы̄н ке, тыт кисхатэ̄н: https://маршрутыздоровья.рф/
Мир пусмалтан департаментыл кēтым ля̄ххал ма̄ньщи ла̄тӈыл Тамара МЕРОВА хансыстэ
