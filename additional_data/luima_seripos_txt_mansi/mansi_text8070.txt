
Ханты-Мансийск ӯст о̄лнэ то̄ва нэ̄ хо̄тпат «Ма̄н ма̄хманув ма̄гыс ю̄нтэ̄в» нампа колнакн ялантэ̄гыт. Та̄н э̄типа̄лаг манос ӯщлахтын хо̄таланылт тув ёхталэ̄гыт ос хо̄нтлан ма̄н кēтым хум хо̄тпат ма̄гыс тот маснут ю̄нтэ̄гыт ос носкит сагēгыт. 
Мо̄лты та̄лт яныг таквс э̄тпост «Северречфлот» кӯщаиг о̄лнэ хум Айрат Чумарин тамле колнак та̄нанылн та̄стыс, тувыл тав ётэ рӯ­питан ӯс Дума депутатыг Николай Мол­ча­нов ос Андрей Корепа­нов э̄рнэ пормасыт тот­сы̄г. О̄влэ̄т та нэ̄ хо̄тпатн тамле ва̄р­мальт нё̄туӈкве Юлия Труш­кова ла̄вхатас. Тав ӯс Дума депутатыг о̄лы ос округув ма̄ньлат ма̄хум мирыт акван-юрщ­хатнэ Ассамблеятыт пуӈктоты. 
Ма̄ньполь э̄тпос о̄выл хо̄талэ̄т Юлия Трушкова са̄всыр кӯщаит тув во̄­выгласанэ ос нэ̄ хо̄тпат маныр тот ва̄рēгыт, таит пуссын суссылтавēсыт. Рēтыӈ ю̄свой э̄тпост та̄н округ Дума депутатн, ӯс миркол кӯщайн ёмщакв нё̄твēсыт, сыре-сыр то̄рытыл, сэ̄тапыл ёвтвēсыт. Ань та колнакт пуӈктотнэ нэ̄ Екатерина Парсаева мӯй хо̄тпат ёт ва̄щинтахтас ос та̄на­нылн таи потыртас:
– Ма̄н о̄влэ̄т сӯкыр э̄тпосныл мирн атым ол­нытыл ма̄нки то̄р ёвтыг­ла­сӯв ос маснутыт юн ю̄н­­тыгласӯв. Ва̄им, ты то̄ра­нувтыл са̄в суп ю̄нтуӈ­кве ат то̄влувēсув. Хуль­тум то̄рса̄лмытыл кēн­тыт, балаклават ва̄рсӯв. Ты тэ̄лав хультуптаӈкве ат тахмаяслӯв ос то̄нт Юлия Трушкова палт пищма кēтсӯв. Ётыл тав хосытэ̄­тыл нё̄туӈкве пат­ве­сӯв. 
Тох Андрей Корепановн 240 мēтра флис-тōрыл тотвесӯв, то̄нт 200 са̄вит супыт ос кēнтыт, балак­лават ю̄нтсӯв. Мо̄т маим то̄рныл ка̄щит йинсӯв. Тувыл «Водоканал» колт рӯпитан кӯщай Николай Молчанов о̄с то̄р тотыс. Таил алпи рēг пувнэ маснутыт ва̄рсӯв. 
Мо̄лал ӯс Дума акв депутат, наме хӯлтуӈкве ат ка̄сащас, ма̄навн олн кēтыс ос ла̄выс, ма̄нки э̄рнэ утыт вос ёвтэ̄в. То̄нт носкит сагнэ сэ̄тапыт ос курткат ю̄нтнэ то̄рыт висӯв. Ань нэ̄квет ва̄ти манос хоса сорп носкит сагсыт. Ва̄ти носкит са̄лтатыт нас масым о̄ньщияныл, хоса сорп носкит берцы-па­ти­нкаг ёт масыяныл. Мо̄т ёвтым то̄рныл кēнтыӈ курткат ос хӯрум тулё̄в­лыӈ па̄ссат ма̄н ю̄нтсӯв. Ётыл нэ̄т маск-халатыт, плащ-палаткат ищхӣпыӈ лōпсыт ка̄саласыт, та̄на­ныл йинуӈкве о̄с ханищ­тахта­сыт. 
Ма̄н хультум то̄р-са̄л­мыт мори ат па̄хвтыянӯв, акван-атыянӯв ос ма̄нь пупа̄пщикве хурип ёнгы­нутыт ва̄рēв. Таима̄гыс мо̄лал ханищтап щё̄пи­та̄лсӯв, тув щēмьяӈ та̄гыл хотьютыт ёхталэ̄гыт ке, та̄наныл ханищтыянӯв. Та̄л котиль э̄тпосныл ма̄навн 2 ос 6 школат ханищ­тах­тын а̄гирищит тех­нология уроканылт ма̄нь­ка̄щит ю̄нтуӈкве нё̄тэ̄гыт.  
Маснутыт ос носкит кēт­нэ̄в порат тув хорамыӈ нэ̄пак-ло̄мтыт пинэ̄в, та̄­наныл Сергей Колупаев щё̄питас. Та нэ̄пак-ло̄мтын маснутыт размераныл хан­сэ̄в ос хӯрыгсовн пины­янӯв. Тох пормасанув хот­таль э̄лаль та тотавет.  
Ты э̄лы-па̄лт округ Дума па̄лыл Борис Хох­ря­ков тыг ёхталас ос хӯрум яныг то̄р ло̄псыт тотсыт. Ма̄навн нё̄тнэ хо̄тпатын пӯмащипа ла̄тыӈ кēтэ̄в. 
Тувыл хо̄нтлан ма̄н ялум кит хум хо̄тпаг маснутыт суссыг ос хӯлтыглан ла̄тыӈ ла̄всы̄г. Па̄ссаг юи-пи­са­нэ̄н коны писэ̄н ёмщакв акван вос со̄лтавēг, юи-писэ кональ ке лэ̄ватахты, ювле таве та̄рвитыӈ на­рыгтаӈкве. Тувыл плащ-палаткат манос курткат ё̄мнэ̄ныл, ха̄йтнэ̄ныл по­рат ул вос хорыстэ̄гыт. 
Раиса Гаврильчик, «Югра лылыēп» Ханты-Мансийск ӯс о̄лнэ орга­низацият пуӈктотнэ нэ̄, носкит сагнэ сосса нэ̄т урыл потыртас. Тамле пилыщмаӈ накыт молях вос оигпанувыт, та̄н пус­сын То̄румн по̄икщēгыт. 
Тувыл акван-атхатам ма̄хум ты хумыг а̄кань ос пупа̄пщикве хурил май­весы̄г. Нэ̄ хо̄тпат То̄румн по̄икщан ла̄тыӈ нэ̄пак-ло̄мтын хансэ̄гыт ос тув ты ёнгынутын ю̄нтыяныл. 
Николай Ташланов, ма̄хум пусмал­тан колт рӯпитан кӯщай хум, ос ӯс мирколт рӯпи­тан нэ̄ Вера Акимова «Ма̄н ма̄хманув ма̄гыс ю̄нтэ̄в» нампа колн яныг пӯмащипа ла̄тыӈ ла̄всы̄г, та̄н пуссын э̄лаль нё̄туӈ­кве патэ̄гыт. Ма̄хумн ань тох ты акван-нё̄тха­тым ос юрщхатым э̄лаль о̄луӈкве э̄ри.
Тамара МЕРОВА
