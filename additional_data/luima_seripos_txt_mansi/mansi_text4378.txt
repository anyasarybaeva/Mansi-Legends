
Ма̄ньполь э̄тпос 2 хо̄талэ̄т Ха̄льӯс район Ло̄пмус па̄выл школат са̄в мир атхатыглас — та колт ня̄врамыт ханищтахтуӈкв о̄вылтахтаманыл па̄сыл 15 та̄л то̄влыс. Школа коныпал тув садик тӯлвес, ма̄нь ня̄врамаквет ма̄гыс я̄нас колнакыт ва̄рвēсыт. То̄нт аквторыг тамле колыг Сӯкыръя ос Кимкъясӯй па̄влыгт ӯнттувесы̄г. Ло̄пмус па̄вылт школа тай сака хосат рӯпитаӈкве патыс кос, ос та̄ланэ ма̄н ань ты йильпи кол щирыл ловиньтыянӯв.
Тот ань 13 ня̄врам ханищтахты, садикын 14 ня̄врам яланты. 2013 та̄л па̄сныл ты кол Кульпас па̄выл школав нупыл хасвес. Са̄всыр тэ̄ланэ ос э̄рнэ нэ̄паканэ пуссын тав та̄ратэ ва̄риянӯв.
Ня̄врамыт ос тот рӯпитан ма̄хум янытлан ма̄гыс Ло̄пмус па̄выл школан са̄в мир ёхталас – Кульпас школат рӯпитан учителит, «Лыжнёй Андрея» каснэ ва̄рмальн ёхталам ма̄хум, ща̄нь ла̄тыӈ кастыл семинар ва̄рыглан нэ̄т ос хум хо̄тпат, па̄выл мир, мӯй ма̄хум.
Ма̄н пуссын аквъёт хо̄тал палыт рӯпитасӯв, докладыт ловиньтасӯв, халанувт са̄всыр щирыл ханищтахтасув. Э̄типа̄лаг э̄ргын-йӣквнэ ма̄хум нупыл суссӯв. Кульпас ос Ло̄пмус школат рӯпитан нэ̄квет ма̄ньщи ос рущ э̄ргыт э̄ргысыт, йӣквсыт. Ханты-Мансийск ӯст ханищтап департамент колт рӯпитан нэ̄ Надежда Костылева ханты ос рущ ла̄тӈыл татем нё̄тнэ̄г э̄ргыс. Светлана Динисламова такви хансум стиханэ ловиньтасанэ.
Государственный Дума депутат Татьяна Гоголева, Ха̄льӯс район янытыл ханищтап тэ̄ла палт пуӈктотнэ нэ̄ Лия Андронюк ос Саранпа̄выл миркол хум Павел Артеев ня̄врамыт ханищтан ос янмалтан хо̄тпат янытласаныл, са̄в та̄л ёмащакв рӯпитанэ̄ныл ма̄гыс Почётный грамота-нэ̄пакытыл мисаныл. То̄ва учителит округ Губернатор ва̄ӈын хо̄тпатэ̄н Алексей Шипиловын янытлан нэ̄пакыл ос мӯйлупсал кēтвēсыт.
Ма̄н таса̄вит мир аквъёт татем ёмщакв мӯйлысӯв, халанувт ва̄йхатасӯв, ща̄гтым потрамасӯв. Тувыл ка̄сыӈув ёмас номтыл такви о̄лнэ ма̄тэ̄н минас. Ам номсэ̄гум, тох ва̄тихал вос хо̄нтыглахтэ̄в, то̄нт рӯпатав э̄лаль кӯпнитыг ва̄руӈкве патылӯв.

Кульпас школа кӯщай нэ̄ Наталья СЛЕПЦОВА 
потре ма̄ньщи ла̄тӈыг С. РОМБАНДЕЕВАН толмащлавес.
