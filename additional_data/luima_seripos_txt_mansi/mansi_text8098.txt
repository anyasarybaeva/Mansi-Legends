
Сосса мир Ассамблеят рӯпитан депутатыт яныг сапра̄ни ва̄рыгласыт ос тув миркол кӯщаит, Āс-угорский институтт, ЮНИИТ колт рӯпитан хо̄тпат ёхталасыт. Татьяна Гоголева ма̄ньщи ос ханты ла̄тӈыг ӯргалан, ла̄тӈыт нэ̄пакн хаснэ урыл потыртас.
Тув мо̄лал округ губер­натор ва̄ӈын кӯщаиг пат­тым нэ̄ Елена Шума­кова во̄выглавес, тав ты урыл потыр мӯсхал щирыл хӯнтлыс. 
Татьяна Степа­но­вна Гоголева рущ щирыл «лингви­стиче­ский кор­пус» ва̄рнэ тэ̄ла урыл по­тыртас. Ты хунь ма̄ньщи ла̄тыӈ хан­саве ос таве толмащлан рущ ла̄тӈыт ищхӣпыӈ утыт вос нэ̄г­ла­пēгыт. Тох ня̄в­ра­мыт, ма̄ньлат а̄гит-пыгыт ос нас ла̄тыӈ ханищтан хо̄т­па­тын кӯстырыг паты э̄рнэ ла̄тыӈ хо̄нтуӈкве. 
Виктория Ивановна Сподина, Āс-угорский институтт кӯщай нэ̄, ла̄выс, та̄н Москва ӯсныл Языкознание институт ёт ты рӯпата ва̄руӈкве пат­саныл. Дарья Жорник, та институтт рӯпитан кан­дидат нэ̄, ма̄ньщи нэ̄ Татьяна Бахтиярова ос ханты нэ̄ Ирина Молда­нова ёт ищхӣпыӈ утын ла̄тӈыт хансэ̄гыт, та̄наныл толмащлыяныл, ты рӯ­па­та о̄вылтасаныл кос ос хумус ма̄кыг ищхӣпыӈ утыт ва̄руӈкве э̄ри, та̄н ЮНИИТ колт рӯпитан ма̄хмытын вос хӯлтавет, вос нё̄тавет. Ты сака э̄рнэ рӯпата, са̄в ла̄тыӈ акван-атуӈкве, хансуӈкве э̄ри.
Ань ма̄ньщи ла̄тыӈ ёт ма̄хум рӯпитэ̄гыт, ла̄тӈыт акван-хансэ̄гыт ос ханты ла̄тыӈ ва̄нэ хо̄тпат мощ ётылнув вуйхатэ̄гыт, та̄н алфавитаныл ма̄кыг иӈыт пирмайтавес, ка̄сыӈ учё­ный такви букват тув нё̄­тумтаӈкве таӈхи, мо̄та­ныт ос номтаныл ат патэ̄гыт. Тох халанылт ла̄тӈаныл акван ат ёхты. 
Андрей Витальевич Мельников, Югорский научно-исследова­тель­ский институт информа­ционных технологий колт рӯпитан кӯщай хум,  потыртас, та̄н «Ханты Манси Мир» ищхӣпыӈ ло̄п­сыт о̄лнэ потрыт пус­сын сус­саныл ос тэ̄ла тамлег о̄лы: 
– 2 млн 296 со̄тыра 647 ма̄ньщи ла̄­тыӈ; 
– 186 со̄тыра 150 пред­ложение тот хансым о̄лнэ̄тэ. 
Ма̄н «Лӯима̄ сэ̄рипос» газетавт 2013 та̄л 8 номер о̄вылтахтын па̄сныл ань ты хо̄тал мус таса̄вит та хасмӯв. Ань ты ла̄тӈыт лингвистический корпус ва̄рнэ ма̄гсыл э̄рмыгла­сыт ос ты рӯпата э̄лаль тотнэ ма̄гсыл иӈ сака са̄в потыр, ла̄тыӈ тув хан­суӈ­кве э̄ри. 
Ты кастыл ЮНИИТ колт рӯпитан ма̄хум ка̄сащан хо̄тпат ханищтыяныл, хумус ты ла̄тӈыт э̄рнэ щирыл хансуӈкве. IT-тех­нология щирыл рӯпата тах ва̄раве.
Елена Шумакова ты урыл тох ла̄выс: 
– Ань ты йист э̄ри ва̄ӈ­кве, хотьют ма̄гсыл ты рӯ­пата ва̄раве, хотьют ты хосыт ханищтахтуӈкве паты. Ань ня̄врамыт ос ма̄ньлат ма̄хум телефо­нанылт матыр-а̄ти сун­сы­глэ̄­гыт, ловиньтэ̄гыт, таи­ма̄г­сыл Яндекс, ВКонта­кте ищхӣпыӈ ло̄псыт ва̄­руӈ­кве э̄ри, тот ма̄ньлат хо̄тпат акваг «ӯнлан­тэ̄гыт». 
Ань яныг компь­ютер э̄лы-па̄лт туп рӯпитан хо̄тпат ӯнлантэ̄гыт, та̄н та ут хо­сыт ля̄ххалыт сун­сыглэ̄гыт, ма̄ньлат ма̄хум ос ня̄врамыт тув ӯнт­туӈ­кве ат вēр­миянӯв, та̄­нанылн ань тот марщум. 
Ты тэ̄лат мо̄т мирыт ва̄рум рӯпа­таныл э̄ри сунсуӈ­кве, тох якутыт, марийц­ыт ла̄тӈаныл ва̄р­саныл, ма̄навн ōс тув сунсым ты рӯпатан вуй­хатуӈкве э̄ри. 
Кӯщаит потыртаманыл юи-па̄лт тамле номт ва̄р­сыт, ты кастыл програм­ма я̄нас щё̄питэ̄гыт ос тув олн та̄стэ̄гыт, олн та̄л ты яныг рӯпата капай ва̄руӈкве нэ̄мхотьют ат вуйхаты. 
Якутия ма̄т ла̄вē­гыт, ты рӯпатан та̄н 60 млн солкōви холтсыт. Ман­са̄витыг ма̄н округувт ты рӯпата ловиньтаве, ань кӯщаит халанылт потыртахтэ̄гыт, ты рӯпата ва̄рнэ хо̄тпат олныл вос ойтавет. 
Галина КОНДИНА
