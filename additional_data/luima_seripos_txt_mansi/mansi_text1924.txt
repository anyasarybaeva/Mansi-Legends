

	Хо̄нтлам нак о̄вылтахтам порат Ня̄хщамво̄ль па̄вылт о̄лум хум хо̄тпат о̄с хо̄нтлаӈкве минасыт. Та̄н халанылт са̄в хо̄тпат юв ат ёхтыс. Та па̄вылт миркол по̄хат памятник ва̄рвес, войнат по̄рслым ма̄хум наманыл тув хансым о̄лэ̄гыт. Ка̄сыӈ та̄л я̄ӈк на̄тнэ э̄тпос 9 хо̄талэ̄т Ня̄хщамво̄льт о̄лнэ ма̄хум  та̄наныл ка̄стуӈкве ос хорамыӈ лӯпта тув пинуӈкве ёхталэ̄гыт. 


		Войнаныл юв ёхтум хо̄тпат пуссын а̄тимыг ēмтсыт. Ня̄хщамво̄ль па̄вылт хӯрум хо̄тпа  «Труженик тыла» намыл маим о̄лэ̄гыт, ос акв э̄ква Александра Васильевна Самбиндалова «Вдова участника ВОв»  нам о̄ньщи. Та па̄вылн ялмум порат ам ты рущ э̄ква ёт хо̄нтхатыгласум ос потыртасум. Тав тамле потыр о̄ньщас: 

		– Ам 1931 та̄лт  Усть-Манья па̄вылт самын патсум. Миша а̄пщирищум ёт иӈ ня̄врамыг о̄лсумēн, хунь а̄щмēн а̄тимыг ēмтыс. Ща̄ньмēн мо̄т хум ва̄рыс. Ты юи-па̄лт ма̄н Ня̄хщамво̄ль па̄вылн о̄луӈкве ва̄нтласӯв.  

		Ща̄нюм китыт о̄йкатэ Илья Павлович Батманов о̄лыс. Э̄кватэ хотталь щалтыс, тав нёлолов ня̄враманэ ёт таккēт хультыс. Ща̄нюм тав ня̄враманэ янмалтасанэ ос ты коныпал са̄т ня̄врам самын паттыс. 

		То̄нт ам лов та̄л янытыг о̄лсум. Хӯрум класс туп а̄стласум. Ща̄нюм о̄с акваг рӯпитас, ам ты ня̄врамыт нёвитым юн о̄лсум. Школан воссыг ат ялантасум. Та̄н мощ яныгмасыт, юн хультуптыянум, ща̄нюм палт ха̄йтэ̄гум, тавēн нё̄тэ̄гум. Тав колхозт рӯпитас. Война о̄вылтахтам порат яглаӈум  ос колхозт кӯщаиг паттувес. 

		Щēмьяв яныг о̄лыс, ма̄н мис, лув, щищкурек о̄щсӯв. Колсо̄ри рӯпата ва̄рим ос ня̄врамыт нё̄витым та яныгмасум. 1950 та̄лт хум ва̄рсум. О̄йкам наме Кирилл Васильевич Самбиндалов о̄лыс. Тав 1942 та̄лт таквсы порат хо̄нтлаӈкве минас. Хо̄нтлым ка̄тэ, ла̄глэ сакватавесы̄г, сака хоса пусмалтахтас. 

		Война оигпам юи-па̄лт юв ущ ёхтыс.  Хо̄нтлым «За оборону Ленинграда» ос мо̄т мēталитыл майвес. Юв ёхтыс, инвалид-хо̄тпаг хасвес, пенсия-олныл ойтвес. Тав хо̄нтламе ма̄гсыл па̄влыӈ ма̄хумн сака янытлавес. 

		О̄йкам хо̄нтлын нак урыл щар ат потырта̄лас, то̄ва порат та урыл китыглаве, тав ювле акваг ла̄выглас: «Маныр ма̄гсыл та пора урыл потыртаӈкве, таса̄вит мир тот по̄рслувес».  

		Тав каӈке Степан Васильевич Самбиндалов Ленинград ӯс по̄хат хо̄нтлас, та ма̄т ёл-щё̄питавес. Ос акв каӈке Семён Васильевич Самбиндалов о̄с хо̄нтлаӈкве ялыс, юв ёхтыс. 

		О̄йкам колта̄гланылт ща̄няге-а̄щаге палт щар  ма̄нь пыгыг о̄лыс. О̄ныпум ам палтум хунь ёхталас, акваг ла̄выглас: «Ма̄нь пыгум тай рущ нэ̄ тотас». О̄влэ̄т тай ам ма̄ньщи ла̄тӈыл  ат потыртасум. Тувыл о̄йкам ёт о̄лым, ма̄ньщи ла̄тӈе ёмащакве ханищтаслум. 

		Войнат  тав та̄кыщ саквата̄лвес, та̄рвитыӈ рӯпата ва̄руӈкве ат вēрмыс. Колхозт кӯпнит рӯпата ва̄руӈкве паттувес. Ты коныпал акваг во̄раим, хӯл алыщлым яласас. Ам ос ня̄враманув ёт юн о̄лсум. О̄йкам 1966 та̄лт а̄тимыг ēмтыс. Та юи-па̄лт  мирколн колкан ловтуӈкве ос кур па̄лтуӈкве патхатасум. Тувыл та рӯпатаныл пенсиян минасум.  

		 

		Александра Васильевна Самбиндалова о̄йкатэ ёт туп 16 та̄л аквъёт о̄лсы̄г, са̄т ня̄врам о̄щсы̄г. Пити патта а̄гитэ иӈ ма̄ниг о̄лыс, хунь о̄йкатэ а̄тимыг ēмтыс. Ня̄враманэ такви янмалтасанэ. Ань акв а̄гитэ щēмьяӈ та̄гыл Германият о̄лы, кит а̄гияге – Полум па̄вылт, акв а̄гитэ Ня̄хщамво̄ль па̄вылт о̄лы. Акв пыге а̄тимыг ēмтыс, китыт пыге Саранпа̄вылт о̄лы о̄с акв пыг Ня̄хщамво̄ль па̄вылт о̄лы. 

		Победа хо̄тал 70 та̄лэ то̄влын кастыл Александра Васильевна о̄с янытлавес, мӯйлупсал юв тотвес. Ань хо̄нтлам ма̄хум ёмащакве ӯргалавет, нё̄тавет. Ос хо̄нтлам хо̄тпат э̄кваныл о̄с ат ёрувлавет. 

		Александра Васильевна о̄йкатэ хо̄нтламе ма̄гсыл  2011 та̄лт йильпи колыл ӯнттувес.  Ты та̄л тав 84 та̄лэ то̄влыс. Э̄ква мис о̄ньщи, такви посытэ, а̄гиягēн ос пыгагēн пум ва̄руӈкве нё̄таве. 

		Людмила Теткина  

 
