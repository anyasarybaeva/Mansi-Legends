
Са̄лы ӯрнэ сосса ма̄хманув Ханты-Мансийск ӯсн са̄лыӈ суныл касуӈкве ёхталаманыл порат ам кит ханты э̄кваг ёт потрамасум – Анна Петровна Нимперова ос Евдокия Петровна Кантерова. Ты ханты э̄кваг Сургутский районныл ёхталасы̄г. Тэ̄н насати кит яга̄гииг, а̄ги о̄парищ намēн Колыванова.
Яныг ӯсн тэ̄н ня̄враманэ̄н ёт ёхталасы̄г. Пыганэ̄н са̄лыӈ суныл кассыт, тэ̄н ос ка̄тыл ва̄рум маснутанэ̄н, хӯл ос пил тыналасы̄г. Ёрнколаныл ёт-тотыгласаныл, каснэ кан ляпат тӯщталасаныл. Мӯй ма̄хум тув щалтсасыт, исум ща̄й айсыт, толтыглахтасыт. 
Анна Петровна яныгнуве, 1943 та̄лт самын патыс. О̄йкатэ Василий Николаевич хосат а̄тимыг ēмтыс. Тэ̄н ат ня̄врам о̄щсы̄г, Анна Петровна ня̄враманэ тактēт янмалтасанэ. Э̄ква тох ты потыртас:
– Ам налыман та̄лум иӈ ат то̄влыс, о̄йкам та̄л хультсум. То̄нт яныг пыгум атхуйплов та̄лэ то̄влыс, ня̄враматем а̄нумн акваг нё̄тыс. Э̄лнаӈ ма̄ньлат хо̄тпат мори ат ё̄мсыт, сур ат айсыт, рӯпитасыт, ща̄нь-а̄щанылн нё̄тсыт.
Ня̄враманум ма̄нь порат пуссын а̄гмыл хартсыт, та̄н ётаныл ва̄тихал пӯльницат хуясум. Пусмалтавет, тувыл операциял ва̄равет, та̄н ётаныл Тюмень ӯс мус тот та яласасум.
Охотоведыг рӯпитасум, во̄руй, хӯл, пил акваг мисув, тох хотмус та о̄лсӯв, янмалтахтасӯв. Ам ань тыхо̄тал мус юн о̄луӈкве ат вēрмēгум, ня̄враманум ёт во̄рн ялантэ̄гум, хӯл алыщлэ̄гум. Онтолов апыгрищ ос аквхуйплов апыг ня̄врам о̄ньщēгум.
Евдокия Петровна 1953 та̄лт самын патыс. Тав ла̄ви, то̄нт сосса нэ̄ хо̄тпат пӯльницан ат ялантасыт, ня̄враманыл ё̄рнколт манос ма̄ньколт самын патсыт.
Та̄н са̄т ня̄врам о̄лсыт, пуссын во̄рт самын патсыт, тот яныгмасыт. Ань тэ̄н Анна яга̄гитэ̄нтыл хультсы̄г. А̄щēн Пēтр Иванович Колыванов, оматэ̄н Екатерина Яковлева атпан арыгтем са̄лы о̄щсы̄г. Та яныгмам ма̄нылт са̄лыяныл ань ӯрияныл, янмалтыяныл. Евдокия Петровна увщитэ̄нтыл нила класс а̄стласы̄г, Пим па̄выл школат ханищтахтасы̄г. Ты па̄выл ань ӯсыг ēмтыс, Лянтор намыл пинвес.
Евдокия Петровна хӯрум ня̄врам о̄ньщи, о̄йкатэ о̄с хосат хотталь щалтыс. Щар яныг а̄гитэ Ангелина, пыгаге Руслан ос Клим. Э̄ква ла̄выс:
– Ам о̄с ня̄враманум амттем янмалтасанум. Ня̄нь винэ олн ма̄гыс акваг рӯпитасум, са̄лы ӯрим о̄лсум. Во̄рт о̄луӈкве сака ёмас, ӯсыӈ ма̄т хоса яласаӈкве ат вēрмēгум. Ня̄враманмēн ма̄ньта̄гыл аквъёт яныгмасыт, ань халанылт нё̄тхатэ̄гыт. Пуссын ща̄нь ла̄тӈыл потыртэ̄гыт, пēс о̄лупсав ва̄ганыл, ма̄нти наканув янытлыяныл. Колта̄гланыл ёт са̄лы ӯрим во̄рт о̄лэ̄гыт, ня̄враманыл янмалтэ̄гыт. 
– Нэ̄н улпыл пēс мо̄йтыт ва̄гын, ханты э̄ргыт э̄ргегы̄н?
– Ня̄врамыт хунь яныгмасыт, мо̄йт атхунь мо̄йтыгласув. Мēн омагмēн-а̄тягмēн са̄в мо̄йт ва̄сыг, потырта̄лсы̄г. Та порат о̄лупса та̄рвитыӈ о̄лыс, ма̄хум са̄в рӯпитасыт, яныгхо̄тпанув юн ат ва̄щинтасанӯв.
«Буран» ат о̄щсыт, во̄рт хо̄т-а̄ти ла̄глыл яласасыт, во̄раясыт, мо̄йтнэ щё̄с сака хунь о̄щсыт, юв ёхтэ̄гыт, ва̄гтал патэ̄гыт. Ма̄н а̄тяв акваг матыр ка̄тын-патталас – нё̄выль, хул, ва̄с пуссын о̄щсув, тэ̄та̄л ат яныгмасӯв.
Во̄раян ма̄хум халт а̄тяв намыӈ-суиӈ хо̄тпаг о̄лыс, о̄выл мēстат акваг тав та вуйлысанэ. Тав сака са̄в во̄раяс, во̄руй ос товлыӈӯй ка̄тын-патталас. Олн-нё̄тмилыл акваг майлувес. Ам ань ня̄враманум пуссын нё̄тыянум, апыгрищанум ёт акваг потыртэ̄гум, матыр тэ̄лан ханищтыянум.
________________________
Ань потрув та оигпас. Ты яныгпāла нэ̄квег са̄в та̄л пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавēг.
