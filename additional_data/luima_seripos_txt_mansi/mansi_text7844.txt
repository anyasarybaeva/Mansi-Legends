
Ханты-Мансийск ӯст Югра библиотекат округ ма̄нь таквс э̄тпост йильпи презентация о̄лыс, тот «Одна семья. Библиотеки народов Сибири» нампа издание ро̄выс сунсуӈкве. 
Тыи яныг проектыт Томский областной писа­тельский организация ва̄ри. Евгения Финк, нэ̄­пак ловиньтан колт кӯщай нэ̄, ла̄выс: 
– Библиотека – тамле кол, хо̄т ма̄н вēрмēв ловиньтан хо̄тпат ос писателит ёт аквъёт атхатуӈкве, ро̄ви са̄в йильпи нэ̄пак сунсуӈкве ос ловиньтаӈкве. Я̄тил ма̄хманув, ам на̄нан ты хо̄тал ёт янытлылум.
Геннадий Кузьмич Скарлыгин, Томский союз поэтыт, писателит Россия колт кӯщай хум, ты проектыт ёт рӯпиты, тав ищхӣпыӈ ут хосыт пащалахтас ос потыртас: 
– Ма̄н ма̄г­сылув ты сака э̄рнэ нэ̄па­кув, тыт ма̄н сосса мир литера­ту­рат акван-атсӯв.
Яныг таквс э̄тпосныл ос ва̄т са̄грапнал э̄тпос мус ма̄н мирув кол Томск ӯст олныл миве, ма̄н са̄в экземплярыт щё̄питэ̄в ос 24 регионытын кēтэ̄в. Томский областит школа­тын мӯйлуптэ̄в. Во̄ртур э̄тпост 2023 та̄лт Томск ӯст сосса мир магыс о̄выл литературный фестиваль паты. Мāньлат хо̄тпат ма̄гыс «Одна семья» нампа премия ва̄рēв, ос та̄н хансум рӯпатаныл «Одна семья» журналн хансыянув. Юграт ма̄навн Еремей Данилович акваг нё̄ты, тав ма̄н ляпа юртув, тав ётэ рӯпитэ̄в.
Ты нэ̄пакт Георгий Гребенщиков, Николай Доможаков, Софрон Тотыш, Григорий Ходжер, Ким Балков, Юрий Рыт­хэу, Семён Курилов, Вла­димир Санги, Юван Шесталов, Еремей Айпин ос мо̄т са̄в сосса мир писателит са̄всыр ро­ма­ныт, потрыт, поэмат, мо̄й­тыт, стихыт ро̄ви ловиньтаӈкве.
Еремей Айпин издание урыл тох ла̄выс: 
– Āнумн тыи проект ёт рӯпитаӈкве сака пӯмащ о̄лыс. Хунь о̄выл презентация о̄лыс, ам ялсум Томск ӯсн ос ла̄в­сум, тыи 14-томное из­дание Россия магыс са̄ка э̄рнэ нэ̄пак. Литера­турат ос культурат ма̄н миранув акван-аты ос ма̄хманув ма̄гыс ёмас ла̄тыӈ э̄лаль тоты.
«Одна семья. Библио­теки народов Сибири» проектыт нёло­ловит нэ̄­пакēт маньщи хум Юван Шесталов «Тайна Сорни-Най», «Когда качало меня солнце» ос «Синий ветер каслания» потранэ ро̄ви ловиньтаӈкве.
Оксана АЛБИНА
