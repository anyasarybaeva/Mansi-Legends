
Хурит Наталья Николаевна Кимлобазова по̄слым о̄лы. Ты ма̄ньщи нэ̄ Ха̄льӯс район Кульпас па̄вылт самын патыс, ма̄нь таквс э̄тпост 1968 та̄лт. Школат рӯпитанэ̄тэ хусахтем та̄лыг ты то̄влы. На̄н ань На̄таля потыр-охсатэ ловиньтэлы̄н: 
- Омам Дарья Александровна (а̄ги о̄парищ наме Анемгурова) Ня̄хщамво̄ль па̄вылныл о̄лыс, а̄тям Николай Васильевич Кимлобазов. Щēмьявт ма̄н са̄т ня̄врам самын патыгласӯв. Щар яныг каӈкум Пēтр, тувыл Саша, Кӯщта, Альбина, Валера, Сережа ос ам щар ма̄нь. Та̄н ань пуссын а̄тимыт, ам амттем хультсум. Школа тыт а̄стласум, лов класс. Э̄лаль ханищтахтуӈкве тахсум кос, а̄гирищит ёт Ханты-Мансийск ӯс мус ялсӯв. Та порат сака са̄в ня̄врам поступайта̄лсыт, местал ат то̄влувесув, тох иӈ ат вуйвесув, ювле та йисув. Ань тыт школат колкан ловтым рӯпитэ̄гум. Кит пыг о̄ньщēгум. Яныг пыгум Саша, ва̄т нупыл ат та̄лэ, интернат кол ӯнттын ма̄т рӯпиты. Ма̄нь пыгум Ваня, хо̄тхуйплов та̄лэ то̄влыс, школат ханищтахты, ты таквсы ловит классын мины. 
На̄таля тамле нёмса, сымыӈ нэ̄. Ты я̄тил ма̄ньщи хо̄тпав пыгаге ёт пуста̄гыл вос о̄лы, На̄й-О̄тыранэ̄н вос ӯргалаве. 
