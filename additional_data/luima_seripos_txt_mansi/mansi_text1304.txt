
Октябрьский район Шеркалы па̄вылн ёхталам мӯй ма̄хум ма̄щтыр хо̄тпа съезданыл номуӈкве тах иӈ хоса патыяныл. Ва̄им, та̄н са̄в та̄л акван ат атыглавēсыт, ма̄ньлат соссаӈ хо̄тпат са̄в ва̄рмалит урыл нэ̄матыр ат хӯлыгласыт.

	То̄ват маснут ю̄нтсыт, сакныл матыр хартсыт ос йӣвныл, совныл са̄всыр пормасыт ва̄рсыт. Та̄н атыпыл номсысыт, то̄ва маснутаныл, пормасаныл, насати, лю̄льсаӈ ва̄рманыл. Ханты ос ма̄ньщи ма̄хум са̄ртын та̄н щиранылт хорамтым маснут, хо̄т-а̄ти ат э̄рнэ хансал супаныл мори ат ю̄нтыгласаныл ос мо̄т мирныл вуим хащта̄л нак ат о̄щсыт. Ма̄хманув пēс щирыл о̄лсыт ос йис наканыл э̄лаль тотсаныл.

	Ты ва̄рмалит урыл Татьяна Александровна Молданова потыртас: «Ма̄н ма̄щтыр ма̄хманув ёт хосат та̄гыл акван ат атхатыгласӯв. Ос Л.А. Алферова ма̄навн тахольт нё̄тыс, кӯщаит па̄лыл олн хо̄нтыс ос ма̄н тыт акван-хо̄нтхатасӯв. 

	Тыг са̄всыр ма̄щтыр хо̄тпат ёхтысыт ос та̄нки ва̄рум пормасаныл ёт тотсаныл. Пормасаныл пуссын пӯмщит, хорамыӈыт. Ма̄н пēс щирыл ва̄рим пормасыт та̄ра я̄нас атсанӯв, йильпи щирыл ва̄рим утыт по̄ханнув пинсанӯв. Ос ты о̄вылтыт ма̄щтыр хо̄тпанув ёт ёмщакв потыртасӯв. 

	Ты ма̄хумн та̄ра-ла̄всӯв, ма̄н туп пēс йис ханищтан ма̄гсыл ос та̄наныл э̄лаль тотнэ щирыл рӯпитаӈкве таӈхēв. Мо̄т мирыт о̄щнэ ва̄рмалит та̄н  акван ул вос тэ̄лыгтыяныл. Ма̄н суссылтап суссӯв, ос рущ щирыл ке ла̄вуӈкве «сценический» супыт, «сувенирный продукцият» по̄хан-атсанӯв. То̄ва хо̄тпанув кантлуӈкве о̄вылтахтыгласыт, манрыг та̄н хансал ю̄нтым хорамыӈ супаныл манос ёмщакв сагим маснутаныл по̄хан пинвēсыт. Тав ты кос нё̄тнэ, туп ма̄н пēс ма̄хманув тамле сака хансаӈ маснутыл ат о̄лсыт. 

	Касум па̄вылт яныгпа̄ла ма̄хманув ма̄ньлат хо̄тпат ма̄к тэ̄лан ханищтыяныл. Ты рӯпата ва̄рнэ ма̄гыс са̄всыр потрыт, кинат щё̄питавет ос тувыл ханищтапыт порат суссылтавет. 

	Ма̄ньщи ма̄хум халт М.С. Мерова ма̄щтырыг супыт ю̄нтнэ ос пēс накыт ва̄нэ хо̄тпаг о̄лы. Ма̄н пуссын тавēныл ханищтахтэ̄в, матыр-а̄ти ва̄рмалит пӯмщалэ̄в. Ань йильпи щирыл пормасыт вос ю̄нтыяныл, туп та̄н ма̄к ма̄ньщи ман ханты пормасыг ул вос ла̄вияныл, наска̄ссыг  мо̄т ма̄хум ул вос ла̄палыяныл».

	Светлана Кирилловна Гындышева ла̄выс: «Ты съездыт ханищтапанув о̄с ёмщакв минасыт. З.Н. Лозямова ханты супыт ю̄нтнэ тэ̄лат урыл потыртас, Яков Тарлин хум хо̄тпа э̄нтапыт ва̄рнэ тэ̄лат ос йӣвыл щё̄питан пормасыт урыл потыртас. Татьяна Уколова ос Галина Волдина ма̄хум са̄сыл рӯпитаӈкве ханищтасанэ̄н. То̄нт ма̄ньлат ма̄хум та̄ра-паттысаныл, хумус пēс ма̄хманув пормасаныл ва̄рыгласаныл, ю̄нтыгласаныл, манрыг ханса тув мори по̄слуӈкв ат ро̄ви. Тувыл хоты хорамлан то̄рыт мо̄т то̄рн ю̄нтуӈкве ат э̄рēгыт, таил хӯлтвēсыт. 

	Юи-о̄выл хультум та̄лытыт, ва̄им, этнотуризм тэ̄лат кастыл то̄ва ма̄хманув, ва̄им, са̄всыр пормасыт ва̄руӈкве ква̄лапасыт. Матыр ва̄рēгыт ос номсэ̄гыт, тыт-ты ма̄ньщи манос ханты ма̄хум ма̄к пормасаныл. Та щирыл ва̄руӈкве воссыг ат э̄ри. Ма̄н ань ма̄ньлат хо̄тпат пēс йис ва̄рмалит торгамтаӈкве ханищтыянӯв, тыгыл э̄лаль маныр ва̄руӈкве патэ̄гыт, та̄н та̄нки вос номсахтэ̄гыт. Ма̄н ос та̄нанылн нё̄туӈкве патэ̄в».  

	Шеркалы па̄влыӈ ма̄хум тув о̄с во̄винь-та̄лвēсыт. Рущ о̄йка Юрий Николаевич Кушнин потыртас: «Ам ты па̄вылт о̄лнэ кол ёвтсум ос хӯрум та̄л тыт о̄лэ̄гум. Амки тыт кос самын патсум, ос ётыл мортым ма̄н о̄луӈкве минасум. Тот о̄лымам марщумлавēсум, насати, хӯл алыщлаӈкве, во̄раяӈкве тахнэм. Ювле та ва̄нтлысум. Мо̄т юртанум  о̄с ла̄кква-мингаласыт. Ос то̄внакт мощщан мӯйлуӈкве тыг ёхтыгпа̄лэ̄гыт, та̄нанылн тыт мӯсты.

	Ам ань ты суссылтап сунсыслум ос такēм ща̄гтсум. Ма̄ньта̄гыл йӣвныл ёргуӈкве о̄с сака тахсум, туп э̄лаль ат ханищтахтасум. Тыт ань пӯмыщ потрыт хӯнтлысум. Тамле накыт ва̄тихал вос ва̄рыглавет. Юртанум ань минасыт, та̄наныл о̄с тыг тотнуванум. Тамле нё̄тнэ пормасыт, супыт о̄с вос ка̄саланувыт. Соссаӈ ма̄хум культураныл о̄вылтыт са̄внув о̄с вос ва̄гыт. А̄нумн тыт сака пӯмыщ о̄лыс».  

	Потыртам ма̄хманумн яныг пӯмащипа ла̄тыӈ ла̄вēгум. 

	 

	Тамара Мерова
