
Мо̄т хо̄н ма̄тт о̄лнэ руманув Россия янытыл о̄лнэ финно-угор ма̄хум ла̄тӈаныл акваг пӯмщалыяныл. Ты о̄вылтыт ма̄навн венгр нэ̄ Чилла Хорват хансыс. 
Лӯпта э̄тпост тав пищма кēтыс ос Финлян­дият о̄лнэ акв пыг урыл потыртас. Тав наме Вилл, пыг а̄тятэ Джек Рютер – финно-угор мирыт ла̄тӈыт ханищтан учёный хум. Оматэ эрзя нэ̄, тав наме Ольга Ерина, о̄с учёный хо̄тпаг о̄лы. 
Тэ̄н Вилл пыгēн ищ­хӣпыӈ ут хосыт то̄ва ён­гилыт хо̄нты ос са̄всыр хӯлтыглан ла̄тӈыт тув хансым мо̄т щирыл щё̄­питыянэ. Тамле ёнгилыт хосыт ма̄ньлат хо̄тпат та̄нки ща̄нь ла̄тӈаныл ва̄ӈкве патыяныл, мощ ханищтыяныл, мо̄таныт ос э̄лаль пӯмщалыяныл. 
Ань Чилла Хорват кēтум пищматэ ловиньтэлы̄н:
– Паща о̄лэ̄н! Ань на̄нан ёмас ос пӯмыщ ля̄ххал кēтэ̄гум. Акв ма̄ньлат пыг Вилл Рютер ищхӣпыӈ утыт ла̄тыӈ ханищтан ма̄гыс ёнгил ва̄рыс. Ты ёнгынут мо̄т э̄лы хо̄н ма̄тт о̄лнэ мирыт та̄нки ла̄тӈаныл щирыл ва̄рим о̄лы. Вилл таве ань ма̄ньщи ла̄тӈыл  хансыстэ. О̄влэ̄т ты ёнгил саран ос эрзя ла̄тӈытыл щё̄питым о̄лыс. 
Тыт пēс советский «тетрис» нампа ут щирыл ёнгуӈкве ро̄ви. Таве ищ­хӣпыӈ утныл компью­терн хансуӈкве о̄с кӯстыр. Ань ты ёнгил тыт о̄лы:  https://willlru.itch.io/qorebit?download. На̄нан нэ̄матыр олн ойтуӈкве ат э̄ри. 
О̄влэ̄т «Run Quore» кнопка на̄нан тулё̄влыл пащирматуӈкве э̄ри, тувыл «Options» кнопка хо̄нтэлы̄н, та юи-па̄лт «Language» кнопка ка̄са­лэгы̄н, тот «ма̄ньщи ла̄тыӈ» пēриēн. 
Ёнгил сака та̄рвитыӈыг ат о̄лы, ос тав ма̄ янытыл ма̄ньщи ла̄тӈыл потыр­тан о̄выл ёнгилыг ēм­тыс. Ва̄глум, тамле тэ̄лат на̄нан мӯстэ̄гыт.
Чилла, паща ла̄тыӈ хансум нэ̄.
Ма̄н Чиллан тамле пӯмыщ ля̄ххал хасме ма̄гыс пӯмащипа ла̄тыӈ кēтэ̄в.
Тамара МЕРОВА
