

	Сӯкыр э̄тпос нёлоловит хо̄талэ ловиньтаӈкве ос хансуӈкве ха̄снэ хо̄талыг ла̄ваве. Ань тамле ёмас тэ̄ла кастыл «То̄рум Маа» музейт рӯпитан ма̄хум ищхӣпыӈ ут хосыт «ЧитаЮ Шесталова» нампа проект щё̄пита̄лсыт. Ты таквсы Юван Николаевич Шесталов 80 та̄лэ то̄влынув, ань тав хансыглам потранэ ос стиханэ янге-ма̄не вос ва̄ганыл, вос ловиньтыяныл.

	Ищхӣпыӈ утыт «Вконтакте» нампа ло̄пс о̄лыс, тув ня̄врамыт, ма̄ньлат ма̄хум ос яныгхо̄тпат ловиньтам стиханыл кēтсаныл — пуссын аквъёт 53 э̄лумхо̄лас. «То̄рум Маа» музейт рӯпитан ма̄хум стихыт ловиньтам хо̄тпат янытласаныл, са̄в ёмас, сымыӈ ла̄тыӈ та̄нанылн ла̄всыт. Тувыл хунь «Белый Стерх улетел, но оставил нам песню…» хо̄нтхатыглап ва̄рыгласыт, пуссын тув во̄виньта̄лсаныл, янытлан нэ̄пакыл мисаныл, ща̄ил айтсаныл. Щар ма̄к са̄в стихотворение Ханты-Мансийск ӯст о̄лнэ технолого-педагогический колледжит ханищтахтын ка̄ркам а̄гит ос пыгыт та̄н ловиньтасыт.
