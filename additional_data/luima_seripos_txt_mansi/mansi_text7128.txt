
Ханты-Мансийск ӯс ЮГУ-колт ма̄нь таквс э̄тпос 5 хо̄талныл 15 хо̄талэ мус округ янытыл ёхталам ня̄врамыт ма̄гсыл ханищтап ва̄рыглавес. 
Лов хо̄тал сыс 8-11 классын ялантан а̄гит-пыгыт ля̄ххалыт ос пот­рыт хансуӈкве, са̄всыр пӯмащ кинат по̄слуӈкве ханищтавēсыт. Та̄н ёта­ныл рӯпитаӈкве Москва ӯсныл ля̄ххал тотнэ ма̄хум ёхталасыт.
Ты э̄лы-па̄лт ты ня̄в­ра­мыт ищхӣпыӈ утыт «Месторождени­ета­лан­тов.рф» нампа ло̄псыт та̄нки урыл потыр хассыт ос по̄слум ма̄нь кина-охсаныл тув кēтсаныл. Хӯрум э̄тпос сыс са̄в ня̄врамыт заявка-нэ̄па­кыт тот хассыт. 
Та̄н халанылт яныгса̄т а̄гит ос пыгыт но̄х-патсыт ос Ханты-Мансийск ӯсн ханищтахтуӈкве во̄выг­лавēсыт. Ты ня̄врамыт халт Ха̄льӯс район Хулюмсӯнт па̄вылт 11 классын ялантан ма̄ньщи а̄ги Диана Алгадьева о̄лыс. 
Ты тӯяг «Лӯима̄ сэ̄рипос» ма̄ньщи газетат рӯпитан хо̄тпат та па̄вылт «Юный корреспондент» нампа ханищтап ва̄рыг­ласыт. Ня̄врамытын та̄нки рӯпатаныл урыл потыртасыт ос ма̄нь потыр-охсат хансуӈкве ханищтасаныл. 
То̄нт ханищтапын 19 а̄гирищит ос пыгрищит ёхталасыт, та̄н халанылт Диана о̄лыс. Ты ханищ­тап юи-па̄лт ня̄врамыт  ма̄ньщи газетав ма̄гсыл та̄нки па̄вланыл ос рӯт ма̄хманыл урыл потрыт хассыт. Потраныл «Сул­тум» нампа ло̄псыт ма̄н ва̄рыгласанӯв. Диана такви а̄тятэ урыл «А̄тям пēс йис накыт ва̄ганэ» потыр хансыс. 
Ты юи-па̄лт Диана такви нэ̄паканэ, потре, по̄слум кинатэ ЮГУ-колн кēтыстэ. А̄ги касыл щирыл тот но̄х-патыс ос мо̄т ня̄в­рамыт ёт Ханты-Мансийск ӯсн ханищтапн во̄­выглавес.

Ты ханищтап урыл Диана Алгадьева таи ла̄­выс: 
– А̄нумн тыт ха­нищ­тахтуӈкве сака мӯс­тыс. Ам тыт са̄в ня̄вра­мыт ёт юрщхатасум, ва̄й­хатасум. Лов хо̄тал сыс ма̄н ля̄хха­лыт, потрыт, ма̄нь кинат по̄слуӈкве ханищтавесӯв. 
Са̄всыр ищхӣпыӈ ма̄т хумус ма̄нь ля̄хха­лыт хансуӈкве о̄с по­тыртавесӯв. Манхурип газетат, журналыт, теле­каналыт Россият ос ма̄н округувт рӯпитэ̄гыт – о̄выл хо̄талт потыртаве­сӯв. 
Ханищтап о̄лум порат «Югра» нампа колн ял­сӯв. Юи-о̄выл хо̄­тал сыс ма̄навн ханищ­тан хо̄т­патнув э̄лы-па̄лт ма̄нки про­ектанув потыр­таӈкве манос суссыл­таӈкве э̄рыс. 
Ма̄н тот «Ӯринэ̄ква хо̄тал» ма̄ньщи ялпыӈ хо̄тал урыл потыртасӯв. А̄нумн тыт ханищтахтуӈ­кве сака пӯмащ о̄лыс. Ам 11 классын ялантэ̄гум, школа а̄стланэ̄м юи-па̄лт журналистыг ханищ­тах­туӈкве номсэ̄гум.
Ханты-Мансийск ӯст ЮГУ-колт, ханищтап ос ма̄ньла̄т хо̄тпат ва̄рма­ля­ныл щирыл рӯпитан департамент, «Югра» нампа телекомпания ос «Месторождение талан­тов» нампа кол пуссын аквъёт ты ханищтап ва̄рыгласыт, ня̄врамыт Ханты-Мансийск ӯсн во̄выгласыт. 
Людмила ТЕТКИНА               
