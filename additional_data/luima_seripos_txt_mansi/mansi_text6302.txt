
Россия янытыл йильпи тэ̄лат ва̄рнэ ма̄гыс «Российская креативная неделя» нампа акван-атхатыглан форум Москва ӯст ва̄рыглавес. Ма̄н округув ты тэ̄ла щё̄питан ма̄гыс о̄с нё̄тыс, рущ щирыл тав партнёрыг о̄лыс. 
Тув са̄в па̄лыл ля̄ххал потыртан ос хаснэ са̄в ма̄хум ёхталасыт, та̄н халанылт ам о̄с о̄лсум. О̄влэ̄т Сергей Кириенко, Россия администрацият рӯпитан кӯщай хум, мир ёт пащалахтас ос ла̄выс, тамле хо̄нтхатыглап э̄лаль о̄с ка̄сыӈ та̄л ва̄­рыглаӈкве тах э̄ри. Креа­тивные индустрии – тыи хунь хотты рӯпата йильпи щирыл ва̄руӈк­ве о̄вылтаве, тамле рӯ­патан ма̄щтыр ос ха̄снэ хо̄тпат вуйхатэ̄гыт, та̄н­ти ва̄рнэ рӯпатанылн са̄внув ма̄хум выгыт ос тащир олн сэ̄луӈкве вēрмēгыт. 

Москват ва̄рыглым форумн са̄всыр ма̄хум ёхтысыт, ты музыкантыт, ка̄тыл по̄слын ма̄хум, нё̄тнэ маснутыт ю̄нтнэ хо̄тпат, тина по̄слын ма̄хум ос мо̄т ка̄ркам хо̄тпаквет. Тот палатка хольт ва̄рим са̄в колытыт ма̄хум атхатыгласыт, ос та̄нти ва̄рнэ рӯпатаныл урыл потыртасыт. Акв колт блогерыг ла̄внэ ма̄хум атхатыгласыт, та̄н ётаныл потыртаӈк­ве Сергей Шнуров во̄­выглавес, тав ос ищ­хӣпыӈ ма̄т такви рӯ­пататэ ос о̄лпусатэ урыл мирн потырты ос сус­сылты. Хум ла̄выс, мирн ва̄нэ хо̄тпа са̄в о̄лы, ос та̄н халанылт ма̄к «постын сов хурип» хо̄тпа сака мощща. Мирн потыртан ма̄гыс ма̄к ёмас э̄лумхо̄лас хо̄нтуӈкве э̄ри, тав урēтыл ма̄хумн ва̄ӈкве пӯмыщ вос о̄лыс.  

Журналистыт ёт колнакн потыртаӈкве Владимир Познер, Ксе­ния Собчак ёхталасы̄г. Ма̄нь­лат журналистытн мат­тем та титыглавесы̄г. 
Округувт креа­тивный индустрия щи­рыл там­ле тэ̄ла ва̄руӈкве па­таве, рущ щирыл «арт-резиденция» ла̄вияныл, та урыл правительстват рӯпитан кӯщай Алек­сандр Ба­бушкин по­тыртас. Тав ла̄выс, ты тэ̄ланыл хӯрум ва̄рмаль щирыл ва̄рияныл – сосса ма̄хум о̄лупсаныл нупыл сунсым, тувыл пēс порат ма̄-во̄й ос газ тинсуӈкве ёхтум ма̄хум урыл ос округувт о̄лнэ нё̄тнэ ма̄-витув. Таима̄гыс ты тэ̄ланыл мо̄т ма̄т ва̄рнэ тэ̄лат хурипаг ат паты. 
Галина Кондина
 
