
Мо̄лал Ха̄льӯс район Тӯрва̄т па̄вылн Николай ос Наталья Анямовыг Ӯй йӣквнэ ма̄н ёхталасыг. Тэ̄н Свердловский областьт нё̄р ляпат Ушма па̄вылт о̄лэ̄г. Хӯрум ня̄врам о̄ньщēг. Нэ̄г-хумыг о̄лупсатэ̄н урыл а̄нумн потыртасы̄г. 
Ань ты накт Свердлов­ский областит пуссын аквъёт яныгса̄т атпан арыгтем ма̄ньщи хо̄тпа о̄лы. Янге, ма̄не пуссын ма̄ньщи ла̄тӈыл ёмщакв потыртаӈкве ха̄сэ̄гыт. Нё̄­рыт ляпат Лэ̄пла, Мирон па̄выл, Кēрасколыӈъя па̄выл, Ушма, Пума ос Та̄лтъя па̄влытт ӯнлэ̄гыт. Тот Тасмановыт, Анямо­выт, Пеликовыт ос Паки­н­ыт щēмьят о̄лэ̄гыт. 
Ань Ушмат ва̄т нупыл ат са̄виткем ма̄ньщи хо̄тпа о̄лы. Та̄н во̄раēгыт, хӯл алыщлэ̄гыт, пил ва̄тэ̄гыт, ла̄хс атэ̄гыт ос па̄кв пат­тэ̄гыт. Мо̄таныт ос ӯсытыт о̄лэ̄гыт.
Наталья Сапса ӯст (Ивдельт) самын патыс. А̄ще - Савелий Павлович, ща̄не ос Татьяна Савель­евна Бахтияровыг, тэ̄н Кēрасколыӈъя па̄вылт о̄лсы̄г, хосатнув а̄тимыг ēмтсыг. Э̄кваг-о̄йкаг кит ня̄врам янмалтасы̄г. Наталья ма̄нь, тав нуми­палэ̄т Павел о̄лыс. Хум кит та̄л ювле хультум порат щаквыт порсыс. 
Нэ̄кве урыл
Наталья ма̄ньта̄гыл Кēрасколыӈъя па̄вылт яныгмас. Тувыл Полуноч­ный па̄выл школа-интер­натын ханищ­тах­туӈкве тотвес. Э̄лы па̄влытт о̄лнэ ня̄врамыт пуссын тот ханищ­тавет. 2005 та̄лт а̄ги онтолов класс а̄стлас. Тувыл Ханты-Мансийск ӯсн э̄лаль ха­нищтахтуӈкве минас. Тот акв та̄л колледжит ма̄нь ня̄врам ӯргалан хо̄тпаг ханищтахтас ос ювле Ушма па̄влэ̄н о̄луӈкве минас. Тот мощ о̄лыс, хум ва̄рыс. 

Хум урыл
Хумитэ наме Николай Алексеевич Анямов, та порат тав Кēрасколыӈъя па̄вылт о̄лыс, во̄раим яласас. Тэ̄н акван-мина­сыг ос колта̄глыл Ушма па̄вылн ва̄нтлысы̄г. Тот сосса ма̄хум ма̄гыс лов йильпи колыт ӯнттувēсыт. Ань та̄н пуссын тот ты о̄лэ̄гыт. 
Яныг пыгēн ань нила­хуйплов та̄лэ то̄влыс. Тав Полуночный па̄вылт онтолов классыт ханищ­тахты. А̄гитэ̄н лов та̄лэ то̄влыс, тав ос тот о̄лнэ школа-интернатт нилыт классыт ханищтахты. Ма̄нь пыгēн Костя тэ̄н ётэ̄н юн о̄лы, тав иӈ ма̄нь, ат та̄лэ то̄влыс. Ты коныпал Александр Анямов апгēн такви палтэ̄н янмалтаӈкве вистэ̄н. Пыг ма̄ньта̄гыл ща̄нь-а̄щ та̄л хультыс. Тав ловит классыт ханищтах­ты. Ня̄вра­маквет пуссын ма̄ньщи ла̄тӈыл ёмщакв потыр­тэ̄гыт.
Наталья щащēкватэ наме Александра Василь­евна Анямова, тав онтыр­са̄т нупыл нила та̄лэ то̄в­лыс. Туи порат Ушма па̄­вылт о̄лы. Тэ̄лы ос Анна а̄гитэ таве Хулюмсӯнт па̄вылн о̄луӈкве тотыг­лытэ.

Николай Алексеевич ла̄вме щирыл, са̄ртын Лӯсум я̄т ощща хӯл ос а̄лн хӯл са̄в о̄лыс. Ань ты накт щар мощщаг ēмтыс, ма̄хум туп щапак, хулюм­хӯл ос сорт тэ̄нэ са̄вит пувиньта̄лэ̄гыт, тувыл та, э̄л тыналан ма̄гыс хӯл а̄тим. Хумыт во̄раēгыт, со̄руп, во̄р са̄лы ка̄тын-паттэ̄гыт. Во̄рт кӯтювыл во̄раим ё̄мыгтэ̄гыт, кēр­ня­лит ӯнтталэ̄гыт, нё̄хыс алыщ­лэ̄гыт. Ты ё̄рыл та о̄лэ̄гыт. 
Тэ̄нут-пормас ёвтнэ ма̄гыс манос пӯльницан ке э̄ри, та̄н Сапса ӯсн ос Полуночный па̄вылн ялантэ̄гыт. Тэ̄лы порат «Бураныл», туи ос мотор­ха̄пыл минэ̄гыт. Та̄н па̄в­ланыл та̄ра та̄лэ-тувēт туристыт нё̄рн ялантэ̄гыт. То̄ванакт ма̄ньщи хумыт лё̄ӈхыт хӯлтыглаӈкве ёт вовавет. Ты ма̄гыс олныл ойтавет. 
Тот о̄лнэ ма̄ньщи хо̄т­панув Са̄пса ӯс миркол па̄лыл акваг матарыл нё̄тавет. Тэ̄нут-пормасыл тотыглавет, пēнщиныл майлавет ос мо̄т нё̄тми­лыл ва̄равет. Ня̄врамыт школа-интернатын тотнэ ма̄гыс ма̄шина яласы. Тох ты Лӯсум ма̄ньщиянув о̄лэ̄гыт.   
Николай МЕРОВ
