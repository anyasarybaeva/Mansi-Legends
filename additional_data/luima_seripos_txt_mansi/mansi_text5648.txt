
Ты хурит Ха̄льӯс район Тэ̄к па̄вылт о̄лнэ ханты нэ̄ Зоя Абрамовна Новьюхова по̄слым о̄лы. Тав ётэ ам Ягрим па̄вылт пēс щирыл турло̄пс ва̄рме порат потрамасум. Нэ̄ о̄лупсатэ о̄вылтыт китыгласлум, хотыл о̄лы, сакныл матыр-а̄ти хартуӈкве хо̄т ханищтахтас. 
На̄н ань э̄лаль Зоя Аб­рамовна потре ловинь­тэлы̄н.
– Тыг ам щащēквам турло̄псэ тотыслум, яныг­са̄т арыгкем та̄л ювле хультум порат ва̄рыг­ластэ. Щащēквам Мария Алексеевна Новьюхова 1897 та̄лт самын патыс. 
Тав сака ма̄щтыр нэ̄ о̄лыс, матыр-а̄ти ва̄руӈ­кве пуссын ха̄сыс. Ханты э̄ргыт э̄ргыс, мо̄йт ва̄нэ хо̄тпаг о̄лыс. Ам иӈ ма̄ниг о̄лмум порат, омагум-а̄тягум а̄тимыг ēмтсыг, щащēквамн янмалтавē­сум. Тав ётэ акваг матыр щаквщисамēн, ю̄нсхат­сумēн.
Омам Елена Артемь­евна, такви о̄парищ наме Нахрачёва, Ямал ма̄ Казым-Мыс па̄выл­ныл о̄лыс. А̄тям Абрам Тимофеевич Новьюхов Тэ̄к па̄вылт самын па­тыс. О̄пам яныг хо̄нтын вуй­вес, Ленинград ӯс ляпат порсыс. Ат ня̄враманэ̄н щащēквам тактēт ян­малтасанэ. 
А̄тям щар янгыг о̄лыс. О̄пам хо̄нтын тотым порат тав онтолов та̄лэ о̄лыс. Школат туп о̄выл классытт ханищтахтас, рӯпитаӈкве э̄рыс. Хум хо̄тпат ёт ма̄ньта̄гыл хӯл алыщлас, во̄раяс, колхозт рӯпитас. Хунь хумыг-ӯиг ēмтыс, хӯл алыщ­лан ма̄хум халт кӯщаиг пēриявес. Тав пирка̄татэ акваг са̄в хӯл алыщ­лас, план то̄варттас. 
Омам колхозт рӯпитас, тот ты акван-хо̄нтхат­сыг. Яныг увщим Лиза, тувыл ам самын патсум. Кит та̄лум то̄влум порат, омам колхоз па̄лыл во̄рн на̄ив сартуӈкве кēтвес, тот йӣвн тармыл патвес, а̄тимыг ēмтыс. Мощ ётылнуве а̄тямēн хотталь щалтыс. Тох савалапыг хультсумēн, щащēквамēн янмалта­вēсмēн. 
– Школат Тэ̄к па̄вылт ханищтахтасын?
– О̄выл классытт Тэ̄к па̄влумт, тувыл Устрёмт, ётыл Ха̄льӯст ханищтах­тасум. Школа а̄стламум юи-па̄лт Ханты-Мансий­ск ӯст педучилище а̄стла­сум, тувыл Ленинград ӯсн минасум, тот А.И. Герцен нампа институтт 1973-1978 та̄лытт ханищтах­тасум.
Тэ̄к па̄выл школат о̄выл классыт ханищтан учителиг налыман та̄л рӯ­питасум. Тот рӯпитамум сыс хус та̄л «Бисеринка» кружок тармыл пуӈк­тотсум, ня̄врамыт сакныл хартуӈкве ханищтаса­нум. Юн о̄с акваг ка̄тыл матыр ва̄рē­гум – нуй сахит ос па̄квпалыӈ супыт ю̄нтэ̄гум, сакныл матыр-а̄ти хартэ̄гум. О̄йкамēнтыл мис, лув ос мо̄т сыре-сыр ӯйхул акваг о̄щсумēн. Ань ня̄в­рамагмēн яныг­масы̄г, ӯйхуланмēн пуссын нё̄в­лиг ва̄рсанмēн.  
О̄йкам ханты хум, Геннадий Константинович Новьюхов, тав па̄выл мирколт рӯпитас, ань пенсият о̄лы. А̄ги-пыг янмалтасмēн. Ленамēн Санкт-Петербург ӯст Полярная академия колт ханищтахтас, тот о̄луӈ­кве хультыс. Андрей пыгумēн Ханты-Манси­йск ӯст педагогический институт а̄стлас, ань Тэ̄к павыл школа-интернатт учителиг рӯпиты.
– Зоя Абрамовна, па̄влынт ханты ня̄в­рамыт ща̄нь ла̄тӈыл потыртэ̄гыт?
– Ма̄н, яныгхо̄тпат, халанувт ща̄нь ла̄тӈыл потыртэ̄в, ня̄врамыт тох тай торгамтэ̄гыт, ос ювле рущ ла̄тӈыл потыртэ̄гыт. Ща̄нь ла̄т­ӈув ма̄гыс сымум ща̄рги, ла̄щал-ла̄щал со̄ймуӈкве та патыс. Ань па̄влувт ма̄нь хо̄тпатныл туп акв а̄ги потырты. Ма̄н юи-па̄лувт ла̄тӈув та ёрувлаве. Ты урыл ам са̄в стих хассум, э̄рганумт э̄ргēгум – ань рущ ла̄тӈыл потыртэ̄в, рущ супыл, рущ маснутыл ё̄мыгтэ̄в. Ты а̄ти ёмас кос, воссыг хоталь ва̄рхатэ̄в, тамле порат та о̄лэ̄в.
Ам «Ханты ясанг» газетат внештатный корреспондентыг о̄лэ̄­гум, тув ханты ла̄тӈыл потрыт ос стихыт кēтыг­лэ̄гум, газетат хансыг­лавет. Па̄влувт «А̄с нэ̄» анса­мбль о̄ньщēв, тот ханты э̄ргыт э̄ргēв. То̄ванакт мо̄т па̄влытн ос ӯсытн ялантэ̄в, тот э̄ргащлэ̄в. Тамле семина­рытн о̄с акваг во̄винь­та̄лавēв. Ма̄н, яныгхо̄т­пат, хотью­тув вēрми, ща̄гтым ялан­тэ̄в. Маныр ва̄гув, ма̄нь­лат ма̄хум ханищтэ̄в, ка̄тыл матыр-а̄ти ма̄щ­тыр­лэ̄в, ма̄нти халувт о̄с ханищтахтэ̄в.
 
