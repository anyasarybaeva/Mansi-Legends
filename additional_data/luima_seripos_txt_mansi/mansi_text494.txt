
Мо̄лалнув округ губернаторув ва̄ӈын хум Сергей Полукеев ля̄ххал тотнэ ма̄хум ёт хо̄нтхатыглас. Тав агропромышленный комплекс уральтан кӯщаиг рӯпиты. Ань ты ва̄рмаль э̄лаль хумлег о̄лы, тав ты урыл потыртас.
Округ агропромышленный комплекс э̄лаль тотнэ ма̄гыс ань ма̄хум субсидиял майлавет. Ка̄сыӈ та̄лныл ты ва̄рмаль 6-7 процентын но̄х-са̄вми. Югра ма̄т мис о̄щнэ хо̄тпат та̄л сыс хусахкем со̄тыра са̄вит литра щаквит, онтоловхуйпловкем со̄тыра 
кила нё̄выль тыналан ма̄гыс та̄стэ̄гыт. 
Ты коныпал мо̄лалнув Сургутский район Белый Яр па̄вылт щищкурēкыт янмалтан яныг пēрма пӯсвес, тувыл са̄в мӯӈи тыналаве. Ань мус ма̄н предприятиянув 41 процент са̄вит са̄всыр хӯл, 9,5 процент нё̄выль, 3,5 процент щаквит, 51 процент карто̄пка Югра ма̄т о̄лнэ мир ма̄гыс тыналэ̄гыт.
Тыгыл э̄лаль ос ма̄-вит ӯргалан урыл потыр о̄лыс. Округувт ма̄-щунь но̄х-вуим ма̄-витув сака ат па̄ӈктаве кос, ос 1986-2006 та̄лыт сыс ма̄-во̄ил со̄сантым ма̄ ань 2020 та̄л мус хот-сыстамтаӈкве тах э̄ри. Ань ос хоты ма̄т ма̄-во̄й ма̄н посы ке, та ма̄ та̄ра хот-сыстамтаве, тох ат оссувлаве. 
Тувыл кӯщай хум ос мохсаӈ хӯл урыл потыртас. Ань ка̄сыӈ та̄лныл ты хӯл мощщами. Тыт хӯл янмалтан завод рӯпиты кос, ос хунь э̄рнэ са̄вит хӯл ēмты, ӯрхатуӈкве э̄ри. Мо̄лал Ямал ма̄ губернатор Дмитрий Кобылкин ла̄выс, Югра ма̄т мохсаӈ хӯл пувуӈкве акв та̄лн ёл-по̄илтта̄лаве ке, Ямал ты ма̄гыс компенсация-олн ойты тах. Сергей Полукеев ты урыл тох ла̄выс: «Тыи ёмас ва̄рмаль о̄лнув. Ма̄нь мохсаӈ хӯлыт хӯрум та̄ланыл то̄влын мус Ямалт А̄с я̄т ӯйигтэ̄гыт. Ётыл ущ та̄н Ханты-Мансийский округн ма̄н А̄с я̄вн та̄ратахтэ̄гыт. Ос 
ань ты хӯлыт пувуӈкве щар хот ат по̄илттаве. Мо̄тыт та̄лныл ма̄н учёный хо̄тпат ёт ты ва̄рмаль ёмщакв ханищтылӯв. Тувыл ущ хӯланув са̄вмалтан ма̄гыс э̄рнэ тэ̄ла ва̄рēв. Ма̄н ты вармаль туп акван-нё̄тхатым мӯсхал щирыл щё̄питаӈкве вēрмилӯв».
 
Николай МЕРОВ
 
