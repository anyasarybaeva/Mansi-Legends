
Ма̄ньщи ос ханты хум хо̄тпат пēс йис пора та̄гыл ма̄щтырлэ̄гыт, та̄н норколыт, со̄мъяхыт, па̄ртколыт ӯнттэ̄гыт, са̄лы суныт, а̄ныса̄ныт, ня̄лыт ос мо̄т э̄рнэ пормасыт йӣвныл ёргēгыт. 
Акв тамле ма̄щтыр хум Анатолий Александрович Каюков Нефтеюганский район Пунси па̄вылт о̄лы. Ты ханты хум ёт ам Ханты-Мансийск ӯст «То̄рум Маа» нампа музейт о̄лум ханищтапыт ва̄йхатасум. То̄нт тав ня̄врамыт йӣв­ныл ня̄лыт, а̄ныса̄ныт, тайит ёргуӈкве ханищ­тасанэ. 
Тав такви урēтыл тох потыртас:
– Пēс порат Каюковыт колта̄гланыл Большой Юган я̄ ва̄тат Каюково па̄вылт о̄лсыт. Ань ты па̄выл Сургутский район Угут па̄выл нупыл хасвес. Ялпыӈ ма̄нанув пуссын тот о̄лэ̄гыт. Ам ōпам Дмитрий Михайлович Каюков Пунси тӯр ва̄тан ва̄нтлас ос тот о̄лмыгтас. 
О̄лнэ ма̄тэ Пунси па̄в­лыг ла̄вуӈкве патвес. Та тӯрн са̄в ва̄сыт исыгласыт ос я̄ ва̄тат пити ва̄рсыт. Тӯрн ос ва̄татэ̄н акваг ва̄с пӯн патыглас, таима̄гсыл Пунси намаявес, ханты ла̄тӈыл пунси – ва̄с пун. Ма̄тэ тот сака ёмас о̄лыс, во̄рт са̄в пил яныгмас, я̄т, тӯрыт – са̄в хӯл. Тамле ма̄т колта̄глэ ёт о̄пам та о̄лмыгтас, са̄лы о̄ньщас, хӯл алыщлас, во̄раяс. 
Са̄т ня̄врам янмалтас, ам а̄тям Александр Дмитри­евич пити патта ня̄врамыг о̄лыс. Тав Пунси па̄вылт яныгмас, ма̄щтырлаӈкве о̄с сака ха̄сыс. Ам ма̄ниг о̄лмум порат тав юи-па̄лэ̄т акваг ха̄йтыг­тасум, ма̄ныр тав ва̄рыс, ам о̄с аквта щирыл ва̄рсум.
Ка̄тыт касай ос са̄грап акваг пувиньтасум. Са̄лы сун, ма̄ньха̄пыт, а̄ныса̄­ныт, касай сыпалит ос мо̄т э̄рнэ пормасыт ма̄щтыр­лаӈкве ха̄сэ̄гум. Каӈканум ӯст рӯпитасыт, ам юн а̄тям ёт о̄лсум, са̄лыт ӯруӈкве тавēн нё̄тсум. 1996 та̄лт тав а̄тимыг ēмтыс, ты юи-па̄лт ма̄н са̄лыт та̄л хультсӯв. То̄нт ам ӯст рӯ­пи­тасум, хультум са̄лыянув во̄рн та̄ртсанӯв. Та порат иӈ 18 са̄лыянув о̄лсыт, та̄н хӯрум та̄л сыс ма̄н пал­тув акваг ёхталасыт, ётыл воссыг ат ва̄щинь­тасанӯв.
Омам Прасковья Дани­ловна Каюкова, такви о̄парищ наме Кельмина, ань Пунси па̄вылт о̄лы, тав 78 та̄лэ то̄влыс. Омам акваг во̄раяс, хӯл алыщ­лас, ань матумыг ēмтыс, ё̄р ат о̄ньщи. То̄ва порат тӯр ва̄тан няслуӈкве яланты. 
Самаге мощ на̄ӈкēг, ю̄нсхаты, сахит, супыт ю̄нты. Ра̄ктыл са̄всыр а̄ныт ва̄ри, тох щаквщуӈкве сака вēрми. Таня увщим о̄с Пунси па̄вылт о̄лы, тав нёхсыт ма̄гсыл лэ̄с ӯнтты, таквсы пил ва̄ты, тэ̄пкат са̄всыр тэ̄нут, нё̄тнэ лӯптант колув по̄хыт янмалты, колсори рӯпата ва̄ри. 
Ма̄н ётув ос Вячеслав а̄пщимēн щēмьятэ ёт о̄лы. Тэ̄н э̄кватэ̄нтыл нила ня̄врам о̄ньщēг. 
Нефтеюганск ӯсныл Пунси па̄влув мус ма̄шинал 150 вēрыста миннэ лё̄ӈхе, ты юи-па̄лт 12 вēрыста я̄ӈкылма хо̄­сыт «Бураныл» минуӈкв э̄ри. Ма̄н «Бураныл» та̄л сыс тот яласэ̄в. Тэ̄лы акв лё̄ӈх ва̄рēв, туи мо̄т лё̄ӈх о̄ньщēв. 
Ам са̄в та̄л во̄р ӯрга­лан хо̄тпаг рӯпитасум, юи-о̄выл та̄лыт по̄хын минасум. Ань амки нэ̄­паканум акван-атсанум ос «самозанятыиг» хас­хатасум. 
Во̄раēгум, хӯл алыщ­лэ̄гум, ма̄щтырлэ̄гум, тыил о̄лэ̄гум. Са̄всыр музей-колт ёт рӯпитэ̄гум, та̄н ма̄гсыланыл норколыт, со̄мъяхыт ос мо̄т ханты колыт ӯнттэ̄гум. 
Мо̄лты та̄л Нефтеюган­ский район «Сказка» нампа ӯщлахтын ма̄н во̄выглавēсум. Ня̄нькӯр ва̄рсум ос тот о̄лнэ колыт ёмащакв щё̄питасанум. Ты пора мус ӯщлахтын ма̄т яныг ялпыӈ хо̄тал ва̄рыглавес, туи сосса ма̄хум ма̄ньха̄пыл касуӈ­кве тув ёхталасыт. 
Анатолий Каюков ма̄щ­тырлаӈкве сака ха̄сы, мо̄лты та̄л ва̄т са̄грапнал э̄тпос округув янытлан хо̄тал кастыл Ханты-Мансийск ӯсн во̄выгла­вес. То̄нт ма̄щтыр хум кӯ­щай нэ̄н Наталья Кома­ро­ван янытлавес ос э̄с­гын нэ̄пакыл майвес. 
Надежда Рагимова хансум потыр Людмила ТЕТКИНА ма̄ньщи ла̄тӈыл хансыстэ
