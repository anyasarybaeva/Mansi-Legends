
Сургутский район Русскинская па̄вылт «Ма̄-вит ос Э̄лумхо̄лас» музей-кол о̄лы. Кӯщаиг тот Татьяна Александровна Ядрошникова рӯпиты. Ты пēс йис пормас атнэ кол тав āтятэ Александр Петрович Ядрошников 1988 та̄лт ва̄рыстэ. Ань тот са̄всыр во̄руй ос товлыӈ ӯй имтат акван-атым о̄лэ̄гыт. 
Александр Петрович 1940 та̄лт Киров­ский область Нолинск ӯст са̄в ня̄врамыӈ щēмьят самын патыс. Пыг ма̄нь­та̄гыл во̄раим яласас. Ётыл Иркутск ӯст пушно-мехо­вой техникум а̄стлас. Та юи-па̄лт ма̄ньлат пыг Сургутский район Русс­кин­ская па̄вылн во̄руй ӯргалан хо̄тпаг рӯпитаӈ­кве кēтвес. 
Ты па̄выл округувт хо̄тал нэ̄глын ēрт, Тром-Аган я̄ ва̄тат ӯнлы. Тот ханты ма̄хум во̄раим, хӯл алыщлым ос са̄лыт о̄нь­щим о̄лэ̄гыт. Хус та̄л тот рӯпитаме сыс, тав ханты ма̄хум пēс йис о̄лупса­ныл ёмщакв ханищтастэ. 
Хум 1970-ыт та̄лытт во̄руй совныл имтат ва̄руӈкве о̄вылтахтас. Во̄рколэ̄т щар о̄выл ман­сыно̄йка имта ва̄рыс. Та порат э̄кватэ Людмила Алексеевна тавēн о̄с нё̄тыс, матыр хӯлтын ла̄тыӈ ла̄выглас. Ла̄щал-ла̄щал хум ма̄щтырыг та ēмтыс. 
1988 та̄лт Александр Петрович музей ва̄руӈкве номылматас. Тав колэ по̄хат музей-кол ӯнттыс, ка̄тыл ва̄рум пормасанэ пуссын тув акван-атсанэ. Сосса ма̄хум тав ва̄рум музеитыл сака пӯмща­лахтасыт, ва̄тихал ты музейн ёхталасыт. 
Ка̄сыӈ та̄лныл тав ва̄рум имтанэ акваг са̄в­мысыт. Тыима̄гыс 1993 та̄лт Сургутский район миркол па̄лыл яныг музей-колыл ӯнттувес. Хум пормасанэ пуссын тув тотсанэ. 
Тав 2002 та̄л мус тот кӯщаиг рӯпитас. Тувыл ты музей-кол кӯ­щаиг яныг а̄гитэ Татьяна Александровна Ядрош­никова паттувес. Ма̄нь а̄гитэ Наталья Алексан­дровна о̄с са̄в та̄л тот рӯпиты. 

Ты музейт о̄щнэ то̄ва во̄руй имтат Русскинская па̄вылт о̄лнэ сосса хо̄тпат хотты порат ва̄рсаныл ос тув тотсаныл. Ань тот са̄в пормас акван-атым о̄лы. Ты музейт рӯпитан ма̄хум школат ос сади­кыт ханищтахтын ня̄вра­мыт ёт акван-потыртах­тым рӯпитэ̄гыт. 
А̄гит-пыгыт тот са̄всыр во̄руй хурит ка̄тыл ва̄руӈ­кве ханищтавет. Ты ва̄р­маль ня̄врамытн сака мӯсты, та̄н ва̄тихал ма̄щ­тыр­лаӈкве тув ёхталэ̄гыт. 
Ты кол сака пӯмщиг ва̄р­вес. Тот во̄руй имтат коны­пал, сосса мир пēс йис пормасыт ка̄­са­лаӈкве ро̄ви. Ка̄сащан хо̄тпа ма̄гыс ма̄-вит урыл матыр кина суссылтаве. 
Музей-кол кӣвырт ханты ла̄тӈыл мо̄й­тыт мо̄йтавет ос пēс пот­рыт потыртавет. Тув щал­тум хо̄тпат са̄всыр во̄руй ос товлыӈуй турсуит хӯн­там­лаӈкве вēрмēгыт. Мӯй ма̄хумн тот ё̄мыгтаӈкве сака мӯсты. 

Александр Павлович ты та̄л онтырса̄т нупыл о̄выл та̄лэ то̄влыс. Яныг­па̄ла хо̄тпа ань тыг мус тот рӯпиты. Хус та̄л сыс са̄тса̄т са̄виткем во̄руй имта ва̄рыс. Ты ма̄н во̄рувт о̄лнэ са̄всыр во̄руит, тов­лыӈуит ос я̄т уйгалан хӯлыт. Ты во̄руит намыл ат алыщ­ласанэ, та̄н сак­ва­тах­тым манос а̄гмыӈыг о̄лсыт, во̄рт хо̄нтсанэ ос юв тотсанэ.
Э̄кватэ̄нтыл хо̄тпан ну­пыл кит та̄л аквъёт о̄лэ̄г. Людмила Алексеевна ань тыг мус Русскинская па̄выл интернатт рӯпиты. Тот о̄лнэ ханты ня̄врамыт ӯргалыянэ ос ёмас хо̄т­паг о̄луӈкве ханищ­тыянэ.
Ирина Самсонова хансум потре ма̄ньщи ла̄тӈыг Николай МЕРОВ толмащластэ
