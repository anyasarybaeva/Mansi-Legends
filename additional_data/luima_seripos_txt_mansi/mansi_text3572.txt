
Пēс порат ханты ма̄хум тэ̄лы-тӯяг э̄тпос яныгман порат пӯрлахтын кан ва̄рыгласыт, э̄тпос пӯрлысыт. Э̄типа̄лаг сатапан тēмт щё̄питахтэ̄гыт, акван-атхатэ̄гыт, кон тэ̄нэ пасан ва̄рēгыт, пӯрлахтэ̄гыт.

	Ань са̄т та̄лыг ты ēмтыс, тыт округув янытыл о̄с тамле пӯрлахтын каныт ва̄рыглаӈкве патвēсыт. О̄влэ̄т Белоярский районт тот тамле ва̄рмаль о̄вылтавес. Ос тыт Ханты-Мансийск ӯст «То̄рум Маа» музейт «Тылащ пори» 2011 та̄л па̄сныл ва̄рыглаӈкве патсыт. Та па̄сыл ань ка̄сыӈ тӯя музей кант са̄в ма̄хум атхатыглэ̄гыт.

	Ты тӯя ма̄ньполь э̄тпос хӯрмит хо̄талт э̄ти-па̄лаг ня̄врамыт оманыл, а̄тяныл, анēкваныл, щащēкваныл ёт тув ёхталасыт. О̄влэт ня̄врамыт са̄всыр щирыл ёнгалтавēсыт, ё̄втыл ня̄л па̄хвтысыт, ма̄нь сунсовыт ӯлтта поргысыт. А̄мпыӈ ма̄хум ёхталасыт, а̄мпаныл сунын тēрим о̄лсыт, ка̄сащан хо̄тпат а̄мпыӈ суныл яласаӈкве вēрмысыт. 

	Ос хо̄т щё̄с порат ялпыӈ хо̄таланыл та о̄вылтавес. Музейт кӯщаиг рӯпитан нэ̄ Э.П. Сургутскова ёхтум мӯй ма̄хмыт ёт пащалахтас, ка̄сыӈн ёмас о̄лнэ ла̄тыӈ ла̄выс. «Лылыӈ со̄юм» колт ханищтахтын пыгыт хум йӣкв йӣквсыт, а̄гит нэ̄ йӣкв.

	А̄с-угорский театрыт рӯпитан артистыт акв хум, акв нэ̄ ос а̄гирищкве, та̄н э̄рттам щēмья, нэ̄глысыт, ё̄мантэ̄гыт, халанылт потыртэ̄гыт, а̄гирищкве омаге-а̄тяге титыглы, манрыг э̄тпос о̄влэ̄т ма̄нь ло̄мтэ нэ̄глы, тувыл ка̄сыӈ хо̄тал янгыгнув та ēмты ос э̄тпос сыс щар янгыг та яныгми. Тох потрамим ё̄мантэ̄гыт, анēкватэ палт ёхтэ̄гыт, тот а̄гирищкве анēкватэ̄н э̄тпос урыл потыртаве ос та юи-па̄лт та̄н пуссын сып но̄ӈхаль пӯрлахтуӈкве та минэ̄гыт.

	Тот тӯйтныл яныг пасан щё̄питым о̄лы. Яныг ма̄хум пасан ва̄рēгыт, Тимофей Алексеевич Молданов ханты ла̄тӈыл по̄йкщи, э̄лаль о̄лнэ посыӈ хо̄тал, э̄лаль о̄лнэ нотыӈ хо̄тал То̄румныл во̄ви. Ма̄н, соссаӈ ма̄хум, хотьют ка̄сащи, юил матыр тэ̄нут тотэ̄в, тот пасанын ӯнттыянӯв.

	Тӯяг ма̄лтып хо̄талыг ēмты, хо̄талыт хосаг ēмтэ̄гыт, са̄всыр ӯйхулыт но̄х-ква̄лапēгыт, товлыӈ ӯит ка̄ркамыг тыгле-тувле исгащлэ̄гыт. Э̄лумхо̄лас таима̄гыс тамле порат пӯрлахты, тах са̄внув ӯйхул вос яныгми, хӯлыт я̄нувт вос са̄вмēгыт, во̄рт са̄всыр пил вос тэ̄лы, ӯйхулытын вос то̄влы ос э̄лумхо̄ласын вос то̄влы.

	Пӯрлахтын хо̄тал э̄лы-па̄лт нэ̄ хо̄тпат музейт ня̄ньныл ӯйхул хурит, хӯл хурит ва̄рсыт, тамле ня̄нит то̄слысыт. Та̄наныл тувыл пӯрлахтын пасанын ӯнттавет, тот ма̄ниг яктавет, мӯй ма̄хум вос тэ̄гыт.

	Ты та̄л музейн са̄в мир ёхталасыт, мо̄т хо̄н ма̄ныл ёхталам мӯй хо̄тпат о̄с тув тотыглавēсыт, та̄нанылн тот сака пӯмыщ о̄лыс. Пуссын аквъёт хӯрумса̄т атпан арыгтем хо̄тпа тув ёхталас, ань ӯсыӈ ма̄хум ос ты ялпыӈ хо̄тал ӯрияныл, тув мӯйлуӈкве ялапа̄лэ̄гыт.
