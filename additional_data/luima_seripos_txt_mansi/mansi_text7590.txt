
Я̄ӈк на̄тнэ э̄тпост округ творчество колт Тимофей Алексеевич Молданов  янытлан хо̄талэ о̄лыс, рущ ла̄тӈыл тав тох намаим о̄лыс: «Потомки песенных времён, потомки сказочных времён».
Тимофей Алексеевич 1952 та̄л я̄ӈк на̄тнэ э̄тпост 22 хо̄талт Юильск па̄вылт самын патыс, тав паспор­тэ̄т тох хансым о̄лы. Такви хум потыртас, тав Куръёх я̄ ва̄тат самын патыс, ты ма̄ Юильск ос Нумто па̄влыг халт о̄лы.
Тимофей Алексеевич ща̄няге-а̄щяге – Евдокия Кузьминична ос Алексей Михайлович Молдановыг, тэ̄н са̄лыӈ хо̄тпаг о̄лсы̄г, пēс йис ханты о̄лупса э̄лаль тотыстэ̄н. Тэ̄н ат ня̄врам о̄щсы̄г, Тимофей ня̄врамыт халт янгыг о̄лыс, са̄выӈпа̄лэ тав ща­щēкватэ̄н янмалтавес, ак­ваг тав по̄хатэ̄т яныгмас. 
Щащēкватэ – Анна Алеевна, тав Вылла яныг ка̄нащ щēмьяныл о̄лыс. Ма̄ньта̄гыл апген тав мо̄йтыт мо̄йтыс, пēс потрыт потыртас, пēс о̄лум ва̄рмалит пуссын тавēн хӯлтыс. Таима̄гыс Тимофей пēс потрыл, о̄лупсал пӯмщалахтас, мо̄йтыт-э̄ргыт хӯнтлаӈкве акваг таӈхыс, яныг хо̄тпанэ̄н тав «э̄рыг во̄внэ пыгыг» ла̄ввес.
Творчество колт акван-атхатам порат Мария Кузьминична Волдина – мо̄йт ва̄нэ ос потыр хаснэ ханты э̄ква са̄в ёмас, сымыӈ ла̄тыӈ Тимофей Алексеевич урыл ла̄выс: 
– Тимофей ёт мēн ляпа рӯтыг олымēн, тав оматэ ам увщим. Мēн щēмьягмēн акваг ляпат нё̄тхатым о̄лсы̄г. Хунь ма̄н, рӯтыт, акван-атхатэ̄в, мēн Дуся увщим ёт э̄ргыт э̄ргысмēн, мо̄т хо̄тпат пот­рыт потыртасыт, ма̄н пус­сын ща̄гтым хӯнтласӯв. 
О̄лнэ ма̄-витув сака э̄руптылӯв, о̄лупсав э̄руп­тылӯв, ёмас о̄лыс, хунь яныг ма̄хманувн ма̄н, то̄нт иӈ ня̄врамыт, ӯлылавесӯв, ӯргалавесӯв, сымыӈыщ янмалтавесӯв. 
Хунь Тима самын па­тыс, увщим сака ща̄гтыс, со̄тыӈыг-щуниӈыг ха̄й­тыг­тас. Пыге э̄рнэ щирыл янмалтастэ, ляпат акваг яныг хо̄тпанэ о̄лсыт: о̄патэ-щащēкватэ, ащ­о̄йкатэ-анēкватэ, ханты ла̄тӈе э̄тэ-хо̄талэ хӯнтлас. Ма̄н Нумто – ялпыӈ тӯр ляпат о̄лсӯв, тот о̄лнэ На̄й-О̄тыранувн ӯргалавесӯв, Пупа̄пщин ӯргалавесӯв.
Тимофей Алексеевич ты ла̄тӈыт хӯлым ювле, Мария Кузьминичнан, ос тох ла̄выс: 
–1990-ит та̄лыт сака та̄рвитыӈыт о̄лсыт, ка̄сыӈ мир, ка̄сыӈ хо̄тпа то̄нт та̄рвит ва̄с. Ам то̄нт институтт рӯпитасум, рӯ­питамув ма̄гыс то̄ванакт олныл ойтуӈкве ат вēр­мавēв. 
Мария Кузьминична палт ёхтэ̄в, тав пенсия олн то̄нт вис, тав олнанэ ка̄сыӈн ла̄кква-уртыянэ, ка̄сыӈн ня̄нь ёвтнэ ма̄гыс олн вос то̄вылхаты. Тыкос тавēн такви щēмьятэ тыттуӈкве э̄ри, Рая ос Татья а̄гияге яныгмēг, са̄в мӯй ма̄хум ёхталэ̄гыт. Тав ка̄сыӈ хо̄тпат нё̄тыс.
Тимофей Алексеевич та хо̄талт окружной школат тав ханищтан ня̄враманэ ханты ла̄тӈыл э̄ргыт э̄ргысыт, йӣквыт йӣквсыт.
Светлана Нестерова, сосса мир культура от­делт пуӈктотнэ нэ̄, хум ма̄гыс о̄с са̄в сымыӈ ла̄тыӈ ла̄выс: 
– Тимофей Алексеевич ма̄н пуссын ва̄глӯв, тав исторический наука кандидатыг о̄лы, этно­гра­фыг о̄лы. Наукат рӯпитан ма̄гыс кӯпнит лё̄ӈхыт ат о̄лыглэ̄гыт, учёныиг ēмтнэ ма̄гыс са̄в ва̄ӈкве э̄ри, са̄в нэ̄пак ловиньтаӈкве, са̄в ханищтахтуӈкве. Тав институт ос аспирантура а̄стлас, тавēн нё̄тмил тит хо̄тпаг ва̄рсы̄г: ты Владислав Михайлович Кулемзин ос Надежда Васильевна Лукина.
Та урыл иӈ ла̄вēв, ты­хо̄тал Тимофей Алексее­вич ханищтан ма̄ньлат хо̄тпат ма̄гыс о̄с настав­никыг о̄лы, маныр такви ва̄г, мо̄т хо̄тпат ханищты­янэ. Тав нэ̄пакыт хансы, кинат по̄слы, ма̄ янытыл о̄лнэ мирыт ёх ищхӣпыӈ ут хосыт хасхаты, ханты о̄лупса урыл, ла̄тыӈ урыл, пēс йис ва̄рмалит урыл мирытн э̄лаль потырты.
Акван-хо̄нтхатнэ ва̄р­маль оигпам порат Елена Исламуратова, творчества кол кӯщай нэ̄, Тимофей Алексеевичн, 65-та̄лэ то̄влуме ма̄гыс янытлан ла̄тыӈ ла̄выс ос Александр Новьюхов, Россия Совет Федерацият рӯпитан хум, тēтум нэ̄пак мӯйлуптастэ.
Оксана АЛБИНА
