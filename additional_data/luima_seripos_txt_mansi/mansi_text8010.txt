
Государственный Дума депутат-хум Павел Завальный округн ёхталас  ос са̄всыр ва̄рмалит о̄вылтыт ма̄навн потыртас. 
Тав тот олныт ловинь­тан ос экономика тэ̄лат комитетт кӯщай ва̄ӈын хо̄тпаг о̄лы. 2022 та̄л оигпан порат тав РИЦ «Югра» нампа колн во̄виньта̄лвес ос ля̄ххал тотнэ ма̄хумн рӯпататэ о̄вылтыт китыглавес. 
О̄выл ла̄тыӈ тав санк­цият урыл ла̄выс, тыи мо̄т хо̄н ма̄ныл маныр ва̄руӈкве ат та̄ртавēв. То̄ваныл ты кос ма̄н нуп­лув сови хартэ̄гыт, са̄в ва̄рмалитн новхатуӈкве ты кос ат та̄ртавēв, ма̄н аквтох ёмащакв э̄лаль о̄лэ̄в. Та̄н палтаныл на̄й­пос ос рēг ва̄рнэ утыт кēтэ̄в, ос ты кастыл ма̄н аквтох са̄в олн сэ̄лэ̄в. 
Тох федеральный ос округ бюджетыг ёмщакв са̄вмалтавесы̄г. Та щирыл ма̄хманув пенщия-олна­ныл э̄рнэ торыг ойтавет. Хо̄нт­лан ма̄н кēтым хум хо̄тпат щēмья­ныл нё̄та­вет. Газ ос ма̄-во̄й но̄х-винэ ма̄н ос колыт ӯнт­тын рӯпатат вахта щирыл рӯпи­таӈкве ма̄хум ёхта­лэ̄гыт. Тувыл са̄в ма̄ньлат хо̄тпат тамле ма̄т рӯпи­тан ма̄гыс хо̄т-а̄ти ханищ­таӈкве патвēсыт. 
Ты та̄л Государственный Думат 650 сыре-сыр са̄к­коныт пирмайтавēсыт ос ань тэ̄лаг тотавет. То̄ва­ныл ань Россиян ōлтха­там йильпи республикат ос областит ма̄гыс хас­вē­сыт, тувыл санкцият пат­тат то̄ва са̄кконын ла̄тӈыт хот-пēнтым хасвēсыт.
Ань депутатанув округ бюджет 2023 та̄л ма̄гыс са̄всыр програм­ман та̄с­тым олныт ловинь­таса­ныл ос са̄кконыг пир­май­та­сыт.
Тамара МЕРОВА
