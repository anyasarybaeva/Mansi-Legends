

	Югорский государственный университетт о̄лнэ кӯщай нэ̄ Татьяна Карминская ос профессор хум Павел Потапов ля̄ххал хаснэ хо̄тпат ёт акван-хо̄нтхатыгласы̄г. Ханищтан коланылт ма̄ньлат ма̄хум ёт хумус рӯпитэ̄гыт ос маныр ва̄рēгыт, ты о̄вылтыт тэ̄н потыртаӈкве во̄выглавесы̄г.  


		Ань то̄ва тэ̄лат ма̄хумн са̄всыр проектыт хосыт э̄лаль тотавет. Номтаныл тэ̄лаг ва̄рнэ̄ныл ма̄гыс государство па̄лыл олныл нё̄тавет. Ты ва̄рмалит университетт ханищтахтын а̄гитн-пыгытн пуссын ва̄вет, ос тувыл та̄н ка̄ркамыг сыресыр проектыт о̄с щё̄питэ̄гыт. Тащирыл ЮГУ ёмас номтыӈ, нэ̄матарыл ат пилнэ ос та̄нки ма̄наныл э̄руптан ма̄ньлат хо̄тпат янмалты. 

		Акв проект «Югра молодёжная» намаим о̄лы. Ань са̄всыр потрыт хаснэ ос ма̄нь кинат ва̄рнэ касыл ущтынув о̄вылтахтас. Школат ханищтахтын ня̄врамыт ос студентыт та̄нки халанылт касуӈкве вēр-мēгыт. Тот хо̄т са̄всыр номинацият потраныл ос кинаныл а̄рталавет. Ма̄ньлат хо̄тпат э̄лумхо̄лас ёмас пищанэ вос ва̄ганыл ос лю̄ль накыт ёл вос по̄илттыяныл. Ты о̄вылтыт потрыт ос кинат сунсуӈкве па-тэ̄гыт. Ма̄ньлат ма̄хум сыре-сыр наркотикыт ос хохса хартнэ накыт вос ёрувлыяныл, пуста̄гыл о̄лнэ̄ныл ма̄гыс ка̄таныл-ла̄гланыл вос та̄кмалтыяныл ос са̄в ка̄с вос тотэ̄гыт. А̄гирищит-пыгрищит ма̄ньта̄гыл тох ханьщувлым о̄лэ̄гыт ке, та̄н номтыӈ хо̄тпаг яныгмēгыт ос нэ̄мат лю̄ль ат ва̄рēгыт. 

		Тувыл потрыт хаснэ ня̄врамыт ка̄сащēгыт ке, э̄лаль ля̄ххал тотнэ тэ̄лан ханищтахтуӈкве вēрмēгыт. Университет тармыл хо̄т та̄л сыс «СМИшка» касыл ва̄рыглаве. Тот а̄гит-пыгыт ля̄ххалыт хансуӈкве ханищтавет, хотьют потрыт хансы, хотьют кинат ман мультфильмыт по̄слуӈкве ханищтахты, мо̄таныт телевидение манос ра̄тива ма̄гыс матыр ва̄рēгыт. 

		Ты накт округ янытыл «86 региону 86 добрых дел» акция о̄вылтавес. ЮГУт ханищтахтын студентыт «Лучик» нампа а̄гмыӈ-мосыӈ, сакватахтам ня̄врамыт колн ялсыт, ка̄с ва̄рсыт ос мӯйлупсат тув тот-сыт. Та̄н та̄л сыс иӈ са̄в тэ̄лат э̄лаль ва̄руӈкве кусэ̄гыт.

		 

Тамара Мерова

 
