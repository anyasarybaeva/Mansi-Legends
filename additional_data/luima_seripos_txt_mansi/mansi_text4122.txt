
Прасковья Ивановна Фролинкова Ха̄льӯс район Ло̄пмус па̄вылт о̄лы. Яныг таквс э̄тпос 12 хо̄талэ̄т тав 70 та̄лэ то̄влыс. Ам тав ётэ хо̄нтхатыгласум, потрамасум.

	Омаге-а̄тяге саран нэ̄г-хумыг о̄лсы̄г, пēс порат са̄лы ӯрим яласасы̄г. Оматэ Антонина Прокопьевна, а̄ги о̄парищ наме Сандова, а̄тятэ Иван Захарович Варсаков. Тэ̄н нилахуйплов ня̄врам о̄ньщигласы̄г. На̄н ань э̄лаль Прасковья Ивановна потре ловиньтэлы̄н.

	— Ам Саранпа̄вылт 1947 та̄лт самын патсум, та порат омагум-а̄тягум Нё̄рт иӈ яласасы̄г. Хунь та̄лум то̄влыс, ма̄н колта̄глув тыгле, Ло̄пмусн, ва̄нтлыс. То̄нт колхозыт акван-тӯлвēсыт, ма̄хум коланыл ёт тыгле тотвēсыт.

	Ма̄н колув Ло̄пмусн па̄рсал тотвес, та̄ра ӯнттувес, э̄лаль тыг та о̄лмыгтасӯв. Колхоз председателиг о̄влэ̄т Алексей Головин, Таисия Прокопьевна а̄квум о̄йкатэ, тав о̄лыс. Акв тув вит сака о̄нтыс, мисыт ос лувыт тэ̄та̄л патсыт. Тав ты ма̄гыс сутытавес, Тобольск ӯс нупыл турманколн кēтвес, юв тохиӈ ат та ёхталас.

	Ётыл колхозт Шесталов о̄йка пуӈктотыс. Па̄вылт са̄всыр мирыт о̄лсыт — рущит, ма̄ньщит, сараныт. Ма̄ньщи ла̄тӈыл потыртаӈкве пуссын ха̄ссыт, халанылт юртыӈыщ о̄лсыт. А̄тяв рущ ла̄тыӈ ат ва̄с, ма̄ньщи ос саран ла̄тӈыл потыртас.

	Ло̄пмуст ла̄пка, пēкарня, пӯльница, школа, клуб о̄лыс. Ло̄пыӈ тапа̄лт звероферма о̄лыс, тот охсарыт янмалтавēсыт. Та фермат сака са̄в хо̄тпа рӯпитас. Па̄выл котильт ялпыӈкол ӯнлыс. Рущит тув ялантасыт, пēрнапос пинсыт.

— Прасковья Ивановна, наӈ школат хо̄т ханищтахтасын?

	— О̄выл классытыт Ло̄пмус школат ханищтахтасум. Тыт ня̄врамыт нилыт класс мус ханищтавēсыт. Ма̄нав ханищтам рущ о̄йка Данил Аркадьевич мо̄т ма̄ныл о̄лыс. Но̄хыс, суво̄влыл ё̄мыгтас. О̄выл классыт ма̄ньщи ос рущ ла̄тыӈ ханищтасӯв. То̄нт сумка хунь о̄ньщēв, оманувн то̄р хӯрыгсовыл ю̄нтавēв, нэ̄паканув тув пинумтыянӯв, школан та ха̄йтэ̄в. Юрта̄гим Надя Паланзеева о̄лыс, акваг аквъёт ёнгасасмēн.

	Щар яныг каӈкув Коляв о̄лыс, тав о̄с Нё̄рт са̄лы ӯрим яласас. Сака нё̄тнэг э̄ргыс, гармошкал ёнгасас. Кол ё̄сым порат порсыс. Тав ёлы-па̄лэ̄т ам самын патсум. Тувыл Маина э̄щум, Улякщи, Люда, Юра ос щар ма̄нь э̄щув Нина. Ам ёлы-пал э̄щанум-а̄пщиягум пуссын Ло̄пмус па̄выл пӯльницат самын патсыт.

	Омав ла̄всас, Нё̄рт самын патыглам ня̄враманэ пуссын ма̄ньта̄гыл хотталь щалтсыт. Лēккар тот а̄тим о̄лыс, таима̄гыс са̄в ня̄врам лылыяныл ат нэ̄глысыт. То̄нт улпыл ка̄сыӈ щēмья са̄в ня̄врамыӈыг о̄лыс. Таисия а̄квув о̄йкатэ̄нтыл акв а̄гирищ о̄ньщигласы̄г, ма̄ньта̄гыл а̄тимыг ēмтыс. Тав воссыг хум ат та ва̄рыглас, ма̄н ётув акваг ня̄нькалахтас.

	Маина ос Улякщи ань щēмьяӈ та̄гыл Кульпаст о̄лэ̄г, Нина э̄щум Касум па̄вылт о̄лы. Люда ос Юра а̄тимыг ēмтсы̄г. Омав хӯрум каӈк о̄ньщас. Илья Ло̄пмуст о̄лыс, Максим ос Серафим хо̄нтлын ма̄т порслувесы̄г. А̄тяв увщитэ о̄йкатэ о̄парищ наме Хатанзеев о̄лыс, ня̄враманэ-апыгрищанэ сāвыӈпāлэ Кульпаст о̄лэ̄гыт.

	Ло̄пмуст ма̄хум пуссын ӯйхул о̄щсыт. Колхозт о̄с са̄в мис ос лув о̄лыс. Туи оманув-а̄тянув ёт пум ва̄руӈкве ялантасӯв, пил ва̄тсӯв. Та̄н ётаныл хӯлуп на̄тылтасӯв. Моторха̄п то̄нт хунь о̄лыс, ма̄ньха̄пыл товыгтасӯв. Ам а̄тям ёт хӯл алыщлаӈкве акваг ялантасум. А̄нум са̄всыр тэ̄лан ханищтастэ, хумус товуӈкве э̄ри, хумус хӯл хӯлпыл хот-ойталаӈкве э̄ри, та маныр. Хӯл ос картопка та̄им о̄лсӯв.

	Ам яныгмамум порат па̄влувт Ӯй йӣквыглавес. Номилум, мир Василий Албин колт атхатэ̄гыт, э̄тэ-хо̄талэ та тӯлыглахтэ̄гыт. Мēн Маина йӣгрищумтыл тув ляпан минымēн, юв-во̄вавемēн, щалтымēн. Сунсэ̄гум, пасан тармыл пупа̄пщикве а̄ватэ ӯнлы, со̄с косымлы.

	Хум са̄ӈквылтапыл са̄ӈквылты, та̄нанэ татем нё̄тнэ̄г суйтэ̄гыт. Нэ̄ хо̄тпат пуссын па̄кв-палыӈ супыл масхатым о̄лэ̄гыт. Мēн ня̄ньло̄мтыл, нё̄выльло̄мтыл мивемēн, татем атыӈ, то̄втащлахтым та ӯнлахо̄лымēн, тӯлыглапыт сунсымēн, тувыл юв та ха̄йтымēн.

	Ма̄н колув ляпат Пēтр Шешкин колэ ӯнлыс. Конква̄лы, омам а̄нумн саран ла̄тӈыл ла̄ви: «Сун-сэ̄н, ань э̄ргуӈкв паты». Со̄ль, Пēтр ма̄ньщи э̄рыг э̄ргуӈкв та о̄вылтахты. Турсуе татем суиӈ, сака нё̄тнэг э̄ргыс. А̄мпаре нупыл ё̄ми, а̄витэ па̄лыг-пӯнсы, матыр тот ва̄ри, тыхал э̄рги. Сака ёмас, потрыӈ хум о̄лыс.

— Наӈ са̄в та̄л э̄лы хо̄н ма̄т о̄лсын, о̄йкан тувыл о̄лы?

	— О̄йкам Белоруссияныл о̄лыс, Саранпа̄вылт акван-хо̄нтхатсумēн. То̄нт ам тот пӯльницат санитаркаг рӯпитасум, акван-минасамēн. О̄влэ̄т Салехард ӯсн ва̄нтлысамēн, а̄ги-пыг янмалтасмēн, Жанна ос Гена. Ётыл о̄йкам яныгмам ма̄тэ̄н минасӯв, тув о̄лмыгтасӯв. Хусахтем та̄л тот о̄лсӯв.

	О̄йкам а̄тимыг ēмтме юи-па̄лт колув но̄х-ё̄свес, тувыл мēн пыгумēнтыл амти ма̄м нупыл та йисмēн. А̄гим щēмьяӈ та̄гыл Украинан о̄лмыгтас, о̄йкатэ тувыл о̄лы. Тот ань пилыщмаӈ, ма̄хум хо̄нтлэ̄гыт. Аман хумус о̄лэ̄гыт, ат ва̄глум. 

	Ло̄пмуст ам о̄лнэ колыл майвēсум. Генам тыт нэ̄ тотыс, а̄гипыг янмалтэ̄г, наманэ̄н Ростислав ос Ариадна.

	Ам ань сампыльта̄лыг ēмтсум, самагум по̄льтул о̄ньщēг (рущ щирыл глаукомаг ла̄ваве). О̄влэ̄т нас лю̄льсаӈ ка̄саласум, тувыл щар нэ̄матыр ка̄салаӈкве ат патсум, тох та о̄лэ̄гум. Омав о̄с са̄в та̄л сампыльта̄лыг о̄лыс. Э̄лнаӈ ты а̄гм ат пусмалтавес, ань лēккарыт ха̄сэ̄гыт пусмалтаӈкве, сам сыквар хот-яктаве, сам сыстамтаве.

	Гена пыгумн нё̄тавем, уральтавем. Маина э̄щум ня̄враманэ̄н нё̄тавем. Светатэ тыт о̄лы, Кульпаст Андрей, Катя ос Анна о̄лэ̄гыт. Хунь па̄вланылн ёхталэ̄гыт, ам палтум акваг щалтапа̄лэ̄гыт. То̄ванакт Нина э̄щтем ёхталы, тав Касум па̄вылт о̄лы.

	Ам э̄лынт о̄лмум порат акваг номсысум, амти па̄влумн хотмус вос ёхтахтынувум. То̄румн матъёмас нё̄твēсум, амти ма̄мн ювле ёхтысум. Ам тыт яныгмасум, ты ма̄т я̄тил ма̄хманум, ляпа рӯтанум о̄лэ̄гыт. Пуссын пуста̄гыл вос о̄лэ̄гыт, То̄рум ёт, О̄тыр ёт вос о̄лэ̄гыт, вос щунēгыт.

	Прасковья Ивановна сака ёмас, сымыӈ хо̄тпа. Яныгмам ма̄тэ сака э̄руптытэ, па̄выл мир янытлытэ. Ма̄н, газета ва̄рнэ ма̄хум, таве самын патум хо̄талэ̄тыл янытлылӯв! Пус ка̄т, пус ла̄гыл вос о̄лы!
