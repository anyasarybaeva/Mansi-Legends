

	Фаина Павловна Иштимирова ювле хультум э̄тпост 55 та̄лэ то̄влыс. Тав Ханты-Мансийск ӯст о̄лы, «Хо̄тал» нампа э̄ргын, йӣквнэ театрыт рӯпиты. Культурат рӯпитаме па̄сныл ос 35 та̄лыг то̄влыс. Ам тав ётэ хо̄нтхатыгласум, потрамасум, о̄лупсатэ о̄вылтыт китыгласлум. На̄н ань э̄лаль Фаина Павловна потре ловиньтэлы̄н.


		– Ам яныг таквс э̄тпос 28 хо̄талэ̄т 1961 та̄лт Белоярский район Ванзеват па̄вылт самын патсум. Ты сака ёмас сыстам па̄вылкве, карс ма̄т, ӯльпаӈ ма̄т ӯнлы. Колта̄глувт хо̄т ня̄врам самын патыс – нила а̄ги, кит пыг. Ма̄н пуссын ма̄ньта̄гыл рӯпитасӯв, колсори рӯпата коны-пал на̄йив са̄грысӯв, вит а̄лумтасӯв. Мис о̄щсӯв, туи пум ва̄рсӯв. Ам а̄тям ёт тув палыт хӯл алыщласум.

		А̄тям Павел Тарасо-вич Костин Ялпус па̄вылт самын патыс, ма̄ньщи хум о̄лыс. О̄пам Тарас Григорьевич Костин сампыльта̄л хо̄тпаг о̄лыс. Ма̄ньщи э̄рыг, мо̄йт са̄в ва̄с, са̄ӈквылтапыл са̄ӈквылтас. Ӯй йӣквнэ ва̄рмаль ва̄нэ хо̄тпаг о̄лыс, па̄выл ма̄хманэ ёт тӯлыглахтас.

		Омам Ольга Ильи-нична ханты нэ̄, а̄ги о̄парищ наме Миля-хова. Тав ма̄ньта̄гыл савалапыг хультыс, щащēкватэ̄н янмалта-вес. Ащо̄йкам яныг хо̄нтыт порслувес, тав юи-па̄лэ̄т ос анēквам а̄тимыг ēмтыс. Омам школа а̄стламе юи-па̄лт Ханты-Мансийск ӯст медучилище а̄стлас. Полноват па̄вылт са̄в та̄л ма̄нь лēккарыг рӯ-питас. Тав ань тактēт яныгмас, акваг номсыс, тах са̄в ня̄врамыӈыг ēмты. А̄тям ёт Тугияны па̄вылт акван-минасы̄г, ма̄н хо̄т ня̄врам самын патсӯв. Омав ань 78 та̄лэ то̄влыс, Полноват па̄вылт Улякщи а̄пщим ёт о̄лы. Тав палтэ ва̄тихал яланта̄лэ̄в, уральтылӯв, ма̄нав акваг ӯритэ. Яныгмамув порат тав ма̄н ма̄гсылув носкит ос хорамыӈ щулкиныт сагыс. Пенсиян минаме юи-па̄лт ос па̄квпалыӈ ханты супыт ос то̄р сахит ю̄нтуӈкве патыс. А̄тяв а̄тимыг ēмтме хус та̄лыг ты то̄влыс.

		Ам 1977 та̄лт школа а̄стласум. Ма̄нь та̄гыл сака йӣквсум, э̄ргысум, ты тэ̄ла а̄нумн сака мӯстыс. Улпыл таима̄гыс э̄лаль ханищтахтуӈкве Салехард ӯсн минасум, культпросвет училищан поступитасум. Учили-ще а̄стламум юи-па̄лт Полноват па̄вылн о̄л-мыгтасум, хум ва̄рсум, Алла а̄гим самын па-тыс. 1981 та̄лт тот клу-бын патхатасум. Ко-нцертыт ва̄рыгласӯв, округ янытыл яласа-сӯв, э̄ргысӯв, йӣквсӯв. 1991 та̄лт колта̄глум ёт Белоярск ӯсн ва̄нтлы-сум, «Увас хурамат» ансамблит рӯпитасум. Тот китхуйплов та̄лтем о̄лсӯв. Хунь тыт «Хо̄тал» нампа театр ва̄рвес, ам тыг рӯпитаӈкве во̄ввēсум. Тувыл тыг та ва̄нтлысум, театрын патхатасум. А̄гиягум о̄с тыт о̄лэ̄г, сас кол-та̄глыӈыг ēмтсы̄г, а̄ги-пыг янмалтэ̄г.

		Ма̄н Алла ос Юля а̄гиягум ёт «Ялпус» нампа э̄ргын, йӣквнэ ансамбль ва̄рсӯв, та па̄сныл ань нила та̄лыг ты то̄влыс. А̄гиягум, тэ̄н ня̄враманэ̄н ос ам акваг ханты ос ма̄ньщи э̄ргыт э̄ргēв, йӣквēв. 2014 та̄лт ма̄н Африкан ялсӯв, ма̄нти йӣкванув тот о̄л-нэ мирн суссылтасанӯв. 

		А̄тям Ялпус па̄вылныл о̄лыс, таима̄гыс ан-самблюв тох та на-маяслӯв. Щар яныг аким Леонид Тарасович Костин Ленинград ӯст А.И. Герцен нампа педагогический инсти-тутт ханищтахтас, тувыл э̄кваӈ-а̄гиӈ та̄-гыл ёхтыс. Та̄лтем Полноватыт о̄лсыт, ётыл Кульпасн во̄ввес школат рӯпитаӈкве, тув та ва̄нтлысыт. Э̄к-ватэ̄нтыл тот школат рӯпитасы̄г. Аким хосат а̄тимыг ēмтыс. Тав ёлы-па̄лэ̄т а̄тям о̄лыс, тувыл Евгения э̄щен. Тав са̄в та̄л Тобольск ӯст о̄лыс, ань о̄с а̄тим. Акв э̄щēн Варва-ра Тарасовна Полноват па̄вылт о̄лы. Раиса Та-расовна Сытомино па̄-вылт о̄лы. Щар ма̄нь а̄пщияге Алексей ос Николай, тэ̄н ань сас а̄тимыг. Ялпус па̄вылт э̄лнаӈ янгыщ ма̄ньщи мир о̄лыс. Тот ла̄пка, пēкарня рӯпитасы̄г. Ань па̄вылн туи порат мо̄рсыӈ хо̄тпа ёхтала̄лы. 

		Ам рӯпатам сака э̄руптылум, рущ ла̄тӈыл ла̄ваве – «балетмейс-тер», ма̄хум ханты, ма̄нь-щи йӣкв йӣквуӈкве ханищтыянум. Ма̄н театрув ёт округув янытэ̄т яласаслӯв. Э̄лы хо̄н ма̄т о̄лсӯв – Венг-риян, Финляндиян, Болгариян, Э̄стониян ялсӯв.

		Ань потрумēн та оиг-пас. Ты я̄тил нэ̄тēв ма̄н намхо̄талэ̄т янытлы-лӯв! Са̄в та̄л пуста̄гыл вос о̄лы, На̄й-О̄тыранэ̄н вос ӯргалаве! Пус ка̄т, пус ла̄гыл!

		 

		Светлана Ромбандеева 

 
