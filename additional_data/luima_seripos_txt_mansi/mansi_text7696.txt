
Ма̄н округувт «Центр профессиональной патологии»  нампа пӯльница о̄лы. Тот рӯпитан лēккарыт ӯсытт ос па̄влытт о̄лнэ мир уральтым ос пусмалтым ма̄шинал тэ̄лы лё̄ӈхыл яласэ̄гыт. Та̄н ань о̄вылтам рӯпатаныл а̄стлысаныл. 
Та пӯльница кӯщай хум Николай Ташланов ты лēккарыт рӯпатаныл урыл потыртас. Тав ла̄выс:
– Ка̄сыӈ туи округ я̄на­нув хосыт мир пусмал­тым «Николай Пирогов» нампа на̄иӈхап лēккарыӈ та̄гыл яласы. Та̄н ма̄нь па̄влыӈ ма̄т о̄лнэ ма̄хум уральты­яныл ос пусмал­тыяныл. 
Ань ты та̄л о̄вылтах­там па̄сныл лēккарыт ма̄шинал лё̄ӈхыт хосыт э̄лн ӯнлын па̄влыт палт яласаӈкве патсыт. Тыи­ма̄гыс «Камаз» нампа ат ма̄шина о̄ньщēв, та̄н пуссын ищхӣпыӈ утыл та̄стым о̄лэ̄гыт. 
Ты лēккарыт кит бри­гада щирыл рӯпитэ̄гыт. Ань хӯрум э̄тпос рӯпитам лēккарыт юв ёхтысыт. Ханты-Мансийск ӯст ма̄шинат ос мир пусмал­тан ищхӣпыӈ утыт ём­щакв хот-щё̄питавет ос мо̄т лēккарыт па̄влытн тах минэ̄гыт. 
Ма̄шина тармыл рӯпи­тан то̄ва лēккарыт ань на̄иӈха̄пыл мир пусмал­тым яласаӈкве э̄лаль ми­нэ̄гыт. На̄иӈха̄пт рӯпи­там то̄ва лēккарыт ос па̄г-ква̄лэ̄гыт, та̄н ӯщлахтын пораныл ёхтыс. Ма̄шинал яласан то̄ва лēккарыт о̄с ӯщлахтуӈкве юн хуль­тэ̄гыт. Та̄н пēнтсыланыл мо̄таныт минэ̄гыт тах. Тох та̄н халанылт пēнт­ха­тэ̄гыт.   
Лēккар кӯщай ла̄вме щирыл, та̄н Кондин­ский, Октябрьский, Ханты-Мансийский, Нижневар­товский ос Сургутский районытт хо̄тхуйплов па̄влыӈ ма̄н ялсыт. Тот пуссын аквъёт онтолов­хуйплов со̄тыра са̄вит э̄лумхо̄лас о̄лы. 
Хӯрум э̄тпос сыс лēккарыт палт са̄в э̄лум­хо̄лас уральтахтуӈкве ос пусмалтахтуӈкве ёхта­лас. Ма̄шинат ма̄хум ана­лизыт мисыт, алпияныл янытэ̄т уральтавēсыт ос хӯлтнэ ла̄тӈыл ла̄ввēсыт. 
Лēккарыт ла̄вманыл щирыл, та̄н тэ̄лы порат са̄внув хо̄тпат уральтаӈ­кве а̄лымēгыт. Ань ты накт то̄ва яныг хо̄тпат ос ня̄врамыт ӯщлахтуӈкве э̄л миныгласыт. Сосса ма̄хум о̄с та̄нки во̄р ма̄­нанылн ла̄кква-ми­ныгла­сыт. Тӯи порат па̄в­лытт мощща э̄лумхо̄лас хульты.
Ань юи-о̄выл та̄лытт са̄в хо̄тпа пувласпи-а̄гмыл ēмтэ̄гыт. Ты тэ̄ла щирыл ма̄хум ань акваг уральта­вет. Ты та̄рвит а̄гм лēкка­рытн та̄ра осн-паттаве ке, хо̄тпа пусмалтаӈкве иӈ ро̄ви, ос а̄гм хосан ювле хульты ке, пусмалтаӈкве ат вēрмаве. 
Са̄в хо̄тпа ты паттат хотталь ты щалтэ̄гыт. Ань ты порат атпан нупыл хо̄т хо̄тпа пувласпи-а̄гм ощнэ̄ныл щирыл та̄ра-паттувēсыт. Та̄н пуссын округ пӯльницан кēтвē­сыт, тот ты а̄гманыл хосыт та̄н э̄лаль ёмщакв ураль­тавет тах.
Мир пусмалтан округ департамент колныл кēтым ля̄ххал ма̄ньщи ла̄тӈыг Николай МЕРОВ толмащластэ
