
Москва ӯст рēтыӈ ю̄свой э̄тпос ва̄т нупыл хо̄т хо̄талныл ва̄т нупыл нёлолов хо̄тал мус ща̄нь ла̄тыӈ ханищтан ма̄хум сапра̄нияныл о̄лыс.  Таве Фонд национальных проблем образования РАНХиГС намаим колн  ва̄рыглавес. 
Тув Россия 18 са̄всыр ма̄ныл ня̄врамыт ха­нищ­тан 36 хо̄тпа ёхта­ласыт. Мо̄лты та̄лт ты ма̄хум та̄нки халанылт все­российский касылыт кассыт ос Президент па̄лыл грант-олныл май­вēсыт. Ань ос та̄н э̄лаль тотнэ рӯпатаныл ос про­ек­таныл о̄вылтыт потыр­тасыт.
Хӯрум хо̄тал сыс тот ха­нищтап о̄лыс, тувыл ēӈта пасан ва̄тат ща̄нь ла̄тыӈ ханищтан Концепция-нэ̄пакн хансым ва̄рмалит та̄ра-паттысыт ос э̄рнэ ла̄тыӈ хӯлтсыт. Та юи-па̄лт Ингушетия, Кабар­дино-Балкария, Марий Эл, Удмуртия, Хакасия, Чечня, Чувашия ос Лӯима̄ ма̄нытныл ёхталам педа­гогыт ня̄врамыт хумус ща̄нь ла̄тӈыл пӯмщалы­яныл, ханищ­тыяныл – та щирыл та̄нки халанылт ма̄щтырыг кассыт. 
Округувныл хӯрум нэ̄квет тув ялсыт - тыи Ханты-Мансийск ӯст «Лылыӈ со̄юм» колт рӯпитан нэ̄ Раиса Мартыновна Гаврильчик, Касум па̄вылт ма̄нь ня̄врамыт ханищтан нэ̄ Любовь Викторовна Захарова ос Сургутский район Лямино па̄выл школат ханты ла̄тыӈ ханищтан нэ̄ Галина Павловна Лаптева. 
Та̄н пуссын округ касылытт о̄лум порат мо̄т ханищтан хо̄тпат халт но̄х-патыгласыт: Галина Лаптева - 2017 та̄лт, Любовь Захарова - 2019 та̄лт, Раиса Гаврильчик - 2020 та̄лт. Та юи-па̄лт та̄н Москван мо̄т ма̄т но̄х-патум хо̄тпат ёт э̄лаль касуӈкве кēтыглавēсыт.  
Ань ты порат та̄нки ва̄рыглам манос хотты хо̄тпат щё̄питāлнэ рӯпа­танылт маныр тэ̄лат ва̄р­сыт, ты о̄вылтыт тот по­тыртасыт ос мо̄т мӯй ми­рыт тэ̄ланыл пӯмщала­са­ныл. 

Раиса Гаврильчик РФ Общественный палатат ос Лӯима̄, Сибирь, Дальний Восток сосса мирыт ассоциация-коланылт «Культура народа в чемодане» нампа проект Москват суссылтас. Ты чемодан кӣвырт ма̄ньщи ма̄хум маснутаныл, пормасаныл акван-атым о̄лэ̄гыт ос пормас такталанэ порат ща̄нь ла̄тӈыл наманыл ла̄вавет ос матыр ты урыл потыртэ̄гыт.
Ты о̄вылтыт «Лылыӈ со̄юм» коланылт кина-охса по̄слым о̄лы, на̄н ты ло̄псыт сунсэ̄н: https://youtu.be/-XjJAjqcNOU.  Ань тамле пӯмыщ ва̄рмаль са̄всыр ма̄ныл ёхталам ханищтан хо̄тпатн сака мӯстыс. Та̄н о̄с акв тамле тэ̄ла щё̄питаӈкве таӈхēгыт. 
Любовь Захарова ва̄т нупыл ат арыгкем та̄л школат рӯпиты, тав ла̄выс, ань ня̄врамыт ща̄нь ла̄т­ӈыл ханищ­танэ̄тэ порат интерактивный па̄рт та­вēн ёмас нё̄тмил тоты. Тот по̄слын утыт пуссын сус­сылтаӈкве ро̄вēгыт, ла̄т­ӈыт кӯпнитнувег ханса­вет.  
Галина Лаптева ва̄т арыгкем та̄л рӯпиты, тав школа-интернатн ёхта­лан сосса а̄гирищит-пыг­ри­щитн сака нё̄ты. Тав потрыт ос стихыт хансы, сургут­ский диалект ханты ла̄тыӈ ханищтан нэ̄па­кыт щё̄питас. Ты э̄тпос нёлоловхуйплов хо̄талт Галина Павловна 55 та̄лэ то̄влыс. Ма̄н таве янытлылӯв, пуста̄гыл вос о̄лы, са̄в щуниӈ, со̄тыӈ хо̄тал вос о̄ньщи, пӯмыщ потрыт, стихыт э̄лаль вос хансы. 
Ты хӯрум нэ̄квет ня̄в­ра­мытн э̄руптавет, рӯпата­ныл ма̄гыс пӯмащипа ла̄тӈыл ла̄вавет, та̄н са̄в­сыр мо̄т мирытн о̄с вос ва̄вет.
Тамара МЕРОВА
 
