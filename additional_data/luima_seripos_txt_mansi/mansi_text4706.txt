
Ка̄сыӈ хо̄тпа сымын ро̄внэ ма̄ о̄ньщи, о̄лнэ ма̄тэ о̄вылтыт э̄рпыӈыщ потырты.
Ам ма̄гсылум тамле ма̄ Ня̄рихумит ма̄нь па̄вылкве о̄лы. Тав хорамыӈ А̄с я̄ ва̄тат ӯнлы, ма̄ньщи ла̄тӈыл ла̄ваве — «нуса ма̄хум». Па̄-вылкве сака хорамыӈ ма̄т о̄лы.
Хоталь aт а̄ӈкватэ̄гын, ка̄сыӈ ма̄т акваг яныг во̄ркве, я̄ ва̄тат ос хара пумканыт — ты пуссын То̄рум ма̄кве. Тэ̄лы порат тыт ва̄тихал во̄тасыг ос сака яныг ащирмаг ēмталы. То̄рум ма̄кве аквтуп тэ̄лы ӯлумн та ёхтаве. Са̄в ё̄р о̄щнэ ӯльпат, аквтуп На̄й-О̄тырыт, тӯйтыӈ кēнтыт пиным лю̄лēгыт. Вyйкан ха̄льквет, аквтуп маньнэ, хорамыӈ супыл масхатым та лю̄ляхо̄лэ̄гыт. Туи порат ма̄н тыг пил ва̄туӈкве ос ла̄хс атуӈкве ялантэ̄в. Лю̄лиӈ во̄ркве аквтуп пāвыл по̄хат лю̄ли ос во̄тныл ма̄н па̄в-лув та̄кыщ ӯргалытэ.
Тыт ам колум, ам колта̄глум. Ам ащо̄йкам наме Николай Евстафьевич Урванцев. Тав Октябрьский район Кеушки па̄вылт самын патыс. Ам ащо̄йкам нэ̄пак ловиньтаӈкве сака э̄рупты ос хӯл aлыщлаӈкве, во̄раяӈкве яланты. То̄ва порат а̄нум ёт выгтэ. Тав стихотворениет ос са̄всыр потрыт, хансы. Тā-наныл ам сака э̄руптыянум. То̄ват ам номиянум.
Аквматнакт мēн хӯл няслуӈкве ялсумēн, то̄нт тай наска̄ссыг хо̄тал палыт та ӯнлысмēн, нэ̄матыр ат пувсумēн. Ты щирыл ащо̄йкам пӯмащ стихотворение номылматас.
Хӯлкве, наӈ хо̄т, ау, ау —
Нэ̄матыр ат 
                   торгамтэ̄гум!
Мо̄лхо̄тал ты о̄лсын,
Ань аквтуп ма̄ ёлыпа̄лн 
                       ёл-ра̄гпысын.
Сорт хӯл а̄тим,
              хулюмхӯл а̄тим,
Наска̄ссыг ва̄рмаль та̄л
                             ӯнлымēн.
Воссыг на̄лув ат
                        минымēн —
Сыртап та̄им о̄лымēн.
Ащо̄йкам окружной конкурсыт о̄лыглан порат тув потранэ кēтыглы.
Ма̄н па̄влувт ащо̄йкам э̄руптаве, тав вēщкат, ка̄миньт сымпа хо̄тпа ос нэ̄мхотьютн лю̄ль ат ва̄ри. Ам таве китыг-ласлум: «Ащо̄йка, наӈын ты па̄вылт о̄луӈкве марщум а̄ти?» Тав а̄нумн ла̄выс: «А̄ти марщум. Хо̄т ам о̄лнэ ма̄м, тот ам сымум ос лылым о̄лы. Ам сымум ос лылым — ты ам Ня̄рихумит па̄вылквем».
