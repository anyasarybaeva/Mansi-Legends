
Рēтыӈ ю̄свой э̄тпос 8 хо̄талэ̄т Ха̄льӯст о̄лум пēс йис потрыт акван-атнэ кол 30 та̄лэ то̄влынув. Районув янытыл о̄лнэ ла̄тыӈ ва̄нэ ма̄хум, пēс йис потрыт ос э̄ргыт акван-атнэ хо̄тпат тамле кол о̄ньщуӈкве сака тахсыт. 
Ты урыл та̄н Ха̄льӯс мир­колт сосса мирн нё̄тмил ва̄рнэ Комитетт рӯпитам хо̄тпатн ла̄всыт, ань тамле колыл ӯнттуӈкве вос нё̄­тавет. Ты ка̄ркам хо̄тпат ла̄тӈаныл хӯнтамлавес, 1993 та̄лт рӯпитан колыл ёвтвēсыт, тох намаявес: «Научный фонд народа манси». Кӯщаиг Светлана Алексеевна Попова тав паттувес.
Ха̄льӯс научный фондын яныг нё̄тмил «Спасение Югры» общественный организация ва̄рыс. Са̄в­сыр э̄рнэ пормасытыл ёвтуӈкве, тув тотуӈкве нё̄т­вēсыт. Венгрия ма̄ныл о̄лум учёный нэ̄ Ева Адамо­вна Шмидт о̄с акваг нё̄тыс, э̄рнэ щирыл хумус рӯпи­таӈкве э̄ри, ма̄хум ёт потрамас, матыр-а̄ти хӯлтыглас. Ты э̄лы-па̄лт, 1991 та̄лт, тав хосытэ̄т Белоярский ӯст «Архив северных хантов» кол ӯнттувес. 
«Научный фонд народа манси» колт научный сотрудникыг о̄влэ̄т ты ма̄ньщи хо̄тпат рӯпита­сыт – Александра Ильи­ни­чна Тихонова, Татьяна Сергеевна Мерова, Раиса Калистратовна Бардина (Партанова), Николай Михайлович Садомин. Та порат та̄н ма̄ньщи хо̄тпатныл са̄в потыр, мо̄й­тыт, а̄мщит ос э̄ргыт ёл-хансыгласыт. Ань та ма̄хум са̄выӈпа̄лэ а̄тимыт, ос та̄н турсуяныл суйтэ̄­гыт, потраныл, мо̄йтыг­лам мо̄йтаныл нотэ-йисэ палытыл о̄луӈкве патэ̄гыт.
Светлана Алексеевна Попова Ӯй йӣквнэ ва̄р­малит о̄лыгламаныл по­рат ма̄ньщи э̄ргыт, йӣк­выт ос тӯлыглапыт кинан по̄слыглас. Тувыл ты о̄выл­тыт кина-охсат ва̄рыс ос нэ̄пакыт та̄ратас. То̄ва Ӯй йӣквнэ накыт палт тав пуӈктотыс.
Ты Научный фонд рӯ­пататэ о̄вылтахтаме по­рат та̄ра-патыс, ань Ха̄ль­ӯс район янытыл о̄лнэ ма̄ньщи мир коны­пал хантыт ос сараныт пēс потраныл, мо̄йтаныл о̄с ёл-хансуӈкве ро̄ви. Э̄лаль тох та рӯпитаӈкве патсӯв – маныр ёл-хансыгласӯв, хурит по̄слысӯв ос кина-охсат ва̄рсӯв, пуссын Научный фонд колн атыгласанӯв. 
Ётыл потрыт ос мо̄йтыт рущ ла̄тӈыг толмащлаӈ­кве патсанӯв, то̄ват нэ̄­пакыг ва̄рсанӯв. О̄выл нэ̄пакӯв тох намаим о̄лы «Сказки оленевода», тот са̄лы ӯрнэ Я̄сунт па̄выл хум Петр Михайлович Хатанев мо̄йтыглам мо̄й­танэ хансым о̄лэ̄гыт.
2003 та̄л яныгполь э̄тпосэ̄т Научный фонд колув йильпи щирыл намаявес – «Научный фольклорный архив манси». То̄нт ты кол тармыл кӯщаиг Любовь Васильевна Кашлатова паттувес. Тув ма̄ньлат хо̄тпат рӯпитаӈкве пат­ха­тасыт, потрыт ос мо̄йтыт акван-атнэ̄ныл коныпал та̄н наука тэ̄ла палт вуйхатасыт. 
Ма̄ньщи потрыт ос мо̄йтыт хунь тэ̄лсыт, хотьютн мо̄йтыглавēсыт, ёл-хансыглавēсыт, ты торыг Екатерина Михай­ловна Тихонова (Кашла­това) тав рӯпитас. Лариса Викторовна Попова ос ма̄ньщи мо̄йтыт ханищ­тас, нот палыт хумус та̄н пēнтхатасыт, мо̄тнув щирыл потыртавēсыт.
2003 та̄л ма̄нь таквс э̄тпосэ̄т Ха̄льӯс архив округ архивыт колн тӯл­вес. 2005 та̄лт ос та̄н пус­сын А̄с-угорский институт нупыл хасвēсыт, Ха̄льӯс Научный фольклорный архив институт филиалыг намаявес.
Та̄л котиль э̄тпосныл 2023 та̄лт А̄с-угорский институт кӯщай нэ̄пак хансыс, ань Ха̄льӯс архив рӯпататэ ёл та по̄илт­тавес. Тот рӯпитам нэ̄г Любовь Васильевна Кашлатова ос Анна Николаевна Алгадьева А̄с-угорский институт Белоярский филиалэ̄т э̄лаль рӯпитаӈкве патэ̄г.
Л.В. Кашлатова хансум ля̄ххалэ ма̄ньщи ла̄тӈыг Светлана РОМБАНДЕЕВА толмащластэ
