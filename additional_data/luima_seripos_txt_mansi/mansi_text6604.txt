
Та̄л котиль э̄тпост Общественный палатат рӯпитан кӯщаит ищхӣпыӈ ут хосыт акван-атхатыгла̄лсыт. Та̄н 2021 та̄л сыс хоты ва̄рмалит уральтым ос нё̄тым э̄лаль тотуӈкве патыяныл, ты урыл потыртасыт.
Ты кол кӯщай нэ̄ Ирина Максимова ла̄вме щирыл, ювле хультум та̄лт то̄ва тэ̄лат ёмащакв уральтаӈкве ат вēрмы­са­ныл, сака са̄в э̄тпос сыс ма̄хум халт яласаӈкве ат та̄ртвēсыт. 
Тувыл общественный палатат рӯпитан хо̄тпат та хольт та̄нки халанылт акван-потыртахтым ос акван-нё̄тхатым рӯпата­ныл ва̄рияныл, таима̄гыс тав аквъёт рӯпитан ма̄х­манэ̄н яныг пӯмащипа ла̄тыӈ ла̄выс.
Кӯщай ва̄ӈын нэ̄ Ольга Сидорова ты та̄лт маныр тэ̄лат тах уральтыяныл, та о̄вылтыт потыртас. 2021 та̄л округувт са̄в ва̄нэ нак та̄лыг паттувес. Ань наука тэ̄лат ос са̄всыр ханищтапыт о̄вылт э̄лаль тотуӈкве патыяныл. 

Наталья Комарова, округ губернатор нэ̄, мо̄лты инвестиционный тэ̄лат урыл потыртаме порат «Югорский стан­дарт» нампа ва̄рмаль хӯлтыстэ. Ань ӯсытт ман па̄влытт о̄лнэ колыт ос ма̄хумн э̄рнэ мо̄т са̄всыр колыт ӯнттавет, лё̄ӈхыл о̄с та̄ра щё̄питавет.
Тох Югра ма̄в о̄луп­са­тэ̄т тах но̄х-паты. Таима̄­гыс «Жильё и городская среда», «Демография», «Экология», «Безопасные качественные автомобиль­ные дороги» нампа про­ект-тэ̄лат Обще­ствен­ный палатан ва̄вет ос акваг уральтаӈкве патавет. 
Ка̄сыӈ проект палт пуӈктотнэ хо̄тпа пēриим о̄лы. Та̄н ань тэ̄ланыл та̄ра-паттысаныл ос ищ­хӣпыӈ ут хосыт ты о̄выл­тыт ка̄сыӈ кӯщай китыг­лавес. 
Тувыл йильпииг нам­тым «креативный индуст­рия» ханищтапыт урыл потыртасыт. Тав «Куль­тура», «Между­народная кооперация и экспорт», «Образование» ос «Здравоохранение», «Производительность труда и поддержки заня­тости» ва̄рмалит палт хӯлтыглаве. Та̄наныл э̄лаль тотнэ ма̄гыс о̄с са̄в щёс нё̄туӈкве э̄ри. 
Ты коныпал округт «Югра эндаумент» нампа фонд щё̄питаӈкве таӈ­хēгыт. Общественный ос внешний связь департа­ментыт кӯщай нэ̄ Елена Шумакова ла̄выс, олн сэ̄лнэ ты колыт акв яныг тэ̄ла ва̄рнэ ма̄гыс олна­ныл некоммерческий колытн мыганыл. 
Проектаныл щё̄питан ма̄гыс ма̄хум олныт о̄с тах мивет. Та̄н проекта­ныл а̄стынэ̄ныл юи-па̄лт та ва̄рнутаныл хосыт олн та̄нки э̄лаль сэ̄луӈкве вēрмēгыт. 
Общественный пала­тат рӯпитан хо̄тпат 2021 та̄л кастыл рӯпатаныл о̄вылтыт таи номсэ̄гыт, та̄н тэ̄лат пуссын ма̄кыг тотнэ ма̄гыс миркол кӯ­щаитн, государственный власть па̄лыл о̄с вос нё̄твēсыт. 

Ирина Максимова тох ты ла̄выс:
–Ма̄навн, акван-ат­хатам комиссиявт, ма̄хум та̄н ла̄внэ та̄рвитаныл ёт мӯсхалыг рӯпитаӈкве э̄ри. Комиссияв мо̄т обще­ственный советытн ма̄к ла̄тыӈ э̄лаль тоты ке, то̄нт та̄рвит тэ̄лат кӯпнитыг ос ёмасыг по̄хан-лаквтыянӯв. Ма̄нки ва̄рум рӯпатав ос э̄сгуӈкве патаве.
 
Общественный палата такви Совет ма̄хманэ халт мо̄т миркол кӯщаит ос государственный власть ёт потыртахтын ма̄гыс «рабочий группан» пуӈк­тотнэ хо̄тпа пēрияс.  
2021 та̄лт округ са̄к­коныт пирмайтан э̄лы-па̄лт, та хансым нэ̄пакыт та̄н о̄с вос ловиньтасыт ос матыр ка̄сащан манос хӯлтнэ ла̄тыӈ ла̄вуӈкве вос вēрмысыт. 
Ты таквс пēрияп тах ва̄раве, Общественный па­лата­ныл ма̄хум нё̄туӈкве тув во̄вавет ос пуссын ты тэ̄лат та̄н уральтым тах о̄нь­щи­яныл. 
Тамара МЕРОВА
