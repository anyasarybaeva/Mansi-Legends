
Сӯкыр э̄тпос о̄выл хо̄талэ̄т ня̄врамыт ма̄гыс «Лылыӈ со̄юм» кол Ханты-Мансийк ӯст рӯпитаӈкве о̄ста о̄вылтахтас. Та хо̄талт тот рӯпитан хо̄тпат мӯй ма̄хум во̄виньта̄лсыт. Ня̄врамытн ос та̄н ща̄нянылн-а̄щанялн ханищтан наканыл суссылтасыт ос сыре-сыр ханищтапыт ва̄рыгласыт.
То̄ва а̄гирищквет ос пыгрищаквет мо̄лты та̄л та колн ялсыт, та̄н ань ща̄гтым тув ёхтыгпасыт. Хосат тув ялантам а̄гит о̄с тот о̄лсыт, та̄н ань колледжит ха­нищ­тах­тэ̄гыт ос пӯмщалахтын ма̄гыс нас щалтсасыт. 
Ня̄врамыт тув ялантан ма̄гыс ща̄нянылн-а̄щанылн заявка-нэ̄пак хансуӈкве э̄ри. Ва̄рнэ ханищтапыт урыл ма̄хум ищхӣпыӈ ло̄псанылт ля̄ххал вос ловиньтэ̄гыт. Ты ялпыӈ хо̄талыл та̄наныл янытлы­янӯв, пуста̄гыл о̄лэ̄н ос са̄в мӯтра номтыл вос пинавēн.
Тамара МЕРОВА
 
