
Са̄всыр ханищтахтын колытыт ма̄-вит ӯргалан ва̄рмалит хумус э̄лаль тотавет, хумус ма̄-витув ма̄кыг ӯргалаве, ань ты тэ̄лат урыл округ мирколт са̄всыр кӯщаит потыртасыт. Та комиссият рӯпитан хо̄тпат «Учимся жить устойчиво в глобальном мире. Экология. Здоровье. Безопасность»  ос «Школьное лесничество» нампа проектыг урыл потрыт хӯнтлысыт. 
О̄влэ̄т ханищтап де­па­р­таментыт рӯпитан кӯщай нэ̄ Ирина Лашина ла̄выс, ма̄-вит ӯргалан ос таве сыстамыг о̄щнэ ма̄гыс хансум проектэ ёт та̄н М.В. Ломоносов нампа МГУ о̄лнэ ЮНЕСКО кол па̄лыл акван-нё̄тха­тым рӯпитэ̄гыт. Тувыл таве э̄лаль тотнэ ма̄гыс са̄всыр регионыт халт «сетевое партнёрство» намаим ва̄рмаль щё̄пита­сыт. Ань школат ханищ­тан са̄в хо̄тпат, ня̄вра­мыт, та̄н ща̄нь-а̄щаныл акван-атвēсыт ос пуссын акван-нё̄тхатым ма̄-вит ӯргалаӈкве ла̄ввēсыт.  Округув янытыл 16 ма̄т ты проект ёт рӯпитаӈкве та̄ра патсыт. Ты са̄всыр ханищтахтын колыт, та̄н Нефтеюганск, Пыть-Ях, Сургут, Урай ӯсытыт ос Сургутский районт о̄лэ̄гыт. Ётылнув иӈ ат ма̄т аквтох рӯпитаӈкве ка̄сащасыт, ань та̄н э̄рнэ нэ̄паканыл ос заявканыл департаментын вуйвēсыт. Мо̄таныт ущты нэ̄пака­ныл щё̄питыяныл ос та̄л оигпан э̄лы-па̄лт тах пир­майтавет. 
Та щирыл ке, округув янытыл янге-ма̄не пус­сын ма̄-витув ӯрга­лым о̄ньщи­яныл.  Та̄нки э̄лаль пуста̄­гыл о̄лнэ̄ныл ма̄гыс ты тэ̄ла э̄лаль тотыяныл, я̄т, тӯрыт сыстамыг вос о̄лсыт, сыстам лылыēпыл лылтуӈкве вос вēрмысыт. 

Мо̄т ва̄рнэ проектаныл «зелёный» детский сад ос «зелёная» школа нам­тым о̄ньщияныл. Ань ты тэ̄лат Лангепас ос Сургут ӯсыгт о̄лнэ нила школат рӯпитаӈкве вуйхатсыт. Мо̄т ма̄т ань ущты ты проект урыл ва̄ӈкве пат­сыт ос та̄н аквтох матыр ва̄руӈкве патэ̄гыт.
Тувыл аквта департа­ментыт рӯпитан хум Александр Гомзяк «Шко­ль­ное лесничество» нампа программа урыл потыр­тас. Ты тэ̄ла та̄н Сургут­ский государственный университет ёт акван-нё̄тхатым щё̄питасаныл. Тот наука ма̄гыс сыресыр ва̄рмалит ханищтаӈкве патавет. Ма̄в то̄румныл по̄слым хурит ёмщакв сунсыглыяныл ос порсыӈ, па̄ӈкыӈ ма̄-ло̄мтыт сыс­тамтаӈкве вос вēрмавет, тувыл э̄лаль са̄всыр порс тот ул вос атаве.
Яныг таквс э̄тпос о̄выл щисланэ̄т Сургут ӯст ты программан хансым тэ̄­лат урыл потыртаӈкве ма̄хум атхатэ̄гыт тах. Ос маныр та̄н ла̄вēгыт, хумус школат ня̄врамыт ханищтаӈкве патавет, ма̄н э̄лаль ос на̄нан хансэ̄в.
 
