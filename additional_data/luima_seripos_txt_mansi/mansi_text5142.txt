
Пēс пораныл А̄с я̄ ва̄та хосыт о̄лнэ ханты ма̄хум Э̄тпос яныгман порат пӯрлахтасыт. Ань юи-о̄выл та̄лытт ма̄лтыпыг ēмтнэ э̄лы-па̄лт яныг ӯсытт ос ма̄нь па̄влыӈ ма̄тт о̄лнэ сосса ма̄хманув пӯрлахтын ва̄рмаль о̄с ва̄рыглаӈкв патсыт, ханты ла̄тӈыл тав ла̄ваве - «Тылащ пори», ма̄ньщи щирыл – Э̄тпос пури.
Ос ты э̄лы-пал хо̄талт Ханты-Мансийск ӯс «То̄рум Маа» музейт атхатыглам хо̄тпат ня̄ньныл са̄т ӯйхул хурит (ты са̄лы, лув, мис, па̄ля ос щищкурек) ва̄рсыт. Та̄н халанылт венгр а̄ги о̄лыс, наме Чилла Хорват. Тав о̄с пасан ва̄тан ӯнтыл-мата̄лыс, ня̄врамыт ёт хурит ва̄рыс. Ты ня̄ньныл ва̄рим хурит мо̄тыт хо̄талт «йирыг тӯщтувēсыт».  
Пӯрлахтын хо̄талт э̄типа̄лаг музей ма̄т са̄в мир акван-атхатас. Кон сака кос во̄тыс ос тӯйис, ос ма̄хум ня̄враманыл ёт тув ёхтысыт, пӯмщалахтым тыгле-тувле ё̄мыгтасыт. А̄мпыӈ ма̄хум тот о̄с о̄лсыт. Та̄н а̄мпаныл рущ ла̄тӈыл «самоедыг» ла̄вавет. Ня̄врамыт ты а̄мпытыл маттем та пӯмщалахтасыт. 
Тувыл мӯйлын хо̄т-пат сун ӯлтта поргын ма̄н касуӈкв во̄ввēсыт, ма̄ньнув ня̄врамыт талква сун ӯлтта, яныгнув ня̄врамыт карыснув сун ӯлтта поргысыт ос йӣв нумпāлн пувыр ла̄кв па̄хвтысыт.
Са̄ӈквылтан та̄н та сумыллас, ма̄хум пēс кол по̄хат акван-атхатуӈкв ла̄ввēсыт. Ялпыӈ хо̄тал та о̄вылтавес. О̄влэ̄т ня̄врамыт са̄всыр пӯмыщ а̄мщил а̄мщувēсыт. Тувыл а̄гирищ ос мань пыгрищакве мирн потыртасы̄г, манрыг Э̄тпос нупыл намталахтуӈкв ос тулё̄выл такталаӈкв ат ро̄ви. 

Ханты нэ̄квет во̄р ляпат тӯйтныл ва̄рим пасан ва̄тан атхатасыт. Щар яныгпа̄лаг та̄н халанылт Евдокия Андреевна Нёмысова о̄лыс. Тав о̄влэ̄т по̄йкщас, сосса ма̄хум ма̄гыс ёмас посыӈ хо̄тал во̄выс, я̄т хӯлыӈыг вос о̄лэ̄гыт, во̄ранув во̄руй вос о̄ньщēгыт, са̄в пил вос яныгми. Ня̄врамаквет ща̄няныл-а̄щаныл ла̄тыӈ вос хӯнтлэ̄гыт. 
Та юи-па̄лт ня̄ньныл ва̄рим ӯйхул хурит йӣв касаил ла̄кква-яктувēсыт, пуӈканыл мāнт тармыл пинвēсыт, алпияныл ос а̄ныт хультсыт. Ма̄нт тармыл пиным тэ̄нут Э̄тпос нупыл та вущкасавес. 
Мӯйлын хо̄тпат о̄с пуссын пасан ва̄тан во̄ввēсыт, со̄ламатыл пинвēсыт, исум ща̄ил айтвēсыт, атыӈ ня̄нил тыттувēсыт. Тэ̄пъяла-маныл юи-па̄лт пуссын юв  та  мингаласыт.
