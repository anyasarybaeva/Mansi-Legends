

	Музеит янытлан кастыл 1977 та̄лт Россия па̄лыл мо̄т хо̄н ма̄н ла̄тыӈ кēтвес. Ос 1978 та̄л па̄сыл тот рӯпитан ма̄хум ялпыӈ хо̄талыл ва̄рвēсыт, ань 150 арыгкем са̄всыр ма̄тт ты хотал янытлаве.


		Ам о̄выл щёс Лангепасн минамумт, ты ӯс ос тот о̄лнэ ма̄хум урыл мощща ва̄сум. Ӯс хотмус ха̄щта̄лыг о̄лыс. Тувыл аквъёт рӯпитан нэ̄мēнтыл Музейно-выставочный центрын ялсумēн. Кол кӯщаиг о̄лнэ хум ёт Андрей Николаевич Дробышев ос са̄всыр суссылтапыт щё̄питан хум Александр Николаевич Седов ёт тот ты ва̄йхатсумēн. Тэ̄н пуссын суссылта
		пыт мēнамēн сус-сылтасанэ̄н ос ка̄сыӈ 

		тэ̄ла урыл я̄нас по-тыртасы̄г. Та юи-па̄лт мēн ӯс ва̄рмалит ос ӯст о̄лнэ то̄ва хо̄тпат ва̄рум ёмас тэ̄ланыл ма̄гыс ва̄ӈкве патсанмēн. 

		Ань ма̄ янытыл о̄лнэ ма̄хум аквтох музеин щалтнэ̄ныл порат хурит, пормасыт суснэ̄ныл сыс матыр ханищтэ̄гыт. Са̄всыр мирыт о̄луп-саныл, маснутаныл ос пēс та̄гыл о̄щнэ наканыл та̄ра-паттыяныл. Ня̄врамыт музеин ялантым о̄с номтыӈнувēг ēмтэ̄гыт, мо̄т хо̄тпа нупыл сымыӈыщ сунсым о̄лэ̄гыт. Музеит рӯпи-тан хо̄тпат тамле ёмас тэ̄лат акваг ты ва̄рēгыт. Тувыл ма̄хум та̄нки о̄с пӯмщалахтэ̄гыт, таима̄гыс мо̄лал та̄н лощит музей-колыл ӯнттувēсыт.

		Андрей Дробышев ла̄выс, ювле хультум хӯрум та̄л порат та̄н ӯсанылт са̄всыр ма̄нь музеит, искусство центрыт акван-тотвēсыт ос акв йильпи яныг колыл майвēсыт. Та̄н ань пуссын акв колт рӯпи
		тэ̄гыт. 

		Мēн музейт са̄в пӯмыщ ка̄саласмēн.

		То̄ва суссылтапыт ак
		ваг рӯпитэ̄гыт, мо̄-таныт мо̄рсыӈ порат щё̄пита̄лыглавет, то̄внакт пормасыт сус-сылтаӈкве мо̄т ма̄ныл тув тотыглавет. 

		Тувыл тот акваг суссылтан пормасыт, ху
		рит о̄с пēнтуӈкве вēр-мавет. «История го-рода» нампа колнакт Лангепас ӯс о̄вылтыт потыртэ̄гыт. Ты ӯс 25 та̄лэ ущтынув то̄влыс. Ты э̄лы-па̄лт тот во̄р о̄лыс, ма̄-во̄й хо̄нтвес ос тув аквты щёс ма̄хум 

		са̄в ма̄ныл рӯпитаӈкве ёхтысыт, о̄влэ̄т та̄н балокытт о̄лсыт, тувыл йӣв колыт ӯнттувēсыт. Ань тав ӯсыг ēмтыс, кирпащиӈ са̄в яныг кол ӯнттувес. Тот атпан 

		нупыл хӯрум со̄тыра са̄вит э̄лумхо̄лас о̄лы.  

		Хосат та̄гыл ӯст о̄л-мыгтам хо̄тпат то̄внакт ня̄в-рамыт э̄лы-па̄лт мовиньтэ̄гыт, ла̄вēгыт, та̄н о̄лнэ коланыл по̄хат ма̄хум пил ва̄тсыт ос во̄раясыт. 

		Ма̄-во̄й но̄х-винэ ва̄рмаль о̄вылтыт о̄с 

		я̄нас колнак щё̄питавес. Тот нефтяникыт пор-масаныл ос са̄всыр техникат суссылтавет. Соссаӈ ма̄хум ос «Природа Югры»  нампа колнак акв ляпан ва̄рвесы̄г. Та ēрт о̄лнэ хантыт о̄лупсаныл мӯсхалыг ханищтымат ос потраныл музеит акван-атымат. 

		Ма̄навн тот таи мӯстыс, са̄всыр о̄лыг-лам  накыт ма̄кыг щё̄-питавēсыт, пормасыт э̄рнэ ма̄н пинвēсыт, ос соссаӈ ма̄хум о̄лупсаныл урыл потыртым нэ̄матыр ат тэ̄лыгтэ̄гыт. Та̄н та ēрт о̄лнэ хантыт коныпал мо̄т ма̄т о̄лнэ хантыт ос ма̄ньщит пēс йис наканыл, коланыл  мощ мо̄т щирыл ке о̄лэ̄гыт, о̄с ва̄ганыл ос ма̄хумн хӯлтыяныл.

		Мо̄т колнакт ма̄ ёлы-па̄лт хо̄нтым сака пēс пормасыт суссылтавет. Андрей Николаевич ма̄хманэ ёт ты утыт 

		Сургут ӯс ляпат хо̄нтсаныл ос тувыл но̄х-хилсаныл. Та̄н пуссын ищхӣпыӈ ут хосыт  суссылтавет. 

		Пуссын ты выстав
		кат музеит акваг рӯпитэ̄гыт, та̄н хот ат вивет. Ос маныр ма̄гыс, маныр иӈ пӯмщалаӈкве ӯст о̄лнэ ма̄хум тув щалтсэ̄гыт, манхурип касылыт, э̄ргын-йӣквнэ накыт тот ва̄рыглавет, хумус ма̄хум ӯщлах-тэ̄гыт, ты урыл ам мо̄т 

		потыр тах хансэ̄гум. 

		Ань музеит рӯпитан хо̄тпат ма̄н ялпыӈ хо̄талыл  янытлыянӯв, ос са̄всыр мӯтраӈ ва̄р-малитын мӯй ма̄х-маныл вос ханищтыяныл, пӯмщалыяныл.

		 

		Тамара Мерова

		 

 
