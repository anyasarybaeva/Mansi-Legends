
Ты хурит нэ̄пак хаснэ нэ̄ Татьяна Петровна Швецова по̄слым о̄лы. Таве ам Ханты-Мансийск ӯст финно-угор писателит халт ка̄саласлум, потрамасмēн. Татьяна Петровна китыгласлум, хотыл о̄лы, маныр рӯпата ва̄ри. На̄н ань э̄лаль нэ̄ потре ловиньтэлы̄н.
– Ам Мордовия рес­пуб­ликаныл ёхтысум. «Чили­сема» нампа журнал ва̄рнэ колт ответствен­ный секретариг рӯпитэ̄­гум. Эрзя ла̄тӈыл стихыт хансэ̄гум, намум Мордо­вия республика писате­лит Союз палт тӯлвес. 
Омагум-а̄тягум эрзя хо̄тпаг. Мордовият эрзя ос мокша мирыг о̄лэ̄г, ты финно-угор ма̄хум. Ам Самарский область Шенталинский район Багана па̄вылт самын патсум, омагум-а̄тягум ту­выл о̄лэ̄г. Ты эрзя па̄выл, Самарский областьт там­ле па̄выл са̄в о̄лы. 
– Яныгмам па̄влынт ма̄хум ща̄нь ла̄тӈыл потыртэ̄гыт?
– Атхунь потыртэ̄гыт, ма̄н районувт са̄всыр ми­рыт о̄лэ̄гыт кос, ос эр­зян­ский ла̄тӈув район яны­тыл суйты, юн ма̄н о̄с ма̄нти ла̄тӈувтыл потыр­тэ̄в. Эрзя ма̄хманув Россия ко­ны­пал мо̄т хо̄н ма̄т о̄лэ̄гыт.   
Ам 2001 та̄л па̄сныл Саранск ӯст о̄лэ̄гум. Школа а̄стламум юи-па̄лт ты ӯст о̄лнэ Огарёв нампа университетт ханищтах­туӈкве патсум, филологи­ческий факуль­тет эрзя ла̄тыӈ отделение а̄стла­сум. Тувыл Саранскыт акваг та о̄лмыгтасум.  
Ӯст о̄лнэ ма̄ньлат хо̄т­панув эрзя ла̄тӈыл сака мощща потыртэ̄гыт, ла̄т­ӈув ма̄гыс сыманув ща̄р­гēгыт, хуньт тах пуссын рущ ла̄тыӈ нупыл та патэ̄гыт. 
– Мордовия ма̄т эрзя ла̄тыӈ коныпал ма̄хум мокша ла̄тӈыл потыртэ̄гыт, ты ла̄тӈыг аквхурипнувег о̄лэ̄г манос са̄всырыг?
– Мокша ла̄тыӈ щар мо̄т хурипа, халувт по­тыртаӈкве патэ̄в те, ла̄т­ӈа­нув акван ат ёхтэ̄гыт. Ам хунь атхуйплов та̄лум то̄влыс, ты мир о̄вылтыт ущ хӯн­тамласлум, ма̄н ля­павт мокша ма̄хум о̄л­нэ̄­ныл, ам ва̄ӈкв ат ва̄слум. Та̄на­ныл Мордовият ка̄­са­ла­санум, ань мокша ма̄­хум ёт ва̄йхатэ̄гум, аквъёт рӯпитэ̄в. 
– Ма̄н округувт хуньт о̄лсын? 
– Ты ма̄н о̄выл щёс ёх­тысум. Ма̄н палтув, Мор­довиян, нэ̄пак хаснэ нэ̄ Мария Кузьминична Ва­га­това (Волдина) ёхта­лас, ханты ос ма̄ньщи мирыг о̄вылтыт потыртас, хансум стиханэ ловиньтасанэ. Ётыл ам нэ̄пак хаснэ ханты хум Владимир Егорович Енов стиханэ эрзя ла̄тӈыг толмащласанум. Тувыл ам сака тахсум на̄н ма̄н ялуӈкве, ханты ос ма̄ньщи ма̄хум ка̄салаӈкве. Ань тынакт тыт аквъёт ты рӯ­питэ̄в, финно-угор писате­лит ос ханищтан хо̄тпат ёт тэ̄ланув урыл потыртэ̄в. 
Ма̄н, финно-угор ма̄хум, ла̄тыӈ щирыл рӯт мирыг о̄лэ̄в. Ань сустēмт, пēс йис та̄гыл о̄лупсанув аквхурипат – ма̄н пуссын э̄рыг-мо̄йт тотнэ, йӣквыт ва̄нэ мирыт, ма̄щтыр ма̄­хум. На̄н ма̄хманын ма̄н мирув хольт э̄рнэ пор­масаныл пуссын ка̄тыл та̄нки ва̄рияныл – суныт, ха̄пыт, тӯпыт, пасананыл-уласаныл, па̄йпаныл-со̄в­таныл, та маныр, та̄нти ва̄рēгыт, щаквщēгыт. 
– Татьяна Петровна, наӈ нё̄тнэ маснутыл о̄лэ̄гын, супын наӈти ю̄нтыслын манос нас ю̄нтылтаслын?
– Ты супум амти ю̄нтыс­лум, ат та̄л щё̄питаслум. Пēс ма̄хманув тамле маснутыл о̄лсыт, таима̄­гыс ам эрзя суп о̄ньщуӈ­кве о̄с сака тахсум. Тувыл суп ва̄рнэ то̄р ёвтсум, ю̄н­туӈ­кве та ӯнтсум. Нэ̄ хо̄т­панув э̄лнаӈ тох ты щакв­щисыт, а̄гирищит суп ос мо̄т э̄рнэ пормасыт ю̄н­туӈ­кве ма̄нь­та̄гыл ханищ­тахтасыт. Су­пум ва̄рнэм ма̄гыс ном­тум сака ёмас, ань таве ща̄г­тым маса­па̄лылум.
Финно-угор писателит хо̄нтхатыглапын Татьяна Петровна такви хансум ос мо̄т эрзя хо̄тпат нэ̄па­ка­ныл тотыс, библио­тека­тын мӯйлуптасанэ. Ла̄выс, та̄н мираныл Югра ма̄т о̄лнэ ма̄хумн вос ва̄ве, о̄лупсаныл о̄вылтыт нэ̄­пакыт вос ловиньтэ̄гыт.
Светлана РОМБАНДЕЕВА
