
Ма̄н о̄лнэ ма̄вт «Малый и средний бизнес и поддержка индивидуальной предпринимательской инициативы» нацпроект тэ̄ла хосыт са̄в хо̄тпат нё̄тавет. 
Тамле нё̄тмил государствав па̄лыл ва̄раве, ма̄хум ань та̄нти вос рӯпитэ̄гыт, олн вос сэ̄лэ̄гыт, о̄лнэ ма̄нанылн па̄рыс вос тотэ̄гыт.
Акв тамле крестьянско-фермерский хозяйство Октябрьский районт Унъюган па̄вылт о̄лы, Альфия Сидорова тав тот пуӈктоты. Хунь ущ рӯпитаӈкве патсыт, ок­руг па̄лыл 150 со̄тыра сол­ковил майлувēсыт.
Округ губернатор На­талья Комарова Ок­тябрьский районын ялме порат, ты ка̄ркам хо̄тпат ёт хо̄нтхатыглас, потрамас. 
Альфия Сидорова ла̄­выс, колта̄гыл ма̄хманэ ёт ты колт 2012 та̄л па̄сныл рӯпитэ̄гыт. Кит по̄х хо̄тпаг тув патхатасыг. Ӯйхулыт янмалтэ̄гыт, нё̄выль щё̄­питэ̄гыт, мис посэ̄гыт. Ту­выл нё̄выль сакватэ̄гыт ос мо̄т са̄всыр тэ̄нут ва̄­рēгыт, э̄л-тыналан ма̄гыс по̄льтыяныл. Щаквитыл мисво̄й, творог, ӯнтум щак­вит, сливочный во̄й ос сыр ва̄рēгыт.
2019 та̄лт крестьянско-фермерский хозяйства­ныл «Сделано в Югре!» нампа по̄сыл майвес. Альфия Сидорова ща̄гтым потыртас:
– Тамле по̄сыл маимав юи-па̄лт, ва̄рум тэ̄нутанув акв та та̄ра ёвтавет, ты ма̄гыс ам мирколт рӯпитан хо̄тпат янытлыянум. 2020 та̄лт 79 мис янмалтасув – 12 тонна нё̄выль щё̄питасув, 104 са̄вит тонна щаквит поссув. Ювле хультум та̄лт Нягань ӯст «Фермерская лавка» ла̄пка ӯнттысув, тот туп ма̄нти ва̄рум тэ̄нутанув тыналыянув.
Округ мирколныл кēтым ля̄ххал ма̄ньщи ла̄тӈыг 
С. Ромбандеева толмащластэ
 
