
Ты тув «Ма̄нь ӯскве» ня̄врамыт ӯщлахтын ма̄ хус та̄лэ то̄влы. Ты пӯмащ та̄ланэ янытлан кастыл щё̄питым о̄лыс.2013 та̄лт Департамент общественных связей грант  олн-нё̄тмил винэ щирыл ты пӯмащ номылматым о̄лыс. Ты ва̄рмаль ма̄н, «Ма̄нь ӯскве» ня̄врамыт ӯщлахтан ма̄т рӯпитан ма̄ньлат ма̄хмыт, ва̄-рыгласлӯв. Номылматым пӯмщув «Во̄рщик питииг» намтыслӯв. 

	Ты нам «Ма̄нь ӯскве» флагт во̄рщик ӯйрищ хорамыл ю̄нтым о̄лы. Таима̄гсыл ты э̄лаль ва̄рум ва̄рмалюв тамле намыл пиныслӯв. Яласан ма̄гсыл вуйлум грант - олныл мощнув ат то̄влувесӯв. Олнанув ёмщакв вос то̄вылхатэ̄гыт, ма̄н ма̄нти халувт олныл пинхатым нё̄тхатсӯв. 

	Янге-ма̄не пуссын аквъёт ва̄т нупыл акв хо̄тпа ӯсыт ос па̄влыт халт ва̄нтлысӯв. Халувт щар янгыг М.С. Мерова о̄лыс, щар ма̄ньлат ос Коля Семяшкин. Кӯщаитныл  Н.Г. Алексеева ма̄навн нё̄тым яласас. Тувыл «Ма̄нь ӯскве» ня̄врамыт ӯщлахтын ма̄наныл тармыл кӯщаиг о̄лнэ нэ̄ Л.П. Стаканова яласас. Ма̄н, яласан ма̄хум, халанувт аквъёт пуссын ёмащакв ва̄йхатэ̄в, юртыӈыщ о̄лэ̄в. Ты, улпыл, таима̄гыс лё̄ӈхув та̄рвитэ атыпыл тор-гамтаслӯв. Ат хо̄тал сыс лё̄ӈхув палытэ

	акв со̄тыра нёлолов са̄ттем вēрыстаг хультыс.  Ӯсыт ман па̄влыт халт ма̄н хӯрум машинал яласасӯв.

	О̄влэ̄т Саранпа̄выл ма̄хманув Павел Артеев ёт Приобье па̄выл мус йигмыгтасыт. Ма̄н ос мо̄тыт хо̄талт та̄н ётаныл хо̄нтхатнэ ма̄гыс Ханты-Мансийск ӯсныл тит машинал минмыг
	тасӯв. Хо̄талъя̄т порат акван-хо̄нтхатасӯв. Приобье па̄вылт тэ̄пъя-ламув юи-па̄лт та̄ра Белоярский район нупыл А̄с я̄ ӯлтта ханты ма̄ нупыл минмыгтасӯв. Касум па̄выл мус нила щё̄с минасӯв. Тув миннэ лё̄ӈхе састум, йильпииг ёмащакв щё̄питыма. Ам тув ялмумт хӯрум та̄лыг ēмтыс. Та порат лё̄ӈханыл тэ̄лы яласан во̄р лё̄ӈх хурипаг о̄лыс. Ань та лё̄ӈхе  атыпыл хащхаты. 

	Э̄типа̄лаг тӯрманлан э̄лы-па̄лт Касум па̄вылн ущта ёхтысӯв. Тот та̄ра йильпииг ва̄рим музей коланылн во̄ввесӯв. Музеяныл па̄выл оигпан во̄р щахылт ӯнттым о̄лы. Пēс пора о̄лупса суссылтан кол пӯсасэ пēс хольт тольхыӈ о̄вланылт сома но̄х-тӯщтым норыл ва̄рим о̄лы. Тув ляпан ро̄влахтамув порат, акв-тупмат со̄ль, пēс пора па̄вылн ёхтысӯв. Музеяныл ёмас нё̄тнэ колыг ӯнттыма. 

	Касум па̄вылт о̄лнэ «Нумсаӈ ёх» ня̄врамыт ёт ма̄н хосат юртыӈыщ о̄лэ̄в. Ка̄сыӈ тув акван-ёхталэ̄в. Таима̄гсыл ма̄н та̄н палтыланыл ёхтумув порат, па̄выл ня̄врамыт музей колт о̄лсыт. Ма̄н ётув ва̄щинтахтын кастыл та̄н ханищтан хо̄тпаныл ма̄н палтув во̄вхатасыт. Тот та̄н ма̄нав хо̄тал палыт ӯрсаныл. 

	Ма̄н, тув ёхтум мӯй ма̄хум, та̄ра яныг пасан ва̄тан исум ща̄й аюӈкв ӯнттувесӯв. Ща̄й аимав юи-па̄лт э̄лаль ва̄рнэ ва̄рмалянув урыл потыртахтасӯв. 

	«Нумсаӈ ёх»  ня̄врамыт ӯщлахтын ма̄ кӯщаиг Е.Т. Федотова о̄лы. Елена Терентьевна ты ӯщлахтын ма̄ рӯпитаӈкв о̄вылтахтаме па̄сныл рӯпиты.  Та порат тав нас воспитателиг о̄лыс. Таима̄гсыл тав ня̄врамытн сымыӈыщ э̄руптаве. 

	Э̄типа̄лаг ма̄н музей колт ма̄нттēв хультмув юи-па̄лт мо̄йтув суссылтан щирыл щё̄питаӈкв о̄вылтаслӯв. Хуньт хосат ма̄н таве титахтем щё̄с ёнгыслӯв, тувыл та. Ань ос йильпииг ёнгын ма̄гсыл таве ёмщакв щё̄питаӈкв э̄рыс. Нилахтем щё̄с поргысӯв, йӣквсӯв ос мовиньтасӯв. 

	Мо̄тыт хо̄тал а̄лпыл па̄выл ма̄хманув ёхталаӈкв патсыт. Хо̄талъятт тэ̄пъяламув юи-па̄лт суссылтапув суссылтаслӯв. Концертув палытэ акв щё̄сыг а̄ртмыс. 

	«Ма̄нь ӯскве» ня̄врамыт ӯщлахтын ма̄т ва̄рыглан наканув суссылтамув юи-па̄лт, ханты ма̄хманув нас астал ӯнлысыт. Хунь ма̄н та̄наныл титыглаӈкв патсанӯв, та̄н ла̄всыт: «Ма̄н ты мо̄йт урыл э̄лаль номсахтэ̄в. Юи-о̄выл порат нэ̄глынэ Даучун нампа хум ё̄вт ня̄лэ супыг-сакватаме юи-па̄лт, тав ётэ э̄лаль маныр ēмтыс, ты урыл номсахтэ̄в. Таима̄гсыл ты ма̄н суйта̄л, номсахтым ӯнлэ̄в». 

	Ма̄н мо̄йтув хунь а̄стыс, о̄влэ̄т та̄наныл ат торгамтасанӯв, маныр ēмтыс. Манрыг пуссын астал ӯнлэ̄гыт. Потыртамув юи-па̄лт, ущта пуссын та̄ра-патыс. 

	Та юи-па̄лт молямтахтым пормасанув машинан та̄лттысанӯв, ма̄нти  ӯнтсӯв, ювле акв та лё̄ӈхыл Нягань ӯс нупыл та минмыгтасӯв. 

	Тот ос Кадетский корпус нампа армият лусытан ня̄врамыт ханищтахтын колт мо̄йтув суссылтаслӯв. Та коланыл во̄рыӈ ма̄т о̄лы.

	Тот о̄с са̄в мир о̄лыс, та̄н халанылт ма̄ньщит ёхталасыт. Та̄н ла̄всыт: «Ма̄н ты суссылтап урыл мо̄лхо̄тал ущта ла̄ввесӯв. Са̄ртынув те ты ля̄ххал хӯлсӯв, са̄внув ма̄ньщи ёхтынув. Ты ма̄ньщит ма̄н о̄с ва̄ганӯв, акван-потыртахтасӯв, тыг вос ёхтэ̄гыт».  

	Хо̄тыл торыг ма̄н та̄ра мо̄йтув суссылтаслӯв. Мо̄йтув суссылтамув порат яныгпа̄лаг о̄лнэ ма̄хум самвитаныл вотымта̄лым суссыт. Концертув оигпаме юи-па̄лт ма̄хум ма̄н ётув ва̄йхатаӈкв, по̄слахтаӈкв ква̄лапасыт. Ма̄ньнув ня̄врамыт ёт ос туслы ёныг ёнгуӈкв «Ма̄нь ӯскве» ня̄врамытын ханищтавēсыт. 

	Акв та хо̄талт э̄типа̄лаг ма̄н Урай ӯс нупыл минмыгтасӯв. Тув ёмщакв турманлан порат ёхтысӯв. Тот ма̄н Силава нампа пēс ма̄ньщи па̄вылт э̄т хӯлсӯв. Та па̄выл Урай ӯсныл мощ по̄хатнув о̄лы. Ӯсныл та па̄выл мус лё̄ӈх палытэ нилахуйплов вēрыста. 

	Тот ос тув па̄лыт ня̄врамыт ӯщлахты-нэ̄ныл ма̄гыс «Юрсил» нампа ма̄ о̄лы. Кӯщаиг О.А. Фомичёва рӯпиты. Ольга Александровна та̄л палыт та па̄выл 

	тармыл о̄лы. Тот ат ёмас нор кол ос акв пувлын кол о̄лы. Ёмас урамыӈ, карс тарыг йӣвыӈ ма̄т па̄выл о̄лы. Таима̄гсыл тӯяг па̄влэ яныг вит порат витын ат а̄мараве.

	Тэ̄лы порат тув ос нас ӯщлахтан ма̄хум ёхталаӈкв вēрмēгыт. Хотьют во̄рыӈ ма̄т ёл-по̄йтсалуӈкв таӈхи те, манса̄вит хо̄тал о̄луӈкв ка̄сащи те, таса̄вит тот вос о̄лы, туп олн вос ойты. Ольга Александровна тох таквина̄тэ̄н олн сэ̄лы. 

	Силава па̄вылт э̄т хӯлымав юи-па̄лт Урай ӯсн минасӯв. Тот ма̄н ӯс библиотекат суссылтапув ва̄рыгласлӯв. Нэ̄пак ловиньтан колн ёхтысӯв, ма̄н ётув та̄ра тот о̄лнэ ма̄ньщи ма̄хманув ва̄йхатаӈкв о̄вылтахтасыт. Та̄н тот ща̄нь ла̄тӈувтыл щар ат потыртэ̄гыт. 

	То̄ва яныгпа̄лаг о̄лнэ ма̄хум акв-тит ла̄тыӈ ва̄гыт, тувыл та. Мо̄йтув суссылтамув юи-па̄лт, та̄н ка̄тпатта ра̄тым  

	хоса лю̄льсыт. Суссылтапувт ма̄н аквписыг ма̄ньщи ла̄тӈыл потыртасӯв, таима̄гсыл та̄нанылн хӯнтлуӈкв пӯмащиг о̄лыс. 

	Тувыл ма̄н ва̄т нупыл акв хо̄тпа та̄ра Ханты-Мансийск ӯс нупыл минмыгтасӯв. Ханты-Мансийск ӯсн ма̄н э̄ти хӯрум щё̄с порат ущ ёхтысӯв. А̄лпыл ос ка̄тыл хӯрит по̄слын хум Г.С. Райшев палт мо̄йт суссылтапув суссылтан ма̄гсыл атхатсӯв. Яласан ма̄ньнув ня̄враманув лё̄ӈхыт ва̄гта̄л патсыт, но̄х ворил ква̄лтты-санӯв.   

	Ка̄тыл по̄слын ма̄щ-тыр хум колт ма̄н ёлы кол накēт мо̄йтув суссылтаслӯв. Мо̄йтув суснэ ма̄гсыл налыман ляпатем хо̄тпа ёхталас. Та̄н халанылт соссаӈ мир Ассамблея кӯщай хум Е.Д. Айпин о̄лыс.  Суссылтапув сунсум ма̄хум ла̄внэ̄ныл щирыл, мо̄йтув а̄ртмыс, сунсуӈкв пӯмщиг о̄лыс. 

	Александр ВЬЮТКИН 

	 
