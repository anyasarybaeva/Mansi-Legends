
Округ прокуратура па̄лыл ня̄врамыт пусмалтан ос ӯщлахтын колыт пуссын уральтым о̄ньщавет. Мо̄лалнув прокурор хум Евгений Ботвинкин тамле тэ̄лат уральтан ма̄хум сапрāнин акван-атыгласанэ, та̄н хо̄т-а̄ти о̄лум накыт осн-паттысаныл ос аквтох э̄лаль рӯпитаӈкве потыртахтасыт.
Ты та̄л туи сыс ня̄врамыт ӯщлахтын ма̄гыс округувт 574 сыре-сыр колыт рӯпитаӈкве щё̄питавēсыт. Тох 475 колыт а̄гирищит-пыгрищит ёт хо̄тал палыт рӯпитасыт, та̄н смена щирыл са̄всыр школатыт ва̄рыг-лавēсыт. Тувыл 32 лагерин ня̄врамыт кит-хӯрум са̄тын ӯщлах-туӈкве тотыглавēсыт, ос то̄ва ма̄т мощ олн сэ̄луӈкве ро̄выс. Тыи ща̄рыщ ва̄тат пувлы-нэ̄ныл коныпал та̄н тэ̄пкант тэ̄лум утыт атэ̄гыт. 58 лагерит во̄р ма̄т палаткат о̄луӈкве ва̄рыглавēсыт, 6 ӯсыт ляпат ӯщлахтын колыг щё̄пита̄лвēсыт, кит ма̄т э̄тэ-хо̄латэ̄т ня̄врамыт о̄лсыт ос акв лагерь санаторият ва̄рыглавес. Округт о̄лнэ ка̄сыӈ хӯрмит ня̄врам хотты колн ӯщлахтуӈкве ялыс ос ка̄сыӈ са̄тыт хо̄тпа тот матыр нё̄тмил ва̄рнэ рӯпатан ханищтавес. Пуссын ты ва̄рмалит ма̄гыс округ бюджетныл кит млрд са̄вит солко̄ви та̄ставе.
Ань ня̄врамыт ёт нэ̄матыр пилыщма ул вос ēмталас, ты колыт комиссиян пуссын уральтым о̄щвēсыт. Ня̄врамыт са̄ккон щирыл ӯргалан кӯщай хум Иван Морозов о̄выл ла̄тыӈ ла̄выс. Та̄н сыресыр лагерит хансум нэ̄паканыл ловиньтыяныл ос рӯпитан ма̄наныл пуссын ёмщакв сунсыяныл. Лю̄ль ва̄рмалит хо̄нтэгы̄т ке, та̄наныл та̄ра щё̄питаӈкве ла̄вияныл. Тыи тэ̄нут па̄йтнэ колыт ёмщакв щё̄питым вос о̄лэ̄гыт, пусмал-тахтын колыт э̄рнэ тэ̄рпи вос о̄ньщēгыт. Тувыл ня̄врамыт рӯпата ва̄рнэ̄ныл сыс маснутыл ос тув э̄рмыглан пормасыл вос майлавет. Са̄в щё̄с та̄нанылн рӯпитаӈкве о̄с ат ро̄ви. Ос рӯпитам хо̄таланыл «трудовой» нампа нэ̄пакн хансым вос о̄лэ̄гыт.
Роспотребнадзорт рӯпитан хо̄тпат тэ̄нутыт, айнэ вит акваг уральтым о̄ньщияныл. Ня̄врамыт лагерьн щё̄-питан справканылт а̄гманыл лēккарытн ма̄кыг вос хансавет. То̄ват матхурип тэ̄нутыл тыттуӈкве ат ро̄вēгыт, пуссын ты о̄вылтыт ща̄нь-а̄щаныл о̄с вос ва̄гыт ос ла̄тыӈ хӯлтэ̄гыт. МЧС па̄лыл лагерит на̄йпос минэ кēрква̄лгыт акваг сунсавет, на̄й харыгтан утыт ост вос о̄лсыт ос ёмщакв вос рӯпитасыт. 
Тувыл таи лю̄лиг о̄лыглы, ань ня̄врамыт я̄т манос тӯрыт пувлуӈкве воратэ̄гыт. Ка̄сыӈ туи хотты ня̄врамыт щаквыт порсэ̄гыт. Тамле накыт воссыг ул вос ēмталасыт, тот ё̄р пиным рӯпитаӈкве э̄ри. 
Ань тэ̄лат пуссын уральтым юи-па̄лт 70 са̄вит са̄всыр лю̄ль накыт оснпатсыт. Тыгыл 38 тэ̄лат ёмщакв ханищтавēсыт ос тот 19 пуӈктотнэ хо̄тпат лю̄ль ва̄рманыл ма̄гыс сутытавет манос олн ойтуӈкве ла̄вавет, 15 э̄лумхо̄лас тэ̄ланыл ём-щакв ва̄рнэ̄ныл ма̄гыс хӯлтыглан ла̄тӈыл хасвēсыт ос 6 тэ̄лат палт кӯщаит халанылт иӈ воритотэ̄гыт.
 
