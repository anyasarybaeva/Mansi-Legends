
Ты тӯя ам Финляндиян Хельсинский университн финно-угор ла̄тӈыт ва̄нэ хо̄тпатн во̄выглавēсум. Ань финно-угор рӯтыт о̄лнэ мирыт ща̄нь ла̄тӈаныл  ханищтан колт Рихо Грюнталь кӯщай хумыг о̄лы. Тав ётэ рӯпитан учёныит са̄всыр проектыт щё̄питэ̄гыт ос тэ̄лаг ва̄рияныл.
 Сусанна Виртанен, тот рупитан нэ̄, мо̄лты та̄лт лӯима̄ ма̄ньщит ла̄тӈаныл ханищтан щё̄сыт щё̄питас. Тав ма̄ньщи потрыт финн ла̄тӈыг толмащлыянэ ос ты ка̄сыӈ предложеният  ловиньтым, та̄н тох та э̄лаль ханищтахтэ̄гыт. О̄выл курсыт 2019 та̄лт ва̄рыглавēсыт. То̄нт нёлолов финн а̄гит-пыгыт ханищтахтуӈкве ёхталасыт. Та̄н пēс ща̄нь ла̄тӈув нэ̄пакн хумус хансым о̄лыс, ма̄ньщи алфавит ос ань хумус потыртэ̄в, тыи та̄ра-пат­тысыт. 
2020 та̄л о̄вылтах­там порат нила а̄ги ма̄ньщи ла̄тыӈ э̄лаль ханищтаӈкве хультсыт. А̄гит 28 щё̄сыт сыс ма̄ньщи ла̄тӈыл потыр­таӈкве ханищтавēсыт. Тувыл та̄н та̄нки матыр-а̄ти э̄лаль вос паттэ̄гыт ос ётыл ма̄нь потрыт вос хансэ̄гыт. 
Ам тот о̄лмум сыс туп акв урокын уни­верситетт ялуӈкве а̄лы­масӯм, мо̄таныт ищ­хӣпыӈ ут хосыт о̄лсыт. Ты хо̄тал э̄лы-па̄лт уни­верситет кӯщай хум Яри Кавели Ниемеля ищхӣпыӈ ут хосыт потыртас. Тав ла̄выс, ма̄ янытыл корона­вирус а̄гмыл са̄в ма̄хум ēмтсыт. Лēкка­рыт ты а̄гм пусмал­тан тэ̄рпи иӈ ат хо̄нт­сыт, та сыс а̄гмыӈ хо̄тпат порсэ̄гыт. Ань тамле та̄рвит накыт та̄н палтаныл ул вос ēмтсыт, акваг ӯргалах­туӈкве э̄ри. Таима̄гыс аквъёт рӯпитан ма̄х­манэ ос университетт ханищ­тахтын а̄гит-пыгыт пуссын юил ищ­хӣпыӈ ут хосыт рӯ­пи­таӈкве ла̄всанэ. То̄нт ма̄н яныгпо̄ль э̄тпос ат­хуй­плов хо̄талэ мус юн ӯнлантаӈкве ла̄ввēсув. 

Та о̄выл лекциян кит финн а̄гииг универ­ситетн ёхтала­сы̄г, тыи Лаура Туоми­нен ос Кайсла Кахейнен. Ам тэ̄н ётэ̄н тот ва̄йха­тасум. Кит а̄гииг, Туули Савела ос Ида Аирасмаа ищ­хӣпыӈ ут хосыт по­тыр­тасы̄г. Тувыл Чилла Хорват, венгр а̄ги, о̄с ёхталас. Ты та̄л тав Хельсин­ский универ­ситетн о̄с во̄ввес. Тав ма̄ньщи ла̄тыӈ ва̄г ос ма̄н округувн ёхталас, ань ос йильпи ла̄т­ӈытыл пӯмща­лахты. Ань Чилла финн ос ливы ма̄хум ла̄тӈыг ханищ­таӈкве патсаге.
Сусанна Виртанен матахмат та̄л Венгрият о̄лыс ос венгр ла̄тыӈ ёмщакв ва̄гтэ. О̄влэ̄т такви о̄лнэ ма̄тэ̄т тав венгр ос ма̄ньщи ла̄тӈыл пӯмщалахтуӈкве патыс ос Сегед университетт э̄лаль ханищтасаге. Ань а̄гит та̄нки халанылт финн ла̄тӈыл потырта­сыт. Мēн Чилламēнтыл матыр ат ке торгам­тымēн, Сусанна о̄влэ̄т венгр ла̄тӈыл тавēн ла̄ви, тав ос а̄нумн рущ ла̄тӈыл толмащлытэ. 
Студентыт ханищ­тан ма̄гыс Сусанна ма̄ньщи потрыт, пēс э̄ргыт, мо̄йтыт пēс нэ̄пакытыт хо̄нты. Йильпи потрыт «Лӯима̄ сэ̄рипос» газетавт ля̄х­халыт ловиньтым ва̄г. Тувыл ты потрыт финн ла̄тӈыл толмащ­лыянэ ос а̄гит-пыгытн по­тырты. То̄ванакт та̄н аквъёт толмащлыяныл. Та щирыл ма̄хманув хумус о̄лэ̄гыт, маныр ва̄рēгыт, ма̄н хансум потранув­ныл та̄ра-паттым о̄нь­щи­яныл. 
Ам та̄н ма̄гсыланыл ма̄ньщи ла̄тӈыл дикто­фон хосыт потрыт хас­сум ос та̄н хӯнт­лы­саныл. Та̄нанылн ма̄н ща̄нь ла̄тӈув хӯнтамлаӈ­кве сака пӯмыщ о̄лыс. Тувыл та̄н та̄нки матыр потрыт о̄с щё̄пита̄лсыт, кина-охсаг хассаныл ос видео хосыт сус­сыл­тасыт. 
А̄нумн тыи сака мӯстыс. Тамле тэ̄лат та̄наныл экзамен ма̄гыс ва̄руӈкве э̄рсыт. Ам ювле минам хо̄талумт а̄гит экзамен мисыт. Сусанна ла̄выс, а̄гит пуссын ёмас оценкал пин­санэ.  
Мо̄тыт та̄лт ань тамле ханищтан тэ̄лат э̄лаль тотуӈкве номсэ̄гыт.  Финляндият а̄нумн таи мӯсты, тот ма̄хум ма̄нь та̄гыл финн ос швед ла̄тыӈ ва̄гыт, тувыл школат мо̄т мир ла̄тӈыт ха­нищтэ̄гыт. Та̄н тамле номтыӈ ма̄хум та.
Тамара МЕРОВА
 
