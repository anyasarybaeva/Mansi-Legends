
Та ювле хультум э̄тпост округ мирколт Ассамблеят рӯпитан хо̄тпат сапра̄ни ва̄рыгласыт. Кӯщаиг тот ханты о̄йка Еремей Данилович Айпин о̄лы. 
Та̄н ань сосса ма̄хум (ма̄ньщи, ханты ос ё̄рн хо̄тпат) ма̄гыс хансым са̄кконыт урыл потыр­тасыт. Ювле хультум 2019 та̄л сыс манаса̄вит солко̄ви тув майвес, ос ты олныт хумус холт­вēсыт.
Ань коронавирус а̄гм о̄лнэ̄тэ ма̄гыс, ка̄сыӈ кӯщай такви рӯпитан ма̄тэ̄т ӯнлыс. Ищхӣпыӈ утыл акван-о̄лтвēсыт ос ва̄рнэ рӯпатаныл урыл тина суссылтан то̄тап хосыт потыртасыт. 
Во̄рт о̄лнэ ма̄хум нё̄тавет
2018 та̄лт округ кӯ­щаянув яныг про­грам­ма-нэ̄пак щё̄пи­та­сыт. Тот та урыл хансым о̄лы, ма̄нь па̄влыӈ ма̄тт, во̄р ма̄тт о̄лнэ хантытн, ма̄ньщитн ман ё̄рнытн хумус нё̄туӈкв э̄ри.
Рущ ла̄тӈыл ты нэ̄пак тох ла̄ваве – «Устой­чивое развитие корен­ных малочисленных народов Севера». Ювле хультум та̄л сыс 126 млн 406 со̄тыра солко̄ви тув холтвес. 
Ань кӯщаит потырта­сыт, ты олныт 2019 та̄лт хумус ла̄кква-урт­вēсыт, хоты хо̄тпат нё̄твēсыт. Пуссын аквъёт 171 хо̄т­па нё̄твес, та̄н пуссын заявление-нэ̄пак хассыт. Та̄наныл 42 снегоход, 23 мотор, 1 ха̄п, 9 на̄й­пос ва̄рнэ станция, 4 прицеп ос мо̄т са̄всыр э̄рнэ утыт ёвтымат.
Хотьют такви ма̄тэ̄т о̄лы, рущ ла̄тӈыл стой­бищаг ман родовой угодияг тамле ма̄т ла̄вавет, та̄н о̄с олныл мивет. Тот о̄лнэ кол, па̄рткол ман мо̄т э̄рнэ кол ӯнттын ма̄гыс 32 хо̄тпа ос 5 община нё̄т­мил во̄всыт, та̄н о̄с пус­сын олныл майвēсыт. 
Ань 14 ма̄ньлат хо̄т­па лēккарыг, ня̄врамыт ханищтан хо̄тпаг ма­нос мо̄т э̄рнэ рӯпатан ханищ­тахтаманыл юи-па̄лт ма̄нь па̄влыӈ ма̄н рӯпи­таӈкв минуӈкв ка̄­са­щасыт. Та̄н пуссын о̄лнэ колыл ос олныл майвēсыт. 
Ханищтахтын ня̄врамыт олнаныл урыл
Ань ма̄ньщи, ханты ос ё̄рн ня̄врамыт уни­верситетыт манос кол­леджит ханищтахты­нэ̄ныл ма̄гыс олн те ойтэ̄гыт, ты олнаныл округ мирколныл ювле виӈкв ро̄ви. 
Мо̄лты та̄л сыс 107 хо̄тпа ты щирыл нё̄т­вē­сыт, та̄н ойтум олна­ныл пуссын ювле виса­ныл.
То̄ва сосса ня̄врамыт олныл о̄с нё̄тавет. Мас­нут ос тэ̄нут ёвтнэ ма̄­гыс, хаснэйӣвыт, нэ̄пак ёвтнэ ма̄гыс, юв тыгле-тувле яласан лё̄ӈханыл  ма̄гыс ойтум олнаныл о̄с ювле ойтавет. 
Ос ка̄сыӈ ханищтах­тын ня̄врам ат нё̄таве, тав омаге-а̄тяге мощща олн те сэ̄лэ̄г, то̄нт ущ нё̄таве. Ань кӯщаит ла̄в­сыт, мо̄лты 2019 та̄л сыс 1 со̄тыра 944 колта̄гыл тох нё̄твес. Хӯрумхуйп­лов щēмья лё̄ӈх ма̄гыс олн во̄всыт, акв со̄тыра 928 щēмья ня̄вра­мыт маснут ёвтнэ ма̄гыс олн во̄всыт. 
Пēс ва̄рмалит, пēс накыт э̄лаль тотнэ ма̄хум
Ань са̄в хо̄тпа ловинь­тан нэ̄пакыт та̄ртнэ ма̄­гыс, матыр мо̄т пӯмыщ тэ̄ла ва̄рнэ ма̄гыс проект нампа тэ̄ла щё̄питэ̄гыт, ёмащакв ос э̄рнэ щирыл нэ̄пакыт хансыяныл ос мирколн тēтыяныл. 
Тувыл тот рӯпитан ма̄хум та̄н халанылт касыл ва̄рēгыт, хотью­таныл щар ма̄к пӯмыщ тэ̄ла ва̄руӈкв таӈхи. Та хо̄тпа но̄х та паты. Тав округ мирколныл грант-олныл миве.  
Ань ты ёмас тэ̄ла о̄лнэ̄тэ ма̄гыс са̄в хо̄тпа тамле нё̄тмилыл мивет, са̄в пӯмыщ нэ̄пак та̄р­таве. Са̄всыр ялпыӈ хо̄­талыт ва̄равет – «Ӯрин­э̄ква хо̄тал», «Ӯй йӣкв», «Ворщик хо̄тал», ма̄нь­ха̄­пыл товнэ касыл Нефтеюганский районт.
Сосса мир о̄лупса урыл, пēс йис наканув ос ва̄рмалянув урыл ма̄ янытыл мир вос ва̄гыт, округ мирколт рӯпитан яныг кӯщаит э̄лы хо̄н ма̄н ялэ̄гыт ос та урыл потыртэ̄гыт. Мо̄лты та̄лт са̄всыр кӯщаит Нью-Йорк (США) ос Париж (Франция) э̄лы хо̄н ма̄н ялсыт. 
Россия янытыл са̄в­сыр ӯсытн делегациял о̄с ялсыт, тот сосса мир урыл потыртасыт. Хо̄т-а̄ти яласан ма̄гыс та̄н ты программан хансым олныт холтыяныл. 
Ань Ассамблеят рӯ­питан хо̄тпат ты урыл доклад хӯнтлысыт. Та юи-па̄л хо̄талт ос округ Дума депутатыт ты ва̄р­малит урыл потырта­вē­сыт. Та̄н пуссын ла̄в­сыт, «Устой­чивое развитие коренных малочислен­ных народов Севера» нампа программа щирыл кӯщаит ёмащакв рӯ­пи­тэ̄­гыт, тув та̄стым ол­ныт пуссын э̄рнэ тэ̄лат ма̄гыс холтавет.
Валентина УЗЕЛЬ
