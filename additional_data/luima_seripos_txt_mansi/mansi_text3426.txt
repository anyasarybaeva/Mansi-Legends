
Ювле хультум та̄л ва̄т са̄грапнал э̄тпос 23 хо̄талэ̄т округ кӯщай нэ̄ Наталья Комарова ма̄н ма̄вт о̄лнэ мирн ла̄тыӈ тēтыс. Потыртас, та та̄л сыс маныр рӯпата та̄н ва̄рсыт, э̄лаль хумус рӯпитаӈкв патэ̄гыт.

	Потыртаме порат тав акв пӯмыщ ва̄рмаль урыл ла̄выс. 1193 та̄лт хансым сака пēс нэ̄пакытт (та̄н рущ ла̄тӈыл ла̄вавет – «новгородские летописи») ма̄н ма̄в урыл хансым о̄лы. Ты тэ̄ла о̄лме па̄сныл мощēрт 825 та̄лыг тах ēмты. Тот тох хансыма – ты ма̄т «ляпинский княжества» о̄лыс.

	Округ кӯщаюв ань ла̄выс, пēс тэ̄лат ханищтан учёныит ты тэ̄ла ёмащакв вос ханищтыяныл. Ос маныр рӯпата ва̄руӈкв э̄ри, 2018 та̄л мус вос ва̄рияныл. Та та̄лт округувт конференция тах ва̄раве, са̄всыр яныг учёный ма̄хум тыг тах во̄вавет, тот сака пēс ва̄рмалит урыл потыртаӈкв тах патэ̄гыт.

	Ты рӯпата о̄вылтан ма̄гыс ты э̄тпост округувт комиссия атвес, тув археологыт, историкыт ос мо̄т са̄всыр ма̄хум хасвēсыт. Та̄н ань э̄лаль план-нэ̄пакыт хансэ̄гыт. Ос маныр ва̄руӈкв номсэ̄гыт, та̄н ля̄ххал тотнэ ма̄хумн тах потыртэ̄гыт.

	Ты тув ос мо̄тыт тув порат Ха̄льӯс район нупыл экспедицият тēтавет. Саранпа̄выл ос Ло̄пмус нупыл археологыт ос мо̄т учёный ма̄хум тах ялэ̄гыт. Та̄н тот «Ляпинский городищег» ла̄внэ ма̄ тинсуӈкв патыяныл. 

	Ма̄к яныг археологыг о̄лнэ хум Георгий Петрович Визгалов ань ла̄выс, наука ма̄хум ты щирыл номсэ̄гыт – «Ляпинский городище» тав ул Ло̄мпус ляпат о̄лы. Та̄н ва̄рп э̄ква Ӯс щахылт манос та ляпат ул тот пēс йис порат ма̄ньщи ка̄нащ Ищтапан Ля̄па о̄лум ма̄тэ тот ты о̄лыс.

	Ищтапан Ля̄па ка̄нащ урыл о̄с сака пēс нэ̄пакт хансым о̄лы. 14 нот порат ма̄н ма̄вн рущ ма̄хум ёх-таласыт. Та̄н ща̄лыг-олн а̄ныт во̄руй совыг пēнтсыт. Та порат ты Ищтапан Ля̄па ма̄ньщи ка̄нащ ты ва̄щинтасыт ос тав урēтыл нэ̄пакт хасмыт.

	Сака пēс йис пора округувт ань тыг мус ёмащакв ат ханищтавес. Ма̄н ма̄вт 1930 та̄л юи-па̄лт ма̄хум хумус о̄лсыт, туп та урыл хансым о̄лы. Ань ты тит та̄л сыс 2018 та̄л мус маныр йильпииг хо̄нтаве ман та̄ра-паттаве, учебникыт хаснэ ма̄хум йильпи ханищтахтын нэ̄пакытт ты урыл хансэ̄гыт.

	Михаил Фёдорович Ершов А̄с-угорский институтт рӯпиты, тав исторический наукат кандидат нам о̄ньщи. Тав ань ла̄выс, учёныит яныг рӯпата тах ва̄рēгыт, та рӯпатаныл рущ ла̄тӈыл «академическииг» ла̄вияныл. Та̄н ма̄н округув историятэ йильпииг хансыяныл, 8-9 са̄вит осыӈ наука нэ̄пак тах та̄ратэ̄гыт. Та юи-па̄лт школат ханищтахтын ня̄врамыт ма̄гыс йильпи учебникыт тах хансавет.

	Ты йис мус ма̄н о̄лнэ ма̄в нэ̄мхотьютн ёмащакв ат ханищтавес. Ань ты ёмас тэ̄ла осн-паттым юи-па̄лт учёныит маттем рӯпитаӈкв тах та патэ̄гыт. Ос ань таи ёмас, пēс йис ма̄ньщи ма̄хманув татем та̄ксарыг, ё̄рыг та о̄лмыт, 1193 та̄л порат тыналахтым яласам рущ купсат та̄н о̄вылтыт та̄нти нэ̄паканылт хансыгламыт.
