
Ханты ма̄хум халт ка̄тагēт ёмщакв ма̄щтырлан хум о̄лы, тав наме Николай Анатольевич Тасьманов. Тав рӯтанэ пуссын Касум па̄вылт Белоярский районт о̄лэ̄гыт.Коля ма̄нь та̄гыл са̄лыӈколт яныгмас. Хум хо̄тпанэ матыр ма̄щтырланэ̄ныл порат, пыг-рищ аквписыг та̄н ляпанылт ё̄ӈхатахтыглас, сунсыс, ма̄ныр хумус ва̄раве. Мощ яныгнувēг ēмтыс, такви ёргуӈкв ос са̄грхатуӈкв патыс. Та па̄сныл тав ань ты хо̄тал мус аквписыг маныр э̄ри, пуссын ма̄щтырлы. Ва̄рум рӯпатанэ ма̄гсыл 2006 та̄л «Народный мастер России» намыл майвес. 

	Николай ань Касум па̄вылт о̄лы. Йильпи музейт кӯр па̄лтыглы ос нас мо̄т рӯпата ва̄ри. Та коныпал тав иӈ тув па̄лыт ос ня̄врамыт ӯщлахтан «Нумсаӈ ёх» ма̄т рӯпиты. Тот тав ня̄врамыт ма̄щтырлаӈкв ханищты. 

	Тав ла̄ви: «Ня̄врамыт ёт рӯпитанэм порат, та̄н юи-па̄ланылт аквписыг сунсуӈкв э̄ри. То̄ва ня̄врамыт касай пувуӈкв ат ха̄сэ̄гыт. Матараныл хотум те ēмтапи, ты урыл тах ам титыглавем. Ёмас хунь титах-хӯрмах ня̄врам  ханищтахты. Та̄н аквписыг самыл сунсым ёрыгхатэ̄гыт. Касае лю̄льсаӈнув те выгтэ, та̄ра наӈки. Тувыл та̄н ма̄к ма̄щтырыг та ēмтэ̄гыт. Ам ханищтам то̄ва ня̄враманум а̄нумыныл ма̄щтырнувēг матыр ва̄руӈкв ханьщувласыт. Мо̄т ущты касай ка̄тын винэ ня̄врамыт ёт рӯпитаӈкв а̄нумн нё̄тэгыт. Ты магсыл ам та̄наныл во̄рын 

	щёпыр па̄тлуптаӈкв ос хӯл а̄лыщлаӈкв тотыглыянум». 

	Ты ёмас потрыӈ хумин ам ла̄вēгум: Ма̄щтырлан пормасанэ та̄кыг, хорамыӈыг вос а̄ртмēгыт. Тамле ёмас хо̄тпа э̄лаль о̄лнэ хо̄таланэ вос са̄вмēгыт, На̄й-О̄тыранэ̄н вос ӯргалаве!

	Александр ВЬЮТКИН

	 
