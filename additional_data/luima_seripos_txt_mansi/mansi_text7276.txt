
Ханты-Мансийск ӯст о̄лнэ  «Лылыӈ союм» ня̄врамыт ханищтан колныл кит хо̄тпаг мāньщи мирувн паща ла̄тыӈ кēтэ̄г. Тыи Раиса Мартыновна Гаврильчик ос Владимир Савельевич Меров йильпи та̄л о̄вылтахтын кастыл ма̄ньщиянув пуссын янытлыянэ̄н:
– Я̄тил, тыныӈ ма̄ньщи ма̄хум, на̄нан пуссын 2022 йильпи та̄лыл янытлыянмēн. Ань хоты хумыт во̄раēгыт, та̄н во̄руй ка̄тн вос паттэ̄гыт, хӯл алыщ­лан ма̄хум – са̄в хӯл вос пувēгыт. 
Са̄лыӈ ма̄хум пуста̄гыл ё̄рнколанылт вос о̄лэ̄гыт. То̄рум посыӈ хо̄талыг, сыстамыг вос о̄лы ос са̄­лыяныл Нё̄р тапа̄лн ос ювле акваг кӯстырыг вос ха̄йтыгтасыт. 
Ма̄нь па̄вылт ман яныг ӯсыт о̄лнэ ма̄ньщи­янув са̄в олн сэ̄лнэ ма̄т вос рӯ­питасыт, ня̄врамыт ном­тыӈыг вос ханищтахтасыт. Пус ка̄т, пус ла̄гыл! То̄рум ёт, О̄тыр ёт!
Владимир но̄х-патыс
Тувыл мо̄лты та̄л ты кит ма̄ньщиягув тэ̄нки рӯпататэ̄н ма̄гыс сака янытлавесы̄г. Владимир Савельевич Меров Москва ӯсн ща̄нь ла̄тыӈ ханищтан хо̄тпат халт касуӈкве ялыс. Тот Россия янытыл о̄лнэ налыманкем ханищтан хо̄тпат кассыт. 
Владимир Савельевич «Учитель-мастер» но­ми­нацият о̄выл места вис. Тав ма̄ньщи э̄ргыт, са̄ӈквыл­тан та̄ныт урыл потыртас, жюри-хо̄тпатн уроке сака мӯстыс. 

Раиса Мартыновна Гаврильчик рӯпататэ ёмщакв ва̄рнэ̄тэ ма̄гыс Ханты-Мансийск ӯс мир­колныл грамотал майвес. Тувыл ма̄н редакция-колувн щалтсас, ма̄н таве о̄с э̄сгын нэ̄пакыл мӯйлуптаслӯв. Тав ювле тамле ла̄тыӈ ла̄выс:
– Ам на̄нан, ля̄ххал тотнэ хо̄тпат, ялпыӈ хо̄тал кастыл янытлыянум. Ма̄н ма̄ньщи газетав ам сака э̄руп­тылум. Ва̄глум, ма̄ньщи ма̄хманув таве почта хосыт акваг ӯрия­ныл, тот са̄всыр ля̄ххалыт ловинь­тэ̄гыт, матыр-а̄ти тэ̄лат та̄ра-паттым о̄нь­щи­яныл. 
Тувыл ня̄враманув ма̄ньщи ла̄тыӈ о̄с ханищ­тэ̄гыт. Ань та̄н хотыл воссыг ща̄нь ла̄тӈув кинсыяныл, тамле газета о̄ньщēв, сыманувт такем ёмас. Та̄н пēс накыт вос ва̄ганыл, ам пыгум ос а̄гим «Лылыӈ со̄юм» колт, юн потыртаӈкве мощ о̄с ханищтыягум. «Лӯима̄ сэ̄рипос» газета юв тотыглаве, тэ̄натэ̄н суссылтылум. 
Пуссын пуста̄гыл о̄лэ̄н, э̄лаль са̄в ёмас ля̄ххалыт вос ēмтэ̄гыт, нэ̄матыр лю̄ль а̄гм ман пилыщмаӈ нак ул вос ēмты. То̄рум ёт, О̄тыр ёт э̄лаль о̄лэ̄н!
Тамара МЕРОВА
