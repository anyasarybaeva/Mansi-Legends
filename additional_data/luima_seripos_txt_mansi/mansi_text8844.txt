
Россия Президентув Владимир Путин 2024 та̄л Колта̄гыл янытлан та̄лыг ла̄выстэ ос таима̄гыс та̄л котиль э̄тпост хо̄т-а̄ти ялпыӈ хо̄талыт ва̄рыглавēсыт. Ханты-Мансийскат та э̄тпос ва̄т нупыл хо̄т ос ва̄т нупыл са̄т хо̄талыгт Арт-резиденцияг ла̄внэ колт мӯй ма̄хум акван-атыглавēсыт. Тот Щēмьяг намтым та̄л ма̄гыс округт о̄лнэ ма̄хум янытлавēсыт ос та̄н ищхӣпыӈ утыт кина охсат суссыт.
Тув Уральский Феде­ральный округ янытыл кӯщай хум Владимир Якушев ос ма̄н округувт кӯщай нэ̄ Наталья Комарова ёхталасы̄г, тэ̄н Щēмьяг намтым та̄л янытластэ̄н. Владимир Якушев ла̄выс: «Ка̄сыӈ э̄лумхо̄лас ма̄гыс щēмья – ты ма̄к матыр о̄вылтан ва̄рмаль. Тав ёмас ман лю̄ль накын ханищтаве, таитыл тав э̄лаль та о̄лы ос такви щēмьяӈыг ēмтнэ порат ханьщувлым пи­щанэ э̄лаль тах тотыянэ. Ма̄н Президентув ос Россия мирколыӈ кӯщаит ща̄нитн ня̄врам янмалтан накыт акваг ӯргалавет. Ты та̄лт ма̄н щēмьятыт ёмас ма̄к о̄лнутанэ э̄рнэг ӯргалы­янӯв ос мирытн потыр­тыянӯв». 
Тувыл кӯщай хум «Ро­ди­тельская слава» нампа ма̄гылн тагатан по̄с Виктория ос Эдуард Лужец­кий щēмьян мӯй­луптас. Ты нэ̄г-хумыг Югорск ӯст о̄лэ̄г ос нила ня̄врам янмалтасы̄г. РФ Прези­дентув па̄лыл яныт­лан пищма Елена Грида­сова Нижне­вартовск ӯс­ныл о̄лнэ нэ̄н майвес. Тав «Матери России» колт пуӈктоты ос са̄в ня̄врам, а̄гмыӈ-мосыӈ ня̄врам ян­малтан ма̄гыс янытла­вес. 
Наталья Комарова Когалым ӯсныл ёхталам Зульфия Нигматулина, Пыть-Ях ӯсныл Светлана Веделева, Октябрьский районныл Елена Власова «Материнская слава» нампа ма̄гылн тагатан по̄сытыл мисанэ. Ос Когалым ӯст о̄лнэ хум Рустам Нигматуллин «Отцовская слава» по̄сыл мистэ.  
Ты коныпал Наталья Владимировна «К 80летию снятия блокады Ленинграда» нампа по̄с урыл потыртас. Ос Ханты-Мансийскат о̄лнэ Нина Дмитриевна Филатова, Лариса Дмитриевна Гавриленко ос Лидия Васильевна Филатова матумпа̄ла э̄кват тамле по̄сыл мӯйлуптасанэ. 
Тувыл акв сосса щēмья Татьяна Бахтиярова ос Виталий Русскин о̄вылтыт ла̄выс. Ты нэ̄г-хумыг мо̄лты Москват ва̄рим «Родные – Любимые» мирхал форумыл На̄ил пēламтым ла̄мпа тотсы̄г. Ань ты ла̄мпа тэ̄н ос ма̄нь а̄гитэ̄н ёт Ханты-Мансийский ЗАГС-колн мистэ̄н. 
Округт о̄лнэ ма̄хум Колта̄гыл та̄лыл янытлан ма̄гыс Донецкий Республи­каныл герой-хум Артём Жога ёхталас. Ты э̄лы-па̄лт тав юнармейцат, кадетыг ханищтахтын а̄гирищит-пыгрищит, ЮГУ военный кафедрат студентыт ёт акван-хо̄нтхатыглас ос такви щēмьятэ, о̄лупсатэ урыл потыртас. Югра ма̄в урыл са̄в щёс ёмас ла̄тыӈ хӯлыглас кос, ань такви самыл сунсым са̄всыр мирыт акван-юрщхатым о̄лнэ ва̄рмаль ка̄салас. Тувыл тав ма̄тэ вуянтан ос та ляпат хо̄нтлан ма̄хум ма̄гыс яныг пӯмащипа ла̄тыӈ ла̄выс. Та хо̄нтлан порат тав ма̄ньлат пыге порславес, та юи-па̄лт такви о̄с хо̄нтлуӈкве минас.   
Щēмьят пуссын ёмщакв ӯщлахтасыт 
Ань Арт-резиденция колт щēмьят янытлан по­рат сыре-сыр суссылта­пыт, ханищтан щё̄сыт, касылыт ва̄рыглавēсыт. Ща̄нь-а̄щит ня̄враманыл ёт тот хо̄тал палыт ка̄с ва̄руӈкве, нас ӯщлахтуӈ­кве во̄виньта̄лвēсыт. 
Тох «То̄рум Маа» музейт рӯпитан ма̄хум ханты ос ма̄ньщи пēс ён­гилыт суссылтасыт. Та̄н тот мо̄йт мо̄йтсыт, а̄мщит а̄мщисыт. Куклаӈ театрыт рӯпитан хо̄тпат «Варежка» нампа фестиваль урыл потыртасыт ос та̄нки ма­тыр ощхуль ва̄рнэ тэ̄ла­ныл суссылтасаныл. Ня̄в­ра­мыт са̄всыр ищхӣпыӈ машинкал ёнгалтавēсыт. 
Мо̄т ма̄т ма̄хум та̄кса­рыг о̄луӈкве ханищтавē­сыт, та̄н тот поргысыт ос ха̄йтыгтасыт. Тувыл СВО хо̄нтлан ма̄хум ма̄гыс маснут ю̄нтнэ ос щулки­ныт сагнэ ва̄рмалит о̄выл­тыт «Шьём для наших» суссылтап о̄лыс. Тот хотьют матыр ва̄руӈкве ка̄сащас, таи та ва̄рыс.  
Тамара МЕРОВА
