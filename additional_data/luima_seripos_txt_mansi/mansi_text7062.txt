
Сӯкыр э̄тпос 1 хо̄талэ̄т 2021 та̄л Октябрьский район Нягань ӯст сака ма̄нь ня̄врамыт ма̄гыс ясли рӯпитаӈкве о̄вылтахтас. «Сказка» нампа ня̄врамыт садикт я̄нас колнак щё̄питавес, намаявес «Кроха». Тув ань кит э̄тпосыл яныгнув ня̄врамыт тотыглавет.
Тамле ма̄нь ня̄врамыт ёт рӯпитан ма̄гыс, вос­питателит я̄нас програ­м­ма хосыт ханищтавēсыт. Ань ва̄ганыл, хумус та̄­наныл ӯргалаӈкве э̄ри. 
«Сказка» садик кӯщай нэ̄ Нина Линник ла̄выс,  колнаканылт э̄рнэ матыр пуссын о̄лы: уласыт, ня̄в­рам ма̄нигтан ос пēрга­та̄лнэ пасан, тыттын мāгыс ула­сыт, са̄всыр ёнгилыт.
Ты ясли ва̄руӈкве садикт рӯпитан нэ̄квет номылматсыт. Та̄н ня̄в­раманыл ёт юн о̄лсыт, акваг ла̄всасыт, рӯпитаӈ­кве тахнувыт кос, ос кояныл иӈ ма̄нит. Тувыл ка̄р­кам омат э̄рнэ нэ̄па­кыт щё̄пи­тасыт, грант-олн винэ ма̄н кēтсаныл. Тэ̄ла­ныл но̄х-патыс, ясли ва̄рнэ ма̄гыс 550 со̄тыра солко̄вил кēтвēсыт. Та олнытыл ясли ко̄лнак ты щё̄питасыт. 
Няганьт о̄лнэ ма̄хум ма̄нь ня̄враманыл яслин миӈкве сака ат тахнэ̄ныл, нас садикн тай тотыглы­яныл. Ты тэ̄ла ущ ва̄рвес, то̄ва ат хӯлыгластэ ясли урыл, хотьют ка̄сащи, ня̄враме тув тах хансытэ.
Нягань ӯст ханищтап ос наука комитет палт пуӈктотнэ хо̄тпа Ирина Ерофеева ла̄выс, ань колыӈ садикн 133 ня̄врам яланты. Нягань ӯст тамле кит кол о̄лы. Ӯс янытыл аквхуйплов садик рӯ­питы, нила колнакытн акв та̄л ос хо̄т э̄тпос то̄влын ня̄врамыт тотыглавет, са̄йт­хуйплов колнакн кит та̄лныл ос хӯрум та̄л яныт а̄гирищит-пыгрищит ялантэ̄гыт. Места та̄л нэ̄мхотьют ат хультыс. Ня̄врамыт ань «Кроха» яслин ӯравет, тынакт тув ма̄нь Тимур, Даша ос Дарий тотыглавет.
Ирина Самсонова потре ма̄ньщи ла̄тӈыг Светлана РОМБАНДЕЕВА толмащластэ 
