
Ханты-Мансийск ӯст «Торум Маа» музейт о̄лум семинар урыл потрум э̄лаль мины. Ма̄щтыр ма̄хманув тот ма̄щтырлахтынэ̄ныл сыс ка̄тыл ва̄рум пормасаныл урыл китыгласанум. 
Кит ма̄ньщи хумыг, Никита Калистратович Партанов ос Анатолий Васильевич Вадичупов, тот о̄с ма̄щтырласы̄г. Никита Калистратович ёргащлахтым ӯнлахо̄лыс, таве китыгласлум, маныр ёргащлы?
– Хӯл алыщлан камка ва̄рнэ ма̄гыс са̄глат ёргēгум. Ты семинарув кастыл ам Хо̄нтаӈ ма̄ньщи хо̄тпав Анатолий Николаевич Хомяков палт Кондинский район Половинка па̄вылн ялсум, та ма̄щтыр о̄йка ёт мēн э̄рнэ йӣвыт щё̄питасмēн. Во̄рн ялсумēн, мēнамēн па̄выл пыгрищит нё̄тсыт. Тувыл йӣванамēн тыг ма̄шинал тотсанамēн, ань тыт ты ёргиянмēн. 
– Камка ва̄руӈкве та̄рвитыӈ?
– Атхунь та̄рвитыӈ, акв хо̄тал хунь ва̄раве. Ты сака та̄рвитыӈ рӯпата. Хунь нас сунсэ̄гын, номсэ̄гын, молях ва̄раве. А̄ти. Мēн ань нилыт хо̄талумēн ты ва̄рнэмēн, ты э̄лы-па̄лт ля̄м йӣвыл ла̄кв ва̄рсумēн, тарыг йӣв атсумēн. На̄ӈк йӣвыл те ва̄руӈкве, тай ёмас, камка та̄к, хот ат саквалы. Тамле камка са̄в та̄л о̄ньщуӈкве ро̄ви. Хотты йӣв о̄влэ супыг те саквалы, мо̄т йӣвыл пēнтуӈкве ро̄ви.  
Э̄лнаӈ ма̄хманув ка̄сыӈ хо̄тал рӯпитасыт, камкат ос мо̄т са̄в э̄рнэ пормасыт ва̄рсыт. Таима̄гыс та̄нанылн матыр ва̄руӈкве сака та̄рвитыӈ ат о̄лыс. Пēс ма̄хманув ё̄рыт о̄лсыт. Ка̄сыӈ пормас та̄н э̄рнэ ма̄гыс ва̄рсыт – а̄рпи ва̄рēгыт, камка ӯнттэ̄гыт, хӯл пувēгыт. Ма̄н ос ань нас хӯлп ӯнттэ̄в, таима̄гыс ма̄навн камка ва̄руӈкве та̄рвитыӈ. Ань камкал алыщлаӈкве ат ро̄ви, рущ щирыл ла̄вавет – «браконьерские снасти», пувавен, штрафыл пинавен.
Камка ва̄рнэ хо̄тпат иӈ о̄лэ̄гыт, та̄нанылныл ма̄н ханищтахтэ̄в. Рудольф Васильевич ос Анатолий Николаевич ха̄сэ̄г ва̄руӈкве, тэ̄натэ̄ныл ма̄н ханищтахтэ̄в. Тэ̄н а̄тимыг ēмтэ̄г, хо̄ӈха ва̄руӈкве паты. Анатолий Николаевичин ань та̄рвитыӈ рӯпитаӈкве, яныгпа̄лаг ēмтыс. Э̄рыӈ хо̄т о̄с о̄лэ̄гыт ты ва̄рмаль ва̄нэ хо̄тпат, хунь ва̄ве. Ка̄сыӈ хо̄тпа ханищтахтуӈкве вēрми, сунсы хумус ва̄руӈкве, тувыл э̄лаль та ханьщувлы. Мēн ань ты ва̄рсумēн – ты котиль камка, а̄ти сака яныг, ма̄нь о̄с а̄ти.
– Ма̄нь порат наӈ камка ва̄рыгласын? 
– А̄тям ва̄рыглас, ам тай а̄ти. Пыгум о̄с ат ха̄сы. Лагерьт о̄лыгланэ̄ныл порат, ханищтанувет те, тай ва̄рнувыт, ханьщувланувыт. Омам со̄вт ю̄нтыс, па̄йп. Во̄рн акваг ялантасӯв, со̄вт ос па̄йп ка̄сыӈ о̄ньщас.
Анатолий Вадичупов ос са̄сныл вит-вит ва̄рыс. Тав ляпатэ̄н ро̄влахтасум, китыглахтасум, хотьютн ханищтавес тох ма̄щтырлаӈкве?
– Нэ̄мхотьютн ат ханищтавēсум. Юн, ма̄ньта̄гыл номилум, са̄сныл ва̄рим со̄втыт ман па̄йпыт о̄щсӯв. Ты нила хо̄тал сыс ам пус са̄с курщипыл вēтра ва̄рсум. Нуми па̄лыл о̄с са̄сыл пēрыслум, хӯрмиттыг о̄с пēрыслум, тав хӯрум писыг ēмтыс. Осыӈ вēтра, тув пил пинуӈкве ро̄ви. Юн о̄щнэ вēтра, ēри ат паты. Ты музейт тамле вēтра о̄лы, пēс йис вēтра, яныгмамум порат тамле пормас ат ва̄сум. 
Ань ос са̄сныл улпыл нэ̄мхотьют пормас ат ва̄ри. Таима̄гыс тамле семинарыт ва̄рыглаӈкве э̄ри, ма̄нь ма̄хум вос ханищтахтэ̄гыт, пēс ма̄хманув маныр ва̄рыгласыт, хумус ма̄щтырласыт, вос ва̄ганыл. Тамле семинар э̄рыӈ хотмус мощ мо̄т щирыл ва̄руӈкве э̄ри, тыт сака ащирмаӈ, во̄тыӈ. Ма̄хум улпыл по̄лявет, тыг сака ат ю̄выт. То̄ванакт рӯпитаӈкве нас тай вуйхатэ̄гыт, тувыл по̄люӈкве патавет, хот та оēгыт.
– Наӈ хо̄т самын патсын?
– Кимкъясӯй па̄вылт 1964 та̄лт самын патсум, ам щар ма̄нь. Ат увщи о̄ньщēгум – Аля, Анна, Галина, Лиля ос Вера. Та̄н юи-па̄ланылт Слава каӈкум самын патыс 1962 та̄лт. Ам щар ма̄нь. Яныг увщим Саранпавылт о̄лы, тав ёлы-пал кит увщиягум Сургут ӯст о̄лэ̄г, аквам Нефтеюганск ӯст, ма̄нь увщим Тюмень ӯст о̄лы. 
Омагм-а̄тягм хосат а̄тимыг. Тэ̄н сас са̄лыӈ щēмьяныл о̄лсы̄г. А̄тям Василий Николаевич Во̄лья (А̄рпи) па̄вылт самын патыс, ты Та̄гт па̄вылныл алгаль Са̄ӈкитӯр па̄выл. Омам Елена Ивановна Таратова, тав ос Нё̄р ёлы-пал Во̄лиӈ па̄вылныл о̄лыс. Пēс порат яныг па̄выл о̄лыс. 
– Анатолий Васильевич, наӈ са̄сныл ма̄щтырланэн коныпал, матыр мо̄т пормас ва̄рēгын?
– Мо̄т пормас ва̄рēгум – са̄ӈквылтап ос койп ва̄рēгум. О̄с амти ханищтахтасум. Салехард ӯст 1989-1990 та̄лытт ос йӣвныл ма̄щтырлаӈкве ханищтахта̄лсум. 
– Та яныг ӯсн, тапалыт ма̄, хумус тув минасын?
– Тув ам амттем минасум, то̄нт Тюменьт о̄лсум. Салехард ӯст искусства училище о̄лы, 1984 та̄лт тув ёхтысум, ханищтахтуӈкве о̄вылтахтасум.  Мо̄тыт та̄лт армиян вуйвēсум, тувыл 1988 та̄л порат та̄л котиль э̄тпост о̄с аквтув ювле ёхтысум. 1990 та̄лт училище та а̄стласум. Та па̄сныл матыр акваг ва̄рēгум, ёргēгум. Юн то̄ва инструмēнтыт о̄ньщēгум. Ам ань тыт «Торум Маа» музейт рӯпитэ̄гум.
 
Ты я̄тил ма̄ньщи хо̄тпагӯв тох та потыртасы̄г. Пуста̄гыл вос о̄лэ̄г, пус ка̄т, пус ла̄гыл!  
 
Светлана РОМБАНДЕЕВА
 
