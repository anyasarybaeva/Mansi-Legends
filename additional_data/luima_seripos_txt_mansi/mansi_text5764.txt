
Ты э̄тпос 15 хо̄талэ̄т Россия Президентув Владимир Путин Феде­ральный Собраният рӯпитан ма̄хумн ла̄тыӈ кēтыс. Ты кастыл са̄в яныг кӯщаит Москва ӯст акван-атыглавēсыт. Ма̄н округ кӯщаюв Наталья Комарова тув о̄с ялыс.
Общероссийский народный фронтыт рӯпитан хо̄тпат Россия янытыл сапра̄ни ва̄­рыгласыт ос Владимир Путин кина суснэ то̄тап хосыт хӯнтлуӈкве ма̄хум во̄выгласаныл. Ма̄н округувт тамле сапра̄нит Ханты-Мансийск, Сур­гут, Нижневартовск ос Нефтеюганск ӯсытт ва̄рыглавēсыт. Округ миркол кӯщаит, са̄ккон хаснэ депутатыт ос мо̄т хо̄тпат Ханты-Мансийск ӯст «БуквА» нампа нэ̄пак ловиньтан колт акван-атхатыгласыт. 
Президентув потыр­таӈкве хунь а̄стыс, ты колт атхатыглам ма̄хум китыглавēсыт, манхурип номт та̄н кēтум ла̄тыӈ урыл о̄ньщēгыт. Са̄в хо̄т­пат ла̄всыт, Владимир Путин Россия янытыл о̄лнэ мир урыл номсы. Тав ма̄хум пусмалтан ва̄рмаль, ханищтан ос щēмьятын нё̄тнэ урыл потыртас. Ня̄врамыт янмалтан ща̄нит-а̄щит са̄внув олныл ойтуӈкве патавет, «Материнский капитал» ла̄внэ олныт о̄с тах но̄х-нё̄тавет. Нуса тотнэ щēмьят олн-нё̄тми­лыл ты та̄лныл йильпи щирыл ойтуӈкве о̄выл­тавет. 

Россия Конституция, щар ма̄к яныг са̄ккон урыл, ма̄хум о̄с потырта­сыт. Ты нэ̄пакн йильпи ла̄тыӈ хансуӈкве ань э̄ри. Ос тамле ла̄тӈыт пирмайтаӈкве э̄ри ман а̄ти, Россия янытыл о̄лнэ мир тах китыглавет. Ты та̄лт ма̄н пуссын нэ̄пак та̄ртуӈкве тах во̄вавēв. Пенсия ла̄щал но̄х-нё̄тнэ ос са̄в мо̄т э̄рнэ ва̄рма­лит урыл щар ма̄к яныг са̄кконын тах хансаве. 
Ма̄н округувт ханищ­тап ос ма̄ньлат хо̄тпат ва̄рмаляныл щирыл рӯ­питан департаментыт кӯщай хум Алексей Дренин ты сапра̄нин о̄с ёхталас. Ты урыл тав ла̄выс: 
– Владимир Путин ня̄врамыт ханищтан ва̄р­маль урыл са̄в по­тыр­тас. Тав ла̄выс, ань са̄внув садикыт ос школат ӯнт­туӈкве э̄ри. Ты рӯпата ма̄н акваг ва̄рилӯв, окру­гув янытыл ка̄сыӈ та̄л йильпи ханищтахтын колыт рӯпитаӈкве о̄выл­тахтэ̄гыт.
Ань э̄лаль 1-4 классын ялантан ня̄врамыт пус­сын та̄нки олн ойтта̄л школат вос тыттавет. Ма̄н округувт ты та̄лныл йильпи са̄кконыт рӯпи­таӈкве о̄вылтахтасыт. Ань а̄гмыӈ-мосыӈ ня̄в­рамыт школат нас тох тыттавет. Округувт то̄ва ӯсыт ос па̄влыт ня̄врамыт школат тэ̄нэ ма̄гсыл миркол па̄лныл олныл та̄стыглавет. Мо̄т ма̄т аквпа̄лэ ща̄нит-а̄щит та̄нки ойтэ̄гыт, акв­па̄лэ ос мирколныл нё̄тавет. 

Ам номсэ̄гум, ань Россият пирмайтым са̄кконыт мо̄т щирыл тах хансавет. Ты рӯпата просвещение Минис­терства колт рӯпитан хо̄тпат ва̄рēгыт. Ма̄н йильпи щирыл хансым нэ̄пакыл хунь кēтавēв, то̄нт ма̄н ты ня̄врамыт олн ойтнэ та̄л тыттуӈ­кве патыянӯв.  
Лēккар хум, округ дума депутат Николай Ташланов тув о̄с во̄выг­лавес. Тав ла̄выс: «Вла­димир Путин ань мир пусмалтан ва̄рмаль урыл са̄в ёмас ла̄тыӈ ла̄выс. 75% са̄вит ма̄нь­лат а̄гит, пыгыт олн ой­тнэ та̄л лēк­карыг ханищтаӈкве патавет. Ординатуран ялантан ма̄ньлат хо̄тпат тот ха­нищтахтын ма̄г­сыл олн о̄с воссыг ат ой­тэ̄гыт тах. Ань Россия янытыл са̄в пӯльницатыт лēк­кар хо̄тпат ат то̄выл­хатэ̄гыт, ня̄врамыт тох ханищтахтуӈкве ке па­тэ̄гыт, ам номсэ̄гум, са̄внув лēккарыт пӯль­ницан рӯпитаӈкве тах ёхтэ̄гыт. Тав ос ФАПыт, пӯльницат ӯнттын ос са̄всыр ищхӣпыӈ утыт ёвтнэ урыл потыртас. Ма̄н округувт ты рӯпата акваг ва̄раве ос округ бюджетныл ты ва̄рмаль нупыл акваг са̄в олн та̄стыглаве. Ты э̄рнэ рӯпата ма̄н э̄лаль тах ва̄рилӯв».
