
Ма̄н округувт са̄всыр яныг нефтяной компаният хосат та̄гыл ма̄-во̄й ма̄ныл но̄х-выгыт. Родовой угодие о̄щнэ ос во̄рт о̄лнэ хантыт, ё̄рныт ёт та̄н договор-нэ̄пакыт хансэ̄гыт. Маныр тэ̄лат тот хансым о̄лэ̄гыт, та щирыл та нё̄тыяныл.
Рафаэль Салаватов матах та̄л «Сургутнефтегаз» компаният рӯпиты. Тав ты рӯпата тот ты ва̄ри. Та̄н ляпанылт о̄лнэ ханты ос ё̄рн щēмьят ань акваг нё̄тыяныл. Тыи ма̄гыс компаният я̄нас отдел рӯпиты. Тот рӯпитан хо̄тпат о̄влэ̄т родовой угодият о̄лнэ ма̄хум ёт ёмащакв потыртахтэ̄гыт, тувыл та̄н ётаныл нэ̄пак та хансэ̄гыт.
Ты хум таквина̄тэ хантыиг ла̄витэ, оматэ ханты нэ̄. Ос ща̄нь ла̄тӈе щар ат ва̄гтэ. Во̄рт о̄лнэ ма̄хум ёт хунь хо̄нтхатыглахты, рущ ла̄тӈыл та̄н ётаныл потырты. Тав рӯпататэ урыл тох ла̄выс:
— Ма̄н ханты ос ё̄рн ма̄хум ёт рӯпитэ̄в. Та̄н о̄лнэ ма̄нанылт ма̄-во̄й но̄х те виве, то̄нт ма̄н та̄н ётаныл договор-нэ̄пакыт хансэ̄в. Ты нэ̄пакт та̄н ка̄тпосаныл те пиныяныл, ма̄н компанияв па̄лыл та̄н ёмащакв нё̄тавет.
Ос ты э̄лы-па̄лт ма̄н та̄н ётаныл хоса потыртэ̄в. Та̄нанылн хӯлтэ̄в, хо̄т рӯпитаӈкв патэ̄в, ка̄сыӈ хо̄тпан э̄тпос сыс манах олн ойтэ̄в. Ань родовой угодие о̄щнэ хо̄тпа щēмьятэ те яныг, та̄н пуссын нё̄тавет.
Ам амти ханты ла̄тӈыл потыртаӈкв ат вēрмēгум, во̄рт о̄лнэ ма̄хум ёт халувт нас пащалахтэ̄в. Та̄н мо̄т ла̄тӈыл пащалахтэ̄гыт, ма̄н ла̄вēв — «вуща волаты», та̄н ювле ла̄вēгыт — «пача-пача» (ма̄ньщи щирыл — паща-паща).
То̄ва родовой угодие кӯщаиг яныгпа̄ла хо̄тпа о̄лы. Та̄н, во̄рт акваг о̄лнэ яныгпа̄ла ма̄хум, рущ ла̄тӈыл потыртаӈкв сака ат вēрмēгыт, таима̄гыс то̄ванакт ма̄ньнув хо̄тпа ма̄н ётув яласы. Тав ма̄навн нё̄ты, потранув яныгхо̄тпатн ёмащакв толмащлыянэ. 
Ань во̄рт о̄лнэ ма̄хум договор-нэ̄пакт та̄ра ат хасхатэ̄гыт, халувт хоса потыртэ̄в. Тэ̄лат пуссын та̄ра-паттыяныл, тувыл ущ нэ̄пакт ка̄тпосаныл пиныяныл. Ка̄сыӈ хо̄тпа ёт я̄нас нэ̄пак ат хансэ̄в. Та̄с нэ̄пак щё̄питым о̄лы, тот нё̄тмил ва̄рмалит пуссын хансым о̄лэ̄гыт.
Мо̄лты та̄л сыс «Сургутнефтегаз» компанияв 370 договор хансыс, ка̄сыӈ та̄л са̄всыр щирыл о̄лыглы. Ханты щēмьят ня̄врамыӈыг те ēмтэ̄гыт манос хотты хо̄тпаныл а̄тимыг ēмты, то̄нт та̄ра йильпи договор хансуӈкв э̄ри. Ма̄нь ня̄врамыт наманыл хансым те о̄лэ̄гыт, та̄н ма̄гсыланыл олн о̄с ойтаве. Ос хотьют 18 та̄лэ то̄влыс, то̄нт та хо̄тпа ёт я̄нас нэ̄пак щё̄питаве.
Белоярский районт тамле рӯпата ат ва̄раве. Ма̄н компанияв Белоярский район миркол ёт ос «Нумто» нампа ӯргалан ма̄т рӯпитан ос тот о̄лнэ сосса ма̄хум ёт договор-нэ̄пак хассӯв. Тит яныг договорыг хансым о̄лэ̄г, ты нэ̄пакыг щирыл та̄наныл нё̄тыянӯв.
Тамле потыр хум ты потыртас. Ань матъёмас нефтяной компаният ос во̄рт о̄лнэ хантыт, ё̄рныт халанылт ёмащакв потыртахтым рӯпитэ̄гыт. Ос ты э̄лы-па̄лт ты рӯпата сака лю̄льсаӈ ва̄рвес, рущ са̄кконыт ат ва̄нэ ма̄хум сака ӯрккуптавēсыт, мощща олныл ойтвēсыт.
Ань нефтяникытн ойтнэ олныт та̄нанылн ёмащакв то̄вылхатэ̄гыт, «Бураныл» ос моторыл мивет, пенщин, кол ӯнттын пормасыт ос па̄ртыт, маныр нё̄тмил та̄нанылн э̄ри, пуссын нё̄тавет.
