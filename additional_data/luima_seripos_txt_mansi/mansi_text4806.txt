
Та э̄тпос ва̄т нупыл хо̄тыт хо̄талэ̄т Россия Президент Владимир Владимирович Путин Ханты-Мансийск ӯсн ёхталас. Тав тыт «Ма̄-вит ос э̄лумхо̄лас» музейн пēс пормасыт сунсуӈкве щалтсас, округ кӯщай нэ̄ Наталья Комарова ёт э̄рнэ тэ̄лат урыл потыртас ос «Югра-Классик» колт яныг сапра̄ни ва̄рыглас. Кӯщаит Россият о̄лнэ са̄всыр мирыт ща̄нь ла̄тӈаныл э̄лаль тотнэ урыл тот потыртасыт.
Яныг кӯщай э̄типа̄лаг хо̄т щё̄ст товлыӈха̄пыл ӯсувн ёхтыс. Тав та̄ра музейн тотвес. Тот акв колнакт таве сосса хо̄тпат ля̄льт ӯрсаныл - яныгпа̄ла ханты э̄ква Мария Волдина, ма̄ньщи хум Александр Тургачёв ос театрыт рӯпитан нэ̄ Юлия Яркина. Мария Кузьминична Президентын янытлан ла̄тыӈ ла̄выс, ханты э̄рыг э̄ргыс, Александр койп ра̄тыс, Юлия йӣкв йӣквыс. 
Э̄рыг оигпам юи-па̄лт Александр Президентын хум хо̄тпа э̄нтап мӯйлуптас. Владимир Путин ты мӯйлупса ма̄гыс тавēн ювле лов солко̄ви кēр олн мис ос пуста̄гыл о̄лнэ ла̄тыӈ ла̄выс.Александр Тургачёв Ханты-Мансийск ӯст А̄с-угорский ёнгынколт хосат та̄гыл рӯпиты. Тот ма̄ньщи ос ханты хо̄тпат э̄ргēгыт, ёнгēгыт ос йӣквēгыт. Тав Ха̄льӯс район Саранпа̄вылт самын патыс ос тот яныгмас. Оматэ Валентина Григорьевна, такви о̄парищ наме Сайнахова, а̄тятэ ос Пётр Николаевич Тургачёв.
Александр Саранпа̄выл школат китыт классын минаме порат фортепьянал ёнгуӈкве ханищтахтыс. Тувыл Дмитрий Георгиевич Агеев таве са̄ӈквылтаӈкве ос ма̄ньщи йӣквыт йӣквуӈкве во̄выстэ. Ты тэ̄ла пыгн сака мӯстыс, ос тав ханищтахтуӈкве тот патыс. Та порат сасге Вадим Важенин о̄с та ёнгынколн ёхтыс. Тэ̄н аквъёт школа а̄стланэтэ̄н мус тот ха-нищтахтасы̄г. Та а̄гит-пыгыт округув, Россияв ос мо̄т хо̄н ма̄т янытыл йӣквуӈкве, э̄ргуӈкве ва̄тихал ялантэ̄гыт, та̄н сака э̄сгавет. 
Александр 2004 та̄лт Ханты-Мансийск ӯс Югорский университетын э̄лаль ханищтахтуӈкве минас. Аквта та̄л тав А̄с-угорский театрын рӯпитаӈкве патхатас. То̄нт кӯщаиг Ольга Александрова о̄лыс. Тав пыг та̄ра рӯпитаӈкве вистэ, та па̄сныл ань тыг мус тот ты рӯпиты.
Александр Ханты-Мансийск ӯс коныпал Екатеринбургыт актёрыг ханищтахтыс. Ётыл 2010 та̄лт филологыг ос актёрыг, кит тэ̄ла щирыл а̄стлас. 
Рӯпитан хо̄тпанэ ёт йӣквим ос э̄ргим са̄всыр мо̄т хо̄н ма̄тын яланта̄лсыт. Аквматнакт Америка ма̄н тотыглавēсыт. Нью-Йорк ӯст рущ ма̄хум ханищтахтын школат ос са̄всыр обществат палт йӣквсыт ос ёнгысыт. Тот о̄лнэ мир ма̄н округувтыл сака пӯмщалахтасыт, ма̄н ма̄хманув тот маткем та янытлавēсыт. 
 
