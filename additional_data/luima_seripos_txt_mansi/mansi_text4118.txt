
РИЦ «Югра» колн ля̄ххал тотнэ ма̄хум во̄выглавēсыт. Та̄н тот общественный советыт ЖКХ ва̄рмалит палт пуӈктотнэ хум Александр Тарасенко ос колыт щё̄питан тэ̄лат щирыл рӯпитан кӯщай ва̄ӈын нэ̄ Елена Дарибабина ёт хо̄нтхатыгласыт. Ты кӯщаиг тэ̄нки ва̄рнэ рӯпататэ̄н о̄вылтыт потыртасы̄г.

	Елена Дарибабина ла̄выс: «Ты та̄л сыс округув янытыл 1618 колытыт о̄лнэ ха̄ӈхылтапыт щё̄питан ма̄гыс нэ̄пакн хансыглавēсыт. Ань тыгыл туп 1195 колытыт ха̄ӈхылтапыт ёмщакв ва̄рвēсыт. Тувыл 534 са̄в колнакыӈ колыт щё̄питаӈкве э̄рыс. Ань 320 тамле колыт туп щё̄питаӈкве а̄стлавēсыт. Пуссын ты рӯпатат ва̄рнэ ма̄гыс 2,2 млрд. солко̄ви холтвес. Ка̄сыӈ ӯст ос па̄вылт матыр ва̄раве, ты та̄л оигпан мус колыт щё̄питан рӯпатат а̄стлыянув тах. Ос таи ёмас, Нягань, Покачи, Урай, Югорск ӯсытыт ос Октябрьский, Белоярский, Кондинский районыт ты рӯпатат янытэ̄т ва̄рвēсыт».

	Тыт ла̄вуӈкве э̄ри, ма̄хум та̄нки нупыланыл хансум коланыл щё̄питан порат а̄вияныл лап ул вос тумантыяныл. Рӯпата ва̄рнэ хо̄тпат то̄ванакт колн щалтуӈкве ат вēрмēгыт, ос таима̄гыс рӯпатаныл хосан та хульты.

	Кӯщай нэ̄ кол щё̄питан ма̄гыс ма̄хумныл олн атнэ ва̄рмалит урыл потыртас. Са̄в ма̄хум олн та̄ра ойтуӈкве ат патсыт, ань та̄н яныг а̄рнта о̄ньщēгыт. Тувыл та̄н ма̄гсыланыл колыт щё̄питан Югорский фонд туи порат «Рассрочка» акция ва̄рыс. Ты ма̄хум 30 % а̄ртна олнаныл та̄ра ойтыяныл ке, та юи-па̄лт фонд-колн вос ялэ̄гыт ос заявление-нэ̄пак вос хансэ̄гыт. То̄нт та̄нанылн хультум а̄рнтаныл ойтуӈкве воссыг ат э̄ри.

	Александр Тарасенко лāвыс, колыт щё̄питан рӯпатат акваг уральтым о̄ньщияныл. Та̄н палтаныл хоты ма̄хум матыр полщ пищма хансэгы̄т ке, та̄н ты ва̄рмаль та̄ра осн-паттыяныл ос ёмщакв щё̄питыяныл. Тувыл сāв квартираӈ колт о̄лнэ мāхум акв совет вос атэ̄гыт, то̄нт ва̄рмаляныл та̄нки уральтаӈкве патыяныл. Тох та̄нки халанылт потыртахтым, акван-нё̄тхатым тэ̄лат молях вāрияныл. Ань туп то̄ват сут та̄ра кисхатэ̄гыт, таима̄гыс колыт э̄рнэ торыг щё̄питаӈкве ат а̄лымавет.
