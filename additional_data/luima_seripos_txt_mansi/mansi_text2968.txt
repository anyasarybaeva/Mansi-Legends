
Валентин Михайлович Молотков ань Тюмень ӯст о̄лы. Тав ма̄ньщи хо̄тпа,  Хо̄нтаӈ (Кондинский) районт Евра па̄вылт самын патыс. Тав ань яныгпа̄лаг ēмтыс, ос то̄ванакт самын патум ма̄тэ̄н яланты. Акв та̄л туи порат тув ялум, ань ты урыл пищма хансыс ос ма̄н газетавн тēтыстэ. Хансум потрēт тав ты урыл ла̄ви.
Хо̄нтаӈ районт пēс йис порат са̄в ма̄ньщи па̄выл ӯнлыс. Акватэ Евра па̄влыг ла̄ввес, ты яныг па̄выл о̄лыс. Яныг хо̄нт э̄лы-па̄лт атпан нупыл ат щēмьяныл хум хо̄тпат хо̄нтлын ма̄н тотвēсыт. Тувыл война оигпам юи-па̄лт па̄вланылт хультум ма̄хум мо̄т ма̄н ва̄нтлуӈкве ла̄ввēсыт. Тох па̄выл та хультуптавес.
Ва̄тахтем та̄л ювле хультум порат та па̄вылт самын патум хо̄тпат акван-атхатасыт. Потыртахтасыт, войнат порсум ма̄хум ма̄гыс памятник тӯщтуӈкв э̄ри. Ос ты памятник па̄вланыл ӯнлум ма̄т тот вос тӯщтаве. Ка̄сыӈ хо̄тпа манаса̄вит вēрмыс, таса̄вит олн та мис. Памятник ма̄гыс олн та̄н та атсыт.
Хо̄нтлын ма̄т порслым ка̄сыӈ хо̄тпа наме тув хасвес, налымантем хум хо̄тпа наманыл тот ловиньтаӈкв ро̄ви. Ты Чейметовыт, Кентиныт, Лозвиныт, Молотковыт ос мо̄т ма̄хум.
Валентин Михайлович о̄с са̄в рӯтанэ хо̄нтлын ма̄ныл юв ат ёхтысыт – Митрофан акитэ, Петр каӈке, о̄патэ ягпыгыт. А̄тятэ Михаил Иванович Молотков хо̄нтлуӈкв о̄с тотыглавес. Акв та̄л туп хо̄нтлас, 1942 та̄лт та̄кыщ сакватавес.  Хоса пусмалтавес,  тувыл юв та тēтвес, са̄в мēталь о̄ньщис. Пилта̄лыг хо̄нтлуме ма̄гыс «За отвагу» тит мēталил майлувес.
Та па̄вылт самын патум ма̄хум халт то̄ват намыӈ-суиӈыг ēмтсыт. Евдокия Александровна Кузакова - тав мирн  ва̄нэ хо̄тпаг о̄лыс,  хо̄нтаӈ ма̄ньщит ла̄тӈаныл ёмащакв ханищтастэ, са̄в наука нэ̄пак хансыс, пēс мо̄йт атыс.
Тав ётэ Е.А. Чейметова, А.А. Чейметов, П.В. Лозвин, И.Т. Казанцев ты памятник тӯщтуӈкв номылматсыт ос ма̄хумныл олн атсыт. Рӯпатаныл ёмащакв та ва̄рсаныл.
Ань ка̄сыӈ та̄л Победа хо̄тал э̄лы-па̄лт тув Евра па̄вылн са̄в мир ёхталы. Яныгпа̄ла хо̄тпат ня̄враманыл, апганыл пуссын ёт-тотыглыяныл. Тот яныг ӯльпа товытн то̄р ло̄мтыт нэ̄гсалэ̄гыт. Тувыл а̄ращ па̄лтэ̄гыт, ща̄й ос хӯл исмит па̄йтэ̄гыт, мощ пӯрлахтэ̄гыт. Тэ̄пъяланэ̄ныл юи-па̄лт нэ̄мхотьютаныл юв минуӈкв ат молямлы. Потыртым хоса ӯнлахо̄лэ̄гыт.
Акв хотты та̄л Валентин Михайлович тув о̄с ялум. Тот тав Н.М. Манин о̄йка ёт хо̄нтхатыглам. Ты хум хо̄тпа са̄в та̄л рӯпитас, ветеран нам о̄ньщи. О̄с Евра па̄вылт самын патыс, тот яныгмас.
Хо̄нтлын ма̄ныл па̄вланылн туп лов хо̄тпа юв ёхталас, ты Ф.В. Саламатов,  Я.В. Кентин, В.Д. Чейметов, А.Д. Чейметов,  И.К. Чейметов, М.И. Молотков, К.В. Молотков… Та̄н о̄с хоса ат о̄лсыт, пуссын а̄тимыг ēмтсыт.
Та̄нтина̄ныл ат са̄литам хо̄тпат, ма̄н яныг ма̄в вуянтам  хо̄тпат пуссын номавет. Матъёмас та̄н ма̄гсыланыл памятник тӯщтувес. Ань та̄н наманыл тот хансым о̄лэ̄гыт. Ос ляпа рӯтанылн ат ёрувлавет, ка̄сыӈ тӯя порат та̄н тув ёхталэ̄гыт ос ща̄й а̄ны та̄н ма̄гсыланыл пинэ̄гыт.
Валентин Михайлович пищматэ̄т тамле ла̄тыӈ хансыс: «Юв ат ёхтум Пётр Молотков каӈкум порслыма порат нёлоловхуйплов та̄лэ туп о̄лыс. Тыи ма̄гыс ам сымум сака ща̄рги. Воссыг нэ̄мхуньт ма̄ньлат пыгыт ул вос хо̄нтлэ̄гыт. Округувт о̄лнэ ма̄хум пуссын ёмас ла̄тӈыл тēтыянум, пуста̄гыл о̄лэ̄н, со̄т ос щунь о̄ньщēн».
