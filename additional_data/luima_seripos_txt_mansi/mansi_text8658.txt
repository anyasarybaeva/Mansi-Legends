
Юи-о̄выл та̄лытт Ханты-Мансийск ӯс ляпат Востыхой нампа ма̄т пӯрлахтын ос йирхатнэ кан ва̄рыглаве, та ма̄ мус ӯсныл нёлса̄ттем вēрыста минуӈкв э̄ри. 
Тув А̄с ханты ма̄хум, А̄с ма̄ньщит акван-атха­тыглэ̄гыт. Ты тэ̄ланыл рущ ла̄тӈыл тох ла̄вияныл – «Проводы Лебедя». Ты товлыӈӯй мо̄ртым ма̄н миннэ̄тэ ма̄гсыл та̄н ты пӯрлахтэ̄гыт. 
Кос хоты ма̄т о̄лнэ ма̄ньщит ос хантыт Кал­тащ ща̄нь сака янытлы­яныл. А̄с я̄ ва̄та хосыт Октябрьский районт о̄лнэ А̄с ма̄ньщит ос А̄с хантыт – ты та̄н ма̄к яныг На̄й-О̄тыраныл. Та̄н потыртанэ̄ныл щирыл, Калтащ ща̄нь ӯнлум ма̄тэ Калтыщаны па̄вылт о̄лы, тот Лысков ос Проску­ряков колта̄глыт о̄лсыт. Хосат та̄гыл та па̄вылт нэ̄мхотьют ат о̄лы, ос ань ты хо̄тал мус ма̄хум та пēс па̄вылн пӯрлахтуӈкв ялантэ̄гыт.
Ты йист хӯрмит таквс «То̄рум Маа» музейт рӯпитан хо̄тпат ос Ханты-Мансийск ӯст о̄лнэ сосса ма̄хум Востыхой па̄вылт акван-атхатыглахтуӈкв патсыт. Любовь Василье­вна Кашлатова ты тэ̄ла э̄лаль тотнэ хо̄тпаг о̄лы. Тав тох потыртас, А̄с хантыт пēс потраныл щи­рыл Кал­тащ ща̄нь хотаӈ хурииг мир палт ёхталы, таима̄­гыс та̄н ты тов­лы­ӈӯй сака янытлыяныл. 
Та̄л сыс тит щёс, хотаӈ лӯима̄н ёхтынэ̄тэ порат ос алы ма̄н тыламланэ̄тэ порат, та̄н пӯрлахтэ̄гыт. Ка̄сыӈъēмт йирхатэ̄гыт, йирыг матырсыр ӯйхул тӯщтэ̄гыт. Ты ва̄рмальт хум хо̄тпа пуӈктоты. 
Ань ма̄нь па̄ля йирыг тотсаныл. Харама̄т яныг па­сан ва̄рсыт, йирыг то­тым па̄ля нё̄вле та̄ра па̄йтвес, та сыс йӣвн са̄в русыӈ то̄р нэ̄гсалавес ос нэ̄квет Калтащ ща̄ньн по̄йкщасыт.
Ма̄ньщи мир О̄тырыт йис э̄рганылт Калтащ урыл тох потыртаве: «Ма̄ ӯнтхатам порат Нуми То̄рум яга̄гитэ Кал­тащ э̄ква ня̄врам лю̄ньщ хӯнтамлам. Ёлаль а̄ӈква­тас, тав о̄ньге (ты Нуми То̄рум тав э̄кватэ) А̄с ва̄тат со̄рниӈ ка̄туп, со̄рниӈ ла̄глуп ня̄врам самын паттум. Калтащ э̄ква сыме та ща̄ргалтахтас, ты ня̄в­рам ма̄гыс ёл ва̄глыс. Тав ты ня̄врам та янмалтастэ, ты ня̄врамыг Э̄ква-пыг­рищ о̄лыс». 
Касум ма̄т о̄лнэ хантыт ос тох ла̄выглэ̄гыт, Кал­тащ ща̄нь сэ̄мыл кати хурииг та̄н палтаныл ёх­талы. Ты ӯй та̄н о̄с сака яныт­лыяныл. Та ēрт ханты ма̄хум Ӯй йӣквнэ̄ныл по­рат Калтащ ща̄нь э̄рге э̄рги­яныл, тав йӣкве сус­сыл­тыяныл. Тав э̄рге э̄р­гын порат акв охсатэ хум хо̄тпатн э̄ргаве, мо̄т охсатэ нэ̄квет ма̄гсыл э̄ргаве. 
Ты э̄тпост ма̄хум пӯр­лахтынэ̄ныл порат тох по̄йкщасыт, хотаӈ ма̄лтып ма̄н ань тыламлы, ос Кал­тащ ща̄нь сосса мир ня̄в­рамыт э̄лаль ӯргалаӈкв патыянэ.
Пётр Молданов хансум потре ма̄ньщи ла̄тӈыл В. УЗЕЛЬ хансыстэ
