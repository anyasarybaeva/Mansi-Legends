
Ты накт Раиса Александровна Квашнина редакция колувн щалтсас, тав йильпи та̄л о̄вылтахтам ос печать ялпыӈ хо̄талыл ма̄нав янытластэ. Нэ̄ хосат Екатеринбург ӯсн о̄луӈкве ва̄нтлыс, ты э̄лы-па̄лт матахмат та̄л Ханты-Мансийск ӯст о̄лыс, тыт то̄ва сосса щēмьят ёт юрщхатас.  Ос ма̄ньта̄гыл тав Саранпа̄вылт ōлыс, таима̄гыс газетат рӯпитан ма̄ньщи хōтпат ва̄ганэ. 
Ханты-Мансийск ӯст ань такви ва̄нэ ма̄хманэ ёт хо̄нтхатыглас, тыи хо̄т та аквъёт ханищтахтасыт, хо̄т та рӯпитасыт манос акв по̄хат о̄лсыт. Тувыл сыре-сыр музеитн ялыс, ань тыт ӯщлахтын поратэ тавēн сака мӯстыс. Янгыщ акв музейн ялме юи-па̄лт тав сака ōщатахтыглас. Ла̄выс, ань ма̄ньтагыл яныгмам па̄влэ̄н ялуӈкве ат вēрмыс ос та музейн то­тыглавес, тот номылма­тас, аквтупмат тав юв ялапа̄лыс. 
Ты музей Светлана Зонина щё̄питастэ, тав СССР порат о̄ньщим пор­масыт тув акван-атсанэ ос ань ма̄хумн сус­сылты­янэ. Яныгпа̄ла хо̄тпат пēс о̄лупсаныл номылматыг­ла̄­лыяныл, ма̄ньлат ма̄хум нас пӯмщалахтэ̄гыт. Ань маныр пормасыт тув атым о̄лэ̄гыт ос хоты мӯй хо̄тпат музейн ёхталасыт, маныр ва̄рсыт, ты тэ̄лат Светлана Николаевна хурин по̄слыянэ ос ма̄нь ля̄ххалыт ищхӣпыӈ ло̄п­сэ̄т хансы ос суссылтыянэ.  
Тох сунсыглым, ань ӯст о̄лнэ щēмьят ка̄сала̄лса­нум. Ос ма̄н палтув щалт­сам мӯй нэ̄в о̄вылтыт Светлана Зонина хансум. «Тыхо̄тал ам дачан хӯрум хо̄тпа ёхталасыт, тыи романс э̄ргыт э̄ргын нэ̄ Раиса Кваш­нина, «Боль­шая пе­ре­мена» нампа студият о̄лнэ пуӈктотнэ нэ̄ Люция Леванова ос ЮГУт профессорыг о̄лнэ хум Михаил Сартаков. Ма̄н пормасыт сунсыг­лым ос потыртым такем ёмщакв ӯнлахо̄лсув, ту­выл Раиса музейн пēс счёты (ловинь­таӈкве нё̄тнэ ут) мӯйлуп­тас ос акв романс э̄ргыс».   
Та юи-па̄лт Раиса Квашнина тавēн ла̄тыӈ ювле хансыс: «Светлана Николаевнан яныг пӯма­щипа ла̄тыӈ ла̄вēгум. Ма̄н ань ма̄ньпорав ос ма̄нь­латыг о̄лум о̄лупсав урыл пуссын номылматсӯв! Ты музей хосыт ань о̄лнэ ма̄нь­лат хо̄тпат, ётыл самын патум а̄гирищит-пыг­рищит пēс о̄лупсав сун­сыяныл». 
Ос ты э̄лы-пал хо̄талыт музейт Ханты-Мансийск ӯст округ ветеран Сове­тыт пуӈктотнэ нэ̄ Ираида Самоловова рӯтанэ ёт мӯйлыс. Тав яныгпа̄ла хо̄тпат Государственный художественный музейн тотыгласанэ, тот Светлана Николавна рӯпитас, то̄нт ты тэ̄н ва̄йхатуӈкве пат­сы̄г. 
Ань та хо̄талт Ираида Фёдоровна намхо̄талэ о̄лум, тав рӯтанэ ма̄гыс «Путешествие в советс­к­ое время» намаим нак ва̄­руӈкве тахмаяс. Пор­ма­сыт сунсыглам та̄н са̄в ёмас ва̄рмалит тот но­мыл­матыгла̄лсыт, сыре-сыр ищхӣпыӈ утыт ат кос о̄щсыт ос о̄лупсаныл сака пӯмыщ о̄лыс. 
Галина Захарова округт культурат ос журна­ли­стикат са̄в та̄л рӯпитан нэ̄, о̄с музейн ёхталас. Тав юр­танэ ёт СССР порат о̄лум пормасыт сунсыгласыт, хо̄т маныр ва̄рвес, таи урыл потыртасыт. Тувыл Галина Владиленовна «Мы – мужики крестьянские» нампа хансум нэ̄паке мӯйлуптас. Тав тот Ханты-Мансийск ӯст о̄лум ветеран о̄йка Виктор Яковлевич Башмаков о̄лупсатэ урыл хансыс. 
Светлана Зонина ань Ханты-Мансийск ӯст о̄лнэ щēмьят «Моя семейная реликвия» нампа проек­тыт по̄слахтуӈкве такви музейн во̄виянэ. Ты про­ект нэ̄пак ловиньтан колт рӯпитан нэ̄ Татьяна Родькина тав щё̄питас. Тувыл по̄слым кинат ты музей ищхӣпыӈ ло̄псэ̄т суссылтаӈкве патавет. 
Ань «Домашний музей быта СССР» нампа колн хотьют ялуӈкве номыл­маты ке, тавēн о̄влэ̄т ты телефон хосыт 8-950-500-0336 свонитаӈкве ос Светлана Николаевна ёт потыр­тах­туӈкве э̄ри. 
Тамара МЕРОВА
