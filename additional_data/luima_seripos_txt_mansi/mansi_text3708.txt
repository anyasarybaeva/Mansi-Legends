
Яныгпо̄ль э̄тпос 8 хо̄талэ̄т Ха̄льӯс район Хулюмсӯнт па̄вылт «Фортуна» нампа культура колт концерт о̄лыс. Ты ялпыӈ хо̄тал искусства школа 20 та̄лэ то̄влын кастыл ва̄рыглавес. Ня̄врамыт хумус э̄ргēгыт ос йӣквēгыт, па̄влыт о̄лнэ ма̄хум сунсуӈкве пуссын во̄выгла̄вēсыт.

	Ялпыӈ хо̄тал кастыл ня̄врамыт ос ханищтан хо̄тпат ты культура колт суссылтап щё̄пита̄лсыт. Ня̄врамаквет ка̄тыл хурит по̄слуӈкве, э̄ргуӈкве, йӣквуӈкве ос са̄всыр инструментыл са̄ӈквылтаӈкве хумус ханищтавет, тот ка̄салаӈкве ро̄выс.

	Ты э̄лы-па̄лт ты колт ханищтахтам а̄гит-пыгыт Данил Вирясов, Яна Ручей, Анастасия Просункова, Даниил Сигачев ты ялпыӈ хо̄талн о̄с ёхталасыт. Та̄н ханищтан хо̄тпат ос тот ханищтахтын ня̄врамыт янытласаныл.

	Концерт о̄лум порат ня̄врамыт пуссын э̄ргысыт, йӣквсыт ос ка̄тыл по̄слум хурияныл суссылтасаныл. Та̄наныл янытлаӈкве Сосьвинский ЛПУ МГ кӯщай Алексей Петрович Коняев, миркол кӯщай ва̄ӈын нэ̄ Светлана Александровна Омельченко, «Комарик» нампа ня̄врамыт ӯргалан колт кӯщай нэ̄ Лариса Николаевна Габдрахимова, школа кӯщай ва̄ӈын хум Дмитрий Владимирович Бушманов ёхталасыт.

	Ты кол а̄стлам а̄гит-пыгыт Роза Саргсян, Александра Горшкова, Инесса Картуль, Юлия Истишина ос Татьяна Сивцова ня̄врамыт ханищтан хо̄тпат кина суссылтан то̄тап хосыт янытласаныл ос паща ла̄тыӈ кēтсыт.

	Школат рӯпитан ма̄хум, тот ханищтахтын а̄гит-пыгыт ос ща̄няныл-а̄щаныл Ха̄льӯс район миркол кӯщайн Владимир Иванович Фоминын, «ООО «Газпром Трансгаз Югорск», округ Дума депутатн Пётр Михайлович Созоновн ос па̄влыӈ мирн яныг пӯмащипа ла̄тыӈ ла̄вēгыт.

	Тув ёхталам ма̄хумн концерт сака мӯстыс. Ня̄врамытын ос ханищтан хо̄тпатн та̄н ка̄тпатта сака хоса ра̄тсыт.

	Ты школат рӯпитан хо̄тпат ялпыӈ хо̄талн са̄ртын щё̄питахтуӈкве о̄вылтахтасыт. О.И. Ежак ты ялпыӈ хо̄тал ма̄гсыл сценарий-нэ̄пак хансыс. Суссылтап Н.К. Маслова ос А.А. Снегирёва ва̄рсы̄г. Мо̄т хо̄тпат ялпыӈ хо̄тал кастыл о̄с са̄в рӯпата ва̄рсыт.

	 

Хулюмсӯнт искусства школа кӯщай нэ̄ Ольга Владимировна Ручей потре ма̄ньщи ла̄тӈыг Людмила ТЕТКИНА хансыстэ
