
Хāльӯс район яныгсāт тāлэ 2023 тāлт тōвлыс. Ты районт сāв номтыӈ ос яныг рӯпата вāрнэ мāхум ōлэ̄гыт, тāн тāнки пāвланыл э̄руптыяныл, сосса мир пēс накыт э̄лаль тотнэ мāгыс аквписыг сāв рӯпата вāрēгыт, мāхманув ялпыӈ хōталыт мӯйлуӈкве вēрмēгыт.
Ам Кульпас клуб кӯщай нэ̄ Карина Станиславо­вна Миль (Усольцева) ёт потыртасум, тав «ШОК» нампа йӣквнэ группа вā­рыс, ты урыл потре ōлыс.
Такви щēмьятэ урыл Карина Станиславовна тох ла̄выс:
– Ōйкам наме Аркадий Эдуардович Миль, тав «Рахтынья» общинат мāнь нāиӈхāпыл яласым капитаныг рӯпиты. Туи ос таквсы сыс тэ̄нут ос сāвсыр э̄рнэ пормас хоса мāт, лё̄х тāл ōлнэ пāвлытын Ня̄хщамво̄льн, Хулюмсӯнтын, Кимъясӯйн, Ло̄пмусн ос Саранпа̄вылн тотыянэ.
Мēн кит ня̄врам ōньщи­мēн, пыгмēн наме Артём, тав 12 тāл яныт ос āгим наме Надежда, тав 7 тāлэ. Мāнь ня̄врамум «ШОК» нампа группав ёт мāхум э̄лы-пāлт йӣквуӈкве ос стихыт ловиньтаӈкве э̄рупты. Пыгум нёмса, школан яланты ос юн матыр рӯпата вāри.
– Наӈ нас ōлнэ щё̄ст маныр вāрēгын?
– Товтыл хāйтыгтаӈкве э̄руптэ̄гум, кāсыӈ тāл «Лыжнёй Андрея» касылн товтыл касуӈкве ёхталэ̄­гум, аквписыг нōх-патэ̄­гум. «ШОК» нампа груп­павтыл э̄ргын-йӣквнэ нэ̄т ёт Лōпмуст йӣквēв, тот ōлнэ мāхум ос мӯй хōтпат ёхталэ̄гыт, тāнанылн ёмас ялпыӈ хōтал щё̄питāлэ̄в.
Тāгт па̄вылт мāньлат нэ̄т ёт аквъёт атхатсӯв, волейбол ёнгасан коман­да вāрсӯв. Ты тāл юр­тыӈыщ ёнгасын тэ̄лан Приполяр­ный пāвылн ялсӯв. Мāн сака пӯмщиг тув ялсӯв, сāв йильпи мāхум ёт вāйхатасӯв. 2024 тāлт Ха̄льӯст касуӈ­кве щё̄питахтэ̄в.
– Карина Станиславов­на, наӈ йӣквнэ группат кӯщаиг ōлэ̄гын, ты рӯпата урыл мощ лāвен?
– 2017 тāлт мāн группа атыслув, ōвыл группан мāньнув ня̄врамыт, китыт группан ты яныгнув ня̄в­рамыт ос мāньлат хōтпат ялантэ̄гыт. 
Яныгнув ня̄врамыт ос мāньлат хōтпат ёт мāньщи мāхум йӣквыт йӣквēв, мāнь ня̄врамыт ёт сосса мир мōйтыт йӣкв щирыл щё̄питэ̄в.
– Наӈ акушеркаг рӯпи­таӈкве ōвылтахтыгласын, рӯпатан тāрвитыӈ ōлыс?
– Хунь школат ханищ­тахтасум, тэ̄лы порат тов­тыл хāйтсум, номтумтыл каснэ хōтпаг ōлуӈкве сака тахсум. Ханты-Мансийск ӯст э̄рнэ нэ̄пакыт Югор­ский государственный университетын тотсанум, тувыл сāв хōтпат та порат ханищтахтуӈкве ёхталасыт, яныг баллыт ōщсыт, ам тув патхатуӈ­кве ат вēрмысум.
Ам щащēквам Татьяна Егоровна Усольцева (Гындыбина) ёт телефон хосыт потыртасум, тав āнумн лāвыс, лēккарыг ханищтахтуӈкве вос минэ̄гум. Тав 50 тāл сыс лēккарыг Кульпас пӯль­ницат рӯпитас, такви рӯ­пата тав сака э̄руптастэ. Омам Марина Станисла­вовна Усольцева (Селива­нова), ōс лāвыс, ты э̄рнэ рӯпата, хунь ханищтах­туӈкве āстлэ̄гын, юв ёх­тэ̄гын, щащēкван пēнт­сыл рӯпитаӈкве патэ̄гын. Ам Ханты-Мансийский государственный меди­цинский академият аку­ше­ркаг ханищ­тахтуӈкве патсум.
Ёмас ханищтахтасум, хунь академия а̄стласум, выгыр диплом-нэ̄пакыл майвēсум. Тāгт па̄выл пӯльницан рӯпитаӈкве минасум, акв тāл тот рӯ­питасум ос номсэ̄гум, тыи рӯпата тāрвитыӈ ат ōлыс, ам нас тыт рӯпитаӈкве ат таӈхēгум.
– Кульпас клубт кӯ­щаиг тāл арыгкем рӯпи­тэ̄гын, ты рӯпата урыл потыртэн?
– Āквум, Любовь Анатольевна Зорина (Усольцева) сāв тāл Кульпас клубт кӯщаиг рӯпитас, хунь пенсиян миннэ поратэ ёхтыс, тав āнумн тыг рӯпитаӈкве вōвыстэ. Ам та порат 0,5 ставкат рӯпитасум, йӣк­внэ кружок ōлыс.
Йӣквнэ вāрмаль āнумн пӯмащиг ōлыс, ос ам 2022 тāлт тув рӯпи­таӈ­кве минасум. Тыт сака ёмас рӯпитаӈкве, рӯпата пӯмащиг ōлы. Тāл сыс сāвсыр концертыт щё̄пи­тэ̄в, мāхум клубн ёхталэ̄­гыт, мāнавн сāв ёмас лāтыӈ лāвēгыт.
Оксана АЛБИНА
