
Ха̄льӯс район Саранпа̄вылт «Тандора» ӯщлахтын лагерь ва̄рыглавес. Хо̄т та̄лныл ос нёлолов та̄л яныт а̄гирищит-пыгрищит ма̄гыс тав лӯпта э̄тпост рӯпитас. 
Тот Марина Керцер, Евгения Вьюткина ос Надежда Ерошевич сыре-сыр пӯмыщ ва̄рма­лит щё̄пита̄лсыт. Надежда Ерошевич тох ла̄выс:
– Ма̄н тыт сосса мирыт пēс йис наканыл ва̄нэ ма̄гыс ня̄врамытн потыртасӯв. Саранпа̄вылт хосат та̄гыл ма̄ньщит ос сараныт о̄лэ̄гыт, ань та̄н пēс йис наканыл щирыл а̄гирищит-пыгрищит о̄луӈ­кве ханищтыянӯв. 
Ка̄сыӈ са̄т та̄н ётаныл матыр ва̄рēв, ту­выл ха­нищ­тапыт порат хотты мӯй хо̄тпа во̄виньта̄лэ̄в. 
А̄лпыл акван-хо̄нтхат­нэ̄вт, ня̄врамыт ёт заря­дка ва̄рēв, флаг но̄х-хар­тылӯв, тэ̄гӯв ос аквъёт ма­тыр та пӯмщалэ̄в. Россия ял­пыӈ хо̄тал яныт­лан порат а̄гирищит-пыг­рищит нё̄тнэ мас­нутыл масты­санӯв ос ак­ван-лю̄лим та̄н э̄ргы­сыт, йӣкв­сыт. Ма̄н Россият о̄лнэ са̄в­сыр мирыт о̄выл­тыт потыр­тасӯв, та̄н та̄нки хала­нылт акван-нё̄тха­тым юр­тыӈыщ вос о̄лсыт. 
Евгения Валерь­евна ма̄ньщи ма̄хум са̄сныл ман йӣвныл ва̄рим пор­ма­сыт ма̄ньщи ла̄тӈыл ла̄всанэ ос хумус ва̄равет, таи суссылтас. 
Лагерьн Матрёна Прокопьевна Сайнахова ёхталас ос тав ня̄врамыт са̄с ня̄лы ва̄руӈкве ха­нищтас. Мо̄т порат саран ос ма̄ньщи са̄нсква̄лыг сагуӈкве сус­сылтавēсыт. Тувыл хо­ра­мыӈ лӯптат памятни­кын пиннэ ма̄гыс ва̄рсыт.
Акв са̄тыт ня̄врамыт тэ̄нут па̄йтуӈкве ханищ­тавēсыт. Та̄н хӯлыӈ ня̄нь та̄нки ва̄рсыт ос такем атыӈ ня̄нит тэ̄сыт. Мо̄т са̄тыт этноспорт о̄вылтыт потыртавēсыт. Та̄н ōпаныл ос ащо̄йканыл хӯл алыщ­лым, во̄раим ос са̄лы ӯрим о̄лсыт. Ты та̄рвит рӯ­патат та̄ксар ос ка̄ркам э̄лумхо̄ласыг о̄луӈкве э̄ри. Ня̄врамаквет ха̄йтыг­тан ос сун ӯлтта поргын касылытыл щё̄пита̄лвēсыт. 
Надежда Ерошевич ёт Тамара МЕРОВА потыртас 
