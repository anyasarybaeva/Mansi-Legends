
Ōйттур э̄тпос 20 хо̄талэ̄т Ханты-Мансийск ӯст РИЦ «Югра» колт ищхӣпыӈ ут хосыт Югра мāвт Социальный фондыт кӯщай нэ̄ Татьяна Зайцева пенсия олныт урыл потыртас, хотьют манхурип пенсия виӈкве паты. Россият о̄лнэ мир мāгыс кит пенсияг ойтавēг: страховой пенсия ос государственный пенсия-олн.
Страховой пенсия-олн хӯрум щирыл ойтаве:
– хунь тāланыл тōвлын пора ёхты;
– а̄гмыӈ-мосыӈ мāхум мāгыс;
–ща̄нь-а̄щ тāл хуль­тум ня̄врамыт.
Государственный пен­сия хōнтлам хум хōтпат ос тāн щēмьяныл ойтавет; хотьют сака лю̄ль накын ēмталас ōс социальный пенсия-нё̄тмилыл ойтавет.
Татьяна Сергеевна та урыл лāвыс, округувт пенсия винэ мансāвит яныгпа̄ла хо̄тпат ōлэ̄гыт, ты: 461,9 сōтыра э̄лм­хōлас пенсия олн вуим о̄лэ̄гыт. 2002 тāлт тыи щисла сака мощща ōлыс – 199 сōтыра мāхманув пенсия-олн висыт.
Пенсия урыл маныр вāӈкве эри
– Мāхманув пенсия ва̄р­маль урыл ань тāнки вос ва̄гыт, вос ханищтэ̄гыт, э̄рнэ нэ̄пакыт вос ловинь­тэ̄гыт. Сака э̄рнэ вāрмаль - пенсия урыл номуӈкве э̄ри, кāсыӈ тāл ищхӣпыӈ ут хосыт «Госуслуги» ос интернет ло̄псыт Социальный фонд РФ инди­видуаль­ный лицевой счётын урыл пӯмщалахтуӈкве э̄ри.
«Конверт» тӣвырт ойт­нэ олн э̄рыӈ са̄в кос, ос тамле рӯпатаныл олн-ло̄мт пенсия нупыл ат кēтаве. Ань яныгман ня̄врамыт тыи вос хӯнтамлэ̄гыт, вос номсахтэ̄гыт. 
Тамле рӯпитан мāт Социальный фондын страховой взно­сыг лāвнэ олн ат ойтэ̄гыт, таимāгыс матнэ̄ныл по­рат сака мощща пенсия-олныл ойтуӈкв патавет. Тох рӯпитаӈкве ул кāса­щēн.
2024 тāлт Россият пенсия-олн винэ ма̄гыс нэ̄-хōтпат 60 тāлт минуӈ­кве вēрмēгыт, хум-хōтпат – 65 тāлт, ос рӯпитан стаж ōньщуӈкве э̄ри: нэ̄-хōт­пат – 20 тāл, хум хōтпат – 25 тāл.
Нэ̄т ос хумыт лӯима̄т тыса̄вит та̄л ат те рӯпи­тасыт, тāн ат та̄л ювле хультнэ юи-па̄лт пенсиял ойтуӈкв ущта патавет. Юграт 80% арыгкем ōлнэ мирн моляхнув пенсиян патхатэ̄гыт. Тох ты урыл Татьяна Зайцева лāвыс.
Оксана АЛБИНА
