
Лӯпта э̄тпост Югорск ӯст о̄лнэ ня̄врамыт «Музей истории и этнографии» нампа колт «Ворщик хо̄тал» янытласыт, та̄н ма̄гсыланыл тот ма̄ньщи ма̄хум ты мӯйлын хо̄тал ва̄рыгласыт. 
Ты ялпыӈ хōтал лӯпта э̄тпос о̄выл хо̄талэ̄т Хо̄н­таӈ ма̄т о̄лнэ ма̄ньщи ма̄хум янытлаӈкв пат­саныл. Хо̄нтаӈ ма̄ньщит ла̄выгласыт, во̄рщик ке ёхтыс, я̄ӈк та нёвумты. Пēс порат тамле потыр о̄лыс, ты товлыӈ ӯй тыг ёхты, я̄н исы, лэ̄гетыл я̄ӈк сакватытэ, такви товлагēт рēгыӈ ос малтым хо̄тал ёт тоты. Ворщик луйгим турман э̄тит хо̄т-ня̄влыянэ ос туи пора лӯи ма̄н во̄витэ.

Ос туи та о̄вылтахты, таима̄гыс ань округув янытыл са̄всыр ӯсытт ос па̄влытт ма̄хум ты ӯй­рищакве янытлэ̄гыт. 
Ань та ӯст о̄лнэ а̄гит-пы­гыт «Доверие» нампа мирн нё̄тнэ ӯщ­лахтын колн ёх­таласыт. Ос тот та̄нанылн музей-колт рӯпитан хо̄тпат Оль­га Перевертун, Марина Зяблицева ос Наталия Плотникова ты ялпыӈ хо­тал урыл са̄в потыртасыт.
Ты нэ̄квет ня̄врамыт ма̄гсыл са̄всыр пӯмыщ программат, ёнгилыт ос касылыт щё̄пита̄лсыт, сосса мир пēс йис на­ка­ныл, ва̄рмаляныл урыл потыртасыт. Ялпыӈ хо̄та­лыт хумус ва̄рыглавēсыт, пуссын ла̄всыт. 
Ты ӯйрищ янытлан хō­талт ня̄врамыт пӯмыщ ӯщ­лахтэ̄гыт, тамле мӯйлын хо̄тал кāсыӈ та̄л вāрыглаве, та̄н ща̄гтым тув ёхталэ̄гыт. А̄гит ос пыгыт са̄в потыр ворщик урыл ва̄ӈкве пат­сыт, нэ̄пак-лōмтыл ӯй­рищакве хури ка̄тыл вāр­сыт ос тāнти халанылт кассыт, хотьютаныл ма̄к ёмащакв ва̄рыс. 

Са̄всыр а̄мщил а̄м­щувēсыт, товлыӈ уйрищ урыл потыртавēсыт, маныр тāн тэ̄гыт, тэ̄лы ос туи порат хо̄т ōлэгыт. Пӯмащ ёнгилыл ёнгалтавēсыт, хоты ня̄в­рам ворщикыг ōлыс, тав суссылтас, лё̄мвойрищ хумус молях пувумтытэ. 
Ня̄врамаквет ла̄всыт, нэ̄пак-лōмтыл вāрим вор­щик хурит тāн ка̄сыӈ кол­тāгылн мӯйлуптэ̄гыт.
Ольга Перевертун ты ялпыӈ хо̄талт ӯйрищ хольт ōлыс, тав мир ёт па­щалахтас, йӣквыс, э̄ргыт э̄ргыс, ёнгыс ос са̄всыр ёмас лāтыӈ ня̄врамытн лāвыс.

Ня̄врамыт ос ханищтан хōтпат юв миннэ̄ныл э̄лы-па̄лт музейт рӯпитан ма̄хум та̄нанылн конпеткат ос ма̄нь ка̄лащит мисыт. Тох пӯмыщ туи пора та о̄вылтахтас, та хōтал хо̄талыӈыг ос сыстамыг ōлыс.
Мāн ня̄врамакветн ос тот о̄лнэ мирн сымыӈ лāтыӈ тēтэ̄в: тыныӈ ма̄х­манув пустāгыл ōлэ̄н! Нāн тэ̄пыӈ-щуниӈ ма̄н э̄лаль сōт вос ōньщи!
Ань ня̄врамыт пус­сын ӯщлахтуӈкве па­тэ̄гыт. Югорск ӯст о̄лнэ ня̄врамыт ма̄гыс лӯпта э̄тпос сыс «Ворщик хо̄­тал» янытлан урыл му­зейт рӯпитан хо̄тпат са̄в пӯмыщ программа щё̄питасыт, ты телефон хосыт свонитаӈкве ос пӯмщалахтуӈкв ро̄ви: +7 (34675) 2-17-46. 
Оксана Албина
