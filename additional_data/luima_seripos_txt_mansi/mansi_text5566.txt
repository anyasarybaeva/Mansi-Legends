
Ань ма̄ янытыл са̄в мир та̄рвитыӈ а̄гмыл ēмтэ̄гыт. Россия Президентув хӯлтум ла̄тӈе  щирыл, ань ты та̄лныл мир ёмащакв пусмалтан ма̄гыс яныг рӯпата о̄вылтавес, рущ ла̄тӈыл тох ла̄ваве - национальный проект «Здравоохранение».
Ма̄н округувт ань ма̄хум а̄гманыл осн-пат­тын ма̄гыс, лēккарыт мир пусмалтан яныг рӯпатаныл ла̄кква-урт­саныл ос я̄нас щирыл ва̄руӈкв патыяныл:
- пӯльницат пуссын лēккарыӈыг вос о̄лэ̄гыт, та̄н ханищтахтам хо̄т­пат рӯпатал миӈкв па­тыяныл;
- пувласпи-рак а̄гм хо̄нтнэ ма̄гыс ма̄хум акваг уральтаӈкв па­тавет;
- сым а̄гмыт ос тēлп та̄рсыт пусмалтан ма̄гыс о̄с я̄нас рӯпата ва̄руӈкв э̄ри;
- ня̄врамыт ма̄к ём­а­щакв вос пус­мал­тавет;
- ФАПыг ла̄внэ ма̄нь пӯльницат, медико-сани­тарный рӯпата ва̄рнэ ма̄­гыс о̄с я̄нас щирыл тах нё̄тыяныл;
- рӯпитан ма̄т ма̄хум уральтаӈкв о̄с акваг па­тавет.
Ань округ кӯщаюв Наталья Комарова лēк­карыт ва̄рнэ рӯпатаныл такви акваг уральтаӈкв патыстэ. Ювле хультум э̄тпост тав округувт о̄лнэ мир ёт тина суссылтан то̄тап хосыт тит щё̄с арыг­тем потыртас. 
Тавēн са̄в хо̄тпа са̄в­сыр па̄в­лыӈ ма̄ныл ос яныг ӯсыт­ныл та̄нти а̄г­маныл ос та̄р­ви­тыӈ ва̄р­маляныл ур­ыл по­тыр­тасыт. Та̄на­ныл яныг лēк­карыт о̄с хӯнт­лысыт. 
Ань та̄ра-патыс, юи-о̄выл та̄лытт округувт мощща ня̄врам самын патыс, 2016-2018 та̄­лытт сыс 13,4% са̄вит мо­щ­ща­нувег ēмтыс. Ос са̄в хо̄­т­па а̄тимыг ēмтэ̄гыт. Лēк­карыт ла̄всыт, са̄­выӈпа̄лэ та̄н халанылт 40,9 % - ты тēлп ос сым а̄гм о̄щнэ хо̄тпат, та̄н молях хотталь щалтэ̄гыт, ос пу­власпи (рак) а̄гм о̄щнэ хо̄тпат, ты -19,2% са̄вит хо̄тпа. 
Санавиация урыл кӯ­щаит ла̄всыт, ты та̄л хо̄т э̄тпосанэ сыс э̄лн ӯнлын па̄влыӈ ма̄н 1 со̄тыра 486 щёс вертолётыл лēк­ка­рыт ялсыт. Санавиация ёл-иснэ ма̄гыс ма̄нь па̄в­лытт ма̄т щё̄питым о̄лэ̄­гыт. Ты та̄лныл са̄в­нув щёс а̄гмыӈ хо̄тпат пӯ­ль­ницан санрейсыл тот­вē­сыт. 
Ма̄хум уральтаӈкв о̄с патвēсыт, ты рӯпата «ди­спансеризацияг» ла̄ваве. То̄ват рӯпитан ма̄нылт уральтавēсыт. 12 со̄тыра хо̄тпа аты ва̄маныл, та̄н та̄рвитыӈ а̄гм о̄щнэ̄ныл. Уральтыманыл юи-па̄лт та̄н та̄ра пӯльницан та тēтвēсыт. 
Лēккарыӈ кӯщаит ань тамле ла̄тыӈ мирн тē­тэ̄гыт – кос ма̄нь па̄в­лыӈ ма̄т, кос яныг ӯст о̄лнэ ма̄хум акв та̄л сыс пӯль­ни­цан ураль­тах­туӈкв вос ялэ̄гыт. Ань ты пувласпи-а̄гм та̄ра щар ат суйты, хо̄тпа хунь сака а̄гмыӈыг ēмты, а̄гме ущ то̄нт та хо̄нтаве. Ос э̄лмхо̄лас тēл­пе те сунсаве, то̄нт лēк­ка­рыт ка̄салэ̄гыт, тав та̄р­ви­тыӈ а̄гм о̄ньщи ман а̄ти.
 
