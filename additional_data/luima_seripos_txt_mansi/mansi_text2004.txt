

	Я̄ӈк на̄тнэ э̄тпос 27 хо̄талэ̄т Ханты-Мансийск ӯс мирколт «Югра лылыēп» ос Общественный палата Югры организациягт рӯпитан ма̄хум хо̄нтхатыглап ва̄рыгласыт. Та урыл потыртасыт, ань ма̄н о̄лнэ ма̄вн э̄лы хо̄н ма̄ныл са̄всыр хо̄тпат ю̄выт, ка̄сыӈ такви То̄рум о̄ньщи. Тувыл та хащтал утаныл урыл тыт о̄лнэ ма̄ньщиянув, ханты ос мо̄т мирыт нупыл потыртэ̄гыт. 


		О̄выл ла̄тыӈ «Югра лылыēп» ассоциация кӯщай хум Александр Вячеславович Новьюхов ла̄выс. На̄н ань э̄лаль тав потре ловиньтэлы̄н.

		– Ты урыл ам хосат та̄гыл 

		хӯлыгла̄лэ̄гум. Сургутский районт 

		о̄лнэ ханты ма̄хманув потырта̄-лэ̄гыт, ань та̄н палтаныл са̄всыр хо̄тпат ёхталэ̄гыт, То̄рум нупыл суснэ тэ̄ланыл урыл та̄нанылн потыртэ̄гыт. Сака са̄в ханты хо̄тпа та̄н нупланыл сунсуӈкве патсыт, та хащтал То̄рмын агтуӈкве патсыт. Та̄нти На̄й-О̄тыраныл по̄хан-ӯрияныл, то̄ват ос а̄рсинаныл тя̄кв-а̄кваныл палт па̄хвтысаныл. Пēс йис та̄гыл тэ̄щинта̄лум тэ̄нутаныл воссыг ат тэ̄гыт – ня̄р нё̄выль, ня̄рхул. Рӯтаныл э̄лыл ёхтэ̄гыт, юв ат та̄ртыяныл. Хоса ма̄ йисыт, кон та лю̄ляхо̄лэ̄гыт, по̄льтахтэ̄гыт. Тувыл маныр ва̄руӈкве, ювле 

		та минэ̄гыт. 

		О̄с ма̄к таи лю̄ль, ань тув агтуӈкв патум ма̄хманув та̄нти ща̄нь ла̄тӈанылт потыртаӈкве ат таӈхēгыт, ня̄враманыл туп рущ ла̄тӈыл потыртаӈкв ханищтыяныл. Ля̄ххал тотнэ хо̄тпатн манос наука щирыл рӯпитан ма̄хумн нэ̄матыр мо̄йт ман э̄рыг потыртаӈкве ат таӈхēгыт. Рӯпата о̄лнло̄мтаныл тув та мыганыл. Та̄н утанылн агтуӈкве то̄ванакт ма̄хум ё̄рва̄гыл кащилтавет, то̄ват ат тахнэ̄ныл ма̄гыс ра̄тыглымат. 

		Таит ань ва̄ганыл, Сургутский районт ма̄-во̄й но̄х-виве, тот о̄лнэ соссаӈ ма̄хум щёлыӈ ма̄т о̄лэ̄гыт. Таима̄гыс тув та минэ̄гыт. Соссаӈ ма̄хманув тамле пилыщман та ёхтувēсыт. Матыр ва̄руӈкв э̄ри! Ань ты хо̄нтхатыглап таи ма̄гыс ты ва̄рсӯв. Я̄тил ма̄хум, та ма̄хманувн хотмус нё̄туӈкв э̄ри. Тув нё̄рыглан хо̄тпат пуссын по̄хан-ня̄влуӈкве э̄рēгыт. Ты урыл номсуӈкв ма̄н ат те патэ̄в, ма̄хманув воссыг хотьютн нё̄тавет?! 

		Александр Вячеславович юи-па̄лт са̄в хо̄тпа потыртас. Тав ётэ пуссын ка̄сащасыт – соссаӈ мирн нё̄туӈкве э̄ри, э̄лы хо̄н ма̄ныл йинэ ма̄хум та̄н палтаныл ул вос ро̄влахтэ̄гыт. Ты ва̄рмаль э̄лаль хумус мины, ма̄н тах ты урыл 

		таквсы порат хансэ̄в.

		Светлана 

		Хозумова 

		 

 
