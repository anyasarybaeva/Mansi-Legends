
Тынакт округ кӯщай нэ̄ Наталья Комарова Советский районт о̄лнэ мир ёт ищхӣпыӈ ут хосыт потыртас. Тамле э̄рнэ хо̄нтхатыглап ва̄руӈкве ты хо̄тпат нё̄тсыт – Татьяна Байкарова, нэ̄ «Содействие» нампа мирн нё̄тнэ центрыт пуӈктоты, район о̄лупсатэ урыл ля̄ххал тотнэ нэ̄ Индира Шибанова ос Вера Богдан, тав «Дольче Вита» нампа атыӈ тэ̄нут ва̄рнэ кол ос «Тесто-Место» пēкарня пӯнсыс.
Наталья Комарова ла̄­выс: «Ам сустēмт, Со­ветский районт о̄лнэ мир китыглахтын ла̄тыӈ са̄в о̄ньщēгыт. Щар ма̄к таи, ма̄хум рӯпата кинсэгыт, ка̄тын-паттын олнаныл урыл пӯмщалахтэ̄гыт. Ла̄вēгыт, ма̄ньлат хо̄тпат рӯпитаӈкве таӈхēгыт кос, ханищтахтуӈкве ка̄­сащēгыт, ос та̄нанылн ро̄внэ рӯпат ма̄ хо̄нтуӈк­ве ат вēрмēгыт. Ма̄н ань пуссын аквъёт номсуӈкве патэ̄в, ка̄ркам хо̄тпатын хотмус нё̄туӈкве э̄ри, о̄лупсаныл ёмас щирыл вос мины».
Советский район кӯ­щай хум Игорь Набатов нацпроектыт ос кол ӯнттын программат урыл потыртас. 
2021 та̄лт районаныл 6 проектыт щирыл рӯ­питы: ня̄врам самын патнэ ос янмалтан тэ̄ла, культура, ханищтап, э̄рнэ тэ̄лат ва̄рнэ хо̄тпат ма̄гыс са̄всыр нё̄тмилыт, ма̄-вит ӯргалан тэ̄ла, о̄лнэ колыт ос ӯсыӈ ма̄т.
Советский район яны­тыл садикын ялантан ня̄в­рамыт ма̄гыс са̄в тэ̄ла ва̄­раве. «Спорт – норма жизни» проект хосыт Алябьевский па̄вылт ня̄в­рамыт ёнгасан ма̄гыс ёмас  яныт ма̄ щё̄питавес, Советский ӯст ос ӯщлахтын ма̄ ва̄рвес, тот янге-ма̄­не зарядка ва̄руӈкве, ха̄йтыгтаӈкве вēрмēгыт. 
Район кӯщай хум номтэ ёмас, ла̄ви, пусмалтан тэ̄ла о̄с акваг уральтыяныл, э̄рнэ ма̄шинат ма̄гыс олн-ло̄мт та̄стэ̄гыт. Ты та̄л 3 «Скорый помощь» ма̄шина ёвтсыт. 
«Цифровая образова­тельная среда» нампа ханищтап хосыт № 1 школат йильпи ищхӣпыӈ утыт ва̄рвēсыт. Тот ань ня̄врамыт хащта̄л матарыт ханищтэ̄гыт, тувыл ты йильпи утыт учителитн о̄с а̄рталавет, урокытт тох рӯпитаӈкве ро̄ви ман а̄ти. 
Советский политехни­ческий колледжаныл урыл ла̄выс, округувт на­сати сака янытлаве, тот ханищтахтам ма̄ньлат ма̄хум рӯпитаӈкве кос хоты ма̄н та̄ра вивет.
Район янытыл о̄лнэ кол са̄в ӯнттувес – 36 со̄тыра кв. метра. 291 колта̄гыл йильпи колыл майвēсыт. 
Игорь Набатов ла̄вме щирыл, 2022 та̄л мус пēс колыт пуссын хот-ё̄хтавет, колта̄л нэ̄мхотьют ат хульты, пуссын йильпи колн ва̄нтлэ̄гыт. 2021 та̄л юи-о̄выл э̄тпосанэ мус тэ̄ланыл план щирыл 80% мус ёхтахты тах. 
Советский Союз герой хум, генерал-полковник Иван Тихонович Гришин наме янытлан ма̄гыс районт «Созвездие» центр ва̄рвес, тот Олег Васянин тав пуӈктоты. Хум ла̄выс: «Ань округт та̄нти тэ̄ла ва̄рнэ ма̄хум сака нё̄тавет, грант-олныл мивет. Таима̄гыс са̄в хо̄тпа сыре-сыр проектыт щё̄питэ̄гыт, но̄х-патэ̄гыт те, олныл та̄ставет. «Созвездие» центрув о̄с нё̄таве, ань районувт о̄лнэ мир ос мӯй ма̄хум ма̄гыс ма̄н са̄всыр пӯмыщ тэ̄лат ва̄тихал щё̄пита̄лэ̄в. Округ мирколув ос ПАО «Лукойл-Западная Си­бирь» па̄лыл ёхталам олнытыл «Память» нампа суссылтап ва̄рсув (рущ щирыл экспозиционно-выставочный центр). Ты сака э̄рнэ тэ̄ла, ань яныгман ня̄врамыт ос ма̄ньлат а̄ги-пыгыт пилта̄л хо̄нтлум ма̄хманув, о̄лнэ ма̄в ма̄гыс хо̄нтыт пуӈканыл пинум хо̄тпанув наманыл вос ва̄ганыл, вос янытлыяныл, ювле хультум о̄лупса вос ханищтыяныл, номим вос о̄ньщияныл». 
Тувыл э̄лаль округ кӯ­щай нэ̄ Наталья Кома­рова «Самза» нампа ле­со­промышленный ком­бинат урыл потыр хӯнтлыс, тот Сергей Смышляев тав кӯщайлахты. Хум ла̄выс, рӯпатаныл ёмас щирыл мины, йӣв э̄рнэ са̄вит яктэ̄гыт, па̄ртыт сылэ̄гыт, район мир ма̄гыс о̄лнэ колыт ос пувлынколыт ӯнттэ̄гыт. 2020 та̄лт Ком­мунистический па̄вылт кит квартираӈ кол ӯнттысыт. 
Виктор Карнаухов «Бобр в Картопье» проект урыл потыртас. Советский па̄вылт тох акв ма̄ ла̄ваве, тот ня̄врамыт ӯщлахтэ̄гыт, ёнгасэ̄гыт, поргащлэ̄гыт.
Наталья Комарова Со­ветский район ма̄хум янытласанэ, та̄нанылн са̄в ёмас, сымыӈ ла̄тыӈ ла̄выс.
Югра пресс-центр колныл кēтым ля̄ххал ма̄ньщи ла̄тӈыг С. Ромбандеева толмащластэ  
