
А̄с-угорский институтыт ма̄ньщи отделт рӯпитан ма̄хум «Графика и орфография мансийского языка: современные подходы» нампа ханищтап ва̄рыгласыт ос ма̄ньщи ла̄тыӈ ёт рӯпитан хо̄тпат тув во̄выгласаныл. Ма̄н, ма̄ньщи газетат рӯпитан махум, о̄с пуссын тув ялсӯв.
О̄влэ̄т ма̄ньщи отделт рӯпитан нэ̄ Мария Кумаева «Современный мансийский язык» и «Синтаксис современного мансийского языка» Евдокия Ивановна Ромбандеева хансум нэ̄пакы̄г урыл потыртас. Учёныюв нэ̄пакаге та̄ратаӈкве такви ат а̄лымас ос тав о̄вылтам рӯпататэ ма̄ньщи отделт рӯпитан нэ̄т а̄стлысаныл. Ма̄ньщи потрыт Татьяна Дмитриевна Слинкина ёмащакв ловиньтасанэ. Светлана Силиверстовна Динисламова, Альбина Романовна Станиславец, Валентина Селиверстовна Иванова рецензия хассыт. Нэ̄пакы̄г ва̄т са̄грапнал э̄тпос оигпан э̄лы-па̄лт ва̄рвесы̄г. Ты э̄лы-па̄лт ты ханищтахтын нэ̄пак Евдокия Ивановна та̄рата̄лыс. Ос тот коммунизм, колхозыт урыл са̄в потыр хансым о̄лыс, ань мо̄т йильпи потрыт тув ва̄рвēсыт. Ты нэ̄пакы̄г школатт, колледжитт, университетытт ханищтахтын ня̄врамытын, студентытын ханищтахтын мāгыс э̄рēгыт.
Ма̄ньщи ла̄тӈыт э̄рнэ щирыл хумус хансуӈкве э̄рēгыт, та урыл ма̄хум потыртасыт. Евдокия Ивановна Ромбандеева хансум правилат щирыл то̄ва ла̄тӈыт буква «с» хансуӈкве э̄ри. Ты правила щирыл хансуӈкве «пася» э̄ри, ла̄вуӈкве — «паща». А̄с-угорский институтт рӯпитан ма̄хум 1-4 классыт ханищтахтын ня̄врамыт ма̄гсыл ма̄ньщи ла̄тӈыӈ нэ̄пакыт та̄ратаӈкве ань щё̄питахтэ̄гыт.
Ты ханищтахтын нэ̄пакыт Светлана Динисламова, Людмила Панченко, Мария Кумаева, Майя Макарова, Дина Герасимова ос Елена Акбаш хансуӈкве патэ̄гыт. Та̄н ань номсахтэ̄гыт, ты ма̄ньщи ла̄тӈыт буква «с» манос «щ» тот хансуӈкв.
Евдокия Ивановна о̄влэ̄т такви рӯпатанэ̄т акваг «с» хансыс, ос юи-о̄выл та̄ратым нэ̄паканэт «щ» хансыс. Ханищтапн ёхталам ма̄хум ты ва̄рмаль урыл манхурип номт о̄ньщēгыт, та̄н пуссын китыглавēсыт. Та̄н ла̄всыт, ты э̄лы-па̄лт ща̄нь ла̄тыӈ ва̄нэ ня̄врамыт ма̄гсыл нэ̄пакыт хасвēсыт. Ань яныгман а̄гирищит-пыгрищит ма̄ньщи ла̄тыӈ ат ва̄гыт ос э̄рнэ щирыл ла̄тӈыт вос ловиньтасыт, буква «щ» ты йильпи нэ̄пакытт хансуӈкве кос э̄ри.
«Лӯима̄ сэ̄рипос» ма̄ньщи газетат кӯщаиг рӯпитан нэ̄ Галина Кондина ос таи ла̄выс: «Ма̄н 2005 та̄л па̄сныл газетат потранувт «щ» буква хансуӈкве патсӯв. Ты э̄лы-па̄лт ма̄н Клавдия Васильевна Афанасьева ёт потыртасӯв. Ос туп ты юи-па̄лт ты ла̄тӈыт тох хансуӈкве о̄вылтахтасӯв. Газетав ловиньтан ма̄хум ла̄вēгыт, тох ловиньтаӈкве ёмаснув».
Хоты буква хансуӈкве ос ня̄врамаквет хумус э̄лаль ханищтаӈкве э̄ри, ма̄хум хоса потыртасыт. Тувыл А̄с-угорский институтт рӯпитан хо̄тпат ня̄врамыт ханищтан нэ̄пакыт та̄нки ты буква хансуӈкве о̄с ат вēрмēгыт. О̄влэ̄т яныг комиссия э̄рнэ ла̄тыӈ вос ла̄ви. Ты ма̄гсыл мо̄т щёс о̄с тах акван-атхатыглэ̄гыт ос э̄лаль потыртаӈкве патэ̄гыт.
Ханищтап оигпан э̄лы-па̄лт ма̄хум йильпи нэ̄пакыл мӯйлуптавēсыт. Ты нэ̄пакыт А̄с-угорский институтт рӯпитан хо̄тпат мо̄лты та̄л сыс та̄ратасаныл.
