
Семён Александрович ос Любовь Николаевна Айпиныг ос Ирина Тырлина, а̄гитэ̄н, туи порат Мегион ӯсн мӯйлуӈкве ёхталасыт. Тот са̄в сосса ма̄хум акван-атхатыгласыт, ялпыӈ хо̄тал о̄лыс.
Ты ханты щēмья Усть-Варъёган пēс йис ма̄т са̄лыяныл ӯрим о̄лэ̄гыт. Та атхатыглам хо̄талт та̄н рӯтаныл урыл потыртасыт. Айпиныт рӯт ма̄хум са̄выӈпа̄лэ Нижневартовский районт о̄лэ̄гыт. Ирина рӯтанэ урыл потыртас. 
Нэ̄ ты ва̄рмаль ущнув та̄ра-паттуӈкве о̄выл-тастэ, пēс потрыт ул вос хот-тэ̄лыгтыянэ, тыима̄гыс яныгхо̄тпат нё̄туӈкве во̄всанэ. А̄ще  рӯтыт хотыл о̄лсыт, пēс йис потыр ань  ловиньтэ̄н. 
 
Хосат Аган я̄ ва̄тан, са̄лы тэ̄пыӈ ма̄н Нуми То̄румныл Пакинэ̄ ёл-та̄ратахтас. Ты нэ̄ Отман о̄йка ёт о̄лыс, тэ̄н Виталий пыг янмалтасы̄г. Виталий Отманович ос Пётр пыг о̄ньщас. Яныгпа̄ла хо̄тпат Пакинэ̄ наме ла̄вуӈкве ат та̄ртсаныл, ёлтуйтсаныл. Ма̄хум таве «То̄румныл ва̄глум во̄р нэ̄» намаясаныл. 
Аквмат порат ты рӯт хум хо̄тпат пуссын я̄н хӯл алыщлаӈкве минэ̄гыт. Отман ос юн хульты. О̄йкат тав нупылэ ла̄вēгыт: 
— Отман, ты хо̄тал наӈ са̄ртыннув я̄н минэ̄н, акваг юн та хультэ̄гын. 
— Ам иӈ ат атхатасум, на̄н минэ̄н, ам тах ёхтэ̄гум. 
О̄йкат я̄н хӯл алыщлаӈкве ёхтысыт. Тав тот хохса хартым ӯнлы, ос рӯтанэ̄н китыглаве: 
— Хумус наӈ ёхтуӈкве а̄лымасын, наӈ юн хультсасын. 
Тав мовиньтым ювле ла̄выс: 
— На̄н сака хоса хуегы̄н.
 Алыщлан ма̄ныл а̄стэ̄гыт, хум хо̄тпат ювле атхатэ̄гыт. Отман хӯл ёт ат выг. Хум хо̄тпат таве китыглыяныл:
— Наӈ манрыг хӯл юв ат тотэ̄гын? 
— А̄нумн ат э̄ри, юн хӯл о̄ньщēгум. 

Ма̄хум юв ёхтэ̄гыт, со̄ль, Отман нэ̄тэ, Пакинэ̄, хӯлыт сāманыл хот-нильманэ, якытламанэ ос па̄йтуӈкве а̄лымаманэ. О̄выл порат ма̄хум ты тэ̄лал пуссын хот-о̄щатахтэ̄гыт. Ос та порат сака ё̄р ня̄йт хо̄тпат о̄лсыт. Та̄н ты ва̄рмаль та̄ра-паттысаныл. Насати, яныг Пакинэ̄ а̄ти нас нэ̄ о̄лыс. Тав То̄румныл ёл-ва̄глыс, матырсыр ё̄р о̄ньщас, ты хосыт о̄йкатэ хотмус мо̄т ма̄н молях тотыгпаӈкве вēрмыстэ. 
Тувыл ты нэ̄ рӯтанэ̄н матыр лю̄лил ва̄рвес. Тав пыганэ ёт То̄румн но̄ӈхаль хотталь та минас, ётыл ты нэ̄ урыл воссыг нэ̄мхотьют нэ̄матыр ат хӯлыглас. 
Аквматнакт Андрей Петрович Айпин во̄раяӈкве минас, янгуй ка̄тын-паттыс. Янгуй нуиматэ, аквтупмат тав нупылэ хотьют сунсы, ка̄квасы манос йӣв са̄гмыты. Тувыл янгуе акв пāлэ нуистэ, э̄тимаӈкве патвес, ос тот э̄т хӯлуӈкве хультыс. Хуйнэма̄ щё̄питас, татем та̄кыщ ёл-оилматвес. 
Ос ӯлмаяс, э̄рттам рēгыӈ, сыстам кол кӣвырн щалтыс. Тот нэ̄мхуньт ат о̄лыглас. Ос тот о̄лыматэ татем а̄гмыл ēмтыс, номсы, аман хумус холытан янгуюм нуилум ос юв тотылум. Тав ётэ хотьют потыртаӈкве ты патыс.  
Хо̄тпа  ла̄выс:
— Ма̄н рӯтыг о̄лэ̄в. Наӈ ма̄н колувн ёхтысын, ма̄н тыт омав ёт о̄лэ̄в. Тыт о̄лнэ э̄лумхо̄ласыт ма̄кве ос я̄в ӯргалэ̄в. Ляпат во̄р щахыл о̄лы. Ётыл на̄н тот пуӈк пинуӈкве ос пӯрлахтуӈкве патэгы̄н тах. Ань э̄лаль во̄руй ка̄тынпаттэгы̄н ке, таве янытэ̄т хот-нуēлы̄н, акв пāлэ ул хультуптэлы̄н, ат ро̄ви. Юв ёхтэ̄гын, маныр тыт хӯлсын ос ка̄саласын, ты урыл рӯтанын потыртэн. 
Тувыл о̄йка но̄х-са̄йкалас, сунсы, нэ̄мхотьют а̄тим, кол о̄с а̄тим. Нортум хуйнэма̄тэ тармыл тох та хуям. Нэ̄матыр а̄гм а̄тим. Ква̄лыс, янгуе янытэ̄т хот-нуистэ. Тувыл ӯлмаям во̄р щахыл ка̄саластэ, юв ёхтыс, ӯлме урыл рӯтанэ̄н потыртас. 
Со̄ль, ань та ялпыӈ ма̄н ты рӯт ма̄хум яныг-са̄ткем та̄л палыт пӯрлахтуӈкве  ялантэ̄гыт. 
