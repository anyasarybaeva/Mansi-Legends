
Ма̄-вит ӯргалан кастыл Ханты-Мансийскат XXI мирхал телефестиваль о̄лыс. Ты ва̄рмаль «Югория» нампа телекомпания ва̄рыглы. Тот кина по̄слуӈкве ха̄снэ хо̄тпат манос нас та̄нки ханищтахтам ма̄хум халанылт кассыт. Тынакт но̄х-патум хо̄тпат наманыл ла̄ввēсыт, та̄н э̄сгын нэ̄пакыл ос «лӯлы» — товлыӈ ӯй хурил мӯйлуптавēсыт.

	Ты э̄лы-па̄л хо̄талыт телефестивальн ёхталам хо̄тпат художественный галерея-колн мӯйлуӈкве во̄выглавēсыт. Тот та̄н ётаныл округ губернатор Наталья Комарова ос округ Дума кӯщай Борис Хохряков пащалахтасы̄г. «Ты телефестиваль ва̄т нупыл акв та̄л ва̄рыглаве, э̄лумхо̄лас таса̄вит то̄влум та̄ланэ̄т осыӈса̄йтыӈыг ловиньтахты, тав тэ̄ланэ ма̄гыс са̄кконыт щирыл такви ма̄к вос номсахты. Ань телефестиваль ва̄рнэ хо̄тпат аквта хольт э̄лаль тэ̄ланыл мӯсхалыг вос ва̄рияныл, са̄в мирыт ёт вос румалахтэ̄гыт ос пуссын акван-вуйхатым ма̄кēв сыстамыг вос о̄ньщияныл», — кӯщай нэ̄ ла̄выс. Тувыл мо̄т мӯй хо̄тпат ла̄тыӈ ла̄вманыл юи-па̄лт пуссын кон-ква̄лсыт, тот оркестр ёнгыс ос та кол по̄хат ущ ва̄рим «Со̄рни лӯлы» — товлыӈ ӯй памятник суссылтавес.

	Тыт о̄лнэ хо̄талыт сыс са̄в ма̄ныл ёхталам хо̄тпат ма̄гыс ма̄-вит ӯргалан о̄вылтыт ханищтапыт, суссылтапыт ва̄рыглавēсыт, са̄всыр кинат суссылтавēсыт. Ты та̄л телефестиваль касылын сака са̄в ма̄ныл онтоловса̄т са̄виткем кинат кēтвēсыт, жюри-хо̄тпатын та̄наныл пуссын сунсуӈкве а̄лымаӈкве э̄рыс. Ос юи-о̄вылт ка̄сыӈ номинацият но̄х-патум хо̄тпат наманыл та ла̄ввēсыт. Та̄наныл янытлаӈкве мирн ва̄нэ хо̄тпат тыг во̄виньта̄лвēсыт ос та̄н мӯйлупсат мисыт.

	Ня̄врам касылыт та̄н та̄ланыл щирыл хӯрум группаг уртвēссыт, тувыл 6 та̄лныл 10 та̄л то̄влум а̄гирищит-пыгрыщит халт Нягань ӯсныл Александр Дедык ос Анастасия Горбунова но̄х-патсы̄г; 10 та̄лныл 14 та̄л то̄влум ня̄врамыт халт — Лысьва ӯсныл Пермский ēрныл Артём Палкин ос 18 та̄ланыл то̄влум а̄гит-пыгыт халт Челябинск ӯсныл Анжела Яньшина ос Ксения Наумова. Тувыл «За оригинальный взгляд на проблемы экологии» намаим я̄нас мӯйлупсал Мегион ӯст о̄лнэ а̄ги Елена Степанова майвес. Та̄наныл пуссын янытлан э̄лы-па̄лт акв пӯмыщ мультфильм суссылтавес, таве тыт «Эко-детки» нампа ханищтап о̄лум порат ва̄рвес. А̄гирищит-пыгрищит пластилиныл са̄всыр хурит ханлысыт ос тувыл ма̄-вит ӯргалан о̄вылтыт мультфильм по̄слысыт.

	Мо̄т ма̄хум халт лов номинацият но̄х-патум хо̄тпат наманыл ла̄ввēсыт. Ты та̄л «лулы» мӯйлупса Абакан ӯсн, Москван, Липецк, Новосибирск, Псков, Смоленск, Тюмень ӯсн ос Свердловский областьн тотвēсыт. Акв лӯлы хури тыт Ханты-Мансийскат «Югра» телекомпаният рӯпитан а̄гин Пшеничная Мариян мӯйлуптавес. Тав «Публицистическая программа» номинацият «Передвижные дельфинарии — это доброе шоу или социальное зло» ма̄нь кинатэ ма̄гыс майвес. Ты та̄л акв йильпи номинация ва̄рвес, заповедникыт о̄выл щёс ва̄руӈкве патым па̄сныл яныгса̄т та̄л то̄влыс. Тыт ань Юрий Курочка Абакан ӯсныл о̄лум хум «Дикая природа Хакасии» кинатэ ма̄гыс э̄сгувес.

	Ос щар яныг мӯйлупса, Гран-При, Швеция ма̄н тотвес. Зольтан Тёрёк хум тыг китынтыг ёхталас, тав ань «Лемминг — маленький гигант Севера» по̄слум кинатэ ма̄гыс янытлавес. «Со̄рни лӯлы» мӯйлупса тавēн Геннадий Бухтин, губернатор ва̄ӈын хум мӯйлуптас ос тувыл кӯщай мо̄тынтыг ма̄хум мӯйлуӈкве о̄с тыг во̄всанэ.
