
Ханты-Мансийск ӯсн «ЮграТур-2019» суссылтапн округныл ос э̄лы хо̄н ма̄нытныл мӯй хо̄тпа са̄в ёхталас. То̄ват ма̄ янытыл яласан мирн пӯмыщ тэ̄лат ос са̄всыр ма̄т о̄вылтыт потыртасыт. 
Рущ хум Игорь Анато­льевич Илык Нягань ӯс­ныл ёхталас, тот «Центр «Патриот» колт кӯщаиг о̄лы. Тав ётэ потрама­сум, рӯпататэ о̄вылтыт китыгласлум. На̄н ань э̄лаль Игорь Анатольевич потре ловиньтэлы̄н.
– Тыт ам «Центр «Патриот» колув урыл потыртэ̄гум. Ма̄н палтув ня̄врамыт ёхталэ̄гыт – лув сыс тармыл яласаӈ­кве ос мотокросс тэ̄лан ханищтыянӯв, тувыл спорт щирыл ха̄йтыг­тэ̄гыт. Рӯпата колув по̄хат ё̄рнкол лю̄ли, тот сыре-сыр ханищтапыт ва̄рыглэ̄в. Яныгнув ня̄в­рамыт ос мо̄т ма̄ныл ёх­талан туристыт ёт нё̄рыт нупыл ялантэ̄в.
– Хоты нё̄рыт нупыл ялантэгы̄н?
– Ма̄н кит яласан лё̄ӈх о̄ньщēв. Акв лё̄ӈхув – Нё̄ро̄йка ос тав ляпатэ̄т о̄лнэ нё̄рыт нупыл ялан­тэ̄в. Ты ялпыӈ нё̄р ма̄н сака янытлылӯв, тув мус миннэ лё̄ӈхувн ма̄н ка̄сыӈēмт мӯсхал щирыл щё̄питахтэ̄в. Ма̄хум мо̄т ма̄ныл ёхталэ̄гыт – Мурманск, Санкт-Петербург, Волгоград, Тюмень, Екатеринбург ӯсытныл.
Туи на̄иӈха̄пыл Ягрим мус минэ̄в, тувыл э̄лаль мо̄т на̄иӈха̄пын та̄лэ̄в, Кульпас мус тотавēв. Кульпасныл Ло̄пмус па̄­выл та̄ра Саранпа̄выл мус минэ̄в. Тэ̄лы тув мус ма̄шинал ялантэ̄в. Миннэ̄в мус Кульпасн хо̄иглэ̄в, тот э̄т хӯлэ̄в. А̄лпыл мӯй ма̄хманув ёт «На̄йо̄тыр ма̄» музейн щалтсэ̄в, тот мощ ё̄мыг­тэ̄в, пӯмщалахтэ̄в, сосса мир пēс йис о̄лупсаныл о̄вылтыт потыр хӯнтлэ̄в. Тувыл э̄лаль та нёвум­тэ̄в. Кульпас ос Ло̄пмус па̄влыг халт Лӯски ялпыӈ ма̄ о̄лы, та̄ра ат минэ̄в. Тув акваг хо̄иглэ̄в, мощ пӯрлахтэ̄в. Та ма̄ На̄й-О̄тырыт нупыл по̄йкщēв, ёмас щирыл вос яласэ̄в, Нё̄рыт мус вос ёхтахтэ̄в ос ювле йиӈкв вос вēр­мēв.
Э̄лыл ёхталан хо̄тпатн пӯмыщ, ма̄хум тыт хумус о̄лэ̄гыт, культураныл ман­хурипа, пēс йис тэ̄ланыл э̄лаль тотыяныл манос хот-ёрувлаӈкве патвēсыт. Саранпа̄выл мус миннэ лё̄ӈхувт ма̄хум хӯрум мир культура сунсэ̄гыт – ма̄ньщи, ханты ос саран. Ма̄н ань ка̄сыӈ па̄вылт юрт хо̄тпат о̄ньщēв, миннэ̄в сыс та̄нанылн свонитэ̄в, потыртахтэ̄в, ё̄рнкол вос тӯщтэ̄гыт, со̄ламат манос хӯл ис­мит вос па̄йтэ̄гыт. 
Саранпа̄вылныл нё̄­рыт нупыл тэ̄лы порат «Буранытыл» минэ̄в. О̄лнэ колыт мус 30 са̄виттем вēрыста. Туи ос газоныл манос УАЗ ма̄шинал 100 са̄виттем вēрыста тотавēв.
– Нё̄рыт мус миннэ лё̄ӈхын, улпыл, та̄р­витыӈ?
– Тув мус минуӈкве атхунь рӯпатаӈ, лё̄ӈх сака хоса, таима̄гыс ма̄нь ня̄врамыт ёт ат вуйлыянӯв. Хунь Нягань ӯсныл тыламлан верто­лётт та̄лнэ ма̄ о̄лы, тув та̄лэ̄в, Саранпа̄выл мус молях тотыгпавēв. Тот сака са̄в мир яласы, вертолёт са̄т сыс туп кит щёс ёхталы, билетыл мо̄рсыӈ порат то̄влавēв. Вертолётыл минуӈкве атхунь кӯстыр, щё̄с арыг туп минэ̄в, нё̄рыт ляпан та тотыгпавēв. 
На̄иӈха̄пыл манос ма̄шинал яласаӈкве тай о̄с ёмас, мӯй ма̄хум миннэ̄ныл сыс са̄в ма̄ сунсэ̄гыт, са̄в хо̄тпа ёт ва̄йхатэ̄гыт. Сустēмт, номтаныл ёмас.
Китыт лё̄ӈхув Коми республика ос Сверд­ловский область нупыл о̄лы. Ты о̄с сака ялпыӈ ма̄т - Ма̄нь пупыг Нё̄р, Отортэ̄н Нё̄р, перевал Дятлова нампа Нё̄р. 
– Игорь Анатольевич, наӈ хо̄т самын патсын?
– Ам Украинат яныг­масум, ты ма̄н 2001 та̄лт о̄лмыгтасум, то̄нт ва̄т нупыл акв та̄лум о̄лыс. Тыт о̄луӈкве сака ёмас, са̄в мир пуссын акв ляпат юртыӈыщ о̄лэ̄гыт. Ос ма̄к таи, ты ма̄т о̄лнэ сосса мирыт культура янытлаӈкве э̄ри. Та̄н тамле нёмса ма̄хум, урккуӈкве ат ха̄сэ̄гыт, ма̄-витаныл ӯргалым о̄ньщияныл. Таима̄гыс ам та̄наныл сака янытлыянум. Сосса хо̄тпа ла̄ви те, ты нё̄р палт минуӈкве ат ро̄ви, тув ул минэ̄н. Та̄н ва̄ганыл, хоталь ро̄ви ё̄масаӈкве, хоталь ат таи, та̄н ла̄тӈанылн хӯнтлуӈкве э̄ри.
Ань потрумēн та оиг­пас. Игорь Анатольевич хо̄тпа нупыл сымыӈ э̄лумхо̄лас, потрыӈ, ка̄р­кам хум. Ха̄льӯс район янытыл яласан лё̄ӈха­нув ёмащакв ва̄ганэ, ты урыл хоса потыртас. 
 
