
Йильпи та̄л о̄вылтахтам порат мирн нё̄тмил ва̄рнэ округ департаментыт рӯпитан нэ̄ Светлана Давиденко, округ Пенсионный фондыт рӯпитан хо̄тпаг Ольга Турнаева ос Надежда Суродеева «Открытый регион» нампа ля̄ххал тотнэ колн ёхталасыт. Ань Югра ма̄т самын патум ня̄врамыт манырсыр олныл мивет, та̄н ты урыл потыртасыт.
1993 та̄лныл ос 2017 та̄л оигпам мус округт самын патум ня̄врамыт ань ат со̄тыра са̄вит солко̄вил ойтуӈкве патвēсыт. Ос та ня̄врамыт олныл ойтавет, хотьют тыт самын патыс ос ты та̄лыт сыс ты мāт акваг о̄лыс. Лусытан ма̄н кēтым ос э̄л ханищтахтуӈкве минам ня̄врамыт, та̄н о̄с олныл мивет.
Са̄ккон щирыл ты рӯпата кит тэ̄ла щирыл ва̄раве. Са̄выӈпа̄лэ пуссын нас заявление-нэ̄пак хансуӈкве вēрмēгыт. Ос хотьют матыр нё̄тмил-олн хуньт вуйлас, та̄нанылн заявление-нэ̄пак хансуӈкве ат э̄ри. Та̄н наманыл вāвет.
Ань ты хо̄тал мус хус арыгтем со̄тыра э̄лумхо̄лас ты олн винэ ма̄гыс заявление-нэ̄пак хассыт. Ос яныгса̄т хо̄тпан со̄тыра са̄вит хо̄тпат заявление-нэ̄пак та̄л ма̄ньполь э̄тпос мус пуссын олныл ойтавет тах. Та̄н сāртын нё̄тмил вуйласыт, таима̄гыс наманыл тот о̄лэ̄гыт.
Ты олныт ты та̄л сыс виӈкве а̄лымēн. Мо̄тыт та̄л ты олныт ойтуӈкве ат патавет. Ты урыл хӯлтыглан ла̄тыӈ мирн нё̄тмил ва̄рнэ департамент интернет сайтыт хансым о̄лы. Тот о̄выл ло̄псыт «Ам тыт самын патсум ос Югра ма̄т ань о̄лэ̄гум» тамле ла̄тыӈ ка̄салэгы̄н. Тот ловиньтэ̄н ос э̄рнэ потыр хо̄нтэгы̄н.
Тувыл ос пенсия-олн но̄х-нё̄тнэ урыл потыр о̄лыс. Округувт 2018 та̄лт та̄л котиль э̄тпос о̄выл хо̄талэ̄т пенсият о̄лнэ хо̄тпат олнаныл мощ но̄х-нё̄твēсыт. Тӯяг яныгпо̄ль э̄тпос о̄выл хо̄талныл пенсия винэ ма̄хум нила процентын са̄внувег ойтуӈкве патавет. Рӯпитан пенсионер-хо̄тпат пенсияныл ос во̄ртур э̄тпос о̄выл хо̄талныл ущ но̄х-нё̄тавет тах.
Тувыл ос щēмьят китыт ня̄врам самын патыс ке, тав ма̄гсылэ государство пāлыл о̄с олн ойтаве. Ты ва̄рмаль рущ щирыл «материнский капитал» тох ла̄ваве. Маныр йильпи тэ̄ла ты хосыт ēмтыс, кӯщай хо̄тпат о̄с потыртасыт.
Ань округувт яныгса̄т хус арыгтем со̄тыра щēмья ты олныл майвēсыт. Ты олныт но̄х-нё̄туӈкве ат патавет, аквта са̄витыг хультэ̄гыт. Ань та̄л котиль э̄тпост Федеральный са̄ккон пирмайтавес. Ты са̄ккон хосыт ня̄врамыт ма̄гыс олныт 2021 та̄л оигпан мус иӈ миӈкве патавет.
Э̄лумхо̄лас округувт о̄лнэ̄тэ ма̄гыс акв э̄тпос сыс олныл вос то̄влувес, тав нилахуйпловкем со̄тыра солко̄вил вос ойтаве. Хотьют ты олнытыл мощщанув сэ̄лы ке, тав нуса хо̄тпаг ла̄ваве. Ты щēмьят «материнский капитал» олнытыл ва̄т нупыл хӯрум со̄тыра солко̄ви са̄витыл нё̄туӈкве патавет. Ты олныл та щēмьят мивет, хотьют китыт ня̄враманыл ты та̄л о̄вылтахтам юи-па̄лт Югра ма̄т самын паты.
