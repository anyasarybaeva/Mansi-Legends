
Ма̄ньщи хум Александр Дмитриевич Сайнахов «ЮграТур 2018» суссылтап о̄лум порат Ханты-Мансийск ӯсн ёхталас. Тав ма̄хум са̄с тармыл хорамыт щуртуӈкве ханищтасанэ. 
Александр Дмитриевич Ха̄льӯс район Сӯкыръя па̄вылт самын патыс, тот яныгмас. Са̄в та̄л Сургут ӯст о̄лы. 2000 та̄л па̄сныл «Ста-рый Сургут» нампа историко-культурный центрыт ма̄щтырлан ос по̄слын хо̄тпаг рӯпиты. 2008 та̄лт «Народный мастер России» яныг намыл майвес, 2013 та̄лт ос ХМАО-Югра Губернатор премиял майвес. 
Ты намыӈ-суиӈ ма̄ньщи хо̄тпав о̄вылтыт ма̄н «Лӯима̄ сэ̄рипос» газетат хансыгласӯв, тав ка̄тыл ва̄рум пормасанэ по̄слыгласанӯв, суссылта̄лсанӯв. Ань потрумēн халт таи та̄ра-патыс – насати Ло̄пмус па̄вылт о̄лум ма̄щтыр хум Пēтр Ефимович Шешкин тав акитэ. Александр Дмитриевич тох потыртас:
– Пēтр тав оматэ Мария Ивановна – ты ам а̄тям увщитэ, такви о̄парищ наме Сайнахова о̄лыс. Ам о̄пам Андрей Иванович. Пēтр ам а̄тям а̄пщитэ. Ам таве ат номилум. Юн хури о̄ньщēгум, Пēтр ма̄нав 1975 та̄лт по̄слыстэ – ам щар ма̄нь, омам ос а̄тям ӯнлэ̄в. А̄тям потырта̄лыс, то̄нт ма̄н Со̄пакло̄мтыл юв йисӯв, Ло̄пмусн пӯхталасӯв, Мария Ивановна палт па̄г ялсӯв. Тувыл Пēтырн на̄лми ва̄тат по̄слувесӯв. Ам кит та̄лум туп о̄лыс. 
Сургут ӯст ам рущ о̄йка ёт ва̄йхатасум, тав ла̄ви, хосат Пēтр Шешкин ёт рӯпитас, йӣвныл аквъёт матыр ёргащласы̄г. Ам хунь ла̄всум, ты ам аким, тав хот-ща̄гтыс. Хум ла̄ви: «Ам таве сака э̄руптаслум, сака ёмас, сэ̄ръёр, ма̄щтыр хум о̄лыс, потрыӈ, акваг мо̄йтыс. А̄нум Ло̄пмусн во̄выгластэ, ла̄ви: «Ёхтэн». Ам тав нупылэ ла̄вēгум: «Ам ат та̄ртавем». Пēтр ювле ла̄ви: «Ам партком хосыт наӈын во̄вилум». Та о̄йка ань яныгпа̄лаг ēмтыс, а̄гмыл харты. 
Александр Дмитриевич насати ма̄щтыр рӯтныл о̄лнэ̄тэ, таима̄гыс ка̄тыл матыр-а̄ти ва̄руӈкве та ха̄сы, пēс йис ва̄рмалит э̄лаль тотыянэ, но̄х-во̄рмалтыянэ. Пēтр Ефимович Шешкин акитэ хольт са̄всыр номтыл ёхтыгпа̄лаве, тыи-таи щаквщуӈкве ӯнтылмата̄лы. Ты я̄тил хо̄тпав пуста̄гыл вос о̄лы, На̄й-О̄тыранэ̄н вос ӯргалаве, о̄с са̄в э̄рнэ пормас вос ва̄ри.  
