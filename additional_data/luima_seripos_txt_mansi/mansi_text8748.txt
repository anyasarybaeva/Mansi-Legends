
Сосса ма̄хум Ассамблеян пēриим хо̄тпат ва̄т са̄грапнал э̄тпос 13 хо̄талэ̄т акван-атхатыгласыт. Семён Наумов, промышленность департаментыт кӯщай ва̄ӈын хум, сапра̄нин во̄выглавес. Кӯщай хум ӯйхул янмалтан, хӯл алыщлан ос пил ва̄тнэ, ла̄хыс, па̄кв атнэ ва̄рмалит урыл потыртас. Ань ты тэ̄лат урыл хансым са̄кконын манхурип лильпи ла̄тӈыт хасвēсыт, та урыл Семён Александрович о̄влэ̄т китыглавес. 
Пил ва̄тнэ урыл 
Еремей Айпин ла̄выс, ты нэ̄пак пирмайтан по­рат, во̄рт о̄лнэ сосса ма̄хум урыл номсахтуӈкве о̄с э̄ри. Та̄н пēс йис щирыл о̄лэ̄гыт, тувыл та̄нки о̄лнэ ма̄нылт пил ва̄туӈкве ат вēрмēгыт, по̄х хо̄тпат са̄ртын во̄рн ёхтыгпēгыт ос ня̄р пил ва̄тэ̄гыт. Сосса щēмьят пил та̄л ос олн та̄л та хультэ̄гыт. Семён Наумов ювле ла̄выс, ты та̄рвитыӈ ва̄рмаль урыл та̄н ва̄гыт. Ань лильпи нэ̄­пак хансаве, во̄рт о̄лнэ щēмьят пил ва̄тнэ ма̄на­ныл та̄нки нупыланыл хансуӈкве тах вос вēр­мияныл. То̄нт по̄х хо̄тпат тув ат та̄ртавет. 
Еремей Данилович ос ла̄выс, ты э̄тпост тав Санкт-Петербург ӯсн «Арктический форум» нампа яныг мирхал сап­ра̄нин ялыс. Ма̄н округувт Белоярский ос Ха̄льӯс районыг «Аркти­ческий зона» ла̄внэ ма̄н ты та̄л таквсы порат хасвесы̄г. Тыима̄гсыл ма̄н округ кӯщаянувн тамле сапра̄­нин ялантаӈкве ань о̄с э̄ри. Ты кит районыгт са̄лы янмалтан совхозыг рӯпитэ̄г. Са̄лыӈ ма̄хум ёмащакв э̄лаль вос рӯ­пи­тасыт, хумус та̄нанылн нё̄­туӈ­кве, Санкт-Петербург ӯст кӯщаит о̄с потыртасыт. Промышленность депар­таментыт рӯпитан хо̄тпат ты сапра̄нин ялантаӈкве Еремей Айпин о̄с ла̄всанэ.   
Мо̄йтыт, пēс потрыт, ялпыӈ э̄ргыт акван-атнэ кол
А̄с-угорский институт кӯщай нэ̄ Виктория Сподина «Фольклорный центр» хумус ань рӯпиты, та урыл китыглавес. 
Тав ла̄выс, 1992 та̄лт округ янытыл архивыг ла̄внэ колыт ва̄рвēсыт. Ётыл пуссын акван-тот­вē­сыт ос А̄с-угорский ин­сти­тутыт отделыг ва̄рвē­сыт. Ань тот хӯрум хо̄тпат рӯпитэ̄гыт ос пēс йис потрыт, мо̄йтыт, э̄ргыт акван-атэ̄гыт ос акв ищ­хӣпыӈ ма̄н ва̄рияныл, ты урыл научный потрыт хансэ̄гыт. 
30 арыгкем та̄л сыс акван-атым мо̄йтыт, ял­пыӈ э̄ргыт, пēс йис пот­рыт ищхӣпыӈ утыт о̄лнэ архивн ва̄равет, ань ка̄­сыӈ э̄лумхо̄лас та̄наныл тот хо̄нтуӈкве вēрми. Ты колт хӯрум со̄тыра арыгкем щё̄с сыс пēс пот­рыт, мо̄йтыт хӯнтлаӈкве ро̄ви. Щар яныг ялпыӈ э̄рыг Сенгепов о̄йка 8 щё̄с палыт э̄ргыстэ.
Архивт о̄лнэ пēс пот­рыт, мо̄йтыт, а̄мщит, ялпыӈ э̄ргыт 79% са̄вит ханты ла̄тӈыл, 8% са̄вит ма̄ньщи ла̄тӈыл ос 12% са̄вит ё̄рн ла̄тӈыл ёл-хасвē­сыт. Ва̄т са̄грапнал э̄тпос­ныл 1 хо̄талныл ма̄ньщи нэ̄ Оксана Ди­нис­ламова ты колт кӯщаиг паттувес. Тав ос тот рӯ­пи­тан хо̄тпанэ ма̄ньщи ма̄хум ёт рӯпитаӈкве, та̄н палтаныл мо̄йтыт, э̄ргыт ёл-хансуӈкве тах патэ̄гыт. 
Ань ка̄сыӈ та̄лныл пēс йис ва̄рмалит ва̄нэ ма̄хум мощщангув ēмты. Матах­кем та̄л ювле хунь хульты, ты кол хумус э̄лаль рӯпи­таӈкве паты, ман­хурип рӯпата тах ва̄ри, кӯщаит ань номсахтэ̄гыт. 
Акван-атым пēс пор­тыт, мо̄йтыт, э̄ргыт та̄н нэ̄­пакыг ань та̄ратыяныл, ищ­хӣпыӈ утын ва̄рияныл, ханищтан нэ̄пакын хан­сыяныл. Та̄н «Фольклор детям» нампа тэ̄ла щи­рыл рӯ­питэ̄гыт ос ня̄вра­мыт ма̄гсыл мо̄йтыт нэ̄­пакыг та̄ра­тэ̄гыт. Ос са̄в мо̄т э̄рнэ рӯпата ва̄рēгыт. 
Еремей Айпин ты юи-па̄лт ла̄выс, 1992 та̄лт Ха̄льӯст, Белоярский ӯст, Лянтор ӯст ос Нижне­вартовский район Варь­ёган па̄вылт тамле архив-колыт ва̄рыгла­вēсыт. Тот са̄в ма̄ньщи, ханты ла̄тыӈ ва̄нэ ма̄хум рӯпи­тасыт. Тувыл ты колыт пуссын лап-патвēсыт, то̄ва хо̄тпат по̄хын кēтвēсыт, хультум э̄лумхо̄ласыт А̄с-угорский институтын рӯпитаӈкве паттувēсыт. Тав ла̄вме щирыл, ты колыт ювле ва̄руӈкве э̄ри, ща̄нь ла̄тыӈ ва̄нэ хо̄тпат тот вос рӯпитанувыт.
Ты юи-па̄лт Татьяна Гоголева А̄с-угорский институт рӯпататэ ос ань ма̄ньщи ла̄тыӈ э̄лаль тотнэ ва̄рмаль урыл потыртас. 
Сосса ма̄хум Ассамблея сапра̄ни оигпам юи-па̄лт китыт хо̄талэ̄т округ Думан пēриим депута­тыт акван-атхатыгласыт ос са̄всыр са̄кконыт пир­майтасыт. 
Людмила ТЕТКИНА
