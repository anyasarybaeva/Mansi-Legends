
Мощ мо̄лалнув Челябинск ӯст суссылтап ва̄рыглавес. Уральский округныл тотым са̄всыр тэ̄нут акв ма̄т ёвтуӈкве ро̄выс.
Ма̄н округувныл 21 предприятият рӯпитан ма̄хум тув ялсыт. Та̄н нё̄выль, хӯл, щаквит, пил, ла̄хс ос са̄в мо̄т тэ̄нут суссылтапын тотыгласыт. Та выставкат щар ма̄к ёмас солвалыӈ хӯл, атыӈ мисво̄й ос мо̄т тэ̄нут касыл щирыл пēриявēсыт. 

	Округувныл ялум ма̄хум «Высокое качество продукции» ос «Новый вид продукции» номинацият  кассыт. 

	– Ха̄льӯст  ОАО «Сибирская рыба» нампа хӯл щё̄питан предприятие солвалыӈ нялк ма̄гсыл дипломыл ос мēталил майвес. 

	– Ханты-Мансийск ӯст о̄лнэ хӯл щё̄питан комбинат о̄с солвалыӈ мохсаӈ хӯл ма̄гсыл янытлавес.

	– Ханты-Мансийск ӯст «Лесосервисная компания «Югралесхоз» ос са̄лы нё̄влил ва̄рнэ тэ̄нутаныл тот суссылтасыт. Тыима̄гсыл та̄н ос дипломыл майвēсыт.

	–   Ханты-Мансийский районт «Обь» общинат рӯпитан соссаӈ ма̄хум пēс йис ва̄рмалит э̄лаль тотнэ̄ныл ма̄гсыл янытлан нэ̄пакыл майвēсыт.

	–  Ханты-Мансийский райот рӯпитан «Колмадай» община ты суссылтапын о̄с ялсыт, тувыл диплом-нэ̄пак юв тотсыт. 

	–  Югорск ӯст рӯпитан ОАО «Югорское» предприятие щаквит ма̄гсыл о̄с янытлавес. Тот диплом-нэ̄пакыл, мēталил майвес. 

	–  Сургут ӯст рӯпитан ООО «Обь-регион» нампа птицефабрика ань о̄с диплом-нэ̄пак, мēталь о̄ньщи. Та ӯсыт ёмас мӯӈит ос атыӈ щищкурек нё̄выль тыналаве.

	–  Белоярский ӯст «Лагуна» хӯл щё̄питан кол ос солвалтым, па̄йтым хӯл суссылтапын тотыглас. Хӯл щё̄питан кол тот диплом-нэ̄пакыл ос мēталил майвес.

	      

	 
