
Валентина Шадрина са̄в та̄л Сургут ӯст о̄лы.  Тот тав «Орт-ики» нампа общественный организацият рӯпиты ос «Югра лылыēп» ӯс организацият кӯщаиг пēриявес.
Ань юи-о̄выл та̄лытт ма̄ньщи ос ханты ма̄хум акван-атыглавет, Валентина тув акваг во̄выглаве. Ам таве потыртаӈкв во̄выслум, о̄лупсатэ урыл мощ вос потырты. Нэ̄ тох ла̄выс:
– Ам хӯрум та̄л янытыг о̄лсум, омагум-а̄тягум хотталь щалтсы̄г. То̄нт ма̄н Лӯи Ня̄рихумит па̄вылт о̄лсӯв. Ам ляпа рӯтанумн ат вуйвēсум, та̄ра савалап ня̄врамыт о̄щнэ колн тēтвēсум. То̄нт ма̄н округувт тамле кол туп Нефтеюганск ӯст о̄лыс. Тув та тотвēсум. 
Мо̄т ня̄врамыт халт ам сака а̄прыӈ ня̄врамыг о̄лсум. Та колт са̄выӈпа̄лэ рущ ня̄врамыт о̄щвēсыт, та̄н а̄нум «хантэйкаг» намталасаныл, таима̄гыс та̄н ётаныл ам акваг алхатасум.
Ам титыт классыт ханищтахтамум порат, та колн ма̄ньлат нэ̄кве воспитателиг рӯпитаӈкв ёхтыс, наме – Эльмира Хафизовна Айратова. Ты нэ̄кве ам ма̄гсылум омаг ēмтыс. Ань ты хо̄тал мус ам таве омаг ла̄вилум.
То̄нт рущ а̄гирищ ам урумтыл тавēн та̄ра по­тыртас. Нэ̄кве ам нупы­лум сунсуӈкв патыс, ак­ваг уральтастэ. 
Ань тох потырта̄лы: «Аквматнакт ня̄врамыт хотталь пуссын та ха̄йт­сыт. Насати, наӈ та̄наныл я̄ӈкылман ёт-во̄всанын. Пуссын наӈ юи-па̄лынт тув та минасыт. Ос хо̄т хультгай о̄лы, акв ляпан лю̄льмы̄н, тот та порге­гы̄н. Та па̄сныл ам наӈын амти ляпамт о̄нь­щи­слум, а̄нумн нё̄тнэ ня̄врамыг ēмтсы̄н». 
Ты омам ань пенсиян минас, ат рӯпиты. Тав ам ма̄гсылум щар сымыӈ хо̄тпаг о̄лы. Ялпыӈ хо̄та­лыт манос намхо̄талыт о̄лнэ порат акваг тав ётэ хо̄нтхатыглымēн.  
Рӯпататэ урыл Вален­тина Шадрина тох по­тыр­тас. Тав такви органи­зация о̄щнэ̄тэ ма̄гыс са̄всыр проект-тэ̄ла но­мылматыгла̄лы, нэ̄пакыт щё̄питыянэ ос олныл та миве.
2019 та̄лныл тав тох нё̄таве. То̄нт губернатор па̄лыл маим олныл ха­нищтап ва̄рыглас, ма̄щ­тыр хо̄тпат акван-атыг­ласанэ ос та̄н хӯрыгсов ю̄нтсыт. Мо̄тыт та̄л та̄н щирва-ва̄й ю̄нтсыт.
Ялпыӈ хо̄талн ма̄хум акван-атыглыянэ. Та ēрт о̄лнэ мирн ма̄-во̄й но̄х-винэ хо̄тпат сака нё̄тэ̄гыт. «Ӯринэ̄ква хо̄тал» яныт­лан кастыл Валентина та̄нанылныл олн во̄ви, акваг миве. Ос то̄ванакт предприниматель-хо̄тпат палт олн ма̄гыс ялы, о̄с миве. Мо̄т ма̄ныл та̄н щар ат нё̄тавет. 
Та̄н сосса мир ялпыӈ хо̄талыт район янытыл са̄всыр па̄влыӈ ма̄тт ва̄­рыглэ̄гыт. Ты та̄л о̄влэ̄т Сургут ӯст мӯйлысыт, ту­выл Нефтеюганск ӯсн минасыт, тот сосса ма̄хум акван-атыгласаныл.
Тав ла̄вме щирыл, «Пēс Сургут» музеиӈ ма̄т рӯ­питан сосса хо̄тпат тавēн сака ёмащакв нё̄тэ̄гыт. Юн ос о̄йкатэ, а̄гитэ тавēн нё̄тэ̄г. Э̄лаль Валентина Шадрина тох ла̄выс:
– На̄н ул ва̄слы̄н, сургутский хантыт о̄щнэ супыт хумус ю̄нтэ̄гыт, щар пилыщма сунсуӈкве. Ам ма̄щтыр хо̄тпат акван-атыглаӈкв номсэ̄гум. Ос ма̄к э̄рнэ щирыл супыт хумус ю̄нтуӈкв э̄ри, суссылтаӈкв ос та̄наныл ханищтаӈкв патыянӯв, мори ул вос ю̄нсхатэ̄гыт. 
Тамле ты ка̄ркам нэ̄кве ёт ам потыртасум. Тав Октябрьский районт о̄лнэ ляпа рӯтанэ ёт хо̄нтхатыгла̄лы. Ща̄нь ла̄тӈе ат ва̄гтэ, омаге-а̄тяге та̄л хультум порат сака ма̄ниг о̄лыс. Рущ ма̄хум халт акваг кос о̄лы, ос таквина̄тэ ма̄ньщи хо̄тпаг ла̄витэ.
Валентина УЗЕЛЬ
