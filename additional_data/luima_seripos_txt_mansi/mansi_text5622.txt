
 «Центр-СПИД» нампа округ пӯльницат рӯпитан хо̄тпат Ханты-Мансийск ӯс о̄лнэ мир ка̄сыӈ та̄л уральтыяныл. Ты э̄тпос 13 хо̄талэ̄т ты пӯльницаныл лēккарыг Марина Морозова ос Илья Тельнов ля̄ххал тотнэ колн ёхталасы̄г. 
Марина Борисовна тыт рӯпитан ма̄хумн ты а̄гм урыл потыртас. Ту­выл лēккар хум ма̄хум пуссын уральтасанэ. 
Юи-о̄выл та̄лытт окру­гувт тамле та̄рвит а̄гмыл са̄в хо̄тпа ēмтуӈкве па­тыс. ВИЧ-инфекция кēлп ос луньщвит та̄ра мо̄т э̄лумхо̄лас нупыл ха̄ӈхи. Са̄выӈпа̄лэ мори о̄лнэ нэ̄т-хумыт акван-хуиг­па̄лнэ̄ныл юи-па̄лт ты а̄гмыл ха̄ӈхавет. Тувыл наркотик нампа ут ю̄н­тупыл кēлпын та̄ратан порат о̄с тамле а̄гмыл ха̄хтхатуӈкве вēрмēгыт. Хо̄т­па тамле а̄гм о̄щнэ̄тэ, то̄­ванакт ат ва̄гтэ. Ты пат­тат мо̄т хо̄тпа ха̄хтытэ. 
Пӯльницат кēлп минэ̄н порат, туп йильпи ос сыс­там ю̄нтуп во̄вēн. Ты хо­сыт матыр лю̄ль ут кēл­пын ул вос патапас. Ань тамле ва̄рмаль ул вос ēм­тыс, мирн ты а̄гм урыл акваг потыртаве. Ма̄хум са̄внув вос ва̄гыт ос ӯргалахтым вос о̄лэ̄гыт. 
Лēккар нэ̄ ла̄выс: «ВИЧ-а̄гм о̄щнэ хо̄тпаныл пи­луӈкве ат э̄ри. Ты а̄гм нас тох мо̄т э̄лумхо̄лас нупыл ат ха̄ӈхи. А̄гмыл ха̄хтым э̄лумхо̄лас пус­малтан ма̄гыс тэ̄рпит о̄лэ̄гыт кос, ос тав яны­тэ̄т пусмалтаӈкве ат вēрмаве. А̄гмыӈ хо̄тпан ты тэ̄рпит ка̄сыӈ хо̄тал аюӈкве э̄ри, то̄нт тав о̄лнэ нотэ хосанувег ēмты».
Ма̄н округувт ты а̄гм 1994 та̄лт хо̄нтвес, нар­котикыӈ укол тӯщтын ма̄хумн тыг тотвес. Ань Югра ма̄т ва̄т нупыл са̄т со̄тыра арыгтем э̄лум­хо̄лас тамле накын пат­сыт. Ты а̄гмыл ēмтум хо̄тпат ва̄т арыгтем та̄л са̄вит о̄лнэ палытаныл. Хо̄тпа кӣвре та̄ксар ке, тэ̄рпи аим иӈ са̄внув та̄л о̄луӈкве вēрми. Ос ты а̄гме тӯйтыглым о̄ньщитэ ке, тав акваг лю̄лиг ēмты, молях хотталь щалты. 
Марина Борисовна ла̄вме щирыл, ётыл та̄н э̄лын о̄лнэ па̄влытын яласан ма̄гыс ма̄шина ёвтэ̄гыт. То̄нт лēккарыт тот о̄лнэ ма̄хум ураль­таӈкве о̄с патыяныл. 
