
Ха̄льӯс район Кимкъясӯй па̄вылт о̄лнэ мир акв та̄рвитыӈ ва̄рмаль ань о̄ньщēгыт, та̄н интернет ос сотовый связь та̄л о̄лэ̄гыт. Ты та̄л о̄выл газетавт ма̄н та па̄вылт о̄лнэ мир я̄рмум тэ̄ла урыл потыр хансыгласӯв.
Ты юи-па̄лт Ха̄льӯс район миркол кӯщай пищмал кēтыгласлӯв, па̄влыӈ ма̄хум интерне­тыл ос сотовый связил хунь ва̄равет, та урыл китыглахтасӯв. То̄нт ювле пищмал хасвесӯв, Кимкъясӯйт о̄лнэ мир ты ищхӣпыӈ утыл ат ва̄равет, ты рӯпата ма̄гсыл район миркол олн щар ат о̄ньщи. 
Тувыл ос ма̄н окру­гувт рӯпитан са̄всыр де­партамент колытн ки­тыг­лахтын ла̄тӈыт хан­сыг­ласӯв. Акв пищма ин­фор­ма­ционный техно­логия щирыл рӯпитан депар­таментныл ма̄навн ювле ёхтыс. 
Тот рӯпитан ма̄хум хассыт, ты та̄л сӯкыр э̄тпос 30 хо̄талэ мус «Ростелеком» нампа организация та па̄выл ма̄нь пӯльницат ос школат спутник щирыл рӯпитан интернет тах ва̄ри. Ос ты э̄лы-палт тамле утыл па̄вланылт рӯпитан на̄й харыгтан кол ва̄рвес. 
Кимкъясӯйт ань мощ­ща мир о̄лы, тыима̄гсыл ты утыл па̄влыӈ мир аты ва̄равет. Тот о̄лнэ ма̄хум «Газпром космические системы» ос «Радуга-интернет» нампа кит организацияг ищхӣпыӈ утаныл па̄влыӈ щēмьят та̄нки ва̄руӈкве туп вēрмēгыт.

Ань Кимкъясӯй па̄выл школат 11 ня̄врамыт ханищтахтэ̄гыт ос 12 а̄гирищит ос пыгрищит садикын ялантэ̄гыт. Та  ханищтан кол кӯщаиг Людмила Васильевна Вынгилева рӯпиты. Ня̄врам ханищтан кол интернетыл ва̄рвēс ман а̄ти, таве китыгласлӯв. 
Кӯщай нэ̄ ла̄выс: «Ма̄н па̄влувт «Ростелеком» нампа организацият рӯ­питан хо̄тпат сӯкыр э̄т­пост ёхталасыт, школав интернетыл ва̄рвес кос, тувыл тав ла̄­щал-ла̄щал ос то̄ва порат сака лю̄ль­саӈ рӯпиты, 1 мегабит ё̄р туп о̄ньщи. Нэ̄пакыт ос мо̄т э̄рнэ рӯпатав ты ут щирыл сака хоса ва̄рēв». 
Ищхӣпыӈ утыл Кимкъя­сӯй пӯльница ань о̄с ва̄рвес. Тот ань лēккарыг Иван Васильевич Хозумов рӯпиты. Тав ты ва̄рмаль урыл тох хансыс: 
– Ань пӯльницавт интернет мощ ёмаснувег рӯпитаӈкве кос патыс. Тувыл ма̄хум медицин­ский карточканыл ос мо̄т э̄рнэ программат лю̄ль­саӈ рӯпитэ̄гыт, то̄ва порат сака хоса ӯрхатуӈкве э̄ри.

Ань Россия янытыл Цифровой развитие Министерстват рӯпитан ма̄хум акв пēриян ва̄р­маль ва̄рсыт. 2022 та̄лт хоты ма̄нь па̄вылквет 4G нампа интернетыл  ва̄руӈкве Россия янытыл о̄лнэ мир яныг таквс э̄тпос 15 хо̄талэ мус та̄нки пēрияӈкве тах вēрмēгыт. 
Ма̄хумн интернет  ос сотовый связь та̄л о̄лнэ ма̄нь па̄вылквет «Госуслуги» ло̄пс щирыл пēрияӈкве ань э̄ри. Та ло̄псыт ма̄нь па̄вылквет, хо̄т 100 -500 са̄вит хо̄тпат о̄лэ̄гыт, та̄н ма̄гсыланыл ка̄тпос пинуӈкве тот ро̄ви. 
Ты пēриян ва̄рмалит та па̄влыт но̄х-патэ̄гыт, хо̄т са̄внув хо̄тпат та̄н ма̄гсыланыл ка̄тпос пи­нэ̄гыт. «Госуслуги» нампа ло̄псыт ва̄т са̄грапнал э̄тпос 24 хо̄талэ̄т кит со̄тыра но̄х-патум па̄вылт тах хансавет. Ос 2022 та̄л сыс 4G нампа интерне­тыл ос сотовый связил та ва̄равет. 
Ма̄ньщи ма̄хум, на̄н пуссын ма̄нь па̄вылквет ма̄гсыл «Госуслуги» нампа ло̄псыт ка̄тпос пинуӈкве ань вēрмегы̄н. Кимкъясуй па̄выл тот пēрияӈкве о̄с ро̄ви, тамле утыл ке ва̄раве, та̄н сотовый связь ос интернетаныл ёмащакв рӯпитаӈкве тах патэ̄г. 
Ань Кимкъясӯй па̄вылт о̄лнэ то̄ва щēмьят ищхӣ­пыӈ ут та̄нки ва̄рсыт. Тувыл то̄ва порат тамле интернет о̄с лю̄льсаӈ рӯпиты, ма̄хум ты ва̄рмаль ма̄гсыл ка̄сыӈ э̄тпос са̄в олн ойтэ̄гыт. То̄ва щēмьят интернет ва̄руӈкве олн ат о̄ньщēгыт, тох та о̄лэ̄гыт. Тувыл ня̄врамыт ань ты хосыт ханищтахтуӈкве акваг ла̄вавет, тыима̄гсыл ма̄нь па̄вылквет интернет о̄с сака э̄ри.  
Людмила ТЕТКИНА
