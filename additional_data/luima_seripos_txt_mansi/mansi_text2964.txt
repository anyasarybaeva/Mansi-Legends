
Свердловский область Ивдельский районт нё̄рыт ляпат Висумтыт па̄вылт ма̄ньщи ма̄хманув щēмьяӈ та̄гыл о̄лэ̄гыт. Тэ̄лы порат ам та па̄вылн ялсум. Па̄выл хосыт мощ ё̄мыгтасум, соссаӈ ма̄хум ёт потрамасум.
Ты па̄выл Висум я̄ ва̄тат ӯнлы. А̄лмпа̄лт ловманкем йильпи кол ӯнттувес. Ань ма̄хум тот ты о̄лэ̄гыт. Та па̄вылт ам Ищтапан Анямов колн щалтсасум. Хум такви о̄лупсатэ урыл мощ потыртас.
Ты хум 1964 та̄лт Кēрасколыӈъя̄ па̄вылт самын патыс, тот яныгмас. Такви ма̄тэ̄т акваг о̄лы. Тав ма̄нь та̄гыл во̄раим яласас. Во̄рколэ̄н ёхталанэ̄тэ порат кēрнялит, лэ̄сыт ӯнталас. Са̄всыр во̄руй алыщлас. Ты коныпал пил ва̄тсыт, ла̄хыс атсыт, ӯльпа па̄кв паттысыт. Во̄рт маныр тэ̄п о̄лыс, таи та атсыт.
Аквматнакт та па̄выл на̄йин пēламлавес. Матахмат кол на̄йин ё̄свес. Ма̄хум о̄лнэ кол та̄л хультсыт. Висумтыт па̄вылт йильпи колыт ӯнттувēсыт. Таима̄гыс са̄выӈпа̄лэ колта̄глыт тув ва̄нтлысыт. Ань тот ты о̄лэ̄гыт.
Ищтапан аквматнакт Ханты-Мансийск ӯсн о̄луӈкве ёхталас. Тыт э̄кватэ̄нтыл Мария Кумаева ёт мощ о̄лсы̄г. Э̄кватэ А̄с-угорский ма̄хум институтыт рӯпиты, филологический наукат кандидатыг о̄лы. Акв а̄ги о̄ньщи, наме Лена. А̄гитэ мо̄лты та̄л школа а̄стлас, ань Югорский университетт ханищтахты.
Тэ̄н тыт аквъёт матахмат та̄л о̄лсы̄г, тувыл Иштапан ӯст марщумлавес. Ос такви о̄лнэ ма̄тэ̄н ювле минас. Ань тав Висумтыт па̄вылт во̄раим ты о̄ланты. Колэ во̄р ляпат ӯнлы.
Хум ла̄выс, тӯяг ма̄колыӈо̄йка кол ляпатэ̄н ва̄тихал ёхталы. Но̄х-лю̄ли, па̄выл нупыл та сунсыглахты. Ищтапан таве иснасыл ёмщакв ка̄салытэ. Мовиньты, тав та̄наныл уральтаӈкве ёхталы. Аквматнакт ос кол сохрипт пӯщка кӣвырт хӯл солвалтас. Нёхыс ты хӯлыт атаясанэ, ос сохрипын тэ̄пъялаӈкве лащхатас. Тувыл хум тув кēрняль ӯнттыс, та нёхыс пувыстэ. Тамле ты пӯмащ ва̄рмалит тот о̄лыгла̄лэ̄гыт.
Висумтыт па̄вылт ла̄пка а̄тим, тув мус яласан лё̄ӈх о̄с а̄тим. Ма̄хум тэ̄нут ёвтнэ ма̄гыс Ивдель ӯсн ялантэ̄гыт. Тэ̄лы порат «Бураныл» яласэ̄гыт. Туи ос моторха̄пыл я̄ хосыт минэ̄гыт. Тувыл э̄лаль ос ла̄глыл яныг лё̄ӈх мус ё̄мēгыт. Ос тыгле-тувле яласан хотты ма̄шинан та̄лттавет, ӯсн та тотавет.
Па̄влыӈ ма̄хум ла̄внэ̄ныл щирыл, нэ̄матыр та̄рвит ат о̄ньщēгыт. Лё̄ӈх а̄тим, по̄х хо̄тпат сакати ат яласэ̄гыт. Та̄нкирот во̄раим, хӯл алыщлым ла̄щал та о̄лантэ̄гыт.
Ань та ēрт пуссын аквъёт яныгса̄т арыгтем ма̄ньщи хо̄тпа хультыс. Ос таи ёмас, тот о̄лнэ ма̄нь ня̄врамыт ма̄ньщи ла̄тӈыл пуссын ёмщакв потыртаӈкве  ха̄сэ̄гыт. Та̄н ща̄нянылн-а̄щанылн ма̄нь та̄гыл ханищтавет. Ты ва̄рмаль сака ёмас.
Ма̄ньщи ня̄врамыт са̄ртын Ивдель ӯс школа-интернатт ханищтавēсыт. Ань та школа лап-пантвес. Ня̄врамыт Серов ӯсн ханищтахтуӈкве тотыглавет. Ань ты накт тот хӯрумхуйплов ня̄врам ханищтахты. Туи пораг ēмты, па̄вланыл о̄с суиӈыг та паты. Ня̄врамыт школа а̄стлэ̄гыт, ӯщлахтуӈкве юв ёхтэ̄гыт.
Ищтапан э̄кватэ та̄л сака ка̄сэ холас. Тэ̄н о̄лупсатэ̄н урыл акваг китыглахтас. Пус ка̄т, пус ла̄гыл ла̄тыӈ тэ̄натэ̄н кēтыс. Ос такви ӯсн минуӈкве воссыг ат таӈхи. Во̄рпа̄вылт тавēн о̄луӈкве ёмас.
