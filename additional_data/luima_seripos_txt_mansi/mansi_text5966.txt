
Ма̄ньполь э̄тпос 21 хо̄­талт ма̄ янытыл во̄р ӯргалан мирхал хо̄­тал ва̄рыглаве. 1971 та̄лт Генеральный Ассамблея ООН э̄рнэ нэ̄пак пирмай­тас ос ты хо̄тал яныт­лаӈ­кве патвес.  
«Берёзовский» нампа заказникт рӯпитан хумыг А.В. Табун ос В.Г. Пигуль ос мирн нё̄тнэ организацият рӯпитан нэ̄ Н.Н. Данилова во̄р ӯргалан хо̄талт ня̄вра­мыт ёт потыртасыт.
Н.Н. Данилова ня̄вра­мытын «Рас­сказы о рус­ском лесе» нампа нэ̄пак урыл потыртас. Ты нэ̄пак В.И. Морозов хансыс, тав са̄в та̄л во̄р ӯргалан хо̄т­паг рӯпитас. Владимир Моро­зов ма̄-вит урыл са̄в ёмас пот­рыт, стихыт хансыс. 
А.В. Табун ос В.Г. Пигуль «Берёзовский» нампа заказник рӯпа­татэ урыл потыртасы̄г. А̄гирищит-пыгрищитн та ма̄т по̄слум хурит сус­сылтасы̄г. Хоты йӣвыт тот яныгмēгыт, йивыт та̄н хумус ловиньтыяныл, нэ̄­пакн хумус хансыяныл, та урыл ла̄­тыӈ ла̄всы̄г. Ня̄врамыт ты ва̄р­маль урыл сака пӯм­ща­лахта­сыт, тэ̄н ва̄рнэ рӯ­пата­тэ̄н урыл сака хоса китыг­лахтасыт. 
Хумыг ла̄всы̄г, тӯйт толуӈкве ты о̄вылтахтас, мощēртын ма̄лтып, рē­гыӈ хо̄талыт ты ēмтэ̄гыт. То̄нт са̄в ма̄хум во̄рн ялантаӈкве патэ̄гыт. То̄­ват а̄ращ хот ат харыг­тыяныл, ка̄сыӈ та̄л са̄в во̄р улян тэ̄ве. А̄ги­рищит ос пыгрищит во̄рув ӯрга­лаӈкве ла̄ввēсыт.    
 
С.В. ВЕНЧИКОВ потре ма̄ньщи ла̄тӈыл Людмила ТЕТКИНА хансыстэ           
