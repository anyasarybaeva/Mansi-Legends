

	Ма̄н округувт «Социально-экономическое развитие КМНС ХМАО - Югры на 2014-2020 годы» нампа программан нё̄тмил ва̄рнэ ла̄тыӈ хасвес. Ты урыл округ губернатор нэ̄ Наталья Комарова кӯщаит акван-атыгламе порат ла̄выс. 

	Тав ла̄выс, йис ма̄т хӯл алыщлым ос во̄раим о̄лнэ хо̄тпатн 3 миллион 500 со̄тыра солко̄ви са̄всыр тэ̄ланыл ма̄гыс мивет. 

	Ма̄-вит ӯргалан департамент кӯщай хум Евгений Платонов ты урыл ла̄выс, ты олныт 28 соссаӈ хо̄тпат халт ла̄кква-уртавет, та̄н хосат та̄гыл нё̄тмил ӯрēгыт.

	Ты со̄пас олныт Кондинский, Ха̄льӯс, Октябрьский, Белоярский районытт о̄лнэ 25 хо̄тпан йис ма̄т о̄лнэ колыт ӯнттын ма̄гыс ойтавет. Тувыл хӯрум э̄лумхо̄лас Ханты-Мансийский ос Белоярский районыгт рӯпатаныл ущты о̄вылтанэ̄ныл ма̄гыс нё̄тавет. Ка̄сыӈ хо̄тпа 100 со̄тыра солко̄вил миве.

	 

	Округ кӯщай пресс-службатэ кēтум 

	ля̄ххал ма̄ньщи ла̄тӈыг Н. МЕРОВ хансыстэ
