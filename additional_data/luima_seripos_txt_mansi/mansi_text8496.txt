
Йис о̄лупса ос пēс о̄лум ва̄рмалит хот ул вос ёрувлавет. Ма̄н школавт ка̄сыӈ та̄л ня̄врамыт ма̄гыс тамле ханищтап ва̄рыглаве, рущ щирыл ла̄ваве:  «Югра древняя – Многовековая».  
Тыт ня̄врамыт пēс ма̄хманув о̄лум ва̄рмаль урыл потрыт хӯнтлэ̄гыт, музей пормасыт сунсыг­лэ̄гыт, та̄нки матыр ва̄­руӈкв ханищтахтэ̄гыт, а̄рталахтэ̄гыт. 
Тох ты ӯщлахтын хо̄тал ва̄ӈын хо̄талэ̄т школат рӯпитан история урокыт ханищтан хо̄тпат ос йис о̄лупса ва̄нэ па̄влыӈ ма̄хум  10 классыт ханищ­тахтын ня̄врамыт ма̄гыс пēс о̄лум ва̄рмалит урыл пӯмащ ханищтап ва̄рыгласыт.
Ōвыл занятие Валерия Николаевна Кивелева турман класс кӣвырт «Ма̄ тэ̄лум ялпыӈ мо̄йт» кина хольт суссылтастэ. Хумыс э̄кваг-о̄йкаг тунра щахылт о̄лсы̄г, хумыс ма̄ яныгмаӈкв патыс…
Тувыл мо̄т колнакн минасыт, тот Татьяна Андреевна Головина а̄ги­рищит со̄с-ло̄мтыл хот-сыстамтасанэ. Сыстам­тахтын ва̄рмаль урыл та̄нанылн потыртас. Ос тувыл ущ сунсыглан ма̄­гыс пиным музей порма­сыт урыл Ольга Василь­евна Баранова потыртас: манхурип алщ пēс ма̄х­манув о̄щсыт, манарыл во̄раясыт, хумыс ӯйхул сованыл то̄сла­сыт, мана­рыл сов-кот тынт­ласыт, манхурип сэ̄тапыл ю̄нс­хатсыт. Па̄влувт музей кол ат о̄ньщēв, туп тамле ханищ­тапыт ва̄рыглан порат ӯргалым о̄щнэ порма­санув но̄х-нэ̄гылт­та̄лыг­лыянӯв, тох тай ак­ваг аквма̄т та хуēгыт, то̄пмēгыт.  
Анна Николаевна Алгадьева супыт урыл потыртас: хумыс ма̄ньщи суп ос ханты суп ю̄нтаве, манарыл хорамтаве; ху­мыс та̄раӈыг ва̄ӈкв – хо̄т хоты суп о̄лы. Татьяна Андреевна хуньт сака хосат о̄лум ӯитт урыл по­тыр тотас, нёлыг лэ̄г а̄хв­тас суссыл­тас ос ху­мыс тавēтыл пу­сум­лах­туӈкв ро̄ви – по­тыртас. Тувыл са̄сныл ва̄рим пормасыт урыл о̄с потыртас: нып, па̄йп, са̄нхос, са̄всыр со̄втыт суссылтас. Сергей Алексан­дрович Павлов ма̄нь ё̄рнкол такви ва̄рыс, ōс манхурип колыл пēс ма̄хум о̄лсыт, ты урыл ня̄врамытн по­тыртас.
Ня̄врамыт халт акв пыгрищ туп о̄лыс, Валерия Николаевна Кивелева таве са̄ӈквылтапыл тэ̄ӈ­ламаӈкв ханищтастэ. 
Татьяна Александровна Михова ёнгынутыт урыл потыртас, йӣво̄влытыл ёнгуӈкв ханищтасанэ.  
Тувыл ня̄врамыт ха­нищ­тан хо̄тпанылн матыр-а̄ти щаквщуӈкв о̄с ха­нищ­тавēсыт: пум ква̄лыг ос пум то̄р сагсыт, хӯлп сагсыт, нэ̄мет ю̄нтсыт, са̄ӈквылтапыл са̄ӈквыл­таӈкв а̄рталахтасыт, мо̄й­тыт хӯнтласыт. 
Па̄влыӈ ӯльпа щахыл о̄вылт ма̄кол ёрыт о̄лэ̄гыт, ма̄ во̄ӈханыл иӈ хащ­хатэ̄гыт. Тув о̄с тотыглавē­сыт. Тот хуньт сака хосат йис ма̄хум ма̄колыл о̄л­сыт. Тувыл ня̄врамыт я̄ ва̄тан ялсыт, Та̄гт ва̄тат ӯнлахо̄лсыт, потрамасыт. Тахольтыл та̄н ма̄гсаныл такем ёмас, ма̄лтып, хо̄талыӈ хо̄тал о̄лыс. Ня̄врамытн тамле ханищтап ва̄рмаль пус­сын мӯстыс.
Ущты хансум потрум ла̄внэ щирыл, ня̄врамыт са̄в пēс ва̄рмаль ханищ­тасыт ос пēс мо̄йтыт, йӣс потрыт хӯнтласыт. Акв йӣс потыр тамле о̄лыс:
Са̄т пӯтсов
Пēс порат щёлыӈ хум ма̄хум То̄рум-кант йир­хатуӈкв щё̄питахтамыт. Хансаӈ лув йирхатнэ канын тотмыт. Акв сава­лап пыгрищ та̄н ётаныл минуӈкв а̄стум. Щёлыӈ хумит ёт ат винэ̄ныл таве. Та мувиньтанэ̄ныл тавē­тыл, хот туйнэ̄ныл. Та̄н ляпанылн ёхты – ювле туясанэ̄ныл, тӯщталахтым та поваранэ̄тэ пыгрищ. 
– Наӈ ма̄н ётув ке минэ̄гын, Нуми То̄рум ма̄н палтув ат ёхты, пӯрлахтын рēгув вуньщалыг мины.
Пыгрищ но̄х-лю̄люм, номсахты. Юв ялум, ма̄нь пӯтсов тотам, во̄р ва̄тат тӯйт пасан ва̄рум. Тувыл та пӯтсовēтыл са̄т щёс вит па̄йтум. Са̄т щёс та пӯт­сове тӯйт пасанэ̄н ӯнта­ламтэ, пӯрлахтын хольтыл са̄т щёс пӯрламтэ. Нуми То̄рум Яген рēйе вос ёхты, вос хӯлаве, вос ва̄ве. Са̄т щёс пӯтсоврище а̄ращин тагата̄ламтэ, са̄т щёс тӯйт пасанн ӯнтталамтэ, тувыл витэ хот-со̄снэ̄тэ, ос йильпииг тагатанэ̄тэ. Нэ̄матыр ат о̄ньщи – тох та пӯрлахты. Нуми То̄румн, со̄ль, пыгрищ хӯлыме, ка̄салыме, тав вит пӯтсо­вен сэ̄гамалам. 
Щёлыӈ хум ма̄хум хансаӈ лув йирыг тӯщ­таламыт кос, Нуми То̄рум Яганыл та̄н пасанылн ат ёхталам. Ётыл та хумит хоса нот ат о̄лмыт, пуссын а̄тимыг ēмтмыт. Пыгрищ хоса нот о̄лум.
Анна АЛГАДЬЕВА
