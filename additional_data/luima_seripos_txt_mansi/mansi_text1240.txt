

	Во̄ртур э̄тпос о̄выл лов хо̄таланэ̄т Ханты-Мансийскыт са̄всыр ӯсытныл ёхталам хо̄тпат мӯйлысыт. Та̄нкинаныл та̄н «Этноэкспедицияг» ла̄выгласаныл. Ты мӯй хо̄тпат ма̄-витув ханищтым сунсыгласаныл,  соссаӈ ма̄хум о̄лупсаныл урыл пӯмщалахтасыт ос матыр-а̄ти та̄ра-паттысыт. Тамле ва̄рмаль Москват о̄лнэ «Федеральный детский эколого-биологический центр» нампа колныл щё̄пита̄лвес. 


		Ань тот рӯпитан ва̄ӈын кӯщай нэ̄ Клавдия Васильевна Сенчилова таи потыртас:

		–  Ма̄н, атпан нупыл кит хо̄тпа,  тыг Россия янытыл нилахойплов са̄всыр ма̄ныл ёхтысӯв. Тыи ва̄т нупыл хо̄т ня̄врам ос хо̄тхойплов ханищтан манос учёный хо̄тпат. Ня̄врамыт Башкирия ос Калмыкия республиканыл, Воронежский, Калужский, Кировский, Московский, Нижегородский, Новосибирский, Оренбургский, Псковский ос Свердловский областитныл, Москва ос Санкт-Петербург ӯсыгныл тыг тотвēсыт. Тувыл хӯрум этнограф учёныит ос э̄рыгсовыт ханищтан акв хум ма̄н ётув рӯпитэ̄гыт. 

		Ты э̄лы-па̄лт тамле экспедициян ма̄н Алтай ос Коми республикан, Архангельский областин ос Ямал ма̄н ялсӯв. Тот ня̄врамыт ма̄-вит, ӯйхулыт, во̄руйит, я̄т манос тӯрыт ханищтым акваг пӯмщалахтасыт. Ань Югра ма̄н щё̄питахтынэ̄в порат, ня̄врамыт ма̄гыс ханищтапув мощ мо̄тщир ва̄рыслӯв, таве «Природа, культура, этнос» намтыслӯв. Тыт ма̄-витэ та̄ра-паттын коныпал а̄гит-пыгыт ханты ос ма̄ньщи ма̄хум пēс о̄лупсаныл вос ханищтыяныл, ос ты урыл потыр хансуӈкве патэ̄гыт тах. 

		Ма̄н ань ма̄нки тох тэ̄лав ва̄рнэ̄в ма̄гыс хот-ща̄гтым о̄лэ̄в. Ханты ос ма̄ньщи ма̄хум урыл ма̄н са̄в ва̄ӈкве патсӯв. Та̄н ка̄сыӈ э̄лумхо̄ласн вос ва̄нувет. Ты ма̄хум пēс йис та̄гыл ма̄-вит ӯргалым акваг о̄лсыт. Тувыл манырсырман во̄рӯйит, хӯлыт о̄лэ̄гыт, манхурип йӣвыт, лӯптат яныгмēгыт, ты урыл та̄н сыресыр потрыт ос мо̄йтыт о̄ньщēгыт. 

		Ӯст о̄лнэ соссаӈ хо̄тпат ёт о̄с ва̄йхатсӯв, та̄н пēс пора о̄лупсаныл о̄вылтыт потыртасыт. Са̄всыр тэ̄латыл ма̄нки о̄с пӯмщалахтасӯв – тыи ня̄врам самын патнэ̄тэ порат хоты хо̄тпан ля̄хтхаты, манах ща̄нин о̄ньщаве;  ма̄ньлат а̄гит-пыгыт нэ̄г-хумыг о̄луӈкве манах та̄л порат акван-минэ̄гыт. Со̄ль ман а̄ти,  а̄гияныл ман пыганыл иӈ ма̄ниг о̄лнэ̄ныл порат акван-миннэ̄ныл ма̄гыс та̄н ща̄нь-а̄щаныл та̄нки халанылт потыртахтэ̄гыт.  Ня̄враманув пēс накыт урыл нэ̄пакытт ловиньтасыт, то̄ва ва̄рмалит ёмщакв ат торгамтасаныл, таима̄гыс ань матыр-а̄ти э̄лаль китыглахтэ̄гыт.

		Ма̄навн Ханты-Мансийскат сака мӯстыс, тыт соссаӈ хо̄тпат ань тыг мус пēс ма̄хманыл о̄лманыл щирыл о̄лэ̄гыт. Та̄н нё̄мса э̄лумхо̄ласыт, ма̄-витаныл ёмащакв ӯргалыяныл, та̄нки То̄рманылн агтэ̄гыт ос  та̄нки На̄й-О̄тыраныл нупыл пуӈк пинэ̄гыт, та̄наныл ат ёрувлыяныл. Ма̄н номсысӯв, ты ва̄рмалит хосат та̄гыл туп нэ̄пакыт хансым хультсыт.

		Ань ма̄н ётув рӯпитан ханты ос ма̄ньщи хо̄тпатын ма̄н яныг пӯмащипа ла̄тыӈ ла̄вēв. Тыт «Торум Маа», «Природы и Человека», «Нефти и газа» музеитн тотыглавесӯв. Ка̄сыӈ хо̄тал нэ̄пак ловиньтан колын яланта̄лсӯв. Ос тыт рӯпитан хо̄тпат ма̄навн сака ёмщакв нё̄тсыт, са̄всыр э̄рнэ нэ̄пакыт ма̄навн майласыт. Тувыл я̄нас колнакыл щё̄пита̄лвесӯв, ма̄н тыт са̄в пӯмыщ хо̄тпат ёт акван-хо̄нтхатыгласӯв. «Лӯима̄ сэ̄рипос» ос «Ханты ясанг»  газетаг ва̄рнэ колн щалтсасӯв, тот рӯпитан ма̄хум ёт ва̄йхатсӯв.

		Ань экспедиция кӯщаит ювле миннэ̄ныл э̄лы-па̄лт конференция ва̄рыгласыт. Ня̄врамыт соссаӈ ма̄хманув палт маныр пēс накыт та̄ра-паттысыт, таияныл потрыг хассаныл ос ловиньтасаныл. 

		Псков ӯсныл ёхталам  а̄гирищиг ты ма̄вт о̄лнэ ӯйрищит о̄вылтыт матыр-а̄ти тэ̄латыл пӯмщалахтасы̄г ос та̄н уранылт потыр хассы̄г. Лиза Родионова «Торум Маа» музейт Ма̄ янытыл мирыт янытлан ялпыӈ хо̄тал ва̄рнэ̄в порат пуӈк паттатэ̄н акв ӯйрищ исыглас ос хоса тот та ӯнлантас. А̄гирищ ты кос тыгле-тувле ё̄ӈхыгпа̄лы, ӯйрищ о̄влэ̄т ва̄ӈнэ̄н исыглас ос тувыл ювле пуӈк паттатэ̄н исыс. Мо̄т хо̄тпат нупыл тай уре а̄тим. Ма̄н ла̄всӯв, тыи ёмас ва̄рмаль. Ма̄ниг о̄лмув порат, ма̄н пуӈк а̄танув ловтым порат, улпыл ул вос ня̄хсӯв, ла̄вавēв «сыстам номтыӈ пуӈкын ӯйрищ исы тах». Ма̄н тув агтсӯв. Ань Лиза ёт ул аквтох ēмтыс.

		Оренбург ӯсныл о̄лнэ пыгрищиг во̄раян тэ̄лат урыл потыр щё̄питасы̄г. Тэ̄натэ̄н тыт Вячеслав Кондин, Прокопий Молданов, Р.Г. Решетникова ос М.К. Волдина нё̄тсыт. Новосибирский областьныл ёхталам а̄гирищиг хӯл алыщлан пормасыт та̄ра-паттысанэ̄н. Башкирия ма̄ныл о̄лум хӯрум а̄гит, тувыл Калужский областьныл ёхталам а̄ги ма̄н палтув яныгман йӣвыт урыл потыртасыт. 

		А̄канит манос сыресыр ёнгын утанув урыл башкир а̄гирищ ос тувыл Киров ма̄ныл ёхталам а̄гирищиг-пыгрыщиг ла̄тыӈ ва̄рсыт. Калмыкия ма̄ныл ёхталам пыг лӯптал ман пилыл пусмалтан ва̄рмаль о̄вылтыт пӯмщалахтас. А̄гирищ ня̄нь ва̄рнэ тэ̄нутыт ханищтам. Московский областьныл о̄лнэ хо̄тпат ка̄тпосанув та̄ра-паттысыт. 

		Калуга ӯсныл ёхталам а̄гииг ня̄врам самын патнэ юи-па̄лт ва̄рыглам тэ̄ла пӯмщаластэ̄н. Екатеринбург ма̄ныл о̄лнэ хо̄тпат во̄руянув урыл ос соссаӈ ма̄хум пēс йис потрыт ос мо̄йтыт о̄вылтыт потыртасыт. Санкт-Петербург ӯсныл ёхталам пыгыг рӯпитан хо̄таланыл хурин по̄слысаныл ос ань хурит суссылтасыт.

		Пуссын хансум потрыт  ма̄навн о̄с пӯмыщ хӯнтлуӈкве о̄лыс. Та сыс а̄гит-пыгыт ат торгамтам тэ̄ланыл ва̄нэ хо̄тпатын ёмащакв хӯлтыглавēсыт. Ма̄ньщи па̄лыл С.С. Динисламован хӯлтыглавēсыт, ханты па̄лыл ос М.К. Волдинан. 

		Ань ня̄врамыт о̄вылтам тэ̄ланыл мӯсхалыг э̄лаль ханищтыяныл тах, тувыл тэ̄лы  Москват о̄с акван-атыглавет, тот тах ты потраныл мо̄т ма̄ньлат ма̄хум э̄лы-па̄лт ловиньтыяныл. 

		Пуста̄гыл вос о̄лэ̄гыт, номтыӈыщ э̄лаль вос ханищтахтэ̄гыт.

		 

		Тамара Мерова

		 

 
