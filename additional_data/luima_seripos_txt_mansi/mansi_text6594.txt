
Ты та̄л о̄вылтахтам порат ма̄хум та̄нки халанылт мӯйлупсал мӯйлуптахтэ̄гыт. Мо̄лты та̄л оигпан э̄лы-па̄лт сосса хо̄тпат о̄с акв мӯйлупсал щё̄питавēсыт. 
Та̄н ма̄гсыланыл ханты ос ма̄ньщи э̄ргыт USB-флэшкан ос ма̄нь нэ̄пакн хансым та̄ратавēсыт. Тамле нак «Ханты ясаӈ» газетат рӯпитан нэ̄ Ульяна Данило проект щирыл ва̄рыс. 
Тав «Союз мастеров нематериального и мате­риального культурного наследия Югры» мирн нё̄тнэ некоммерческий организацияныл хансум проектэ касуӈкве кēтыстэ. Рущ щирыл тав «Обско-угорские песни в совре­менном исполнении» намтыстэ. Касылыт но̄х-патыс ос культура депар­та­мент па̄лыл грант-ол­ныл майвес.
Ань ты нэ̄пакет о̄влэ̄т са̄т э̄ргыт э̄ргум сосса хо̄т­пат урыл потыр ловинь­тэгы̄н, тувыл э̄ргыт рущ ла̄тӈыл толмащлым хас­вēсыт. Ос э̄ргыт ханты ос ма̄ньщи ла̄тӈыл хӯнтам­лаӈкве ро̄ви, тот USB-флэшка пиным о̄лы. 
Э̄ргыт студия-колнакт Игорь Сиренко, звуко­режиссёр-хумн, э̄рыгсов та̄ныл са̄ӈквалтым ём­щакв хасвēсыт. Ты коны­пал хо̄тпат э̄ргынэ̄ныл порат по̄слувēсыт ос ищ­хӣпыӈ утн сунсуӈкве кēт­вēсыт. 

Ульяна Данило ла̄выс, ищхӣпыӈ ут хосыт youtube ань тав э̄ргум э̄рге 20 со̄тыра э̄лумхо̄ласн сун­сым хӯнтлувес. 
Сергей Русскин ялпыӈ тӯр урыл э̄ргум ханты э̄рге youtube 15 со̄тыра э̄лумхо̄ласн сусвес. 
Раиса Гаврильчик youtube Ялпӯс ма̄хум урыл такви хансум ма̄ньщи э̄рге 8 со̄тыра э̄лум­хо̄ласн хӯнтлуӈкве а̄лыма­вес. Ма̄ньщи ла̄тӈыл Евгений Анямов youtube рэп-э̄рге тув о̄с хасвес. 
Тувыл Гындышева акв а̄ги хумус ха̄йталавес, ты урыл Виктория Костылева пēс э̄рыг э̄ргыс youtube. 
Ты нэ̄ мо̄т э̄рыг youtube Янесса Кузнецова са̄т та̄л яныт апге ёт э̄ргыстэ̄н. Ты э̄рыг youtube хуньт яныг щащēкванылн та хультуптавēсыт. «Варах Най» youtube, тыи Ӯрин­э̄ква урыл э̄рыг «Хо̄тал» нампа А̄с-угорский теат­рыт рӯпитан нэ̄ Юлия Яркина э̄ргыстэ. 
Ань тыг мус ищхӣпыӈ ут хосыт та̄н пуссын 55 со̄тыра щёс сунсыглым о̄лэ̄гыт. Тох о̄с ёмас, нэ̄пак ос USB-флэшка туп 300 са̄витыг ва̄рвесы̄г. «Ма̄щ­тыр ма̄хум Союз» ты рӯ­пата­ныл округув 90 та̄лэ то̄в­лум кастыл ва̄рсаныл.
Раиса Гаврильчик тамле рӯпата ва̄рме ма̄гыс хот-ща̄гтым о̄лы. Тав ла̄выс: 
– Ам мо̄лты Алла Иштимирова-Посохова «Ялпӯс ма̄хум» нампа э̄ргын-йӣквнэ колта̄глэ ёт ва̄йхатмум порат амки номтыл ты ма̄хум урыл э̄рыг ва̄рсум. Тувыл Ульянан э̄ргыслум, тав а̄нум студия-колнакн во̄­выстэ, тот Сергей Енов ос Игорь Сиренко э̄рыгсов та̄ныл са̄ӈквылтастэ̄н. Тох э̄ргум йильпи щирыл та тэ̄лыс.
Ань «Ялпӯс ма̄хум» э̄рыг ла̄тӈанэ хансыянӯв ос э̄рыгсов ищхӣпыӈ утыт кисхатым хӯнтлэлы̄н. То̄ва э̄рыг-охсанэ кит щёс э̄ргавет. 

Ялпӯс ма̄хум э̄рыг суйты,
Ялпӯс ма̄хум са̄ӈквылты,
Войкан витуп А̄скев ва̄тат
Ма̄нь мир тыт-та о̄лыглы.
Ӯйрищит нумын луйгантэ̄гыт, 
Са̄ӈквылтапыт са̄ӈквылтэ̄гыт,
Койпув та̄кыщ ра̄тантэ̄гыт,
Пēс йис потрыт са̄йкалэ̄гыт.
Ялпӯс ма̄хум э̄рге суйты,
Ялпӯс ма̄хум са̄ӈквылты,
Ма̄ньщи ма̄хум ялпыӈ хо̄талн
То̄рум А̄щумн пуӈк-пины.
Ня̄врам а̄ще ла̄тӈе хӯлы,
Ща̄не тавēн суприщ ю̄нты,
Са̄лы о̄ньщим, во̄раян,
Сымыӈ ма̄хум хораман.
Тамара МЕРОВА
