
Хромов Владимир Вячеславович ма̄нь­поль э̄тпос лов хо̄талт Иркутский область Качугский район Муринья стойбищат самын патыс. Тав эвенк хумыг о̄лыс, та̄н ма̄хманыл пуссын во̄­раим ос хӯл алыщлым о̄лсыт. 
О̄влэ̄т тав са̄т класс мус Вершино-Тутурский школат ханищтахтас, тувыл э̄лаль Ангинский школан ханищтахтуӈ­кве минас ос таве 1954 ёмщакв а̄стластэ. Аквта та̄лэ̄т тав Ленинград ӯсн А.И. Герцен нампа институтт ханищтах­туӈ­кве патыс.
Владимир Вячесла­вович ма̄н округувт Ха̄ль­ӯс районт образо­ва­ният сака ёмас ха­нищтан хо̄тпаг ос са̄в ма̄к тэ̄лат ва̄рнэ э̄лум­хо̄ла­сыг ва̄ве. Тэ̄н Анфиса Ми­ха­й­ловна Хромова ма̄ньщи э̄ква­тэ̄нтыл о̄в­лэ̄т Саран­па̄выл школат рӯпитасы̄г. Тувыл щēмь­яӈ та̄гыл Кульпасн ва̄нт­лысыт. Тот Владимир Вячеславович Хромов 27 та̄л школа кӯщаиг о̄лыс, рущ ла̄тыӈ ос ли­те­ратура урокыт ня̄вра­мытн ханищтас. О̄йка Куль­паст школа а̄стлам ма̄­хумн сымн ро̄внэ ла̄тӈыл ка̄с­тыглаве.
В.В. Хромов «Отлич­ник народного просве­щения» ма̄гыл по̄с о̄нь­щас. Тувыл пенсиян пат­хатме юи-па̄лт 1997 та̄лт тэ̄н э̄кватэ̄нтыл Ханты-Мансийск ӯсн ва̄нт­лысы̄г. 
Э̄кваг-о̄йкаг са̄всыр потрыт нэ̄пакын щё̄­питасы̄г, Кульпас ос Та̄гт я̄ ва̄та хосыт о̄лум па̄влыт урыл тэ̄н «Жи­вой очаг культуры» ос «Край запаха земли» нэ̄пакыг та̄ратасы̄г. 
Владимир Вячесла­вович такви самын па­тум ма̄тэ ос ща̄нь ла̄тӈе нэ̄мхуньт ат ёрув­ла­лыстэ. Тав «Эвенки Орлиной реки», «Топо­нимы родного края», «Материальная куль­тура эвенков Верх­не­ленья нэ̄пак хансыс. Ос ща̄нь ла̄тӈе мо̄т ма̄­хум ва̄нэ ма̄гыс «Диа­лектный словарь эвен­ков Верхнеленья» ос «Русско-эвенкийский разговорник» нэ̄пак щё̄питас. 
Ма̄н редакцият рӯпи­тан ма̄хум, Хромовы­тын са̄литан ла̄тыӈ кēтэ̄в, лӯима̄ сосса мирыт акв ёмас э̄лумхо̄лас та̄л та хультсыт.
Тамара МЕРОВА
