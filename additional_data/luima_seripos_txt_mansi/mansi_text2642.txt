
Рēтыӈ ю̄свой э̄тпос 12-21 хо̄талытт мēн округ Дума депутат нэ̄ Татьяна Гоголева ёт, йис ма̄т о̄лнэ ма̄ньщи ма̄хманмēн палт ялсумēн. Манырсыр па̄влыт тот ӯнлэ̄гыт ос хумус лё̄хмēн минас, на̄н ты урыл э̄лаль ловиньтэ̄н.

	О̄влэ̄т мēн Советский ӯсн ёхтысмēн. Тот кит хо̄тал о̄лсумēн, ма̄ньщи хо̄тпат ёт хо̄нтхатыгласмēн. «Ма̄нь Та̄гт» нампа заповедникн ялсумēн. Тувыл Ивдель ӯс мус машинал мин-мыгтасмēн. Ты ӯс Свердловский областит о̄лы. Тот акв э̄т хӯлсумēн. Та ēрт Нё̄рыт хосыт са̄в ма̄ньщи хо̄тпа йис ма̄нанылт о̄лэ̄гыт. 

	Мо̄т хо̄тал а̄лпыл о̄с та минмыгтасмēн. О̄влэ̄т машинал Хоса во̄ль па̄выл мус, рущ ла̄тӈыл Бурмантоваг ла̄ваве, ёхтысмēн. Тот ма̄ньщи э̄ква колн хо̄йсумēн. Анна Николаевна Курикова па̄влэ урыл мощ потыртас. Тот пуссын аквъёт атпан са̄виткем хо̄тпа о̄лы, са̄выӈпа̄лэ - пенсия олн винэ ма̄хум.

	Акв э̄т тот хӯлсумēн ос ма̄ньщи хум Валера Анямов «Буран» ха̄пыл ляльт ёхтыс. Ос Висумтыт па̄вылн та минмыгтасӯв. Тот ос атахкем колта̄гыл о̄лы, са̄выӈпа̄лэ Анямовыт о̄лэ̄гыт. Висумтыт па̄вылт э̄т хӯлсӯв ос кит «Бураныл» Кēрасколыӈъя̄ па̄вылн минасӯв. Тот кит колта̄гыл Бахтияровыт ос Анямовыт о̄лэ̄гыт. Ща̄ил айтвесӯв, о̄лупса ва̄рмалит урыл потрамасӯв ос Мирон па̄вылн минасӯв. Тот Тасмановыт о̄лэ̄гыт. Акв хум ёт тот хо̄нтхатыгласӯв ос элаль Лэ̄пла па̄вылн та̄лматсӯв. 

	Лэ̄пла па̄вылт кит колта̄гыл Тасмановыт о̄лэ̄гыт. Э̄т тот хӯлсӯв. Тувыл Тӯрват па̄вылн минасӯв. Тот акв яныг колта̄гыл Самбиндаловыт во̄раим ос са̄лы ӯрим о̄лэ̄гыт.

	Ты па̄влыт соссаӈ ма̄хманув хумус о̄лэ̄гыт, округ Дума кӯщай нэ̄ Татьяна Гоголева та̄наныл пуссын китыгласанэ. Ма̄хум маныр тэ̄ла о̄ньщēгыт, та ва̄рмаляныл пуссын потыртасаныл. Ам ётылнув ты па̄влытыт о̄лнэ мир урыл я̄нас потрыт газета-нэ̄пакувн тах хансыянум.

	Николай МЕРОВ
