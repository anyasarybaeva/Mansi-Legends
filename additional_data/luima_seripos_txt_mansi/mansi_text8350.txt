
Ма̄н ма̄вт о̄лнэ ма̄хум хо̄нтлын ва̄рмаль, тав специальный военный операцияг ла̄ваве, о̄вылтахтаме па̄сыл са̄всыр нё̄тмил ань ва̄рēгыт. Та̄н та̄нки олнытыл тэ̄нут, тэ̄рпит, э̄рнэ пормасыт ёвтэ̄гыт ос округувныл хо̄нтлуӈкве минам ма̄хманув палт кēтыяныл.
Ань ка̄сыӈ ӯст ос па̄в­лыт волонтёрыт рӯпитэ̄­гыт ос тамле тэ̄лат та̄н ёл ат по̄илттыяныл. То̄ва кӯ­щаит ос олн-нё̄тмил ва̄­рēгыт, ты олнытыл са̄в­сыр пормас ёвтаве, тувыл пуссын тув кēтавет, кӯщаит ты тэ̄лат ва̄тихал акваг уральтыяныл. 
Тох са̄всыр депутатыт ос округ ма̄хум акван-нё̄т­хатым 2023 та̄л ат э̄тпос сыс Донбасс ма̄н 300 тонна са̄вит са̄всыр пормас кēтсыт. Белоярский районт тув «сухой душ» намаим 5 со̄тыра хӯрыгсовыт э̄лум­хо̄лас ловтхатнэ ма̄­гыс ва̄рсыт. 
Советский ӯст кол­леджит ханищтахтын пыгыт кēр кӯрыт ва̄рē­гыт. Нягань ӯст о̄лнэ нэ̄т сакватахтам хо̄тпа пус­малтан порат э̄рнэ пӯ­тыскат ю̄нтэ̄гыт ос мирн пēриим хо̄тпат лēккар инструментыт сыстамыг хот-щё̄питан ма̄гыс «сухо­жаровый шкаф» ёвтсыт.

Ханты-Мансийсканыл хо̄нтлын ма̄н пормасыт кēтнэ ма̄гыс округ ос ӯс Дума депутатыт, мо̄т кӯщаит са̄в нё̄тэ̄гыт. Ань ӯст нё̄тмил ва̄рнэ ма̄хум пуссын акв колт рӯпитаӈкве акван-атвēсыт. Тот лēккарыт пус­малтан ханищтапыт щё̄­питэ̄гыт, хо̄нтлан ма̄н минам хо̄тпат рӯтаныл ёт потыртэ̄гыт. 
Тув ёхталан нэ̄квет мас­нут ю̄нтнэ я̄нас колнак о̄ньщēгыт, са̄лтатыт ма̄ тармыл ос во̄рт ёмащакв хот вос тӯйтхатэ̄гыт, ма­тумпа̄ла хо̄тпат яныг то̄рыт ю̄нтэ̄гыт ос хӯлпын нэ̄гсалыяныл, та щирыл «маскировочный то̄р» ва̄рēгыт, исвещаӈ па̄нкат ва̄рēгыт. 
То̄ванакт ты колн ялантан ма̄хум тэ̄ланыл уральтавет, ос маныр нё̄тмил та̄нанылн э̄ри, китыглавет. Округ Ду­ма кӯщай хум Борис Хохряков Иван Квитка, Государственный Дума депутат ёт, мо̄лалнув тув щалтсасы̄г. Маснут ю̄нтнэ нэ̄кветн китэ̄лмип касай мӯйлуптасы̄г. Ётыл мо̄т депутатыт хум хо̄тпа суп-о̄хсат ю̄нтнэ то̄рыл ёвтвēсыт. 

Та са̄тыт Ханты-Ман­сийск ӯс кӯщай Максим Ряшин ос Новороссийск ӯс кӯщай Андрей Кравченко ёт тув ёхталасы̄г. Алы ма̄т о̄лнэ то̄ва ӯсыт ма̄н ок­ругув ёт юрщхатасыт, та̄н акван-нё̄тхатым о̄лэ̄гыт. 
Кристина Филиппенко ты ань рӯпитан центр-кол тэ̄натэ̄н суссылтас. Кӯщаит ва̄рмаляныл ань пуссын та̄ра-паттысыт, ма̄хум ёт потыртасыт ос ёмас номтыл юв минасыт. Максим Ряшин та колн маснут ю̄нтнэ машинкат ёвтыс ос та нэ̄кветн мӯй­луптас.
Ань ӯст о̄лнэ ма̄хум матыр нё̄тмил ва̄руӈкве таӈхēгыт ке манос та хо̄тпат ёт ва̄йхатаӈкве, та̄н Ханты-Мансийск ӯст Гагарина ӯсхулы 111а колн вос щалтсэ̄гыт. 
Тамара Мерова
