
Президентув Владимир Путин 2024 та̄л Россият щēмьят янытлан та̄лыг ла̄выстэ, ты кастыл Неттиныт ка̄ркам колта̄гыл урыл потрум ань мины. 
Ня̄врам колта̄глыт ке яныгми, ща̄няге-а̄щаге э̄руптаӈкве, янытлаӈкве ос мир нупыл ёмас номтыл сунсуӈкве тах паты. То̄нт тав сымыӈ хо̄тпаг ēмты, такви ляпа рӯтанэ о̄лнэ сыс нё̄тыянэ, ӯргалыянэ. 
Екатерина Сергеевна Неттина Ха̄льӯс район Тэ̄к па̄вылт самын патыс. Тав оматэ Нина Петровна Неттина, такви о̄парищ наме Монина, ма̄ньщи нэ̄. Рӯтанэ Кульпас па̄­вылт о̄лэ̄гыт. Нина Пет­ровна ань пенсиян пат­хатас, ты э̄лы-па̄лт 40 арыгкем та̄л ня̄врамыт ёт  рӯпитас, интернат-колт воспитателиг о̄лыс. 
Екатерина а̄тятэ Сергей Афанасьевич – ханты хум. Тэ̄к па̄выл тав яныгмам па̄влэ. Пенсиян минаме мус на̄йпос ва̄рнэ станцият са̄в та̄л рӯпитас. Екатерина омаге-а̄тяге Тэ̄к па̄­вылт о̄лсы̄г, юи-о̄выл та̄лт Ха̄льӯсн ва̄нтласы̄г.
А̄гитэ̄н ёмас, ка̄ркам  хо̄тпаг янмалтастэ̄н. Ека­терина такви ня̄врамыӈ, о̄йкатэ̄нтыл кит а̄ги Окса­на ос Светлана янмалтэ̄г. Тэ̄н «К истокам» нампа коллективн сас ялантэ̄г. Тот ханищтан хо̄тпаг М.А. Табун о̄лы. Оксана ос Светлана са̄всыр ялпыӈ хо̄талыт, суссылтапыт по­рат ханты ла̄тӈыл э̄ргēг ос йӣквēг. 
Екатерина ос кит каӈк Алексей ос Александр о̄ньщи. Тэ̄н сас Чечня ма̄н хо̄нтлаӈкве кēтыглаве­сы̄г. Ты юи-па̄лт Александр полицият рӯпитас. 
Неттины колта̄гылт пуссын ка̄ркамыг, ёмас, сымыӈ хо̄тпаг о̄лэ̄гыт. Тэ̄к па̄выл мирн пуссын яныт­лавет ос э̄руптавет. Ля­па рӯтаныл яныг хо̄нтлан нак о̄лум порат хо̄нтласыт, мо̄таныт Победа колхоз ма̄гсыл са̄в ё̄р пинсыт. Та̄н са̄лы ӯрим яласасыт, во̄раясыт, хӯл алыщласыт. Война юи-па̄лт мирув ёмаснувег вос о̄лмыгтас, о̄с акваг рӯпитасыт. 
Екатерина ма̄нь а̄гитэ Светлана такви щēмьятэ урыл тамле потыр хансыс:
«Ам колта̄глум» 
Ам щēмьям –  омагум-а̄тягум ос увщим Оксана. Омам наме Екатерина, тав ма̄нь ня̄врамыт ӯргалан колт воспитателиг рӯпиты. А̄тям наме Иван, тав кол ӯнттын организацият сварщикыг рӯпиты. Увщим ты та̄л 11 класс а̄стлы, ос э̄лаль ханищтахтуӈкве номсы. Ам намум Све­та, ам о̄выл классыт ха­нищтахтэ̄гум. 
Ам сака ща̄гтым о̄лэ̄гум, тамле юртыӈыщ о̄лнэ щē­мьят яныгмēгум. Ма̄н ка­ти ос кӯтюв о̄ньщēв. Ка­тиюв наме Борис, ма̄нь кӯтюврищув наме Лин­ни. Тэ̄н ётэ̄н ёнгуӈкве ам са­ка э̄руптэ̄гум. 
Ам анēкавам Нина ос ащо̄йкам Сергей ма̄н по̄хавт ань о̄лэ̄г. Тэ̄н Тэ̄к па̄вылныл тыг ва̄нтласы̄г. Щащēкваг Римма ос о̄пам Константин Тюмень ӯст о̄лэ̄г. Тэ̄н палтэ̄н ма̄н ва̄тихал мӯйлуӈкве ялан­та̄лэ̄в. Амки щēмьям ам сака э̄руптылум. Ма̄нки халувт ма̄н акваг юрты­ӈыщ о̄лэ̄в. Та̄н а̄нумн акваг нё̄тэ̄гыт, ма̄нав ӯргалэ̄гыт». 
Ам Неттиныт колта̄г­лын ёмас, сымыӈ ла̄тыӈ кēтэ̄гум. Пуста̄гыл э̄лаль пуссын вос о̄лэ̄гыт, хо̄тал та̄н ма̄гсыланыл акваг вос посты. На̄й-О̄тыранылн вос ӯргалавет.  
Марина Табун кēтум потыр ма̄ньщи ла̄тӈыл Людмила ТЕТКИНА хансыстэ 
 
