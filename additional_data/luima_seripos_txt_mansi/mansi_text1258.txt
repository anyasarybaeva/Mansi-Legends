

	Ма̄н округувт мир пусмалтан департаментыт кӯщаиг Александр Филимонов рӯпиты. Тав ля̄ххал тотнэ ма̄хум ёт хо̄нтхатыглас, мир пусмалтан ва̄рмаль урыл потыртас. 


		Ань ка̄сыӈ хо̄тпа интернет щирыл лēккар палт хасхатуӈкве вēрми. Тувыл таи лю̄ль, ты хосыт мо̄т ма̄хум лēккар палт талон виӈкве щар ат вēрмēгыт. Кӯщай хум ла̄выс, ты щирыл та̄н ёмас ва̄руӈкве кос тахсыт, э̄лумхо̄лас а̄лпыл но̄х ул вос ква̄лыс, хо̄тал палыт очередит ул вос лю̄лис. Ань мо̄т щирыл ēмтыс, то̄ва ма̄хум, хотьют интернет щирыл лēккар палт хасхатуӈкве а̄лымасыт, пӯльницан ат ёхталэ̄гыт. Лēккар компьютер щирыл хасхатам э̄лумхо̄лас такос ӯриты, мо̄т а̄гмыӈ хо̄тпат ат пирмайтыянэ, ат пусмалтыянэ. 

		Тыи ма̄гсыл ань мир пусмалтан департаментыт ма̄хум номсахтэ̄гыт, хумус ва̄руӈкве э̄ри, са̄внув а̄гмыӈ хо̄тпат лēккар палт очередь та̄л вос ёхталасыт. 

		Округув янытыл рӯпитан пӯльницатт лēккар то̄вылхаты ман а̄ти, ты урыл ля̄ххал тотнэ ма̄хум о̄с пӯмщалахтасыт. Александр Филимонов ос таи ла̄выс, ань лēккар хо̄тпат рӯпата олнаныл ва̄тихал но̄х-нё̄тавет, ма̄нь па̄вылквен миннэ лēккарыт о̄лнэ колыл мивет ос са̄всыр нё̄тмил-олныл ойтавет. Тыи ма̄гсыл ма̄ньлат хо̄тпат лēккарыг рупитаӈкве минэ̄гыт. Ма̄нь ня̄врам пусмалтан лēккар ат то̄вылхаты. Ань то̄ва яныг ӯсытт о̄лнэ ща̄нит-а̄щит ня̄враманыл ёт лēккар палт са̄в щё̄с ӯнлэ̄гыт. 

		Ма̄нь па̄вылквен ань тэ̄рпи хумус тотаве ос пуссын тэ̄рпи тот о̄лы ман а̄ти, та урыл тав ла̄выс, ань ма̄нь па̄вылкветт о̄лнэ мир тэ̄рпил тотавет, тэ̄рпи та̄л нэ̄мхотьют ат хӯльты. Ка̄сыӈ пӯльницат лēккар-хо̄тпа такви хансы, манхурип тэ̄рпи тав пусмалтан ма̄хманэ̄н э̄рēгыт, тувыл ты нэ̄паке щирыл пӯльница э̄рнэ тэ̄рпил кēтаве. 

		Ос акв ва̄рмаль осн-нэ̄глыс, ты туи порат Нижневартовский районт са̄в хо̄тпа корь нампа а̄гмыл ēмталасыт. Ха̄льӯс район Ягрим па̄вылт ос туляремия-а̄гм о̄лыс. Ань тамле а̄гмыл ма̄хум ул вос ха̄хтавет, ты кастыл ня̄врамыт ма̄ньтагыл прививкал пуссын  вос тӯщтавет. Ос ка̄сыӈ хо̄тпа такви пуста̄гыл о̄лнэ̄тэ урыл ул вос ёрувлытэ ос лēккар палт ва̄тихалнув вос яланты. 

		Округувт о̄с акв тэ̄ла рӯпиты, ка̄сыӈ э̄лумхо̄лас пӯльницан уральтахтуӈкве ёхталаӈкве вēрми, рущ ла̄тӈыл «всеобщий диспансеризацияг» ла̄ваве.  Э̄лумхо̄лас  та̄рвитыӈ а̄гме са̄ртыннув ке хо̄нтаве, ёмащакв пусмалтаӈкве вēрмаве. Тыи ма̄гсыл туп пӯльницан ва̄тихал ялуӈкве э̄ри.  

		 

		Людмила Теткина  

 
