
Та э̄тпост ля̄ххал тотнэ хо̄тпат округ янытыл рӯпитан Росгвардия Управление колн акван-атыглавēсыт, ма̄-вит ос ӯйхулыт ӯргалан  ма̄хум ва̄рнэ тэ̄ланыл урыл потыртасыт. 
Росгвардия ма̄т рӯпи­тан подполковник хум Владимир Сгибнев ла̄выс, та̄н товлыӈ ӯит ос во̄руит ӯргалан ма̄хумн нё̄тэ̄гыт: 
– Ма̄-вит ӯргалан ма̄­хум Росгвардия ва̄ӈна­ныл по̄сыӈ хо̄тпанув ёт рӯпитаӈкве кӯпнит, э̄рнэ тэ̄лат акван-нё̄тха­тым ва̄риянӯв. Тӯяг ань «Весенний нерест», «Наст» ос «Пернатая дичь. Весна» тэ̄лат щирыл рӯпи­таӈкве патэ̄в. Мо̄лты та̄л ты коныпал «Капкан» ос «Пернатая дичь. Осень» ва̄рмалит уральтасанӯв.
Во̄раян ма̄хум халт 3 со̄тыра 500 арыгтем хо̄т­па писаляныл уральтаса­нӯв, э̄рнэ нэ̄пакыт пуссын о̄ньщēгыт ман а̄ти. 200 са̄вит во̄рколыт ос хӯл алыщлан ма̄т уральтаса­нӯв. А̄с ос Иртыш я̄г тар­мыл яласан 150 мотор­ха̄пыт суссанӯв.
Писаль о̄щнэ тэ̄ла палт 306 хо̄тпа наманыл нэ̄­па­кын хассанӯв, са̄ккон нупыл сака мат ат сунсэ̄­гыт. 50 во̄раян хо̄тпат алыщ­лап пормасаныл торыӈыщ ат о̄ньщияныл, 159 писаль хот-висӯв, 7 хо̄тпат писаляныл ма̄н палтув та̄нти тотсаныл.

Нижнеобский Росры­бо­ло­вство управление торыг рӯпитан ма̄хум ёт ты тӯяг я̄ӈк нёвумтанэ̄тэ па̄сыл я̄ӈк на̄тнэ э̄тпос 31 хо̄талэ мус А̄с ос Иртыш я̄г хосыт «Весенний нерест» тэ̄ла торыг рӯпитаӈкве патэ̄в. Хӯл алыщлан ва̄р­маль уральтан ма̄хум ёт Росгвардия патрульный группаныл э̄тэ-хо̄талэ рӯпитэ̄гыт. 
2021 та̄л сыс округ янытыл о̄лнэ хӯл алыщ­лан ма̄н 80 щёс ялсӯв, ма̄хум ва̄рнэ тэ̄ланыл уральтасанӯв, хумус рӯ­пи­тэ̄гыт, хӯл са̄в ул вос пувēгыт. Са̄ккон нупыл ат суснэ 200 хо̄тпа та̄ра-паттысӯв, 250 алыщ­лапыт хот-висӯв (хӯлпыт, камкат ос мо̄т пормасыт), 40 моторха̄пыт э̄рнэ нэ̄пакыт ат о̄ньщēгыт, о̄с хот-висанув, нэ̄паканыл мӯсхал щирыл вос ва̄рия­ныл. 
Природнадзор во̄раян тэ̄ла кӯщай ва̄ӈын хум Алексей Залибеков тох потыртас:
– Во̄рт ань пупа̄пщи ка̄тн-паттуӈкве ро̄ви, тувыл ва̄с, лунт, мансын ос ятри алыщлаӈкве ро̄ви. Тынакт во̄раян мир уральтан ма̄гыс Природ­надзор ма̄хманув ёт яласаӈкве Росгвардия хо̄тпат лё̄ӈхын щё̄питах­тэ̄гыт. Ма̄н ва̄глув, во̄раян хо̄тпа тактēт хунь яласы, атах-хо̄тах хо̄тпа во̄раē­гыт, то̄ват кӣвыр ёт выгыт, тувыл писаляныл ёт о̄нь­щияныл. Ва̄ӈнаныл по̄сыӈ хо̄тпанув ёт нэ̄матарыл ат пилэ̄в, то̄нт рӯпатав мӯс­хал щирыл ва̄рилӯв.
Тамле порат хо̄тпа щёпыр ка̄тын-патты те, 30 со̄тыра са̄вит штраф-олныл пинаве. Юи-о̄выл та̄лытт во̄раян ма̄хум мори ат во̄раēгыт, ань тай са̄кконыт ва̄ганыл. Мо̄р­сыӈ порат акв хотты хо̄т­па пувиньта̄лэ̄в, са̄выӈ­па̄лэ янгуй ка̄тын-паттын ма̄гыс ня̄влалыянӯв. 
Нижнеобской Росры­боловство кӯщай хум Руслан Романчук ла̄вме щирыл, мо̄лты тӯяг 300 хо̄тпа щар ма̄к тыныӈ хӯ­лыт алыщ­ла­маныл ма̄гыс пуввēсыт, та̄н халанылт 20 хо̄тпа сутытавēсыт. То̄ванакт Россия «Выгыр нэ̄пакēн» хансым хӯлыт пувēгыт. 
Хум ос таи ла̄выс, хӯл алыщлаӈкве ат ро̄внэ порат, ха̄п хӯлпыӈ манос толгыӈ та̄гыл ка̄салаве те, та хо̄тпа 5 со̄тыра са̄вит штраф-олныл пинаве, ту­выл алыщлапанэ пуссын хот-вивет.
Ма̄-вит ӯргалан хо̄тпат ла̄всыт, округ ма̄хум са̄к­кон щирыл вос во̄раēгыт, хӯлупъēгыт, та̄н мирн ос ма̄-витувн нё̄тнэ ма̄гыс рӯпитэ̄гыт.
Светлана РОМБАНДЕЕВА
 
