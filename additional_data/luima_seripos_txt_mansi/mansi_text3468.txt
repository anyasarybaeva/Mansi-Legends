
Туи Октябрьский район Лӯи Ня̄рихуми па̄вылн ялмум порат Зоя Борисовна  Глушкова ёт ва̄йхатасум.  Тав А̄с ма̄ньщи ла̄тыӈ ва̄нэ э̄ква. Ос та ēрт о̄лнэ ма̄ньщит  мощ та̄нки щирыл  потыртэ̄гыт, ань тамле ла̄тыӈ ва̄нэ хо̄тпа ка̄сыӈ ēмт мощщаг ēмты. Таима̄гыс э̄ква сыме ща̄рги, ань мēн потрумēн на̄н э̄лаль ловиньтэлы̄н.

	— Ма̄н ма̄ниг о̄лмув порат пуссын ща̄нь ла̄тӈыл потыртасӯв. Омам а̄тимыг ēмтнэ мус акваг тав ётэ потыртасум. Ань па̄влувт ща̄нь ла̄тыӈ ва̄нэ хо̄тпа торыӈ а̄тим.  Акв-кит э̄кват ла̄кква ма̄т о̄лэ̄в кос, ос юн хо̄тал палыт колсори рӯпатав ва̄рим щар а̄ты ва̄щиньтахтэ̄в.  Клавдия Плеханова э̄щум ам палтум щалтапа̄лы ке, манос ам тав палтэ ха̄йтталэ̄гум, то̄нт  маткем та потыртымēн.

	На̄н ма̄ньщи газетан ёхты, ща̄гтэ̄гум, тот ля̄ххалыт, потрыт ловиньтэ̄гум. На̄н туп то̄ва ла̄тӈанын мощ мо̄т щирыл о̄лэ̄гыт. Са̄ртын то̄ват щар ат торгамтасанӯм, ань ханьщувласум.

Амки урумт таи ла̄вēгум, ам тыт яныг таквс э̄тпос атыт щислат 1950 та̄лт самын патсум. Районувт са̄всыр па̄вланувт школат ханищтахтасум, хо̄т интернатт о̄лсум. Школа а̄стланэм юи-па̄лт Салехард ӯсн минасум. Тот, май, ӯйхулыт пусмалтан лēккарыг зооветтехникумт ханищтавет. Тувыл тот практика ēмтум порат а̄мпыт па̄лыг-яктуӈкве  ос суссылтаӈкве патвēсыт, ам хот-рохтысум ос юв та оясум.

	Юв ёхтысум, акв та̄л колхозт мис поснэ нэ̄г рӯпитасум. Тувыл кит юрта̄гиягум ёт Казахстаныт о̄лнэ Павлодар ӯсн ханищтахтуӈкве минасӯв. Ань тай мовиньтым номыл-матыглэ̄гум, мо̄т ляпа ма̄, э̄рттам, а̄тим о̄лыс. Та палыт ма̄н, тув та минэ̄в. О̄влэ̄т са̄т хо̄тал на̄иӈха̄пыл Омск ӯс мус ма̄н минасӯв, тувыл э̄лаль «Ракета» на̄иӈха̄пн та̄лсӯв. Э̄типа̄лаг Павлодарн ёхтысӯв, мӯйлын колн э̄т хӯлуӈкве минасӯв. Ам тай, я-а, паспорт ат о̄щнэм. Тамлэ э̄рнэ нэ̄пак та̄л мо̄т  ма̄н та минамум, юн амки ат ва̄рыгласум. Ты нэ̄пак о̄выл щёс а̄нумныл ущты китыглавес. Тувыл кон хунь хультуптавем, ам акв юрта̄гирищум палт хуюптавēсум.

Ма̄н па̄влувт то̄нт са̄в хо̄тпа паспорт ат о̄щсыт, нэ̄мхотталь ат ялантасыт, пēс намнэ̄паканылт о̄лсыт. Тувыл юв мирколн пищма хассум, юил справкал кēтвēсум, паспортум щар ат ва̄рыглавес. Ётыл тыт та ва̄рвес. Павлодар ӯст ам акв та̄л слесарь-аппаратчикыг ханищтахтасум. Училище сака ёмас а̄стласлум ос акв та̄л опытный заводыт рӯпитасум. 

Тот о̄йкам ёт акван-хо̄нтхатасмēн ос ётыл тав самын патум ма̄тэ̄н, Казахстаныт хо̄тал нэ̄глын ēрн о̄луӈкве минасмēн. Тав ма̄тэ̄т ат та̄л о̄лсӯв ос тыг лӯима̄вн ёхтысӯв. Тыт ам нёлолов-хуйплов та̄л мис поснэ нэ̄г рӯпитасум. Тувыл 1992 та̄л колхозув лаппантвес. Ам садик кол ӯрнэ хо̄тпаг пенсиян миннэм мус рӯпитасум. О̄йкам прорабыг рӯпитас, тувыл пилораман патхатыглас. Ос астма а̄гме паттат 53 та̄лэ̄т а̄тимыг ēмтыс. Мēн ат ня̄врам янмалтасмēн. Ма̄нь пыгмēн китхуйплов та̄лэ о̄лыс, а̄щта̄л хультыс. Ань тай пуссын яныгмасыт, та̄нки щēмьяӈ хо̄тпаг ēмтсыт.

	Ты ня̄враманум коныпал каӈкум ня̄враманэ янмалтасум. Тэ̄н илттыг э̄кватēнтыл сас хотталь щалтсы̄г. Нёлолов ня̄врам ща̄нь-а̄щта̄л хультсыт. Мēн Клавдия Семёновна Плеханова э̄щмēнтыл ня̄врамыт янмалтаӈкве киттыг висанмēн. Тав нила ос ам нила ня̄врам янмалтасум. Ма̄нь пыгрищēн нёлолов э̄тпос яныт о̄лыс, ань тыт ты, нила класс а̄стлас. Хо̄тал палыт школат тот та ха̄йтэ̄гыт. А̄лпыл ханищтахтуӈкве минэ̄гыт, обед юи-па̄лт уроканыл манос кружокын ялантэ̄гыт. Ань хунь та колсори рӯпатан та̄наныл ханищтаӈкве а̄лымēгын. Пуссын мо̄т тэ̄ла о̄ньщēгыт.

Амки акв мат о̄с ат ӯнлантасум. Па̄влувт ветераныт Советыт матыр тэ̄лат ва̄руӈкве нё̄тсум. Мēн Александр Плеханов ёт са̄всыр ялпыӈ хо̄талыт кастыл касылыт щё̄пита̄лсумēн. Са̄ртын хо̄нтлум хо̄тпат ос та порат рӯпитам са̄в яныгпа̄ла ма̄хум о̄лыс. Пуссын та̄н ётаныл хо̄нтхатыгласӯв, аквъёт ка̄с ва̄рсӯв. Тувыл районувн са̄в калмык ос немец щēмьят тыг тотыглавēсыт. Мо̄лтынув ветераныт Советныл по̄хан патхатсум, ма̄ньнув ма̄хум та̄н вос рӯпитэ̄гыт, ань тот Галина Шадрина пуӈктоты.

	Ты яныгпа̄ла э̄ква ёт пӯмыщ потыртаӈкв, ма̄ньлат та̄ланэ номылматым акваг мовиньты, ощхуль ва̄ри. Аквтопмат нэ̄мат та̄рвит о̄лупсал ат о̄лыс.
