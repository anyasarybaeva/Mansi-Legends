
Ма̄ньполь э̄тпос о̄выл хо̄таланэ порат Ха̄льӯс район Ло̄пмус па̄вылт ма̄ньщи ма̄хум акван-атхатыгла̄лсыт. Конференцият потрыт пуссын ща̄нь ла̄тӈыл о̄лсыт. 
Ты ва̄рмаль Россия янытыл о̄лнэ мирыт культураныл та̄л кастыл ва̄рвес. Пуӈктотнэ хо̄тпаг, хотьют ма̄хум акван ат­санэ, Татьяна Гоголева о̄лыс. Таве ма̄н титыг­ласлӯв:
– Ищтепан а̄ги Татья, «Товлыӈ лāтӈум ӯлылы­лум» конференция рӯпа­татэ а̄стыс. Маныр пӯмыщ тот о̄лыс, маныр урыл ма̄хум потыртасыт, ман­хурип ва̄рмалит ты хосыт э̄лаль ва̄руӈкве иӈ ном­сэ̄гын?
– Мирум ёт хо̄нтха­тыгламум ма̄гыс, сымум аквтоп во̄йт поваралы, во̄йт ови. Ло̄пмуст ам самын патсум, па̄влум ла̄ваве – То̄рум лё̄ӈх сӯнт ӯрнэ па̄выл. Хунь ма̄хум тот атхатэ̄гыт, та̄н То̄румн нё̄тавет. Хо̄тпат са̄в ма̄­ныл молях ёхты­сыт, а̄лпыл иӈ та̄нти па̄в­ланылт о̄лсыт, хо̄талъя̄т по­рат пуссын конфе­рен­цият ӯнлысыт, ма̄ньщи потрыт хӯнт­ласыт. То̄ва хо̄тпат ща̄нь ла̄тӈыл науч­ный потрыт хӯн­тамлым хот-ōщатах­тасыт, татем-та нё̄тнэ̄г ла̄тӈув суе о̄лы. 
О̄выл хо̄тал яныг пот­рыг Галина Ларионова ос Светлана Динисламова ловиньтасы̄г. Титыт хо̄талт Римма Ромбандеева ос Тамара Мезенцева ла̄тыӈ ла̄всы̄г. 
Римма Яковлевна «Шеш­кинский чтения» ос «Лыжнёй Андрея» урыл потыртас: «Матъёмас тамле ва̄р­малиг Ло̄пмуст о̄лыглэ̄г, ты хосыт ма̄ньщи хо̄тпа­нув акван-хо̄нт­ха­тыглаӈ­кве вēрмыглэ̄гыт, ва̄й­хатэ̄­гыт, э̄лы хо̄тал ӯрēгыт, потыртахтэ̄гыт, хунь о̄с тыт атхатэ̄гыт». 
Нэ̄ ос та урыл ла̄выс, яныгхо̄тпат хультуптам э̄рганыл-мо̄й­таныл, о̄л­ту­ланыл мощ мо̄т щи­рыл­нув э̄лаль тотуӈкве э̄рēгыт, ма̄ньлат хо̄тпатн та̄­на­ныл акваг суссыл­таӈ­кве э̄рē­гыт, ханищ­таӈкве ос ма̄щ­тырлаӈкве, потыр­таӈ­кве ты урыл э̄ри. 
Номсэ̄гум, ма̄н сака ёмас ос э̄рнэ ва̄рмаль ва̄рсӯв. Хо̄тпанув сыма­ныл ты хо̄тал мус ща̄гтым путгēгыт, та̄н свонитэ̄гыт, титыглахтэ̄гыт, тамле ва̄рмальт ва̄рнэ ма̄гыс э̄лаль потыртахтэ̄в. Ань о̄лнэ йист хо̄тпатн акв ва̄ӈын хосыт тамле ва̄р­малит ва̄руӈкве ты э̄ри. 
Тувыл аквписыг пус­сын ёмасыг хунь о̄лы, ты урыл ма̄хумныл хӯн­тамласум: то̄ва ня̄врамыт ща̄ня­нылн-а̄щанылн Ло̄пмус­ныл мо̄т ишколан ханищ­тахтуӈкве тотавет... 
Номсэ̄гум, Ло̄пмус иш­колат рӯпитан хо̄тпатн рӯпатаныл мощ мо̄т щирылнув ва̄руӈкве э̄ри. Ань тот туп титхуйплов ня̄врам ханищтахты ос са̄т ня̄врам садикн яланты. Ос ишколат ня̄врамыт э̄ргуӈкве ханищтан хо̄тпа а̄тим, ма̄нь ня̄врамытн тамле хо̄тпа, ва̄им, э̄ри. Ты ва̄рмалиг урыл ном­сахтуӈкве э̄ри.
– Титыт хо̄тал Ло̄пмусн спортсменыт ёхтысыт, та̄н «Лыжнёй Андрея» нампа каснэ ва̄рмальт кассыт. Ты урыл акв-тит ла̄тыӈ ла̄вен.
– Андрей Яковлевич яныг спортсменыг о̄лыс. 1953 та̄лт тав ёмас ха­нищтахтаме ма̄гыс 8-10 классытн А.И. Герцен нампа институтн ханищ­тах­туӈкве тēтвес, ётыл физико-математический факультетт ханищтахтас. 
О̄выл курсыт та̄ра ёмас гимнастыг патыс, тувыл ёсал ха̄йтнэ хо̄тпаг, баскетболыл, волейболыл, теннисыл ёнгыс. Ёмащакв пēрщис. Тувыл лусытам юи-па̄лт Лесгафт нампа физкультура институтт ханищтахтас.
Ма̄н округувт пēрщин касылт о̄выл «мастер спорта» тав о̄лыс, ты коныпал СССР сборныитн наме хансым о̄лыс. Туп такви яныгмам ма̄тэ ну­пыл сымēн хартвес, юв ёхтыс. Саранпа̄вылт ишколат рӯпитас, па̄вылт халт ёсал ха̄йтнэ лё̄ӈх «Лыжнёй Андрея» тав ты о̄вылтастэ. Ты хо̄тал мус, матъёмас, хо̄тпатн ты ва̄рмаль э̄лаль тотаве.
Ты та̄л 38 хо̄тпат кассыт, 23 хо̄тпат Саранпа̄выл­ныл Ло̄пмусн ёхтысыт, 15 э̄лумхо̄лас Та̄гт па̄вылныл ёхтысыт. Ло̄п­муст каснэ ва̄рмаль о̄с о̄лыс. То̄ва ма̄ньлат хо̄тпат ёт ам потрамасум.
Ярослав Хозумов титыгласлум, ишкола а̄стлы, хоталь ханищ­тах­туӈкве мины. Тав ла̄выс: «Ам лётчикыг ханищ­тах­туӈкве ном­сэ̄гум». Мēн потыр­тахта­смēн, ань та̄­гыл целевой ханищтап ма̄гыс нэ̄пакыт щё̄питаӈ­кве патымēн, тох кӯстыр­нуве институтн минуӈке ро̄ви. 
Лёва Кугин ловит щёс «Лыжнёй Андрея» ёсал миннэ лё̄ӈхыл ха̄йтыс, ты та̄лыт сыс тав армиян лусытаӈкве ялыс ос колледжит тэ̄нут ва̄рнэ хо̄тпаг ханищтахтас. Ань тав юн рӯпатан патхаты, ханищтахтаме щирыл рӯпитаӈкве таӈхи.
Павел Хатанев аквхуй­пловит щёс ёсал лё̄ӈхыт ты ха̄йтыс, тав о̄с лусы­таӈ­кве ялыс, ань Свер­длов­ский областной пед­кол­леджит хӯрмит та̄л ханищтахты. 
О̄с акв пӯмыщ потыр Евгений Тоголмазов ёт о̄лыс. Тав во̄раяӈ ос хӯл алыщлан хум, щēмьятэ̄т хӯрум ня̄врам э̄кватэ̄н­тыл янмалтэ̄г. Евгений ёт потрумēн Ӯй йиквыт урыл о̄лыс. Ты потрумēн хуньт тах э̄лаль тотылмēн… 
Хум-хо̄тпа а̄нумн такви по̄слум кинатэ суссылтас: аквнакт тав во̄рколэ̄т апа̄пщитēв о̄лмыгтам, са̄ттем тот о̄лум. Кол тӣвырт пормасыт ла̄кква-па̄хвтуманэ, туп кол-кӯщай хуйнэ ма̄н – па̄лын – щар ат новхатам. Тох ты о̄лыглы.
– Наӈын пӯмащипа ла̄тыӈ ла̄вēв. Ло̄пмусн ёхталам хо̄тпат наӈын о̄с са̄в ёмас ла̄тыӈ тēтэ̄гыт. Соцсетит потраныл о̄лэ̄гыт. Римма Ромбандеева ла̄ви: «Э̄лаль тотнэ ва̄р­малит э̄лаль вос суйтэ̄гыт». 
– Ам тав ла̄тӈанэ э̄лаль мощ тотыянум, ка̄сыӈ ēмт акван-атхатыглан, акван-хо̄нтхатыглан торыг ма̄н ща̄нь ла̄тӈыл вос потыр­тэ̄в. Ня̄врамыт ма̄ньщи ла̄тыӈ суй вос хӯлэ̄гыт, то̄нт тах та̄нанылн ла̄тыӈ кӯстырнув ханищтаӈкве паты. Ща̄нь лāтӈув акв­писыг ӯлылаӈкве э̄ри. 
Ма̄хум конференция оигпам юи-па̄лт ла̄тыӈ ла̄всыт:
Тамара Мезенцева:
– Матъёмас пуссын ак­ван-атапахтасӯв. Ма̄нти ща̄нь ла̄тӈыл потыр­тасӯв, ёмас ла̄тӈыл щар сымын щалтнэ потрытыл ма̄х­ма­нувн тотвесӯв. На̄нан, я̄тилаквет, хора­мы­ӈыт, ёмас ла̄тыӈ тēтэ̄­гум. Пус­сын ща̄гтсӯв. Ма̄нти ня̄в­раманув ма̄гыс, ня̄вра­манув ня̄врамыт ма̄гыс тамле ва̄рмалит ма̄навн коюӈкве э̄ри, э̄лаль тотуӈкве э̄ри.
Наталья Филиппова:
– А̄нумн сака ёмас ты конференцият о̄лыс. Са̄внув ма̄ньщи ла̄тыӈ ханищтаӈкве таӈхēгум, ня̄враманув ты ла̄тыӈ вос ва̄ганыл. Ам Хо̄с­ло̄х па̄вылт яныгмасум, ты па̄вылт хуньт тай Евдокия Ивановна Ромбандеева о̄лыс. 
Тав о̄лум колэ̄н ма̄н ялантэ̄в, колыт ос пӯсаст пуссын хот-сыс­там­та­лэ̄в, внуканум ла̄вē­гыт: «Манрыг на̄н тыт сыс­тамтэ̄гын?» Ам ла̄вēгум: – Ма̄н нё̄тнэ о̄лупсат-культурат яныг­ма­сӯв, таима̄гыс ты учёный нэ̄ янытлылӯв, тав хосытэ̄т ма̄н о̄лупсав ва̄ве, пēс о̄лум ва̄рмалит э̄лаль тотавет.
Лидия Терентьева:
– Ам са̄в щёс кон­фе­ренцият о̄лыгласум, туп нэ̄мхуньт тамле ат о̄лыс, хунь ма̄хум пуссын ща̄нь ла̄тӈыл потыртасыт. Тыи а̄нумн сака пӯмыщ о̄лыс, ты­са̄вит ма̄ньщи потрыт ам ат хӯлыгласум. Со̄ль­кве, ла̄тӈув, насати, та­тем нё̄тнэ, щар аквтоп виткве я̄ хосыт овты. 
Татьяна Гоголева ёт С. ДИНИСЛАМОВА потыртас
 
