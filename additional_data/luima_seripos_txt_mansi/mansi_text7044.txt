
Во̄ртур э̄тпос нилахуйплов хо̄талт Ижевск ӯс по̄хат о̄лнэ «Лудорвай» музейт са̄в ма̄хум мӯйлысыт. То̄нт «Медовый Спас» намаим пēс ялпыӈ хо̄тал янытлавес ос ма̄нь па̄влыт о̄лнэ хо̄тпат та̄нки о̄лупсаныл суссылтасыт. Тамле ялпыӈ хо̄тал янытлан ма̄гыс Башкирияныл, Коми ма̄ныл, Пермский ēрныл ос Югра ма̄ныл мӯй ма̄хум ёхталасыт. Музейт рӯпитан хо̄тпат пӯсас а̄вияныл по̄хат та̄наныл ӯрсаныл, о̄влэ̄т та̄н ма̄гсыланыл э̄ргысыт, йӣквсыт ос тувыл ка̄миньт ка̄лащ ма̄гын ма̄гумтым та̄япаӈкве во̄всаныл.
Ань мӯй ма̄хум хо̄тал палыт хо̄т-а̄ти тот ё̄мыгтаӈкве вēрмысыт, тот са̄всыр суссылтапыт ос касылыт щё̄питалвē­сыт. Хотты пēс щирыл ӯнттум колн щалтуӈкве вēрмысыт ос та̄н тот пēс о̄лупсал пӯмщала­вē­сыт. Тувыл ка̄тыл ва̄рум пēс пор­масыт ка̄сала̄лсыт, матыр-а̄ти та̄ра-пат­тысыт. 
Ма̄гва̄руп янмалтан хо̄тпат та̄нки ма̄г тэ̄ну­таныл тыналан ма̄гыс тув тотыгласыт. Та сыс э̄лум­хо̄лас ма̄г тэ̄нэ порат манхурип а̄гме пус­малтаве, ты урыл потыр­тасыт. Павел нам о̄щнэ пуп-о̄йка тув во̄винь­та̄лвес, тав ма̄г тэ̄нутыт пуссын ял­пыӈ витыл расмалтасанэ, ма̄хумн по̄йкщан ла̄тыӈ ла̄выс. Тувыл «Лудорвай» музейт о̄выл щёс тав Крещение пēс йис нак ва̄рыс. 

Москва ӯсныл ёхталам этнограф-хум Сергей Глебушкин рущ ма̄хум са̄всыр маснутанэ урыл потыртас. Удмуртия ма̄т рущит йис та̄гыл ман­хурип маснутыл о̄лсыт, о̄йка ты тэ̄лат ханищ­тасанэ, тувыл акв тамле супыт ю̄нтыс ос та̄наныл тот сус­сыл­тасанэ. 
«Лудорвай» сыстам ха̄ра ма̄т то̄ва мӯй ма̄хум щар о̄выл щёс Мельница ка̄саласыт. Тав 109 та̄л ювле хультум порат ӯнт­тувес. Йис та̄гыл тамле колытыт ма̄хум колас сакватасыт. Ты карс кол акв палэ̄ товыл хольт па̄ртыл ва̄рим о̄лы, тувыл товланэ во̄т во̄тнэ порат рӯпитэ̄гыт. 
Ань музейт рӯпитан хо̄тпат пӯмыщ ва̄рмаль щё̄питасыт, та̄н телекан лув кēрēгыт ос ня̄врамыт тув та̄лттэ̄гыт, тох Мель­ница мус та тотавет. Мо̄т мӯй ма̄хум мото­цик­лын та̄лым тув мус минэ̄гыт. 

Ты ялпыӈ хо̄талт ма̄хумн са̄в ма̄ныл ёхта­лам э̄ргын-йӣквнэ хо̄т­пат сака мӯстысыт. Тот Удмуртия­ныл о̄лнэ «Бабушки из Бураново» ос «Родолад», саран ма̄хум о̄щнэ «Виль нинкэм» ос «Шай-май», ма̄ньщи ма̄хум «Лӯи сāм» ансамблит э̄ргысыт ман йӣквсыт. 
Мария Корепанова, Ольга Ирисова, Валерия Вышнякова, Анастасия Вершинина ос Илья Бас­мат нё̄тнэ турсуил та̄нки ща̄нь ла̄тӈытыл э̄р­гыт э̄ргысыт. Тувыл Сверд­ловский областьныл ёхталам ма̄ньлат пыг Евгений Анямов ма̄ньщи ла̄тӈыл рэ̄п э̄ргыс. 
Пуссын пӯмыщ ва̄р­малит о̄выл­тыт Югорск ӯсныл о̄лнэ нэ̄ Татьяна Рукова потыртас:
– Ам о̄лкемт са̄в ма̄т яласасум, са̄всыр музейт мӯйлысум ос «Лудорвай» музей ам сымумт яныг ща̄гт тотым хультыс. Ты ма̄ палытэ̄т сака нё̄тнэ̄г о̄лнэ̄тэ ос такем ёмас ма̄хум тыт о̄лэ̄гыт. Та̄н музейт ва̄рум рӯпатаныл э̄лаль ном­тыӈыг тоты­яныл, тув ёхталам мӯй ма̄хум та̄нки пēс масну­таныл, коланыл ха̄снэ̄г пӯм­ща­лыяныл, кӯрт атыӈ тэ̄нут па̄йтэ̄гыт, удмурт­ский ща̄нька-ня̄нь ва̄рē­гыт! Пēс па̄вланылт сун­сыглахтым ё̄мēгум ос са̄в­сыр пормасыт сунсым, ань ва̄глум – тытты ма̄к о̄лупса!

Ма̄навн пēс Мельница сака мӯстыс, тав нот арыгкем ӯнлы ос ань тыг мус рӯпиты! Ты Мельница Чемкуюк ма̄нь па̄влыныл хуньт тыг тотвес. Финно-угор мирыт пēс о̄лупса­ныл иӈ са̄в нот вос ва̄вет.
Тамара МЕРОВА
 
