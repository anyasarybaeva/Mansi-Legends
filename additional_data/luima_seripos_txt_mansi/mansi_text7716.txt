
Пēс порат карыс Сакв я̄ ва̄тат Мēсыг па̄выл ӯнлыс. Ты ам яныг анēквам Вьюткина (Кугина) Матрёна Тимофеевна – тав ōлум пāвлэ. Ты пāвыл Сакв я̄ хосыт ло̄ӈхаль ōлыс. Саранпа̄вылныл тув мус ма̄хум са̄тлов вēрыста минасыт. 
Омам потырта̄лыс, ам яныг анēквам Мēсыг па̄выл Ма̄траг ла̄выг­лавес, Саранпа̄выл мус лувыл таккēт яласас, катиянэ ос а̄мпанэ ёт тотыгласанэ. Тав таккēт па̄вылт ōлыс, ня̄враманэ то̄нт пуссын Саранпа̄вылт ōлсыт. Матрёна Тимо­феевна такви хӯл алыщ­лас, во̄раяс. О̄йкатэ хо̄нт­лын ма̄т порславес. 
Тот ань акв кол туп хультыс, ам ащо̄йкам Вьюткин Савелий Ивано­вич тав колэ. Ащо̄йкам о̄лме палытыл хӯл ос вōруй алыщлас. «Путь к коммунизму» нампа газетат тав урēт хансым ōлыс. Та нэ̄пакт та̄рвитыӈ рӯпататэ урыл хансым о̄лы, мāнь та̄гыл хумус вōраяс, ёмас рӯпитаме ма̄гыс тав «передовой» хумыг лāввес. 
Мēсыг па̄выл ляпат тав вōраям мāтэ ань иӈ ōлы. Тув āгитэ, ам омам, яласа̄лы. Матрёна Тимо­фе­евна, ам яныг анēквам, ка̄ркам э̄лумхо̄ласыг ōлыс, пыгēн нё̄тыс, тэ̄лы порат аквъёт вōруй алыщ­ласы̄г, тōнт ма̄хум лув ōщсыт, луванэ ӯргала̄лыс, матыр-а̄ти рӯпата пуссын вāрыс.
Пēс порат ты пāвыл янгыг ōлыс. 1926 тāл по­рат Мēсыг па̄выл Саран­па̄выл нупыл хас­вес, тот сāв мир ōлыс, са̄тхуй­плов кол, он­тыр­са̄т ну­пыл онтолов э̄лум­хо̄лас ōлыс ос кит­хуй­плов ха­нищ­тахтын ня̄в­рамыт яныгмасыт. 
1940-ыт та̄лытт Мēсыг па̄вылт Молотов нампа колхоз ōлыс, пред­се­да­телиг Кугин Артём Тимофеевич рӯпитас. Ты ам яныг анēквам тав ягпыге. Хӯл ос вōруй алыщлас. 
Тав ам яныг анēквамн ня̄вра­манэ янмалтаӈкве нётыс, та порат яныг анēквам ōйкатэ, ам о̄пам, Вьюткин Иван Васильевич, хо̄нт­лын мāт порславес. Ос яныг ащо̄йкам урыл ам мощ ва̄гум. Тав наме Кугин Тимофей Василь­евич, тав онтырса̄т та̄лэ то̄влум порат а̄тимыг ēмтыс. 
Туи порат мāн колта̄г­лув Мēсыг па̄вылн мотор ха̄пыл яланта̄лэ̄в. Тот ма̄н выгыр ос сэ̄мыл сосыг­пил ва̄тэ̄в, няслэ̄в, хӯл­пыл хӯл пувēв ос атыӈ исмит пāйтэ̄в. А̄нумн тот сака мӯсты!
Ты потыр Зинаида Ванюта хансыстэ, Саранпа̄выл школат ханищтахтын āги
 
