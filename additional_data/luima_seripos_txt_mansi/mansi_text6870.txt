
Ань ма̄ньлат хо̄тпат пēс порат о̄лум накыт та̄ра-паттуӈкве тахмаēгыт ке, та̄н ханищтапыт ва̄рыглэ̄гыт. Яныгпа̄лаг о̄лнэ хо̄тпанув та̄н ётаныл ос ищхӣпыӈ ут хосыт потыртаӈкве ханищтахтасыт. 
Мо̄лалнув «То̄рум Маа» нампа музейт рӯпитан нэ̄ Дарья Кунина ханищтап ва̄рыглас, тувыл сосса ма̄хманув саг сагнэ тэ̄лат урыл потыртаӈкве во̄выг­ла̄лсанэ. То̄нт округувныл са̄всыр ӯсытт, районытт о̄лнэ сосса ма̄хманув ос Ямал ма̄ныл ты ханищтап о̄с суссыт. 
О̄выл ла̄тыӈ история наукат кандидатыг о̄лнэ нэ̄н Татьяна Александро­вна Молданован ла̄выс. Тав э̄лумхо̄лас а̄танэ урыл ос хумус пēс порат сагыт вāрвēсыт, пуссын ты тэ̄лат ханищтасанэ ос ма̄навн потыртас. 
Пēс ма̄хманув ла̄выг­ласыт, э̄лумхо̄лас а̄танэт ё̄ре о̄лы. Ма̄ньщи ос ханты ма̄хманув пēс йис та̄гыл тамле нак о̄щсыт, самын патум ня̄врам пуӈке мохлаве, та юи-па̄лт На̄й-О̄тыранэ̄н ӯрга­лым о̄нь­щуӈкве патаве тах. Мо̄т пēс нак ва̄рнэ̄ныл порат э̄лумхо̄лас а̄танэ щирыл хотталь щалтум хо̄тпатэ̄н матыр хӯл­туӈкве вēрму­вес.  
Ма̄ньщит ос хантыт пуӈканыл ос а̄таныл ӯргала̄лнэ ма̄гыс сагыл сагыглавēсыт. Ты а̄ти нас сагыг, о̄влэ̄т а̄тыт котлē­ныл киттыг тāрамтыя­ныл, тувыл саг ква̄лгыг сагавег, рущ щирыл та̄н «на­ко­сникыг» ла̄вавет. Тув са̄всыр кēр ла̄квыт тагатавет, тох э̄лумхо̄лас ёмщакв ӯргалаӈкве патаве. Манаса̄вит кēр ла̄кв вāри, та щирыл тав та ӯргалаве. 

Татьяна Александро­вна хантыт ос ма̄ньщит манхурип саг о̄щсыт, аквхурипаг сусхатасыт манос а̄ти, та урыл акв-кит ла̄тыӈ ла̄выс. Сосса ма̄хманув саганыл хӯрум щирыл ла̄кква-уртвēсыт, рущ щирыл ла̄вуӈкве ке, тыи: южный, восточный ос северный. 
Та̄наныл хӯлтыглан порат сыре-сыр хурил суссылтавесӯв. Мо̄т хо̄н ма̄т мо̄т мирыт а̄та­ныл хумус сагим о̄щсаныл, таит о̄с та̄ра-паттысанӯв. Индият ос Казахста­ныт о̄лнэ мирыт о̄с тамле хурип саг о̄щмыт.
Са̄всыр музеитт ман­хурип сагыт акван-атым о̄лэ̄гыт, Дарья Кунина та урыл о̄с потыр­тас. Учё­ны­ит урыл тав тох лāвыс. Сагыт урыл Н.В. Лукина, Е.Г. Фёдорова, А.А. Богор­даева, С.А. Попова потрыт хассыт. 
Надежда Лукина не­мецкий ла̄тӈыл хансым нэ̄пак рущ ла̄тӈыл толма­щластэ. Ювле хультум кит нотыт та̄ра-паттум ва̄рмалит А. Алквист, У. Сирелиус, А. Каннисто, финн учёныит, тот хансы­гла­сыт. Ань хо̄т-а̄ти му­зеитт акван-атым сагыт пуссын нэ̄пакн по̄с­лувē­сыт ос ма̄н та̄наныл ищ­хӣпыӈ утыт хо̄нтуӈкве вēр­миянӯв. 

Дарья Кунина Ханты-Мансийск ӯст о̄лнэ ма̄щ­тыр э̄ква Мария Серге­евна Мерова ёт ма̄ньщи сагыт урыл китыгламе. М.С. Мерова тавēн по­тыр­тас: 
– Ам ма̄нь та̄гыл омамн а̄танум акваг сагыл саг­вēсыт. Кит-хӯрум хо̄тал мины, а̄танув та̄рамтыя­нув, пуӈканув ловтыянӯв о̄ста саг сагēв. Юрт а̄гири­щит увщиянылн а̄таныл сагвēсыт, то̄ванакт ма̄нки халанувт о̄с сагыгласӯв. О̄мам о̄с саг о̄ньщис. 
Ам хум ва̄рмум порат пēс сагыг а̄нумн мӯйлупта­саге. Таи са̄ль, та сагыг акв ӯст суссылтан порат хот-тӯлмантавесыг. Мēн омамēнтыл ты сагыг а̄тям номылматан ма̄гыс о̄щ­саг­мēн, ты тав хультуп­там сагыг.  Омам сагыг  нас туп ла̄кква-та̄рамтāлсаге, хащ­лум пēс то̄р ло̄мтыл йильпи то̄р ло̄мтыл ва̄ры­г­ласаге ос пēс ща̄лыголн кēранэ ювле тув ва̄рсанэ.
Ханты сагыт урыл Ямал ма̄ныл о̄лнэ нэ̄г потыртасы̄г. Ханты-Мужи па̄вылт о̄лнэ «Живун» нампа музейт рӯпитан нэ̄ Алла Васильевна Конева ты урыл потыртас, та̄н музеянылт атхуйплов са̄­вит сагыт акван-атымат, та̄н хотьютн ос хумус ва̄р­вēсыт, манарыл хорамта­вēсыт, таи суссылтас. 

Мария Иосифовна Куртямова такви щēмья­тэ̄т о̄щнэ пēс сагыг сус­сылтаӈкве тотыгласаге. Ты сагыг XIX нотыт ва̄ри­маг, са̄всыр пēс кēрыл тагатым о̄лэ̄г. Сагыг вēскалан по­рат та̄рвитэ̄н 20 килаг о̄лыс.
Тамле пӯмащ ва̄рма­лит ищхӣпыӈ ут хосыт та суссӯв. Тох ма̄ньлат а̄гит-пыгыт са̄всыр тэ̄лат пӯмщалым матыр-а̄ти ва̄ӈкве о̄с патсыт. 
Яныг­па̄лаг о̄лнэ хо̄т­панув пēс накыт номим ма̄навн по­тыртасыт. 
Юи-о̄выл хультум та̄­лытыт ма̄хум пēс сагыл аквтох са̄в пӯмщалахтэ̄­гыт. Ханты-Мансийск ӯст о̄лнэ ма̄ньлат ма̄хум М.С. Мерова палт матыр китыглаӈкве ёхталэ̄гыт, та̄н саг сагнэ тэ̄ла кинан по̄слыяныл. 

Ты коныпал Хāльӯс район Я̄сунтыт «Ма̄нь Ӯскве» этностойбищат пēс та̄гыл о̄лум ёнгила­ныл ма̄гыс а̄гирищит ос пыгрищит саг сагуӈкве ханищтасанэ. Тувыл Белоярский ӯст о̄лнэ ханты нэ̄ И.К. Фирсова ищ­хӣпыӈ ут хосыт о̄с ханищтап ва̄рыглы.
Тамара МЕРОВА
 
