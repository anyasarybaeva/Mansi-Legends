
О̄йттур э̄тпос 6 хо̄талт мирн ва̄нэ учёный хо̄тпа – финно-угровед, филологический наука доктор, профессор Юрий Владимирович Андуганов о̄лыс те, 75 та̄лэ то̄влынув. Хум мари ла̄тӈе ос мо̄т мирыт ща̄нь ла̄тӈаныл сака янытласанэ, ханищтасанэ, ня̄врамыт ос ма̄ньлат хо̄тпат ханищтас. Хум округувт о̄лнэ ма̄ньщи ос ханты ма̄хум ёт ва̄йхатас, акван-нё̄тхатым са̄в ёмас тэ̄лат ва̄руӈкве а̄лымас.
Тынакт «Лӯима̄ сэ̄ри­пос» ос «Ханты ясаӈ» газетаг ва̄рнэ колн Юрий Владимирович Мариан­на а̄гитэ ёхталас, а̄тятэ о̄вылтыт китыгласлӯв, хо̄т яныгмас, ханищтах­тас, рӯпитас. Марианна Юрье­вна Семёнова тох потыртас:
– А̄тям 1949 та̄лт Башкирский АССР Красно­каменский район Редькино па̄вылт самын патыс. Омаге-а̄тяге шко­лат ня̄врамыт ханищтым рӯпитасы̄г. Ащо̄йкатэ Искибай Искибаев хо̄нт­лын нак порат Москван во̄виньта̄лвес, тот полит­рук ма̄хум ханищтас. Ётыл хо̄нтлуӈкве минас, тот хо̄т китлерытн та порслувес. О̄патэ ат а̄пщи о̄ньщас, пуссын хо̄нтлуӈкве мина­сыт, кит а̄пщияге юв ёх­таласы̄г, саквата̄лвесы̄г, хоса ат о̄лсы̄г.
Юрий Владимирович а̄тятэ Владимир Андуга­нов 1939 та̄лт Рабоче-Крестьянский Красный армиян лусытаӈкве вуй­вес, Дальневосточный фронт авиационный полкыт авиамеханикыг о̄лыс. Аквнакт тав лётчи­кыт ёт писалит ёвтнэ ма̄гыс компартия со̄рни тотсыт, товлыӈха̄паныл во̄рт ёл-патыс. Хащтал ма̄т хӯрум хо̄тал сава­ласыт, по̄льтахтасыт. Кис­вēсыт, хо̄нтвēсыт, пус­мал­тавēсыт, тувыл пус­сын арыгтаптавēсыт, юв та̄рт­вēсыт. Владимир Анду­га­нов ётыл учителиг ха­нищ­тахтас, нэ̄ тотыс, тэ̄н сас школат ня̄врамыт ха­нищ­тым рӯпитасы̄г, нила ня̄врам янмалтасы̄г.
Юра пыгēн ма̄ньта̄гыл са̄в ловиньтас, хӯрум ла̄тӈыл потыртас – мари, татар ос рущ ла̄тӈыл. Езвика анēкватэ мо̄йт ва̄нэ хо̄тпа о̄лыс. Тэ̄н аквъёт пил ва̄туӈкве ос ла̄хс атуӈкве во̄рн ялан­тасы̄г, анēкватэ акваг мо̄йтыс, пēс потрыт по­тыртас, э̄ргыс. Омаге-а̄тяге э̄рыг тотнэ нэ̄г-ху­мыг о̄лсы̄г – а̄тятэ баяныл ёнгыс, оматэ э̄ргыс. Аки­янэ-а̄кванэ, ныянэ, сас­ганэ о̄с пуссын э̄ргуӈкве, йӣк­вуӈкве ха̄ссыт. 
Юрий Владимирович школа а̄стламе юи-па̄лт музыкальный училищат ханищтахтуӈкве номсыс, ос та порат туре а̄гмыӈ о̄лыс, по̄льтахтас. Тувыл юртэ Борис Шаймиев тав нуплэ ла̄выс, ань Н.К. Крупская нампа Марий­ский педаго­гический институтн ханищтахтуӈ­кве вос мины, тув та ми­нас, та̄ра вуйвес.
1971 та̄лт институт а̄ст­ластэ, школан рӯпитаӈ­кве патхатас. 1973-1976 та̄лытт Эстоният Тарту ӯс университет аспиранту­рат ханищтахтас. Наука щирыл матыр-а̄ти та̄ра-паттуӈкве тавēн эстонский финно-угровед Пауль Александрович Аристэ нё̄тыс. Тот тав «Сложные слова в марийском языке (определительные слож­ные существительные)» нампа кандидатский дис­сертация нэ̄паке ловинь­тастэ. Э̄лаль Марийский университетт ма̄ньлат ма̄хум ханищтым рӯпитас. 
1988-1991 та̄лытт о̄с аквта Тарту ӯс универси­тетт докторантурат ха­нищтахтас. 1992 та̄лт «Микросинтаксис марий­ского языка в историчес­ком освещении» нампа докторский диссертация нэ̄паке ловиньтастэ. МарГУ колт 33 та̄л рӯпи­тас, финно-угор ла̄тӈыт кафедра тармыл пуӈк­тотыс. 130 научный нэ̄па­кыт хансыс, кит моно­графия нэ̄пакыг та̄ратас.
2001 та̄лт Ханты-Мансийск ӯст ЮГУ кол ӯнттувес, а̄тям тыг рӯпи­таӈкве во̄ввес. Ты ма̄т тав ма̄ньщи ос ханты учёныит ёт ва̄йхатас – Е.И. Ромбандеева, Н.А. Лыскова ос мо̄т хо̄тпат, та̄н ётаныл юртыӈыщ о̄лыс, аквъёт рӯпитасыт. Āтям ос омам округ сосса ма̄хум э̄руп­та­санэ̄н, янытласанэ̄н.
Юрий Владимирович э̄кватэ наме Маргарита Александровна, такви о̄парищ наме Исаева. Тэ̄н а̄ги-пыг янмалтасы̄г. Пыгēн университетт ха­нищтахтуӈкве ущ о̄выл­тахтас, илттыг а̄тимыг ēмтыс. Марианна а̄гитэ̄н филологический наука кандидат нам о̄ньщи, Ханты-Мансийск ӯст ЮГУ колт рӯпиты, ма̄ньлат ма̄хум финн ла̄тӈын ха­нищтыянэ. А̄гитэ̄н пыг Ярослав «Лӯима̄ сэ̄рипос» ос «Ханты ясаӈ» газетаг ва̄рнэ колт юристыг рӯпиты. 
Юрий Владимирович 2005 та̄лт о̄йттур э̄тпос 6 хо̄талт ма̄шинат акван-пēлхатам ма̄т хотталь щалтыс, та хо̄тал тав 56 та̄лэ то̄влыс. Ты ёмас хо̄тпа ма̄н ка̄стылӯв, номилӯв.
Светлана РОМБАНДЕЕВА
