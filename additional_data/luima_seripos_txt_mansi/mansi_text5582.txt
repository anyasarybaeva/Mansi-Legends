
Сӯкыр э̄тпос юи-о̄выл хо̄таланэ̄т Ханты-Мансийск ӯст о̄лнэ Дом творчества колн э̄ргын тэ̄ла ва̄нэ ма̄хум атхатыгласыт. Ма̄ньщи, ханты ос ё̄рн мир са̄ӈквылтап ос та̄рыгсыплув йӣв ва̄руӈкве ханищтахтасыт, та̄ныт са̄ӈквылтасыт. 
Тамле ханищтап та̄л сыс кит щёс ва̄рыглаве, тув ка̄сыӈ хо̄тпа ялуӈкве вēрми. Янге-ма̄не сун­сэ̄гыт, хумус ма̄хум ма̄щ­тырлэ̄гыт, тувыл о̄с пу­ви­ньтахтэ̄гыт, ёргащ­лах­тэ̄гыт, ханищ­тах­тэ̄­гыт.
Аквта торыг истори­кыт манос искус­ство­ве­дыт лекция потрыт ловинь­та̄лэ̄гыт. Тынакт ка̄тыл по̄слын хум Г.С. Райшев Галерея-мастер­ской ко­лэ̄т рӯпитан учё­ный нэ̄ Наталья Ни­ко­лаевна Фё­до­рова сос­са ма̄хум пēс йис тэ̄ла­ныл урыл кит потыр щё̄пи­та̄лыс. Акв потре тох на­маястэ – «Тра­дици­он­ные музы­ка­льные инстру­менты об­ско-угорских народов», китыт потре – «Художественные традиции орнаментированной бересты обских угров».

Ма̄ньщи хум потре
Ма̄ньщи хум Анатолий Васильевич Вадичупов са̄ӈквылтап ва̄рнэ ма̄т пуӈктотыс. Тав ла̄выс, са̄ӈ­квылтап ва̄рнэ ханищ­тапын ты порат туп кит хум ёхталасыг. Ма̄хум ань са̄ӈквылтап сака ат ва̄рылтэ̄гыт, тыг о̄с ат ювыт. Анатолий Василь­евич Ха̄льӯс район Ким­къясӯй па̄вылт яныгмас, са̄ӈквылтап ма̄ньта̄гыл ва̄с, та̄ныт хӯлыглас. Хум тох потыртас: 
– Кимкъясӯйт но­милум, Ма̄нь Кирилл о̄йка ос Ӯрайпатта о̄йка са̄ӈквылтасыг. Ӯрай­пат­та о̄йка во̄ртыпал ка̄тэ ма̄кыг о̄лыс (рущ щирыл ла̄вēгыт – левша), таима̄гыс во̄ртыпал ка̄­тыл са̄ӈквылтас. Кульпаст Бахтияров о̄йка о̄лыс, тав ос нэ̄рнэ йӣвыл (ма̄ньщи скрипкал) ёнгыс. Тамле йӣв такви ва̄рыс, о̄льпыл сартыстэ, тувыл ма̄ньщи хансал по̄слыстэ. 
Ам Кульпас школат ханищтахтасум, интер­натт о̄лсум. Са̄тыт клас­сыт ханищтахтамум по­рат, 1980 та̄лт я̄ӈк на̄тнэ э̄тпост, ма̄н, пионерыт, памятник по̄хат лю̄льсув. Кит пыгрищ мощ лю̄лēг, тувыл пēнтхатэ̄в, мо̄т пы­г­рищиг тув лю̄лēг. 
Акван-о̄лтым хо­ра­мыӈ лӯптат памятник палт пиным юи-па̄лт, Бахтияров о̄йка памят­ник ляпан йис, акв ла̄­глэ цепь тармыл тӯщ­тыстэ, нэ̄рнэ йӣве са̄н­сын саст­лыстэ, са̄ӈ­квыл­таӈ­кве та о̄выл­тахтас. Пус­сын ас­тал лю̄льсыт, хӯнт­лысыт.
Яныгмамум порат а̄тям нас ёнгын ма̄гыс ма̄нь са̄ӈквылтап ва̄­рыглас, та йӣвум ёт ам акваг ёнгасасум, са̄ӈ­квылтасум. О̄выл са̄ӈ­квылтапум 1993 та̄лт Кульпаст ва̄рыслум, тав ань Венгрият Залаэгерсег ӯс музейт о̄лы. Тувыл ёх­талам учёный хо̄тпатн ка̄салавес, во̄ввес, тув та тотсаныл. 
Хунь Ханты-Мансийск ӯсн о̄лмыг­тасум, ма̄хум са̄ӈквылтап ва̄тихал ва̄­рылтасыт. Тувыл э̄лаль та патсум ва̄руӈкве са̄ӈ­квылтапыт. Тамле ханищ­тапын ань акваг во̄ви­нь­та̄лавем, ма̄хум са̄ӈ­квылтап ва̄руӈкве вос хани­щ­ты­янум.

Ханты хум потре
Денис Михайлович Кельмин Нижневарт­о­в­ский район Аган па̄­в­ыл­ныл ёхталас. Тав Це­нтр национальных пр­о­мыс­лов и ремёсел ко­лт рӯ­пи­ты – пēс щирыл ма̄нь­ха̄пыт, тӯпыт, са̄лыӈ су­ныт ос алыщлапыт ва̄­ри. Денис Михайлович ла̄­выс: 
– Тыг ам рӯпитан колумныл кēтвēсум, са̄ӈ­квылтап ва̄рнэ тэ̄ла вос ханищтылум. Акв-кит хо̄тал сыс торыӈ матыр ва̄руӈкве хунь а̄лымēв, аквман са̄ттем вос рӯпитанувув. Ма̄н потыртахтасув, тэ̄лы порат тах тамле ханищ­тап о̄с ва̄раве, ань о̄выл­там йӣванув ётыл ущ а̄стлыянув. Анатолий Васильевич сака ма̄щ­тыр хо̄тпа, маныр ва̄г, ма̄нав ханищтытэ, тыи-таи хӯлтыглы, ма̄н ётув сымыӈыщ потрами. Ты тэ̄ла ам ма̄ньта̄гыл э̄р­уптылум. Школавт кружок о̄лыс, тот ка̄тыл матыр ва̄рсув, йӣвныл са̄всыр пормасыт ёр­гащласув. 
Ам Аган па̄вылт ян­ыг­масум. Школа а̄стла­мум юи-па̄лт армиян ялсум, тувыл па̄влумт Скорый помощь ма̄т хӯрум та̄л водителиг рӯпитасум. Ётыл ма̄-во̄й но̄х-винэ ма̄н патхата̄лсум, яныг ма̄шинал яласасум. Тув хотмус номтум ат па­тыс. Ань тыт ханты мирув пēс о̄лупса но̄х-во̄рмалтым рӯпитэ̄гум, ка̄сыӈ хо̄тал матыр ма̄­щтырлэ̄в, номтум татем ёмас. Омам Светлана Пенчевна юн о̄с акваг матаре щаквщи – пӯркит йины, тувыл ю̄нсхаты, са̄­сныл со̄втыт ос па̄йпыт ва̄ри.

Унъюган па̄выл хум потре
Са̄ӈквылтап ва̄рум китыт хум Алексей Вла­димирович Коновалов Ханты-Мансийск ӯст о̄лы. Тав Октябрьский район Уньюган па̄вылт яныгмас, ма̄нь та̄гыл акваг матыр ёргащлас, ка̄тыл сыре-сыр пормас ва̄рыс. Хум о̄с мощ по­тыртас:
– Ма̄н ма̄вт о̄лнэ сосса мирыт культура ам сака янытлылум, та­мле се­ми­нарытн акваг ялан-­тэ̄­гум. Туи Ягримт ма̄­ньха̄пыт ва̄рсув. Ло̄пмус па̄вылныл о̄лнэ хум Лео­нид Владимирович Хо­зу­мов ма̄нав ха­нищ­тастэ.  
Ма̄щтыр хум потыр­тас, суссылтас, хумус ма̄х­манэ э̄лнаӈ ма̄ньха̄пыт ва̄рсыт. Ань пуссын фа­б­рикат ва̄руӈкве ро̄ви, ос хунь пормас ка̄тыл щё̄­питаве – ты ма̄к сымын э̄рнэ о̄щнут. Са̄ӈквылтап ва̄рнэ порат о̄с аквтох, хунь хо̄тпа таве ка̄тыл ва̄ритэ, тав ва̄гтэ, йӣве хумус са̄ӈквылтаӈкве па­ты. Рущ гитара акв щёс а̄рталаве, э̄рнэ щирыл щё̄питаве, тувыл та, тав акв щирыл суйты. 

Ос са̄ӈквылтап туп ат та̄н о̄ньщи, ка̄сыӈ та̄нэ э̄рнэ щирыл хартуӈкве ро̄ви. Хо̄тпа турсуе сака суиӈ те – суиӈыг щё̄­питаве, тӯп суйты те – тав тēмен ва̄раве. Хунь ты урыл хӯнтамласум, хот-ща̄гтсум, номсэ̄гум, сосса миранув – мӯтраӈ ма̄хумаквет, тох та ха̄­сэ̄гыт. Ань ма̄ньщи хум Анатолий Васильевич палт ханищтахтэ̄гум, са̄ӈквылтап ва̄руӈкве о̄вылтахтасум.
Ам юристыг рӯпи­тэ̄гум, ЮГУт ханищ­тахтасум. Омам ханты нэ̄, то̄ванакт о̄с матыр ка̄тыл ва̄ри, ю̄нсхаты. А̄тям Алтай ма̄ныл о̄лы, тот яныгмас. Лӯи ма̄вн нас ёхтыс, тыг та о̄лмыгтас. Юн столярка о̄ньщи, тот акваг матаре ва̄ри, йӣвныл сыре-сыр пормасыт якты, ма̄щтырлы.
Ам о̄с ма̄ньта̄гыл а̄тям по̄хат матыр ёргащлэ̄гум, ра̄тащлэ̄гум. Ма̄нь порат а̄лпыл но̄х-са̄йкалэ̄гум, юн ма̄хманум ла̄вēгыт: «Улякщиюв та са̄йкалас, кēрщак хот-тӯйтуӈкве э̄ри, матыр ра̄туӈкве паты, ма̄хманэ пуссын но̄х-са̄й­катыянэ». 


Ань ка̄тыл матыр хоса ат те ва̄рēгум, номтум татем та̄рвитыӈ. Юв ялантанэм порат а̄тям нё̄тылум, пӯсас манос матыр ва̄римēн. Тав рӯпитаӈкве по̄йты, ам иӈ э̄лаль ёргащлэ̄гум, щё̄питам утумēн хо­рамыл яктылум, нё̄тнэ̄г вос сусхаты.
Са̄ӈквылтап та̄н ха­нищтан тэ̄ла палт Алек­сей Александрович Ре­щи­ков пуӈктотыс. Тав ма̄­хум са̄ӈквылтапыл ос та̄рыгсыплув йӣ­выл са̄ӈквылтаӈкве хани­щ­тасанэ. Ты урыл ам тах мо̄тыт газетат хансэ̄гум.
 
