
Касум па̄вылт Белоярский районт ма̄ньлат потрыӈ ханты хум о̄лы. Тав наме Наиль Артурович Салахов. Ты хум ма̄ньта̄гыл лӯи ма̄ ма̄хум касылыт касы. 2000 та̄лт тав «Мастер спорта России» намыл ма̄йвес.Щар о̄влэ̄т  тэ̄лы ащирмат юрт пыгрищанэ̄т кон ха̄йтыгтаманылт толтыглахтын ма̄гсыл каснэ колн щалтапасыт, Наиль то̄нт ты о̄выл щёс лӯи ма̄ ма̄хум касыл ка̄саластэ. Та порат тав лов та̄л яныт пыгрищиг о̄лыс. Мо̄т щёс ёхталамēт нас тох по̄хт сунсым ат люлис, такви но̄тпа хум ня̄врамыт ёт касыс. Каснэ̄тэ порат а̄ти тох та̄ра пуссын а̄ртмуӈкв патыс. О̄выл тит та̄л каснэ̄тэ сыс аквписыг котиль ма̄т вис. Тувыл касыл э̄лаль артмуӈкв та патыс, ва̄тихал но̄х-патыглас. 

	Школа а̄стлуме юи-па̄лт та̄ра Ханты-Мансийск ӯсн каснэ щирыл ня̄врамыт ханищтан хумыг ханищтахтуӈкв минас. 

	Колледж нампа колт Наиль ат та̄л ханищтахтас. Тот ханищтахтын ма̄ныл а̄стуме юи-па̄лт ювле такви Касум па̄влэ̄н о̄луӈкв минас. Тот тав интернат колт ня̄врамыт каснэ щирыл ханищтан хумыг рӯпитаӈкв патхатас. Тувыл э̄лаль ханищтахтуӈкв номылматас. А̄с - угорский уни
	верситетын ос акв та каснэ̄тэ щирыл ханищтахтуӈкв минас. Тот тав акв та̄л сыс тит щёс юил ёхталан щирыл хо̄т та̄л ханищтахтас. Ханищтахтан ма̄ныл а̄стуме юи-па̄лт та̄ра Касум па̄вылт о̄лнэ яныг каснэ колн методистыг рӯпитаӈкв патхатас. 

	Ань тав па̄лтылэ налыман ня̄врам яласы, ёхталан ня̄врамыт каснэ по̄рат аквписыг ёмщакв касэ̄гыт. То̄ва ня̄враманэ касыл ēмтнэ э̄лы-па̄лт щёпитахтуӈкв ёхталэ̄гыт. Таи ма̄гсыл та̄н нэ̄матыр места виӈкве ат вēрмēгыт, нас та касэ̄гыт. Наиль ханищтан ня̄враманэ каснэ порат касуӈкв пуссын ла̄виянэ. Ат ёхталан ня̄врамыт ма̄гсыл тав такви яланты, ка̄т палыл ва̄нттыянэ. Акв, тит щёс тох тотыгланэ̄тэ юи-па̄лт, мо̄т щёс ня̄враме ат те ёхталы, тав та ня̄врам юи-па̄лт тисхатым во̄ссыг атпыл ха̄йтыгты. Ня̄враманэ каснэ̄ныл порат Наиль сыме ща̄рги. Та каснэ щирыл щё̄питахтын ня̄врам э̄тэ-хо̄талэ каснэ колт поргуӈкв вēрми. 

	Наиль такви касыгла̄лме по̄рат округ ма̄гсыл касыс. Щар са̄в щёс тав сӯн ӯлтта 330 щёс порыгмас. Тит ла̄глыл аквторыг хӯрум щёс э̄лаль порыгман щирыл лов метра, хус сантиметра ёхталас. Тыньщаӈ сувын рēпыгтан щирыл акв торыг щар са̄в щёс онтырса̄т нупыл хо̄т щёс тыньщаӈе сувын хо̄иглас. 

	Щēмятэ̄т та̄н хӯрум ня̄врам яныгмасыт, халанылт пуссын пыгрищит. Наиль щар янгыг о̄лы. Та̄н пуссын ма̄нь та̄гыл халанылт нё̄тхатым лӯи ма̄ ма̄хум касылын ханищтахтасыт. Котиль а̄пщитэ Виталий о̄с каснэ щирыл Россия ма̄щтыр нам о̄ньщи.    

	Тамле ёмас ханты ма̄ньлат хумин ам са̄в щунь-паща ла̄тыӈ тēтэ̄гум. Щēмьятэ На̄й-О̄тыранылн вос ӯргалаве, са̄в та̄л пуста̄гыл вос о̄лы.

	 

	Александр 

	ВЬЮТКИН

	 
