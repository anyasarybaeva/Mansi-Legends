
Ма̄ янытыл во̄р ӯргалан хо̄тпат рӯпатаныл сака янытлаве. 2005 та̄л па̄сныл ка̄сыӈ та̄л тӯяг та̄н Ханты-Мансийск ӯст акван-атыглавет. Ты та̄л ювле хультум э̄тпос 20 хо̄талэ̄т та̄н хо̄тхуйпловит конференцияныл о̄лыс. 
Ты конференция А.А. Дунин-Горкавич намыл пиным о̄лы. Ты хум ювле хультум нотыт 1854-1927 та̄лыт порат о̄лыс. О̄лмēт тав сака са̄в э̄рнэ рӯпата ва̄рыс, во̄ранув ёмащакв ханищтасанэ, манырсыр йӣвыт яныгмēгыт, та̄на­ныл хумус ӯргалаӈкв э̄ри, ты урыл тав са̄в нэ̄пак хансыс. 
Ань во̄р ӯргалан ак­ван-атхатыглам ма̄хум янытлан ма̄гыс о̄выл ла̄­тыӈ Егор Збродов ла̄выс, тав ма̄-вит ӯргалан округ департаментыт кӯщай ва̄ӈын хо̄тпаг о̄лы, тав ты щирыл потыртас:
– Та̄л сыс лесникыт туп хӯрум щёс номыл­ма­тыгла̄лавет: хунь во̄рыт на̄йн тэ̄вет, йильпи та̄л ёхтын кастыл хōвткве ёл-са̄грын ма̄гсыл ос кӯр па̄лтыглан на̄йив сартнэ порат. 
Яныгпōль этпōст Кон­дин­ский районт хо̄т па̄влыт ляпат на̄й тэ̄с. То̄сам пумыӈ ма̄т пуссын но̄х-пēлам­ласыт, тот о̄лнэ па̄влыӈ ма̄хум та̄н о̄выл ва̄рсыт. На̄н ма̄хум ёт акваг потыртэ̄н, та̄н а̄ращ хо̄т-а̄ти ул вос ва̄рēгыт. Ты хосыт са̄в во̄р на̄йн ё̄саве. 
Нэ̄ яныг намыл майвес
Потыртаме юи-па̄лт ты кӯщай акв нэ̄ янытластэ, таве «Почётный работ­ник лесного хозяйства» яныг намыл мистэ. Ты нэ̄ Екатерина Степановна Марочкина, налыман арыгтем та̄л Няганьский лесничестват рӯпиты. 
Такви урēт тав тох потыртас, школа юи-па̄лт Уральский лесотех­нический универ­ситет а̄стлас. Нягань ӯсн рӯпи­таӈкве тēтвес, тот ты са̄в та̄л рӯпиты. Рӯпитан коланылн ма̄ньлат ма̄хум акваг ёхталэ̄гыт, та̄наныл Екатерина Марочкина ты ханищтыянэ, нэ̄ ла̄выс:
– Ма̄н палтув ёхталан а̄гит-пыгыт рӯпатав урыл сака пӯмщалахтэ̄гыт. Ам та̄нанылн во̄р ӯргалан ва̄рмаль урыл потыртэ̄­гум. То̄ват ты рӯпатан э̄лаль ханищтахтуӈкв минэ̄гыт, ос туп акв-тит хо̄тпа ювле рӯпитаӈкв ёхты. Ам та̄нанылн та̄ра ла̄вēгум – во̄рн ялуӈкв те ка̄сащегы̄н, йӣванув ӯргалыяны̄н те, то̄нт – ты ма̄к на̄н рӯпатан. Ам са̄в та̄л акв ма̄т рӯпитэ̄гум, ос по̄хан минуӈкв тамле номт нэ̄мхуньт ат о̄щсум. 
Леспромхозыт вос ва̄равет
Та хо̄тал сыс са̄в хо̄тпа потыртас. Санкт-Петербург ӯсныл ёхталам профессор-о̄йка Владимир Петров ла̄выс, ань но̄х-пēламлан на̄й лап-харыгтан ма̄гыс МЧС о̄с рӯпиты. Ос та̄н на̄й лап-харыгтаӈкв сака ат молямлэ̄гыт, па̄выл мус на̄й те ёхты, та̄н то̄нт ты ёхтыгпēгыт. 
Са̄в та̄л ЛПК (лесо­про­мышленный комплекс) ёл-сартым йӣвыт, норыт тыналым рӯпитас, ты хосыт та̄н олн сэ̄лсыт. Ос тувыл СВО хо̄нтлын ва̄рмаль о̄вылтахтам па̄сыл ма̄н ма̄вт о̄лнэ мирыт о̄лупсаныл щар мо̄т щирыл ань та мины, э̄лаль ёмащакв рӯпитаӈкв нэ̄мхотьют ат вēрми. 
Ты кӯщай о̄йка ла̄выс, пēс порат леспромхозыт о̄лсыт, то̄нт щар ма̄к ёмас пора ты о̄лыс. Э̄рыӈ мощēртын во̄ранув ӯр­га­лан хо̄тпат о̄с аквты пēс щирыл рӯпитаӈкв патэ̄гыт.
Ма̄ нумыл сунсаве
Ма̄н округув ма̄тэ нумыл сунсыглан ма̄гсыл «Лесохранитель» нампа ищхӣпыӈ ут ва̄раве. Ты по̄слын утыт карыс вышкан тагатавет. Лов кӯм сыс камерат мувлахи ё̄ӈхуӈкв акваг патэ̄гыт, ос та сыс ма̄ по̄слыяныл. Хо̄т посым манос на̄й те о̄лы, та̄ра та ка̄салаве. Ты утыт щирыл хо̄тпа во̄р щар ляпат сунсыглаӈкв вēрмитэ.
Кӯщаит ла̄всыт, окру­гувт ӯсыт ос па̄влыт ляпат са̄тлов арыгтем тамле по̄слын хусапыт тах та­га­тавет. Та̄л сыс ак­ватэ ма̄гсыл 600 со̄­тыра сол­ко̄ви ойтаве. Ос хотьют ӯс манос па̄выл ляпат во̄рн те мины, тот а̄ращ ва̄ри ос лап ат ха­рыг­тытэ те, та хо̄нтаве. 
Ань Нижневартовск ӯст тит тамле камераг ма̄ по̄слэ̄г. Ӯс кӯщаит ла̄всыт, ты сака ёмас тэ̄ла, ӯс мувлахи 25-30 вēрыста палыт ма̄тэ сака ёмащакв на̄ӈки. Россия янытыл «Лесохранитель» нампа по̄слын ут 53 са̄всыр регионыт ёвтсыт. Ты та̄л сыс ма̄н округувт о̄с тах тагатавет. 
Валентина УЗЕЛЬ
