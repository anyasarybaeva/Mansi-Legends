
Ханты-Мансийск ӯст о̄лнэ «Центр профилактики и борьбы со СПИД» колт рӯпитан яныг лēккар Андрей Петровец, тав ва̄ӈын нэ̄ге Анна Новоженова ос Лариса Ясинская РИЦ «Югра» ля̄ххал тотнэ колт СПИД а̄гм урыл потыртасыт. 
Ань округув янытыл тамле пилыщмаӈ а̄гмыл манах хо̄тпа ха̄хтувēсыт, ты а̄гм о̄щнэ ма̄хум са̄­выӈпа̄лэ хоты ма̄т о̄лэ̄гыт, пусмалтахтуӈкве таӈхēгыт ман а̄ти, ты ос мо̄т китыг­лахтын ла̄тыӈ са̄в о̄лыс.
2020 та̄л сыс округувт 818 хо̄тпа палт ВИЧ-ин­фекция а̄гм та̄ра-пат­тувес. Та э̄лы-пал та̄л 30% са̄вит са̄внув хо̄нтыгла­вес. Щар ма̄к са̄в э̄лумхо̄лас Мегион ос Нижневартовск ӯсыгт а̄гмыӈыт – ка̄сыӈ 63 хо̄тпа.
Ты а̄гм ма̄н ма̄вн янгыщ мо̄т ма̄ныл рӯпитаӈкве ёхталан ма̄хум та̄н тотэ̄гыт – вахта рӯпата щирыл яласан хо̄тпат, мо̄т ӯсытныл ос э̄лы хо̄н ма̄ныл о̄лнэ ма̄хум. Тамле а̄гм о̄щнэ мир халт янгыщ 30-39 та̄лыт яныт нэ̄ ос хум хо̄т­пат та̄ра-паттавет (40%), 50 та̄лныл о̄с са̄в хо̄тпа палт ВИЧ а̄гм хо̄нтвес (30%).

Яныг лēккар Андрей Петровец ла̄выс, округувт ань 1% са̄вит мир ВИЧ а̄гмыл ха̄хтувēсыт. Ты сака са̄в, ро̄ви ла̄вуӈкве, ма̄н о̄лнэ ма̄в янытыл СПИД эпидемия та̄рамлас. Э̄лнаӈ, ла̄ви, сыре-сыр наркотикыт сӯпын винэ ос тэ̄рпиӈ ю̄нтпыл пувт­хат­ын хо̄тпат янгыщ та̄н тамле а̄гм о̄щсыт. 
Ань ос мори о̄лнэ хо̄тпа, са̄в хум манос нэ̄ палт ханьщувлам ма̄хум та̄н ты а̄гм мир халт тотыглыяныл – 70%, наркоманытныл ос 25% са̄вит мир а̄гмыл ха̄хтавет. 
Тамле ВИЧ а̄гм о̄щнэ хо̄тпа коронавирус а̄гмыл ха̄хтаве те, тавēн пус­малтахтуӈкве тах сака та̄рвитыӈ. Хо̄тпа алпитэ тох ва̄гта̄л, сыманэ-ма̄й­танэ мӯсхал щирыл ат рӯпитэ̄гыт, ос ты китыт а̄гмын тав ёл-паттуӈкве вēрмаве. 
Хо̄тпа алпитэ та̄к те, мӯсхал щирыл пусмал­тахты, лēккарыт ла̄тӈын хӯнтлы, то̄нт тав а̄гме сака ат суйты, тавēн ты мат ковид а̄гмыл при­вивка ва̄руӈкве ро̄ви.
Андрей Петровец китыглавес, СПИД а̄гмыл ēмтум хо̄тпа манах та̄л о̄лы, хум ла̄выс:
– Ка̄сыӈ э̄лумхо̄лас ал­питэ, сыме такви щирыл о̄лы-рӯпиты, статистика нупыл сустēвт – 76 та̄л мус о̄лэ̄гыт. Хо̄тпа а̄гме аквта та̄ра хо̄нтвес те, пусмалтахтуӈкве та̄ра патыс те, то̄нт мощ о̄лы. Ос хунь а̄гмыл о̄лнэ̄тэ ат ва̄гтэ, аты пыл пусмал­тахты, анализ минэ нупыл тэ̄латэ а̄тим, то̄нт алпитэ молях хунь пусми, тэ̄рпи хоса аюӈкве э̄ри. 

Анна Новоженова та урыл потыртас, ань 2019 та̄лныл 2021 та̄л мус округувт о̄лнэ 30-49 та̄л яныт ма̄хум рӯпатанылт анализаныл виӈкве пата­вет. Рущ щирыл ла̄ваве: тестирование на ВИЧ. Хо̄тпа ат те ка̄сащи, тав тэ̄латэ, ё̄рва̄гыл во̄вуӈкве ат патаве.
Нэ̄ ла̄выс, мо̄лты та̄л та̄н, «Центр профилактики и борьбы со СПИД» колт рӯпитан лēккарыт, 150 арыгтем рӯпитан колы­тын ялсыт, 26 со̄тыра са̄вит хо̄тпа анализытыл ва̄р­саныл. Та̄н халанылт 10 хо̄тпа а̄гм о̄щнэ̄ныл та̄ра-паттувēсыт. 
Матъёмас, ань тамле тэ̄ла ва̄руӈкве ка̄сыӈ ма̄т кӯщаит та̄ра ка̄сащēгыт. Нэ̄мхотталь минуӈкве ат э̄ри, ма̄хум экспресс-тестыл рӯпата коланылт ва̄рапавет (луньщаныл йӣво̄влын сартумтавет), 20 кӯм миннэ юи-па̄лт та̄ра-паты, хо̄тпа ВИЧ а̄г­мыл о̄лы ман а̄ти. Тувыл тамле анализ то̄рум ма̄гыс ва̄раве, олн ойтуӈкве ат э̄ри.
Ты тэ̄ла торыг рӯпитан лēккарыт э̄лын ӯнлын ма̄нь па̄влытн ялантэ̄гыт, тот о̄лнэ мир ёт потрамē­гыт, та ма̄хум алпияныл о̄с уральтыяныл. Школат яныг классытт ханищтах­тын ня̄врамыт, колледжит ос ВУЗыт ханищтахтын ма̄ньлат ма̄хум ёт потыр­тэ̄гыт, ты пилыщмаӈ а̄гм урыл са̄всыр кинат щё̄­питэ̄гыт, ёнгилыт, касылыт ва̄рыглэ̄гыт. 
Лēккарыт ла̄всыт, хо̄т­пан ка̄сыӈ та̄л акв щёс ты анализ миӈкве э̄ри, ВИЧ а̄гм ат о̄щнэ̄тэ манос о̄щнэ̄тэ урыл вос ва̄гтэ̄.
Светлана РОМБАНДЕЕВА
 
