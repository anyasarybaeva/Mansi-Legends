
Ань ма̄ньлат хо̄тпат са̄всыр рӯпатан ханищтахтэ̄гыт ос э̄лаль тамле рӯпитан ма̄ хо̄нтуӈкве ат вēрмēгыт. Ам ань лēккарыг ханищтахтам ма̄ньлат хум ёт Я̄сунт па̄вылт потыртасум, тав «Ма̄нь Ӯсквен» рӯпитаӈкве ёхталас, наме Павел Журавлев. Тав тох ла̄выс:
- Ам 2009 та̄лт школа Саранпа̄вылт а̄стласум ос э̄лаль Ханты-Мансийск ӯсн лēккарыт ханищтахтын колледжин минасум, тот хӯрум та̄л ханищтахтасум ос Омск ӯсн минасум, фельдшер-лēккарыг тот а̄стласум. Тувыл номтум ёхтыс ос ат та̄л а̄гмыӈ-мосыӈ, сакватахтам хо̄тпат пусмалтан лēккарыг ханищ­тахтасум, тав ла̄ваве – ­ «инструктор адаптивного спорта физической реабилитации». 
Рӯпитаӈкве ам амти па̄влумт Саранпа̄вылт патсум. Тит э̄тпосн пӯль­ницан вуйлувēсум ос  тот рӯпитан ма̄т мощщаг ва̄рвēсыт, ам рӯпата та̄л хультсум. Тувыл Ха̄льӯсн минасум,  аквторыг  хӯрум ма̄т рӯпитасум: скорый помощь, центр медицины катастроф ос поисково-спасательный ма̄н  лēккарыг патхатсум. Ань ты та̄л тӯяг Саранпа̄­вылн ёхтысум, МЧС ма̄н вуйвēсум, лēккарыг рӯпитан ма̄ а̄тим, ам ань э̄лумхо̄ласн нё̄тнэ хо̄тпаг рӯпитэ̄гум. 
Амти ма̄мт, амти па̄влумт о̄луӈкве таӈ­хēгум, таима̄гыс тыг ёхтысум, маныр рӯпатан вуйвēсум, тув та минасум.  Мощ  ӯрхатэ̄гум,  э̄рыӈ пӯльницат тах лēк­карыг вивем. 
- Павел, наӈ «Ма̄нь Ӯсквен» акваг ёхталэ̄гын? Хунь о̄выл щёс тыг ёхты­сын?
- Ма̄нь порат, хунь иӈ школат ханищтахтасум, 2006 та̄лт, то̄нт ам та̄ра нё̄рн ялантан сменан вуйвēсум, ня̄врамыт ёт нё̄рн ялсум. Та па̄сыл ка̄сыӈ туи тыг та ёхталэ̄гум. Ты э̄лы-пал акв туи ам юрт пыгрищанум пуссын тыг ялсыт ос а̄нумн потыртасыт, тыт татем та ёмас, ня̄врамыт са̄всыр щирыл ёнгалтавет, э̄типа̄лаг акваг гитарал са̄ӈквылтэ̄гыт, э̄ргēгыт, ам о̄с тахмаясум, ос Я̄сунтын та во̄в­хатасум. Ань тай ты ӯскве та̄л о̄луӈкве воссыг ат вēрмēгум. 
- Ла̄вен, манарын тыг хартавен? Манрыг тыг ёхталаӈкве акваг таӈхēгын?
- Тыт са̄в юрт о̄нь­щēгум, халувт пуссын ягпыг-яга̄ги хольт о̄лэ̄в, акван-нё̄тхатым матыр тэ̄лат ва̄рēв, рӯпитэ̄в, аквтуп акв колта̄гыл. Мо̄т хотты ӯсыӈ ма̄т ма̄хум пуссын хотталь акваг молямлэ̄гыт, халанылт ат потыртэ̄гыт, ка̄сыӈ хо̄тпа таквирот та о̄лы, нэ̄мхотьютын сака нё̄туӈкве ат ка̄сащи. Тох о̄луӈкве ам ат вēрмēгум, а̄нумн «Ма̄нь Ӯсквет» сака ёмас, ам ка̄сыӈ туи сака ӯрилум. Тыг ёхтэ̄гум, номтум ёмас, сымум ща̄гты. 
- Наӈти щēмьян урыл мощ потыртэн, яга̄ги манос ягпыг о̄ньщēгын?
- Ам амти щēмьяӈыг иӈ ат ēмтсум, омам ос а̄пщим ёт о̄лэ̄гум. А̄пщим наме Михаил, тав Тюмень ӯст са̄всыр пормасыт мо̄т ма̄тын тотнэ щирыл ханищтахты.  
Павел «Ма̄нь Ӯсквен» лēккарыг рӯпитаӈкве ёхталы. Саранпа̄вылт акв э̄тэ-хо̄тал рӯпиты, тувыл тит-хӯрум хо̄тал ӯщлахты, ты сыс Я̄сунтын ёхтыгпа̄лы, ня̄врамыт уральтыянэ, нэ̄мхотьют а̄гмыл ул вос ēмтыс. Тамле ка̄ркам ма̄ньлат хум ма̄ньщи ӯсквет яныгмас, ань ос такви рӯпитаӈкве тув ка̄сащим ёхталы.
Кӯщай нэ̄ Любовь Павловна Стаканова таве сака э̄руптытэ ос янытлытэ, пыг хоты рӯпатан пуссын вуйхаты, матыр-а̄ти ва̄руӈ­кве ха̄сы. Ня̄вра­мыт пус­малтан коныпал та̄наныл ёнгалтыянэ, аквъёт ха̄йтыгтэ̄гыт, поргащлэ̄гыт, Павел а̄гит-пыгыт та̄ксарыг о̄луӈкве ханищтыянэ. 
Ма̄н ос пуссын ма̄ньлат хо̄тпатын ла̄вēв, сымын ро̄внэ ёмас рӯпата вос хо̄нтэ̄гыт ос ка̄ркамыг таве вос ва̄рияныл. 
 
