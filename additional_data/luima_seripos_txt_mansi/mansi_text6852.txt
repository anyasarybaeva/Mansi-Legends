
Россия янытыл 11 класс а̄стлам ня̄врамыт я̄ӈк на̄тнэ э̄тпос 31 хо̄талэ̄т химия, география ос литература ЕГЭ хассыт. Ма̄н округувт ты та̄л манаса̄вит а̄гит, пыгыт школа а̄стласыт, хоты экзаменыт хансэ̄гыт ос са̄в мо̄т ва̄рмалит урыл ханищтап ос ма̄ньлат хо̄тпат ва̄рмаляныл щирыл рӯпитан округ департамент колт пуӈктотнэ хум Алексей Дренин потыртас. 
Кӯщай хум ла̄выс, ма̄н округувт 19 со̄тыра арыгкем ня̄врамыт 9 класс ань а̄стласыт. Та̄н я̄ӈк на̄тнэ э̄тпос оигпам э̄лы-па̄лт кит экзаменыл ва̄рыглавēсыт. Ань ты накт аттестат-нэ̄­пакыл тах мивет.
11 со̄тыра 500 ня̄вра­мыт 11 класс ань ты а̄ст­ласыт. Та̄н халанылт 10 со̄тыра 600 арыгкем э̄лумхо̄лас ЕГЭ тах хан­сэ̄гыт. Э̄лаль вузыт ха­нищтахтуӈкве ка̄сащан ня̄врамыт туп тāн экза­меныл ань ва̄равет. Ма̄н округувт школа а̄стлам 900 арыгкем ма̄ньлат а̄гит ос пыгыт э̄лаль вузыт ханищтахтуӈкве ат таӈ­хēгыт, ты экзаменыт хан­суӈкве ат патэ̄гыт. 
Мо̄лты та̄л корона­вирус а̄гм ма̄гсыл ЕГЭ о̄йттур э̄тпост ва̄рыгла­вēсыт. То̄нт э̄лаль ха­нищтахтаӈкве ка̄сащан ня̄врамыт экзаменын ёх­талаӈкве ла̄выглавēсыт. Та па̄сныл ма̄ньлат а̄ги ос пыгыт пуссын ЕГЭ хансуӈкве воссыг ат во̄­вавет. Ты э̄лы-па̄лт рущ ла̄тыӈ ос математика пус­сын хассыт. Ань туп рущ ла̄тыӈ хансуӈкве э̄рыс. Мате­матика та ня̄врамыт хансэ̄гыт, хотьютн э̄лаль ханищтахтан ма̄гсыл тах э̄рмыглы. 
Алексей Дренин ки­тыглавес, хоты экзамен са̄в ня̄врамыт хансуӈкве патэ̄гыт. Тав ла̄выс, ань са̄в ма̄хум общество­знание хансэ̄гыт. Ат со̄­тыра 400 ма̄ньлат хо̄тпат математика экзаменыл ва̄равет. Мощщанув  ня̄врам биология, химия, физика хансуӈкве ёх­талэ̄гыт. Юи-о̄выл та̄лыт информатика о̄с хан­сэ̄гыт, ты та̄л кит со̄тыра арыгкем а̄гит ос пыгыт ты экза­менын во̄вавет. 

Со̄рни по̄с 2021 та̄лт хумус ня̄врамыт мивет, ля̄ххал тотнэ хо̄тпат о̄с пӯмщалахтасыт. Кӯщай хум лāвыс, мо̄лты та̄л ЕГЭ о̄йттур э̄тпост о̄лыс. Ос ёмащакв ханищтахтан а̄ги, пыгыт лӯпта э̄тпос экзаменыт та̄л со̄рни по̄­сыл майвē­сыт. То̄нт са̄в ня̄врамыт тамле со̄рни по̄с висыт. Ань школа а̄стлам ма̄нь­лат хо̄тпат о̄влэ̄т ЕГЭ хан­сэ̄гыт: рущ ла̄тыӈ 75 балл ос кит мо̄т предметыг 70 балл са̄в­нув ке хансэ̄гыт, туп то̄нт со̄рни по̄сыл тах мивет. 
Округ янытыл са̄в ма̄ньщи, ханты ос ё̄рн ня̄врамыт школа ань о̄с а̄стласыт. Та̄н халанылт са̄в а̄гит, пыгыт э̄лаль ха­нищтахтуӈкве номсэ̄гыт. 
Сосса ма̄хум ма̄гсыл «региональный перечень профессий» нампа нэ̄пак пирмайтавес. Ма̄ньщи, ханты ос ё̄рн щēмьят ты урыл ва̄гыт ман а̄ти, Алексей Дренин тох ла̄выс: 
– Ты нэ̄пак 2019 та̄лт пирмайтавес. Ань 9-11 классыт а̄стлам а̄гит ос пыгыт ты нэ̄пак щирыл э̄лаль ханищтахтуӈкве вēрмēгыт. Ос ханищтах­танэ̄ныл ма̄гсыл олн та̄нки ке о̄йтэ̄гыт, олна­ныл ювле ойтыянув. 
Нэ̄­пак ищхӣпыӈ утыт де­пар­таментув ло̄псыт  ёмащакв ловиньтаӈкве ро̄ви. Ты ва̄рмаль урыл са̄внув ма̄хум вос ва̄гыт, ма̄н ма̄нь па̄вылквет о̄лнэ школат ёт акваг рӯпитэ̄в, ты нэпак тув кēтэ̄в, а̄ги­рищит, пыг­рищит та̄нки э̄рнэ про­фессия вос пēриегыт.
Ма̄н округув янытыл ань 9 класс 656 сосса ня̄врамыт а̄стласыт, 11 класс – 343 а̄гит, пыгыт. Та̄н пуссын «региональ­ный перечень профес­сий» нампа нэ̄пак щирыл э̄лаль ха­нищтах­туӈкве ань вēрмēгыт. 
Людмила ТЕТКИНА
