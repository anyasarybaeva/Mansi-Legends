
Юи-о̄выл та̄лыт сыс «Ма̄нь Ӯсквен» яныг ма̄хум халанылт ханищтахтуӈкве ос щаквщуӈкве о̄с ёхталэ̄гыт, ты ва̄рмальн фонд Тимченко колныл олн та̄стыглаве. Ань туи сыс о̄йттур э̄тпос порат тув са̄в па̄лыл нэ̄квет ёхталасыт, са̄сныл, совныл матыр-а̄ти пормас ю̄нтсыт.
Ты э̄лы-пал тэ̄лы порат аквты нэ̄квет акван-атха­тыгласыт ос са̄лы кот­ныл, вильтсовныл ю̄нс­хатсыт, та̄н ва̄рсыт ос са̄всыр щирыл щаквщи­сыт. Ань туи ёхтуманылт са̄сныл са̄ныт, со̄втыт, ёнгын ма̄нь а̄паквет ю̄н­туӈкве ханищтахтасыт. Са̄сныл а̄ны-са̄н ю̄нтуӈ­кве та̄н ты э̄лы-пал ōс 2019 та̄лт атхатыгласыт, то̄нт ня̄врамыт та̄н ёта­ныл о̄с ханищтахтасыт. 

Юи-о̄выл та̄лытт таи та̄раӈыг патыс, са̄сныл матыр э̄рнут ю̄нтуӈкве, насати, сака мощща нэ̄кве ха̄снэ̄тэ, ос са̄с тармыл ханса щуртуӈкве торыӈ о̄с нэ̄мхотьют ат ха̄сы. То̄нт Татьяна Мол­да­нова, этнография наукат кандидат-нэ̄ ла̄вум: «Ма̄ньщи хо̄тпат, на̄нан са̄сныл ю̄нтнэ тэ̄лан но̄х-во̄рмалтаӈкве э̄ри, ты ва̄рмаль хот ул вос ёрувлахты». 
Ань Хулюмсӯнт, Ня̄х­щамво̄ль, Саранпа̄выл, Куль­пас, Сӯкыръя па̄в­лытныл ма̄хум ёхталасыт ос са̄сныл а̄ны-са̄н ю̄нт­сыт. Нэ̄т ю̄нс­хатуӈкве Анна Николаевна Алгадь­ева, такви о̄парищ наме Анямова, ханищтасанэ. 

Анна ма̄нь та̄гыл ва̄щинь­тас, хумус оматэ со̄втыт, са̄ныт ос мо̄т э̄рнэ порма­сыт ю̄нтыс. Ань та̄н акван-нё̄тхатым са̄н, со̄вт, ӯмпи ю̄нтсыт. Ты мус ищхӣпыӈ утын хансым потрыт тина хольт суссыт, тот Татьяна Мол­данова са̄всыр музеит о̄лнэ хансал щуртым са̄с пормасыт урыл потыртас, хоты ханса хумус ла̄ваве ос хоты а̄ны-са̄нын по̄слуӈкве ро̄ви. 
Наталья Фёдорова, искусствовед-нэ̄, ос ищ­хӣпыӈ ут хосыт пēс пор­масыт урыл потыртас. Са̄всыр ма̄щтыр нэ̄квет хумус та̄наныл ю̄нтсаныл ос маныр хансал щуртса­ныл. 

«Ма̄нь Ӯсквен» ёхта­лам нэ̄квет халанылт потыртасыт, хоты порат хариӈ са̄с нуюӈкве э̄ри, тамле са̄с хансал щур­туӈкве ро̄ви. Туи порат са̄с вуйкан, тав нёлам са̄сыг ла̄ваве, тав хансал нэ̄м­хотмус ат щуртаве, хари ат о̄ньщи. Ты коныпал са̄лы сов новтсыт, совья ва̄й ма̄гсыл ос тучаӈ сӯнт ю̄нтнэ ма̄гсыл тамле ня̄р сов э̄ри. 
Мо̄тыт та̄лн та̄н та рӯ­пата ва̄руӈкве потыртах­тасыт – са̄сныл ю̄нтым а̄ны-са̄ныт хорамыл щур­туӈкве ханищтахтуӈкве патэ̄гыт. Ты тэ̄ла хот ул вос со̄йми, нэ̄т та̄нти ха­нищ­тахтэ̄гыт ос ня̄врам­ыт ханса щуртуӈкве ōс вос ханьщув­лэ̄гыт. 

Евгения Вьюткина ты ханищтапаныл ма̄гсыл проект-нэ̄пакыт хансы ос ты фондын тēтыянэ, тот каснэ ма̄хум халт Саранпа̄выл ма̄хманув но̄х-патэ̄гыт, олныл мивет, ты хосыт щаквин ма̄гсыл э̄рнэ пормасыт ёвтэ̄гыт, ма̄хум тыттэ̄гыт, яласан лё̄ӈх олн о̄ньщēгыт. 

Евгения Вьюткина тēтум потыр ма̄ньщи ла̄тӈыл 
Галина Кондина толмащластэ
Е. Вьюткина тēтум хурииг
