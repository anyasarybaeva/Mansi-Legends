
Ха̄льӯс район А̄нъя па̄вылт о̄лнэ нэ̄ Нина Михайловна Ендырева ма̄навн апге урыл потыртас. Апге наме Геннадий Ендырев, тав Ягрим па̄вылт самын патыс ос мо̄лты та̄лт таквсы лусытаӈкве тотвес. Пыг анēкватэ-ащо̄йкатэ коныпал оматэ̄н-а̄тятэ̄н ос а̄пщитэ̄н, йигрищēн юв ӯраве. Оматэ Анна Ильинична «Суши Панда» колт рӯпиты, тот са̄всыр ня̄нь тэ̄нутыт ва̄ри, а̄тятэ Сергей Геннадьевич Ендырев на̄иӈха̄пыт яла­сан ма̄т рӯпиты, туи кате­рыл яласы. 
Костя а̄пщитэ нёлолов классыт ханищ­тахты, мо̄лал о̄выл щёс пас­портыл ва̄рвес, таи­ма̄гыс тав ща̄гтым о̄лы, таве янытлылӯв. Есения йигрище садикн яланты, таквсы школан мины. Гена а̄пщитэ ос йигрище сака э̄руптыяге, ма̄ньта̄­гыл тэ̄натэ̄н акваг ӯрга­ла­саге, юн ма̄хманэ̄н нё̄­тыс. 
Та̄н туи пуссын А̄нъя па̄вылн ёхталасыт, тот анēкваныл-ащо̄йканыл палт ӯщлахтасыт. Яныг щēмьяӈ та̄гыл хӯл алыщ­лаӈкве ос пил ва̄туӈкве во̄рн ялантасыт. Тувыл янгыгнувēг ēмтсыт, ща̄­рыщ ва̄тан ӯщлахтуӈкве тотыглавēсыт, та пора ёмас номтыл номылма­ты­гла̄лыяныл. Мо̄т ӯсыт суссыт ос са̄всыр мирыт о̄лупсаныл мощ пӯмща­ласаныл.
Геннадий такви нёмса пыг, онтолов класс а̄ст­ламе юи-па̄лт Ягримт политехнический коллед­жит ма̄шинат щё̄пи­тан хо̄тпаг ханищтахтас. Тот аквъёт ханищтахтам пыг­рищит ёт пуссын юрщ­хатым о̄лсыт. Тав ётэ кит ма̄ньщи пыгыг ханищтах­тасы̄г, тэ̄н колледж а̄ст­ламēн юи-па̄лт та̄ра армиян вуй­весы̄г. Тыи Саран­па̄вылныл о̄лнэ яг­пыгыг Валерий Меров ос Эдуард Албин Екатерин­бург ӯсн лусытаӈкве тот­весы̄г. Тэ̄н ос яныг колта̄­гылт яныг­мам пыгыг. Ань ты ма̄ньщи пыгыт пуссын вēщкатыг вос лусытэ̄гыт ос пуста̄­гыл юв вос ёх­тэ̄гыт. 
Нина Ендырева Гена апге урыл тох ла̄выс: 
– Ма̄н таӈхēв, тав акв тамле ёмас сымыӈ э̄лумхо̄ласыг вос о̄лнув, лусытан ма̄тэ̄т нэ̄матыр лю̄ль накыт ул вос ēмта­лэ̄гыт. Ёмас номтыл вос о̄лы, ма̄н таве сака э̄руп­тылӯв ос юв ӯрилӯв.  
Ма̄н Нина Михайловна о̄вылтыт акв-кит ла̄тыӈ хансуӈкве таӈхēв. Анна Ильинична тыи насати тав э̄ще а̄ги, ма̄ньтагыл тав а̄пщияге ёт ща̄нь-а̄щта̄л хультсыт ос та̄н Нина а̄кванылн вуимат ос пус­сын янмалтавēсыт. Та̄н таве омаг ла̄вияныл. Мо̄лты та̄лт ва̄т са̄грапнал э̄тпост Нина Ендырева 60 та̄лэ то̄влыс. Ма̄н таве янытлылӯв, пус ка̄т, пус ла̄гыл, То̄рум ёт, О̄тыр ёт!
Нина Михайловна А̄нъя па̄вылт хосат та̄гыл нэ̄пак ловиньтан колт рӯпиты. Пенсия-олн выг, ос олн щар ат тōвылхаты, ань тэ̄нутыт ёвтнэ̄ныл коныпал тэ̄рпит та ты­на­ныл. Па̄вланылн мед­сан­часть Ягримныл ёхталы, ма̄хум давленияныл ураль­тавет ос пусмалта­вет. 
Тэ̄лы порат Ягрим па̄выл мус тэ̄лы лё̄ӈх ва̄раве, ма̄хумн тыгле-тувле яласаӈкве кӯс­тыр­ну­вег о̄лы. Та э̄тпост округ Дума депутат Руслан Проводников ёхта­лас, тэ̄­ланыл урыл потыртасыт. Ань коланыл мус опто­волокно кēрква̄лгыл хар­тавет, ищхӣпыӈ утыл ань ва̄руӈкве патавет, таи­ма̄гыс ма̄хум номтаныл о̄с ёмас. 
Тох ты ма̄нь па̄влыӈ ма̄т ма̄ньщиянув о̄лэ̄гыт, та̄н э̄лаль о̄лнэ хōталаныл посыӈыг вос о̄лы, пуста̄­гыл вос о̄лэ̄гыт.
Тамара МЕРОВА
Н.М. Ендырева кēтум хурит
