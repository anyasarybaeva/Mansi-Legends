
Округ кӯщай нэ̄ Наталья Комарова Ханты-Мансийск ӯскант на̄й акваг тэ̄нэ ма̄н хорамыӈ лӯптат пиныс, яныг хо̄нтыт порсум ма̄хум ка̄стысанэ. 
Ты ва̄рмальн Ханты-Мансийск ӯс кӯщай Максим Ряшин, округ полиция кӯщай Василий Романица ос мирн нё̄т­мил ва̄рнэ ма̄ньлат хо̄т­пат ёхталасыт.
Лӯпта э̄тпос 22 хо̄талэ - яныг хо̄нт порат пор­сум ма̄хум номылма­тыг­лан хо̄тал. Та пилыщ­маӈ нак о̄вылтахтам па̄с­ныл ань 79 та̄лэ то̄влыс. То̄нт ма̄хманув ма̄в нила та̄л вуянтаса­ныл, 27 млн. арыгтем э̄лумхо̄лас порсыс. Ты щар та̄рвитыӈ хо̄нтлын нак о̄лыс. 
Войнан Югра ма̄ныл пуссын аквъёт 17 со̄тыра 890 хо̄тпа хо̄нтлуӈкве тотвēсыт. Тыгыл 430 э̄лумхо̄лас – ты сосса ма̄хум о̄лсыт. Ты война­ныл китхуйплов со̄тыра арыгтем хо̄тпа юв ат ёхтыс. Та̄н хотты ма̄т акваг та хультсыт. Ма̄н та̄наныл акваг номуӈ­кве патыянув.

Ань порсум ма̄хум ка̄стыглым порат Наталья Комарова акв кӯм астал лю̄лис. Тувыл Победа волонтёр ма̄ньлат пыг ёт а̄хвтас па̄рт тармыл хорамыӈ лӯптат пинсыг.
Ань ты накт ма̄ янытыл хащта̄л а̄гм ēмтыс. Тыима̄гыс тув атхатыглам хо̄тпат нёланыл ос сӯпаныл то̄рыл лап-пантым о̄щсаныл ос па̄ссал масхатым о̄лсыт, та̄нки халанылт э̄лын­нув лю̄льсыт. Тох ӯрга­лах­тым хащта̄л а̄гм мо̄т хо̄т­пан ат ха̄ӈхи.

Николай МЕРОВ
