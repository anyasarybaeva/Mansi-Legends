
 
Ханты-Мансийск ӯст Творчество колт ма̄ньлат ма̄хум ма̄гсыл  конференция рӯпитас, рущ ла̄тӈыл тох намаим о̄лыс: «Аспекты сохранения нематериального культурного наследия финно-угорских народов». Ты тэ̄ла финно-угор мирыт фестиваляныл о̄лум порат ва̄рыглавес. То̄нт са̄всыр ма̄ныл ёхталам ма̄ньлат ма̄хум та̄нки хансум потраныл ловиньтасаныл.
Коми Республикат Сыктыв­кар ӯст Питирим Сорокин намыл пиным университетт ханищтахтын ма̄ньлат а̄гит ос пыгыт тыг о̄с во̄выглавēсыт. Зинаида Лодыгина саран ма̄ньлат ма̄хум рӯпитан Союзаныл урыл потыртас. Организацияныл 1991 та̄лт порат ва̄рвес, то̄нт ма̄ньлат хо̄тпат пуссын акван-юрщхатым э̄лаль рӯпитаӈкве патсыт. Ань организацият кӯщаиг Анна Ма­хотина пēриявес. А̄ги финно-угорский фестиваль рӯпитам порат о̄с ёхталас, «Мисс Финно-Угрия – 2019» нампа касылт мо̄т нё̄тнэ а̄гит халт касыс.
Ань ма̄ньлат ма̄хум Союзанылн хасхатам а̄гит-пыгыт та̄нки пēс йис ва̄рмаляныл но̄х-во̄р­малтэ̄гыт ос ща̄нь ла̄тӈаныл э̄лаль тотыяныл. Сараныт та̄нки ла̄тӈаныл ёмащакв кос ва̄ганыл, ос потыртаӈкве ат ка̄сащēгыт, э̄ссамтэ̄гыт. Тыима̄гсыл ты ор­ганизацият рӯпитан хо̄тпат са̄всыр суссылтапыт, касылыт, ялпыӈ хо̄талыт ва̄рыглэ̄гыт. Ань та̄н ищхӣпыӈ утыт та̄нки ло̄пс о̄ньщēгыт, тот ща̄нь ла̄тӈыл са̄в­сыр ля̄ххалыт хансэ̄гыт, пӯмыщ кинат по̄слэ̄гыт. «ВКонтакте» нампа ло̄псын кит со̄тыра арыг­кем э̄лумхо̄лас хасхатас.
Марина Алгаева Марий Эл республиканыл тыг ёхталас. Тав Марийский государственный университетт нилыт та̄л ха­нищтахты. А̄ги марийцыт мас­нутаныл урыл потыртас. Ты э̄лы-па̄лт та̄н та̄нки культураныл урыл, ща̄нь ла̄тӈыл потыртаӈкве о̄с э̄ссамтасыт, маснутаныл ялпыӈ хо̄талыт порат масыглаӈкве ат ка̄сащасыт. Тувыл та ма̄т акв пӯмыщ ва̄рмаль ва̄рвес –  ма̄ньлат хо̄тпат марийцыт о̄щнэ супыл йӣквуӈкве во̄выглаӈкве патвēсыт. Ты ва̄рмаль а̄гитн, пыгытн сака мӯстыс, тамле тэ̄ла та̄н ань ва̄тихал ва̄рыглэ̄гыт. Та̄нки о̄щнэ супыт ялпыӈ хо̄талн акваг масыглэ̄гыт, воссыг ат э̄ссамтэ̄гыт.

Округувт о̄лнэ ма̄ньлат ма̄х­манув та̄нки рӯпатаныл урыл о̄с потыртасыт. Денис Вынгилев «Ма̄нь ӯскве» нампа ня̄врамыт ӯщлахтын ма̄ урыл ла̄тыӈ ла̄выс. Ты та̄л ӯщлахтын ма̄ 25 та̄лэ то̄влы. Ня̄врамыт ма̄ньщи ла̄тыӈ ос пēс йис ва̄рмалит хумус ань ханищтэ̄гыт, Денис та урыл по̄с­лым кина ос хурит суссылтас.
Творчество колт рӯпитан ма̄хум та̄нки докладаныл о̄с ловиньтасыт. Тимофей Молда­нов «Школа Медвежьих игрищ» нампа ханищтап урыл потыртас. Тав ань пыгрищит ханты ла̄тӈыл потыртаӈкве ос тӯлыглахтуӈкве ханищтыянэ. Пēс порат о̄лум ханты хумыт сака са̄в Ӯй э̄ргыт ва̄сыт. Тимофей Алексеевич такви Белоярский районныл о̄лы. Тав ла̄выс, 1957 та̄лт та ма̄т Ӯй йӣквес, то̄нт акв о̄йка 480 э̄рыг э̄ргыс, таса̄вит э̄рыг та ва̄с. Тимофей Алексеевич такви туп 90 Ӯй э̄рыг ва̄г. Ань ханищтан ня̄враманэ сакати ты э̄ргыт ва̄ӈкве ке патэ̄гыт, сака ёмас о̄лнув.
Светлана Нестерова такви рӯпататэ урыл о̄с потыртас. Та̄н ань ма̄ньщи, ханты э̄ргыт, мо̄йтыт, а̄мщит, пēс потрыт акв реестр-нэ̄пакн ва̄рияныл. Ты ва̄рмаль рущ ла̄тӈыл «Реестр нематериального культурного наследия Югры» намаим о̄лы. Творчество кол 60 арыгкем та̄л рӯпиты. Ты пора сыс тот рӯпитан хо̄тпат округ янытыл са̄в ма̄т яласасыт, ма̄ньщи ос ханты ма̄хум кинан по̄слысаныл, потраныл ос мо̄йтаныл, э̄рганыл нэ̄пакын хассаныл. Ань ты пēс кинат та̄н ищхӣпыӈ утын ва̄рияныл, ка̄сыӈ э̄лумхо̄лас тах кинат сунсуӈкве манос мо̄йтыт хӯнлуӈкве вос вēрми.

