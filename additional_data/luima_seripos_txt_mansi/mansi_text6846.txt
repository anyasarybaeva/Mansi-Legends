
Ты накт са̄в ма̄ньщитн ос хантытн ва̄нэ венгр нэ̄ Чилла Хорват наукат учёный нам о̄щнэ ма̄гыс диссертациятэ ловиньтастэ. Тав ты э̄тпос аквхуйплов хо̄талт Венгрият Будапешт ӯст ищхӣпыӈ ут хосыт вуянтастэ. 
Ань са̄всыр хо̄н ма̄т о̄лнэ учёныит акван-атхатыгла̄лсыт ос Чилла Хорват матахмат та̄л ма̄ньщит палт осн-паттым ва̄рмалит урыл потыр хӯнтлысыт. Ты рӯпатат та̄нки халанылт пуссын английский ла̄тӈыл по­тыртасыт.
Чилла Хорват Венгрият Сегед ӯст университетт ханищтахтаме сыс, тот ма̄ньщи ла̄тыӈ ханищтас ос диссертация щё̄питаӈ­кве номылматас. Тувыл ма̄н округувн ёхталас ос ма̄ньщи ла̄тыӈ о̄вылтыт акваг пӯмщалахтас. То̄нт тав «Жизнеспособность мансийского языка и усилия по его возрожде­нию в Ханты-Мансийске» ва̄рмалит урыл та̄ра-пат­туӈкве патыс ос ты о̄выл­тыт диссертация та хансыс. Тав «Лылыӈ со̄юм» ня̄врамыт ма̄ньщи ла̄тыӈ ханищтан кол урыл потыртас ос са̄всыр ма̄т рӯпитан манос ха­нищтахтын 112 ма̄ньщит ювле ла̄внэ ла̄тӈаныл ханищтас ос научный потыр щё̄питас.
Чилла ва̄рум рӯпатат тавēн Каталин Щипёц и Анна Феньвеши нё̄тсы̄г, тэ̄н наукат матыр-а̄ти тэ̄лат палт пуӈктотсы̄г. Ос наука ма̄гыс воритотнэ порат Михай Кошич, про­фессор-о̄йка, сапра̄ният ла̄тыӈ тотыс. О̄влэ̄т Чилла учёныит э̄лы-па̄лт дис­сер­тациятэ ловиньтас, тувыл Анника Пасанен, Финляндияныл о̄лнэ нэ̄, ма̄ньщит палт о̄лум та̄р­вит накыт китыгласанэ ос Венгрият о̄лнэ фило­соф, лингвист хум Янош Имре Хелтаи матыр-а̄ти о̄с аквписыг пӯмщалас. Ань тэ̄н ётэн Чилла Хорват мощ воритотыс.  
Венгр хум Андраш Корнаш ос мо̄т хо̄н ма̄т о̄лнэ учёныиг Трунд Тру­сте­руд Норвегияныл ос Тьёрд дэ Грааф Нидер­ланды ма̄ныл ма̄хумн ювле ла̄тыӈ о̄с ла̄всыт. Акван-атхатыглам ма̄хум кит щё̄скем ищхӣпыӈ ут хосыт потыр­тасыт. 
Тувыл комитетт о̄лнэ учёныит  та̄нки халанылт пēриясыт ос Чилла Хорват учёный нам минэ ма̄гыс ка̄сащасыт. Ань нэ̄ э̄рнэ нэ̄паканэ пуссын ёмщакв щё̄питавет ос лӯпта э̄тпост доктор наук нам нэ̄пакыл миве тах. 
Ма̄н Чилла янытлылӯв, пус ка̄т, пус ла̄гыл, То̄румн, О̄тыранэ̄н вос ӯргалаве.
Тамара МЕРОВА
