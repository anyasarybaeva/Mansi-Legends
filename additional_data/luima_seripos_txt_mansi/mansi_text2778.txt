
Ты э̄тпос 2 хо̄талэ̄т Ханты-Мансийск ӯст ма̄хум янге-ма̄не ёсал кассыт – 5, 25 ос 50 вēрыста ха̄йтсыт. Ты касыл Югорский лыжный марафоныг ла̄ваве, ма̄н ма̄вт тав нилыт щёс ты ва̄рыглавес.

	Яныгхо̄тпат, ма̄ньлат ма̄хум ос щар ма̄нь ня̄врамыт та̄ланыл щирыл пуссын я̄нас ловиньтавēсыт – хотьют са̄ртын ёхтыгпас, тав юи-па̄лэ̄т ёхтум хо̄тпат наманыл пуссын хасвēсыт.

	50 вēрыста ха̄йтум хум хо̄тпат халт о̄влэ̄т Тони Ливерс ёхтыгпас. Тав Швейцарият о̄лы, 

	мо̄лты та̄л о̄с аквты ма̄т тав ты но̄х-патыс. Китыт мēста Россия хум Юрий Шопин тав вистэ, хӯрмит – Франция ма̄ныл ёхталам хум 

	Бастьен Порриер тав вистэ. 

	Ос аквты са̄вит вēрыста ха̄йтум нэ̄ хо̄тпат халт о̄выл места Юлия Тихонова, Белоруссия ма̄ныл о̄лум нэ̄, тав вистэ. Тав юи-па̄лэ̄т Ольга Рочева, Россият о̄лнэ а̄ги, ёхтыгпас, хӯрмит нэ̄ныл – Элиза Брокард, Италияныл 

	ёхталам а̄ги.

	Соссаӈ ма̄хманув о̄с кассыт, пуссын мольщаӈыл масхатым о̄лсыт. Та̄н тай акв вēрыста туп ха̄йтсыт, таима̄гыс я̄нас щирыл ловиньтавēсыт. Ты хо̄тпанув халт о̄влэ̄т Виталий Русскин тав ёхтыгпас, тувыл Иван Тэвлин, хӯрмиттыг ос Станислав Комтин. Та̄н пуссын Сургутский 

	районныл о̄лсыт.

	Виталий Русскин тох ла̄выс: «Та̄л палыт ам сака са̄в ха̄йтыгтасум, рӯпитасум, о̄выл места виӈкве сака тахсум. Молты та̄л о̄с ам но̄х-патсум. Тынакт лё̄ӈхув сака ёмас, кӯпнитыг ха̄йтсӯв. Мир са̄в, пуссын татем ро̄хсыт, ёмас номтыл ма̄н ляльтув 

	суссыт. Ка̄сыӈ хо̄тпан пӯмащипа ла̄тыӈ ла̄вēгум».

	Но̄х-патум хо̄тпат 

	пуссын янытлавēсыт, округ кӯщаин Наталья Комарован мӯйлупсатыл майвēсыт.

	 

	Светлана 

	Ромбандеева
 
