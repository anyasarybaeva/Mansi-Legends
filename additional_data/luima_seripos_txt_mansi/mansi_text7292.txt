
Ка̄сыӈ ма̄щтыр нэ̄
Такви щирыл щаквщи,
Пēс ма̄хманэ тэ̄ла э̄лаль тоты – 
Ка̄тыл ва̄рнутанэ хосыт ханьщаве … 
Ва̄т са̄грапнал э̄тпост Ха̄льӯс Культура колт, прикладной творчество ос национальный куль­тура колнакт «Тучанги мастериц посёлка Берёзово» суссылтап ва̄рыглавес. 
Округт о̄лнэ ма̄ньщи ос ханты сосса нэ̄квет тучаӈыт пēс та̄гыл ю̄нтсыт. 
Ка̄сыӈ нэ̄ такви щирыл щаквщи – тучаӈе йины, хорамытыл яктытэ, нё̄т­нэг ю̄нтытэ. 
Тучаӈ – ты нэ̄ хо̄тпа сака э̄рнэ хӯрыгсове. Тав са̄лы котыл, нуйил манос хӯл совыл (сыг ос сорт хӯл совыл) ва̄раве. Тучаӈ хӯрыг конытэ са̄лы сов­ныл хорамыл ю̄нтаве. Ка̄сыӈ нэ̄ тамле хӯрыг­сове такви рӯт хора­мы­тыл ва̄ритэ, па̄квпалыл ю̄нтытэ, сакыл нё̄тумтытэ, ща̄лыголн тēрыл тагта­лытэ.
Лӯимā нэ̄квет та̄нти ва̄­ганыл, маснутаныл-пор­масаныл хумус хорам­таӈкве э̄ри, па̄квпалыл нё̄туӈкве манос мо̄т хотты хури тув ва̄руӈкве э̄ри. 
Нё̄тнэ нэ̄г туп щакв­щуӈкве ха̄снэ нэ̄, ка̄ркам ос ня̄враманэ ёмащакв янмалтан нэ̄ тав ла̄ваве. Пēс порат хум хо̄тпа нэ̄г ма̄щтыр нэ̄кве пēрияс, па̄квпаланэ нё̄тнэг, ма̄нь ю̄нтмилыл вос ю̄нтыянэ. А̄ги 14-16 та̄ланэ то̄влын порат, матахмат тучаӈ вос о̄ньщи, та щирыл на̄ӈкыс, а̄ги щаквщуӈкве ха̄сы ман а̄ти.
Э̄лнаӈ ка̄сыӈ а̄гирищ о̄выл тучаӈыл оматэ̄н ю̄нтвес. Тучаӈыт ка̄сыӈ ма̄т та̄нти щирыл ва̄равет, то̄ват янгыт, то̄ват сака янгыт а̄ти, тувыл щар ма̄нь хӯрыгсовыт. Нэ̄ тучаӈе туп такви о̄ньщитэ, о̄лнэ̄тэ па̄сыл акваг тав ляпатэ̄т о̄лы. 
Тэ̄лы, ащирмаӈ порат, матыр хал ēмты, нэ̄ хо̄тпа акваг ю̄нсхаты, колта̄гыл ма̄хманэ ма̄гыс э̄рнэ маснут, пормас щё̄питы. Матыр совло̄мт манос то̄рло̄мт арыгты те, хот ат вущкасыянэ, пуссын ту­чаӈе тӣвырн пинумтыянэ, хуньт тах э̄рмыглэ̄гыт.  

Ма̄щтыр нэ̄квет
«Тучанги мастериц посёлка Берёзово» сус­сылтапт 12 сосса нэ̄т ту­чаӈаныл суссылтавēсыт, ювле хультум юи-о̄выл та̄лыт сыс ю̄нтыгламаныл.
Ханты нэ̄ Раиса Петровна Загородняя (Рябчикова) тучаӈанэ пēс ма̄хманэ ва̄рыглам щирыл ю̄нтсанэ. Совныл ю̄нтум хӯрыгсованэ ханты хорамыл ва̄рсанэ, ща̄лыголн тēрыл тагтала­санэ. 
Акв тучаӈе сыгсовныл о̄с пēс щирыл ва̄рыстэ. Хорамыт ма̄гыс щё̄питам сованэ со̄с тытум витн пинтласанэ, тувыл хунь кēлвесыт, то̄слысанэ. Хорамыт йиныс, тучаӈēн ва̄рсанэ. Нас то̄рыл ва̄рум тучаӈе тай супе ма̄гыс ю̄нтыстэ – акван вос ро̄вēг, тох э̄рттам нё̄тнэг сусхатэ̄г.
Раиса Петровна ту­ча­ӈанэ пуссын сака нё̄тнэт, ма̄нь ю̄нтмилыл ю̄нтым о̄лэ̄гыт.
Лидия Александровна Артанзеева ос Галина Матвеевна Руденко ты суссылтапын о̄с са̄в тучаӈ майласыг. Ты ка̄ркам нэ̄г пормасанэ̄н о̄с сака ма̄щтырыт, пēс щирыл ва̄рим о̄лэ̄гыт. 
Любовь Вынгилева потре ма̄ньщи ла̄тӈыг Светлана РОМБАНДЕЕВА толмащластэ    
 
