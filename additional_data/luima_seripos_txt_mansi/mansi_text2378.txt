

	Ты э̄тпос нила щислат Россият о̄лнэ ма̄хум Единства нампа ялпыӈ хо̄тал янытласыт. То̄нт са̄всыр мирыт акван-атхатым юртыӈыщ ӯсхулыт хосыт ё̄мсыт, э̄ргысыт, йӣквсыт ос са̄всыр пӯмащ суссылтасыт.

	Ос аквта хо̄талт Ханты-Мансийск ӯст «Диалог национальных культур»  нампа форум ва̄рыглавес. Уральский федеральный округныл ёхталам мӯй 

	ма̄хум са̄всыр тэ̄ланыл урыл тот потыртасыт, 

	суссылтапыт щё̄пи-та̄лсыт. Та̄н акван
	юрщхатнэ ос акван-нё̄тхатнэ ма̄гыс та̄нки халанылт потыртахтасыт. 

	Ань тамле ва̄рмали-тыт ёт са̄в та̄л рӯпитан, та̄наныл та̄кмалтан ос э̄лаль тотнэ хо̄тпат 

	яныг мӯйлупсал майвēсыт. Та̄н э̄лы-па̄ланылт о̄влэ̄т гу
	бернатор ва̄ӈын хум Алексей Путин паща ла̄тыӈ ла̄выс. Тувыл округувт хосат та̄гыл о̄лнэ армяныт, дагестанцыт, башкирыт, осетиныт, таджикыт, немцыт ос мо̄т мирыт «За вклад в развитие меж-этнических отношений в Югре» премиял мӯйлуптавēсыт. 

	Ос акв тамле намаим премиял лов хо̄тпат майвēсыт ос олныл та̄стувēсыт. Та̄н халанылт ты ма̄хум о̄лсыт: Сургутский районт о̄лнэ нэ̄ Людмила Егоровна Добрынина, тав  ня̄врамыт ма̄гыс туи ӯщлахтын кол ва̄рыглы 

	ос соссаӈ ма̄хум о̄лупсаныл о̄вылтыт та̄нанылн потырты. Касум па̄вылныл ёхталам э̄ква Мавра Михайловна Конева «Асъя кыа» 

	э̄ргын группатэ ма̄гыс э̄сгувес. Ты саран 

	ма̄хум о̄с са̄в ма̄н во̄виньта̄лавет ос тот та̄нки мираныл урыл потыртэ̄гыт. 

	Алексей Клаузер Ханты-Мансийск ӯсныл ос Давид Егшатян Сургут ӯсныл этноспорт щирыл рӯпитанэтэ̄н ма̄гыс янытлавесы̄г. Евдокия Белявская, Надежда Костылева, Ульяна Данило ханты нэ̄т та̄нки культураныл э̄лаль тотнэ 

	щирыл олныл о̄с майвēсыт.

	Ос матыр пормасыт манос нё̄тнэ маснутыт ю̄нтнэ нила ма̄щтыр хо̄тпат Диплом нэ̄пакыл мӯйлуптавēсыт. Тот 

	Мария Сергеевна Мерова пēс щирыл ю̄нтнэ ма̄ньщи маснутанэ ма̄гыс янытлавес. Ханты-Мансийскат ремёсла центрыт рӯпитан нэ̄  Элеонора Митрофанова исум кēрныл пēс 

	щирыл сыресыр утыт ва̄ри, тав ань о̄с э̄сгувес. 

	«Югра-Классик»  яныг колт ма̄хум янытлыманыл юи-па̄лт пӯмыщ концерт о̄лыс. Тот 

	«Русь» нампа округ фестиваль ва̄рыглавес. 

	Ань са̄в ма̄ныл о̄лнэ 

	мирыт та̄нки э̄рганыл 

	э̄ргысаныл ос йӣквсыт. Рущ ма̄хум пēс та̄гыл 

	о̄ньщум маснутаныл 

	тот о̄с суссылтасыт.

	 

	Тамара 

	Мерова
