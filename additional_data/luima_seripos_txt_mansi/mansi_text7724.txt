
Во̄ртур э̄тпос о̄выл хо̄талныл лов хо̄талэ мус Ханты-Мансийск ӯст ма̄ньлат ма̄хум ма̄гыс «Утро» нампа ӯщлахтын ва̄рмаль щё̄пита̄лвес. 
Ты тэ̄лан Россия яны­тыл атпанахкем ма̄ныл ос аквхуйплов мо̄т хо̄н ма̄ныл атса̄т са̄виткем ма̄ньлат ма̄хум тыг ёхта­ласыт. Ты ня̄врамыт шко­лат ёмщакв ханищтахта­сыт, та̄н са̄всыр касы­лыт о̄лыглам порат но̄х-патыг­ласыт. А̄гит-пыгыт тыт сосса мир о̄лнэ-хӯлнэ накыт ханищ­тасыт ос мо̄т са̄всыр пӯмащ рӯпата ва̄рсыт. 

Ня̄врамыт Азербайд­жан, Армения, Беларусь, Израиль, Киргизия, Казах­стан, Германия, Танзания, Таджикистан, Польша ос Турция мо̄т хо̄н ма̄нытыл тыг ёхталасыт. Юи-о̄выл хо̄талт ты а̄гит-пыгыт ӯст пащар йӣвыт ӯнттысыт. Та̄н ма̄гсыланыл Ханты-Мансийск ӯс «Археопарк» нампа мир ӯщлахтын ма̄т ты йӣвыт ӯнттын ма̄-лōмт щё̄пита̄лвес. Йӣвыт ӯнттын э̄лы-па̄лт округт ма̄ньлат ма̄хум политика департамент кӯщай ва̄­ӈын хум Александр По­номаренко ня̄вра­мытн ла̄тыӈ ла̄выс:
– Тыхо̄тал ма̄н аквъёт ма̄-вит ӯргалан ма̄гыс са̄в ёмас ва̄рмаль ва̄рēв. Ты э̄лы-па̄лт хӯл янмалтан заводн ялсӯв. Тувыл Иртыш я̄н супыгхӯлквет та̄ртсӯв. Ань ос пащар йӣвыт ӯнттэ̄в. 

Ма̄н округувт ка̄сыӈ та̄л са̄всыр йӣвыт ӯнтта­лэ̄в. Ты йӣвыт ӯнттын хо­сыт на̄н тыг ёхталамын урыл ма̄н акваг номуӈкве патэ̄в. На̄нки мо̄т щёс хунь тыг о̄с ёхтэгы̄н, сыманын ща̄гтым ты йӣвыт ураль­тыяны̄н тах. 
Пащар йӣвыт ӯнттын ма̄ «Сад дружбы» на­мая­вес. Ты ва̄рмаль «ЮНЕСКО» нампа Россия ма̄т о̄лнэ мирхал комис­сият рӯпи­тан ма̄хум ос «Северный форум» нампа лӯи­ма̄т о̄лнэ ма̄хум мирхал орга­низация хосыт э̄лаль тотаве. Ань пащар йӣвыт ӯнттын тэ̄ла ма̄ янытыл сосса мирыт ялпыӈ хо̄та­ла­ныл о̄лнэ кастыл щё̄пи­та̄лвес. 

Ты ва̄рмальн Мария Кузьминична Волдина, яныгпа̄ла ханты э̄ква, о̄с во̄виньта̄лвес. Тав са̄в та̄л сосса мир о̄лнэ-хӯлнэ накыт ос ща̄нь ла̄тыӈ э̄лаль тотым рӯпиты. Мария Кузьминична потрыт, стихыт хансы ос нэ̄пакыт та̄раты. Ань округ мирколт «Совет старей­шин» нампа органи­за­цият рӯпиты. Тот сосса мирн са̄всыр нё̄тмил ва̄ри. Яныгпа̄ла э̄ква ма̄ньлат ма̄хумн сымын ро̄внэ са̄в ла̄тыӈ ла̄выс:
– Я̄тил а̄гиквет-пыг­квет, на̄н ма̄н ма̄вн са̄в­сыр э̄лы ма̄нытыл ёхты­сы̄н. Хо̄талакве на̄н ма̄г­сылын акваг посыӈыг вос посты, сыманын вос ща̄г­тэ̄гыт. Колта̄гланынт са̄в та̄л пуста̄гыл э̄лаль о̄лэ̄н, щу­нēн, со̄тыл вос пинавēн. Ма̄н ма̄тēв сака нё̄тнэ, на̄нан тыт сака мӯсты. На̄н ёхтумынт, ма̄н сака ща̄гтсӯв. Ма̄-вит та̄л э̄лум­хо̄лас о̄луӈкве ат вēрми. Во̄ранув, я̄нанув ӯргалым о̄ньщуӈкве э̄рēгыт. Ты хосыт я̄ витанув ос лы­лы­ēпув акваг сыстамыг хульты тах. 
Тувыл Мария Кузьми­нична ня̄врамыт ма̄гыс такви хансум стихе ловиньтас ос нё̄тнэ э̄рге э̄ргыстэ. А̄гит-пыгыт та­тем хот-ща̄гтсыт, ка̄т-патта ра̄тым тав ётэ «А-ля-лё, а-ля-лё» э̄рыг э̄ргысаныл. Ты э̄рыг юи-па̄лт ня̄вра­мыт пащар йӣвыт ӯнттуӈ­­­кве о̄вылтахтасыт. 

Ты ма̄нь пащар йӣв­квет Ханты-Мансийск ӯс ляпат о̄лнэ вōрныл но̄х-хилвēсыт ос ӯсн ӯнттын ма̄гыс тотвēсыт. Ты йӣвыт ма̄н ӯнттын юи-па̄лт, та̄н та̄раныл молях та̄ксарыг ēмтэ̄гыт, но̄ӈхаль кӯсты­рыг тэ̄лэ̄гыт. Пащар хотты тове хот ке саквалы, та̄в аквтыхольт э̄лаль яныгми, хот ат то̄сы. Тамле ты нё̄тнэ ос та̄ксар йӣвыт ма̄ньлат а̄гит-пыгыт ань ӯст ӯнттысыт.
 
Николай МЕРОВ
