
Ха̄льӯс район Ло̄пмус па̄вылт ня̄врамыт ханищтахтын кол рӯпиты. Хунь кол ущ ӯнттувес, тув школа ос ня̄врам садик акван-тӯлвесы̄г. Ювле хультум э̄тпост ам школан щалтсасум. Та хо̄талытыт ня̄врамыт ат ханищтахтасыт, ань грипп-а̄гм ма̄гыс карантин о̄лыс. Кӯщай нэ̄ Татьяна Валерьевна Анямова отпускан минам.

Светлана Алексеевна Хозумова ёт потрамасум, тав китыт класс ня̄врамыт ханищты. На̄н ань э̄лаль ты ма̄ньщи нэ̄ потре ловиньтэлы̄н.

	— Школавт онтолов ня̄врам ханищтахты. О̄выл классыт кит ня̄врам, китыт – нила, хӯрмит – хӯрум ня̄врам. Нилыт классыт ты пора нэ̄мхотьют а̄тим. Ня̄враманув э̄лаль Кульпас школат ханищтахтэ̄гыт, тот интернат о̄лы.

	Школавт матыр э̄рнэ пормас пуссын о̄ньщēв. Физкультура урок кастыл ка̄сыӈ ня̄врам ёсал миве, та̄н ётаныл Татьяна Николаевна Таратова рӯпиты. Ма̄ньщи ла̄тыӈ урок школавт хот-по̄йтыгпа̄лвес, нилах та̄л ат ханищтавес.

	Ювле хультум таквсы яныг кӯщаит ла̄тыӈ кēтсыт, ма̄н ща̄нь ла̄тыӈ урок вос ва̄рēв. Ня̄врамыт ёт ань Татьяна Валерьевна рӯпиты. Та̄н ма̄ньщи ла̄тыӈ ханищтан урокын ща̄гтым ялантэ̄гыт. То̄ваныл та̄нти ла̄тӈаныл торгамтэ̄гыт, мощ потыртэ̄гыт.

	Тувыл ам школат мощ ё̄мыгтасум, сунсыглахтасум. Коридорыӈ ма̄т са̄всыр хурит по̄слым о̄лэ̄гыт, мо̄йтыт ла̄вылтан ӯйхулыт та маныр, пуссын тув по̄слымат. Ты, насати, кит ма̄ньщи нэ̄г – Нина Николаевна Анямова ос Валентина Ивановна Юрьева тэ̄н ка̄тыл по̄слумы̄г. Татем нё̄тнэ, пӯмыщ хурит по̄слуӈкве та ха̄снэтэ̄н, хо̄тпа сома мо̄йт колн щалтыс. Ня̄врамыт ка̄тыл по̄слум хурияныл колнор онтсыл но̄х-тагталым о̄лэ̄гыт, та̄наныл сунсыглаӈкве о̄с сака пӯмыщ.

	Светлана Алексеевна ла̄вме щирыл, та̄н ищхипыӈ утыт о̄ньщēгыт, интернетаныл рӯпиты.

	Ты ханищтахтын кол мо̄т па̄лэ̄т ос ма̄нь ня̄врамыт садик о̄лы. Ирина Валерьевна Анямова воспитателиг рӯпиты, тав ётэ мощ потрамасум, садиканыл о̄вылтыт акв-кит ла̄тыӈ ла̄выс.

	— Садикын нёлоловхуйплов ня̄врам яланты. Ань пуссын ат тотыглавет, то̄ваныл а̄гмыӈыт. Ты ма̄гыс школав лап-пантвес. Тыт кит воспитатель ос кит ня̄ня рӯпиты. Китыг а̄лпыл рӯпитэ̄г, тувыл пēнтхатэ̄в, э̄типа̄ла мус мо̄т китыг рӯпитэ̄г. Ат хо̄тал рӯпитэ̄в, тувыл ӯщлахтэ̄в.

	Ханищтахтын колнак о̄лы, тот ня̄врамыт матыр хансэ̄гыт, по̄слэ̄гыт. Ка̄тыл хурит по̄слуӈкве сака таӈхēгыт. Хуйнэ колнак, ёнгын колнак о̄лы. Та̄наныл акваг ёнгалтыянӯв, са̄всыр ёнгилыт номылмата̄лэ̄в.

	Хоталь-а̄ти э̄рнэ матыр тох тай пуссын о̄ньщēв, колув рēгыӈ. Туп ёнгынут мощща. Па̄йтым тэ̄нутыл ня̄врамыт хӯрум щёс тыттавет. Йильпи тэ̄нут школан ва̄тихал тотыгла̄лаве.

	Ты колт сака ёмас, сымыӈ ма̄хум рӯпитэ̄гыт, янгыщ нэ̄ хо̄тпат. Та̄наныл ма̄н нэ̄ хо̄тпат ялпыӈ хо̄талыл янытлыянӯв! Пуссын пуста̄гыл вос о̄лэ̄гыт.
