
Ретыӈ ю̄свой э̄тпос 23 хо̄тал Россият 1922 та̄л па̄сныл янытлаве, ты хо̄тал муйлын хо̄талыг ла̄ваве. «День защитника Отечества» ма̄ньщи щирыл ла̄вилӯв – «О̄лнэ ма̄в ӯргалан хо̄тпат янытлан хо̄таланыл».
Манрыг ты хо̄тал яныт­лаӈкве патвес? 1918 та̄л порат рēтыӈ ю̄свой э̄тпос 2 хо̄талэ̄т народный комиссарыт Советаныл Красный армия ва̄рнэ ма̄гыс нэ̄пак пирмайта­сыт, то̄нт о̄лнэ ма̄в ӯрга­лан ма̄гыс са̄в ӯсытт ма̄­хум армиян хасхатуӈкве патсыт. 
Та та̄л порат та̄н я̄ӈк белогвардейцыт хо̄н ёт ос Германия ёт хо̄нтласыт, ос та порат рēтыӈ ю̄свой э̄тпос 26 хо̄талэ̄т Петро­град пēнтсыл Москва пуӈктотнэ ӯсыг ва̄рвес.
1919 та̄лт, Красный армия акв та̄лэ то̄влыс, ты кастыл 23 февральт о̄выл янытлан хо̄тал ва̄рыгла̄лвес, тувыл 1922 та̄л мус ты ялпыӈ хо̄тал урыл хот-ёрувла̄лвес, таи­ма̄гыс ловиньтахты, акв­туп о̄выл щёс ты хо̄­тал 1922 та̄лт ва̄рвес. 
Ты ял­пыӈ хо̄тал са̄всыр намы­тыл пинтла̄лвес, 1946 та̄лныл «День Совет­ской армии и Воен­но-морс­кого флота» о̄лыс, ань о̄щнэ намыл 1995 та̄лт намая­вес, ос 2001 та̄лныл ма̄хум ты хо̄талт ӯщлах­туӈкве патсыт. 
Хотьют ты хо̄тал янытлаве? Ты хо̄талт хум хо̄тпат ос нэ̄ хо̄тпат янытлавет, хотьютыт ма̄н ма̄в вуянтым хо̄нтласыт, ма̄в ӯргалыяныл, лусы­тэ̄гыт, та хо̄тпат, хотьют сака таӈхēгыт, ма̄н о̄лнэ ма̄в нуми-па̄лт со̄рни хо̄­талакве атырхари то̄рум посыӈыг вос посты, нэ̄­ма­тыр хо̄нтлан нак ул вос ēмталы.
Маныр ты хо̄талыт мӯйлуптаве? Ты ялпыӈ хо̄талт хотмус са̄выӈпа̄лэ хумыт янытлавет, та̄на­нылн мӯйлупсат ва̄равет: рӯтытн – пормасыт муй­луптаӈкве ро̄ви, аквъёт рӯпитан хо̄тпатн ос юр­тытн – са̄всыр нё̄тнэ пор­масыт. 
О̄лнэ ма̄в вуянтан хо̄тпат ам янытлыянум,   пуста̄гыл о̄лэ̄н! 
Светлана ДИНИСЛАМОВА
