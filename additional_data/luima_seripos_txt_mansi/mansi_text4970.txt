
Округ Дума депутатыт ос ам на̄нан ты рӯпата ва̄рнэ̄н ма̄гсыл сымыӈыщ янытлыянӯв! 
На̄н сака э̄рнэ рӯпата ва̄регы̄н. Газетат, телевиденият, интернет-ло̄псыт ма̄к матыр пӯмыщ хо̄нтэгы̄н, ма̄хумн са̄всыр ля̄ххалыт потыртэгы̄н ос хансэ̄гын. 
На̄н ва̄рнэ рӯпатан хосыт Югра ма̄т о̄лнэ мир ка̄сыӈ хо̄тал ос ка̄сыӈ щё̄с ва̄ганыл, маныр тыт манос тот ва̄рапавес, хотьют маныр а̄лымас. Ты рӯпатал на̄н а̄ти туп нас ля̄ххалыт хансэгы̄н, на̄н хотты я̄рмилыт, та̄рвитыӈ тэ̄лат осн-паттыяны̄н, мирн нё̄туӈкве вēрмегы̄н. Ля̄ххалыт ловиньтым то̄ва кӯщаит номсахтуӈкве патэ̄гыт, та̄рвитыӈ ва̄рмалит моляхнув састумтыяныл. Хунь са̄в мир ты урыл ва̄ганыл, матыр лю̄ль ёлтӯйтуӈкве тах ат вēрмаве. 
Ты ялпыӈ хо̄талт полиграфият ос издательстват рӯпитан хо̄тпат сымыӈыщ янытлыянӯв. На̄н рӯпатан, на̄н профессиян мирн сака э̄ри, ань ма̄кыг ла̄вуӈкве ро̄ви, на̄н та̄лын, газетат та̄л ма̄н о̄луӈкве ат вēрмēв. 
Тыныӈ юрттенув, руманув! Са̄в та̄л пуста̄гыл, со̄тыӈыщ о̄лэ̄н, акваг ёмас номтын вос ёхтавēн, на̄нти рӯпатан сымыӈыщ вос ва̄рилы̄н ос мо̄т са̄в ёмас тэ̄ла вос хо̄нтэгы̄н!
Округ Дума кӯщай хум Борис Хохряков янытлан потре
ма̄ньщи ла̄тӈыг Галина Кондинан толмащлавес.
