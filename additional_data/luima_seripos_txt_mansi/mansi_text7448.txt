
Мир пусмалтан округ департаментыт рӯпитан хо̄тпат тэ̄рпи тыналан тэ̄лат ёмщакв уральтасаныл. Ма̄хум наска̄ссыг ул вос пилэ̄гыт, аптекат тэ̄рпи са̄в о̄лы. Мир нас туп со̄пасыг ёвтуӈкве патсыт, таима̄гыс то̄ва аптекатыт тэ̄рпит молях холыгпēгыт.
Ты урыл кӯ­щай ва̄ӈын хум Максим Малхасьян ма̄хумн потыртас. Ань са̄всыр ва̄рмалит урыл тав тох ла̄выс:
– Тынакт мо̄т хо̄н ма̄т са̄всыр санкцият ва̄рнэ̄­ныл паттат ма̄хум хот-рох­тысыт ос таима̄гыс са̄в ма̄ныл тотыглым пор­масыт, тэ̄нутыт ос тэ̄рпит та̄ра ёвтуӈкве ква̄лапа­сыт. 
Ты тэ̄лат уральтамӯв юи-па̄лт ма̄н ла̄вēв, окру­гувн со̄пасыг тотым сака э̄рнэ тэ̄рпил 1,5 та̄лн пуссын товлавēв. Мо̄т хо̄н ма̄т ва̄рнэ тэ̄рпит ань ма̄нки ма̄вт ва̄руӈкве патвēсыт.  
Пӯльницат пуссын э̄рнэ тэ̄рпил, уколыл тот­вēсыт. Ковид а̄гм пус­мал­тан лēккарыт тэ̄рпи о̄с о̄ньщēгыт. Льготный щирыл тэ̄рпи винэ хо̄т­пат та̄н ётаныл рӯпитан аптекатыт тэ̄рпияныл вос китыглэ̄гыт. 
Ты порат «L-тироксин» нампа тэ̄рпит молях ёвтвēсыт. Ма̄хум ном­сэ̄гыт, воссыг мо̄т хо̄н ма̄ныл тэ̄рпил ат тота­вет. Ма̄н со̄пасыг вуим э̄рнэ утут о̄ньщēв, та̄н аптекан мощēртын йильпииг тотавет тах.
Хо̄т матыр та̄рвит тэ̄лат ēмталэгы̄т ке, ма̄хум департаментувн телефон хосыт вос свонитэ̄гыт ос потыртэ̄гыт. Тувыл ДНР ос ЛНР ма̄ныл тыг ёхтум ма̄хум хотты стра­ховой колн вос ялэ̄гыт, тот ОМС полис-нэ̄пакыл вос ва̄равет. Та юи-па̄лт пӯльницат лēккарытн уральтавет, та̄н нэ̄мхот­таль олн ойтуӈкве тах ат патэ̄гыт. 
Ля̄ххал ма̄ньщи ла̄тӈыл Тамара МЕРОВА хансыстэ
