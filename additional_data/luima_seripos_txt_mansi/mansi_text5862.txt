
Нягань ӯст о̄лнэ ма̄ньщи э̄ква Клавдия Ксенофоновна Шадрина а̄нумн такви рӯтэ урыл хансыс ос хурит кēтыс. Тав Костиныт ос Савиныт ма̄ньщи колта̄глытныл о̄лум рӯтэ Прасковья Николаевна Торычева урыл ос Виктор пыгкēтэ урыл потыртас. 
Прасковья Николаевна о̄йкатэ Илья Николаевич Торычев хӯл алыщлым, во̄раим о̄лыс. Тэ̄н кит пыг о̄щсы̄г, яныг пыгēн Виктор ос тувыл Альберт. Пыгы̄г сас ка̄ркам, ёмас хо̄тпаг янмалтавесы̄г, Виктор ма̄в ӯргалым лусытас ос Альберт на̄й кēрква̄глыт щё̄питан хо̄тпаг рӯпитас. 
Виктор Торычев 1950 та̄лт Октябрьский район Новинский (Йильпи) па̄вылт самын патыс. Ма̄нь порат тав о̄влэ̄т Чемаши па̄выл школат ханищтахтас, тот ма̄нь­щи нэ̄н Татьяна Ники­фо­ровна Непкинан ха­нищтавес. Тувыл э̄лаль Кевавтнёл па̄вылн кēт­вес, тот интернатт о̄лыс. 

Пыг тот о̄лмēт сосса ма̄хум пēс йис накыт ат ёрувласанэ, тав писалил па̄тлуптаӈкве, лэ̄с ӯнттуӈкве ос ня̄лит во̄ртуӈкве ёмщакв ха̄­сыс. А̄щта̄л хультум юи-па̄лт во̄рт такви во̄раяс, пил ва̄тыс, моторха̄пыл яласас ос хӯл алыщлас. Шко­лат ханищтахтамēт акваг ка̄ркамлахтас, пēрщис, товтыл касыс. Ос фотоаппаратын хурит по̄слыс, хурит ва̄руӈкве о̄с ха̄сыс. 
Тувыл Виктор Кам­чатка ма̄н армиян тот­вес. Армия юи-па̄лт военный хо̄тпаг о̄луӈкве номылматас, ос 1971 та̄л Алма-Ата ӯст Ф.Э. Дзержинский нампа военный училищат ха­нищтахтас ос 1975 та̄л таве а̄стластэ. 
Казахстан ма̄т ханищ­тахтамēт ка̄сыӈ туи Кевавтнёл па̄вылн юв ёхталас. Оматэ, рӯтанэ хот-ща̄гтым о̄лсыт. Виктор са̄всыр ма̄т лусы­тас, Афганистан ма̄н о̄с кēтыглавес. Тот лусыта­ме порат щēмьятэ тав ляпатэ̄н Туркмениян о̄луӈкве минас. Нина Матвеевна нэ̄тэ̄нтыл кит пыг янмалтасы̄г, наманэ̄н Алексей ос Александр. 

Акв пыгēн о̄с а̄ще хольт лусытан хо̄тпаг ēмтыс, тав щēмьяӈ та̄­гыл ань Новосибирск ӯст о̄лы. Китыт пыгēн лēккарыг ханищтахтас ос щēмьятэ ёт Чита ӯст о̄лы. Нина Матвеевна ань апганэ янмалтаӈкве нё̄ты, та̄н о̄паныл хосат а̄тимыг ēмтыс ос та̄н таве ёмас номтыл но­мияныл. 
Виктор Ильич ёмас лусытаме ма̄гыс ос Афганистант хо̄нтлам поратэ ос тот савалам ма̄хумн нё̄тме ма̄гыс ма̄гылн тагатан по̄сыл мӯйлуптавес, мо̄т са̄всыр янытлан нэ̄пакыт о̄нь­щас. 1985 та̄лт во̄ртур э̄тпост Виктор Торычев ма̄гылн тагатан «За отвагу» нампа по̄сыл майвес, ётыл «Государст­венный граница СССР сака ёмас ӯргаламе ма̄гыс» ма̄гылт о̄щнэ по̄сыл муйлуптавес. 1997 та̄лт «Ветеран военной службы» нампа намыл пинвес.

Ань лусытан хум хо̄тпат янытлан хо̄тал кастыл Виктор Ильич рӯтанэ̄н номаве ос ёмас ла̄тӈыл ка̄ставе. Тав ма̄ньщит халт о̄выл пограничникыг лусытас. Ань лусытан хум хо̄т­пат э̄тэ-хо̄талыт ма̄в ӯргалым о̄ньщияныл. 
К.К. Шадрина кēтум потре ма̄ньщи ла̄тӈыл Тамара Мерова хансыстэ
