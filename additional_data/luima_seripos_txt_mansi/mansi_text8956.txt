
Надежда Кузьминична ос Игорь Николаевич Гришкиныг ва̄т арыгкем та̄л аквъёт о̄лэ̄г. Нэ̄г-хумыг нила а̄ги янмалтасы̄г. Колта̄глэ̄н урыл Надежда Кузьминична таи потыртас:
Мӯйлуӈкве ёхтыс – о̄луӈкве хультыс 
– О̄йкам Тугияны па̄­вылныл о̄лы. Армия юи-па̄лт Шайтанкан (Ялпыӈ-нёл-па̄выл) Юлия увщитэ па̄лт мӯйлуӈкве ёхтыс. Юлия тыт садикт ня̄врам ӯргалан нэ̄г то̄нт рӯпитас. Ты э̄лы-па̄лт тав Ханты-Мансийск ӯст воспитате­лиг ханищтахтас, ётыл рӯпитаӈкве тыг кēтвес. О̄йкам ёт о̄выл щёс тыт ва̄йхатсумēн, 1991 та̄лт акван-минасмēн, пӯри ва̄рсумēн. Игорь увщитэ палт мӯйлуӈкве ёх­тыс, тыт о̄луӈкве та хультыс.   
Мēн хӯрум а̄ги о̄ньщи­мēн. Ос мēн палтумēн Арина увщим апыгрище яныгмас. Ань тав Ханты-Мансийск ӯст о̄лы. Кит а̄гиягмēн Ха̄льӯст колта̄г­лагēн ёт о̄лэ̄г. Наталья бухгалтерыг тот рӯпиты, Олеся - ня̄врамыт ӯргалан колт. Ма̄нь а̄гимēн Сне­жана тэ̄нут па̄йтнэ хо̄тпаг Белоярский ӯст мо̄лты та̄л а̄стлас, ос Ха̄льӯст мощ рӯпитас. Тувыл Санкт-Петербург ӯсн ва̄нтлас, тот о̄с тэ̄нут па̄йтнэ хо̄т­паг ань рӯпиты. Снежана ла̄ви, яныг ӯст о̄луӈкве тавēн мӯсты. 
Яныг а̄гиягмēн тэ̄нки ня̄врамыӈыг. Яныг апыг­ри­щумēн 17 та̄лэ то̄влыс, тав Ягрим па̄вылт кол­лед­жит ханищтахты. Акв апыгрищмēн 4 классын яланты, мо̄танэ – сади­кын. Ты та̄л ма̄ньполь э̄т­пос китыт хо̄талэ̄т нилыт апыгрищмēн самын па­тыс. 
Мēнки ня̄враманмēн ма̄ниг хунь о̄лсыт, ма̄н лувыт, мисыт, палят ян­малтасӯв. А̄гиянмēн ла̄к­ква-миныгласыт, ӯйхул воссыг ат о̄ньщимēн. 
Ань мēнккемēн о̄лы­мēн, ня̄враманмēн, апы­гри­щанмēн Шайтанка па̄­вылн мӯйлуӈкве ёхта­ла̄­лэ̄гыт. Мēн Ха̄льӯст о̄лнэ кол ёвтсумēн, пӯль­ницан ос мо̄т тэ̄ланмēн щирыл тув ва̄тихал ялан­та̄лымēн. А̄гиянмēн Ха̄ль­ӯсн во̄вавемēн, тувыл мēн тыт о̄луӈкве ханьщув­ласмēн, мо̄т ма̄н ва̄нт­луӈкве ат ка̄са­щи­мēн. 
Омаге-а̄тяге урыл 
Ам омам Тутлейм па̄­вылныл о̄лыс. Увщиягум Пугоры па̄выл ма̄т са­мын патсы̄г, тувыл ома­гум-а̄тягум Шайтанкан ва̄нт­ласы̄г, ам тыт самын патсум. Щēмьят ма̄н нила ня̄врам о̄лсӯв: хӯрум а̄ги, акв пыг. Каӈкум ма̄ниг а̄тимыг ēмтыс, тувыл а̄тяв хотталь щалтыс. Ма̄н хӯ­рум а̄ги омав ёт хультсӯв. Тав совхозт сторожиг рӯпитас. 
Па̄вылт хум та̄л о̄луӈ­кве сака та̄рвитыӈ о̄лыс, омав такви ӯльюв сартыс, такви вит а̄лумтас, хӯл о̄с такви алыщлас. Мощ яныгмасӯв, колсо̄ри рӯ­пата ва̄руӈкве тавēн нё̄т­сӯв. Омав ат потыртас, супнēлм та̄л о̄лыс, ма̄ниг о̄лме порат сака хот-рох­туптавес, ты юи-па̄лт воссыг щар потыртас. Ма̄н таве тай ёмащакв тор­гамтаслӯв.  
Ханищтахтуӈкве акваг ка̄сащасӯв 
Янгыг хунь ēмтсӯв, э̄лаль ханищтахтуӈкве минасӯв. Светлана яныг увщим учитель-хо̄тпаг ханищтахтас, Шайтанка па̄выл школат рӯпитас. Ётыл Ха̄льӯсн ва̄нтлас, тот о̄с ня̄врамыт ханищтас. Тав а̄тимыг ēмтыс. Рая увщим фельдшер-лēкка­рыг ханищтахтас ос юв рӯпитаӈкве ёхтыс. Тав Шайтанкат о̄лнэ мир са̄в та̄л пусмалтас, юи-о̄выл та̄лытт пенсиян патхатас. Раям о̄с тыт ань о̄лы.
Ам 10 класс а̄стласум, Тюмень ӯст колыт ӯнт­тын хо̄тпаг акв та̄л ханищ­тах­тасум ос акв та̄л тот рӯпи­тасум. Та порат са̄в ма̄ньлат а̄гит, пыгыт стро­итель-хо̄тпаг ханищтах­тасыт, тот рӯпитым о̄лнэ колыл са̄ртынув май­вēсыт. Яныг ӯст о̄луӈкве  хоса ат вēритасум, юв акваг воратасум. Яныг­мам па̄вылн минасум, совхозн мис поснэ хо̄тпаг патха­тасум. Совхоз хунь ла̄к­ква-патыс, школат рӯпи­таӈкве патсум. 34 та̄л сыс ам тэ̄нут па̄йтнэ хо̄тпаг, ня̄врам ӯргалан нэ̄г, завхозыг тыт о̄лсум. Ань тэ̄нут па̄йтнэ хо̄тпаг рӯпитэ̄гум. 
Надежда Кузьминична ла̄выс, тав яныгмаме порат Шайтанка па̄вылт са̄всыр мир о̄лыс, та̄нки хала­нылт та̄н рущ ла̄тӈыл потыр­тасыт. Ос советский власть о̄лум порат ща̄нь ла̄тӈыл по­тыртаӈкве, пēс йис ва̄р­малит э̄лаль тотуӈкве ма̄хум ат та̄рт­вēсыт. Ханты нэ̄ ща̄нь ла̄тӈе о̄с ат ва̄гтэ. 
Людмила ТЕТКИНА
