
Ва̄т са̄грапнал э̄тпос 28 хо̄талэт нэ̄пак хаснэ ханты э̄ква Мария Кузьминична Волдина 85 та̄лэ то̄влыс. Сосса хо̄тпа ёт хо̄нтхатыглахтын ма̄гыс ма̄хум «То̄рум Маа» музейт акван-атхатыгласыт, са̄в ёмас, сымыӈ ла̄тыӈ тавēн ла̄всыт. 
Мария Кузьминична Белоярский район Юильск па̄выл ляпат Курьёх я̄ ва̄тат самын патыс. Колта̄гыл ма̄хманэ то̄нт са̄лы ӯрим яласасыт. Оматэ Варвара Ивановна, такви о̄парищ наме Молданова, а̄тятэ Кузьма Нико­лаевич Вагатов. Тэ̄н кит­хуйплов ня̄врам янмал­тасыг, Мария щар яныг а̄гитэ̄н. 
Школан а̄ги хо̄т та̄лэ то̄влуме порат вуйвес. О̄влэ̄т Юильск па̄вылт ха­нищтахтас, ётыл Касумт, интернатт о̄лыс. Школа а̄стламе юи-па̄лт, Мария Кузьминична Ханты-Мансийск ӯс педучили­щат ханищтахтас, тувыл э̄лаль Ленинград ӯс ин­ститутн кēтвес. 
1956-1965 та̄лытт тав Касум па̄выл школат ня̄врамыт ханищтым рӯ­питас, тот хум ва̄рыс, а̄ги-пыг янмалтасыг. Тувыл о̄йкатэ а̄тимыг ēмтыс, то̄нт коянэ пуссын иӈ ма̄нит. Ня̄враманэ тактēт янмалтасанэ, рӯпитаӈкве а̄лымас. Ётыл Мария Кузьминична ханты мир поэтын Владимир Семё­но­вич Волдинын Ханты-Мансийск ӯсн во̄ввес, радио колт вос рӯпиты, ханты ла̄тӈыл передачат вос ва̄ри. Тав ка̄сащас, колта̄глэ ёт яныг ӯсн та ва̄нтлыс. 
Тувыл Мария Кузьми­нична ос Владимир Семёнович акван-мина­сыг, Таня а̄гитэ̄н самын патыс. Ань Татьяна Владимировна Волдина А̄с-угорский институтт научный сотрудникыг рӯпиты. 

Ханты-Мансийск ӯст ма̄ньщи ос ханты газе­таг ва̄рнэ колт Мария Кузьминична ва̄т та̄л рӯпитас, радио хосыт ханты ла̄тӈыл потыртас. Тыхал нэ̄пакыт та̄ратас, ханты ос рущ ла̄тӈыл потрыт, стихыт, э̄ргыт ос мо̄йтыт хансыс. Член Союза писателей России, член Союза журналистов России, заслуженный работник культуры РФ намытыл майвес.
«Ешак най» колта̄гыл ансамбль ва̄рме ма̄гыс, 2018 та̄лт Москва ӯст П.И. Чайковский колнакēт, «Традиционная народная культура» номинацият Мария Кузьминична «Душа России» нампа ма̄гылн тагатан по̄сыл майвес. 
Ты та̄л ос Михаил Александрович Шолохов нампа мēталил майвес. Та порат Союз писателей кӯщай хум Николай Иванов тох ла̄выс: 
– Нэ̄пак хаснэ ма̄хум ма̄гыс ты сака яныг по̄с, тав туп са̄в ёмас, э̄рнэ тэ̄ла ва̄рнэ э̄лумхо̄ласын миве. Мария Кузьминична сымыӈ, вēщкат хо̄тпа, округ о̄лупсатэ ос яныг хо̄н­тын ялум мир урыл тав са̄в потыр хансыс, та̄к­сар ма̄хум янытлыянэ, патум хо̄тпат ӯлылыянэ.
Ань тынакт «То̄рум Маа» музейт Мария Кузьминична намхо̄талэ кастыл «Поколения свя­зующая нить» суссылтап ва̄рыглавес – колта̄гыл ма̄хманэ ос рӯтанэ на­ма­ныл пуссын акв яныг нэ̄пакын хансымат, са̄в хурит колнорн тагталым о̄лсыт, о̄ньщи­глам масну­танэ-пор­масанэ акван-атвēсыт. Мӯй ма̄хум тот маттем та сунсыг­лахта­сыт, пӯмщалахтасыт.
Нэ̄пак хаснэ ма̄хум, ля̄ххал тотнэ хо̄тпат, юртанэ, рӯтанэ Мария Кузьминичнан са̄в ёмас, сымыӈ ла̄тыӈ, пуста̄гыл о̄лнэ ла̄тыӈ ла̄всыт. Яныг­хо̄тпа янытлан нэ̄­пакы­тыл майвес ос мӯй­лупса­тыл мӯйлуптавес.

Светлана РОМБАНДЕЕВА
  
 
