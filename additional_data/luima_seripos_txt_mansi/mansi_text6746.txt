
Россия ма̄вт мир ӯргалан полиция хо̄тпат рӯпитаӈкв о̄вылтахтам па̄сныл ань ты та̄л китса̄т лов та̄лэ то̄влыс. 
Ты та̄л мāньполь э̄тпос ва̄т нупыл са̄тыт хо̄талэ̄т Росгвардият лусытан хо̄тпат мир ӯргалаӈкв о̄вылтахтам па̄сныл ат та̄лыг ēмтыс. Округувт манырсыр рӯпата та̄н ва̄рēгыт, ань Росгвардия кӯщай хум Евгений Симаков потыртас.
Росгвардия хо̄тпат округувт о̄лнэ па̄влытт, ӯсытт ма̄хум ӯргалэ̄гыт, са̄всыр ща̄нь ла̄тӈыл по­тыртан ма̄хум халанылт мусхал щирыл вос о̄лэ̄гыт. Тувыл ос террористыг ла̄внэ хо̄тпат лю̄ль нак ва̄рнэ паттат хо̄нтыяныл ос турманколн ӯнтты­яныл. Писаль о̄щнэ ма̄хум уральтым о̄ньщияныл. Матыр о̄выл ва̄рнэ хо̄тпат кинсыяныл ос пувияныл. 
Евгений Симаков ла̄выс: 
– Мо̄лты та̄л Уральский Федеральный округ янытыл Росгвардият лусытан ма̄хум халт касыл щё̄пита̄лвес. Ма̄н округувныл Рос­гвардия хо̄тпат рӯпата­ныл ём­щакв ва̄рнэ̄ныл ма̄гыс тот китыт места висыт. 
Ювле хультум та̄лт полицият лусытан хо̄тпат хӯрумса̄ткем лю̄ль нак ва̄рум хо̄тпат пувсаныл. Округувт нэ̄мхо̄т ёл ат хансым хо̄тпан нупыл кит са̄вит са̄всыр писаль хот-вуй­вес. 

Онтолов со̄тыра сэ̄ля-саквнёлыт ос патроныт, ка̄тыл ва̄рим акв куратан ут, рущ щирыл «взрыв­ное устройство» ла̄ваве, тувыл онтоловхуйплов са̄вит кила взрывчатка, ощмар хосыт сэ̄лум 30 млн. солко̄ви хо̄нтвес ос хот-вуйвес. Ты лю̄ль накыт ва̄рнэ хо̄тпат пус­сын сутытавēсыт. 
Округувт са̄тлов нупыл нила со̄тыра э̄лумхо̄лас во̄раим яласэ̄гыт. Та̄н пуссын аквъёт яныгса̄т хус со̄тыра са̄вит писаль о̄ньщēгыт. Ты писаляныл хо̄т ос хумус о̄ньщияныл, о̄с акваг уральтавет. 
Росгвардият лусытан хо̄тпат та̄л сыс налыман со̄тыра са̄вит хо̄тпат уральтасаныл. Писалит кēр то̄тап кӣвырт тума­ныл лап-то̄варттым о̄нь­щуӈкве э̄рēгыт. То̄ва хо̄т­пат писаляныл юн мори о̄щманыл ма̄гыс штраф-олныл пинвēсыт. То̄ва хо̄тпат ос писаляныл хот-вуйвēсыт. 
Ма̄н ма̄вт ма̄-во̄й ос газ ма̄ныл но̄х-виве ос э̄л тыналан ма̄гыс щё̄пи­таве, ты предприятият о̄с та̄кыщ ӯргалавет. Ты предприятият нэ̄матыр пилыщмаӈ ва̄рмаль ул вос ēмтыс. То̄ва пред­приятият ёмщакв ат ӯр­галан ма̄гыс, кӯщаит о̄с штрафыл майвēсыт. 

Мо̄лты та̄л о̄вылтахтам па̄сныл ма̄ янытыл хащ­та̄л а̄гм та̄рамлас. Рос­гвардият лусытан хо̄тпат ты ва̄рмаль щирыл о̄с са̄в рӯпата ва̄рēгыт. Та̄н ты а̄гм о̄щнэ хо̄тпат пус­мал­тан округ пӯльницатт ӯр­га­лыяныл, по̄х хо̄тпат тув ул вос щалтсыт, ты а̄гмыл ул вос ха̄хтавет. 
Тувыл ӯсыт мус миннэ лё̄ӈхыт хосыт дежурита­сыт, э̄лыл ёхтын хо̄тпат уральтасаныл. Ты а̄гм э̄лаль ул вос мины, та̄н ань тэ̄нут-пормас тына­лан ма̄т, са̄в мир акван-ат­ха­тыглан ка̄нт ос авто­бусыт яласан ма̄хум уральтым лусытэ̄гыт. Ма̄хум нё­лс­самасаныл ос сӯпаса­ныл ма̄рляӈ то̄р-ло̄мтыл лап-пантым тот вос о̄щсаныл.  
Полиция кӯщай хум ла̄вме щирыл, Россия янытыл ма̄н округувт щар мощща лю̄ль нак ва̄раве. Тыт ма̄хум о̄лупсаныл кӯпнитнув о̄лы кос, ос ты а̄ти, то̄ванакт та̄рвит ва̄рмаль ēмталы. 
Евгений Симаков ма̄н округувт 2021 та̄лт та̄л котиль э̄тпост китыт хо̄та­лэ̄т полиция кӯщаиг пат­тувес. Тав са̄ртын Тюмень ӯст о̄лыс. Хум пуссын аквъёт полицият ва̄т ну­пыл са̄т та̄л лусыты.
Николай МЕРОВ
