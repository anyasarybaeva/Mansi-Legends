

	Ха̄льӯс район Тэ̄к па̄вылныл ма̄н редакциявн пищма ёхтыс. Анна Константиновна Самбиндалова, ма̄ньщи э̄ква, такви о̄лнэ па̄влэ урыл потыр кēтыс. Э̄лаль тав потре хансым о̄лы.– Тэ̄к па̄выл - ма̄н о̄лнэ ма̄в. Ма̄н, Тэ̄к па̄вылт о̄лнэ ма̄хум, ма̄нки па̄влув сака э̄руптылӯв. Ханты ма̄хум па̄выл «Тэ̄к курт» тох  ла̄вияныл. 2006 та̄лныл Тэ̄к па̄выл Ха̄льӯс нупыл хасвес, мирколув ос кӯщаянув пуссын тот о̄лэ̄гыт.

	 Э̄лумхо̄лас ке китыглаве, хоты ма̄ныл тав Родинатэ о̄вылтахты, тав илтторыг ты урыл ювле ат ла̄ви. Тав самын патум ма̄тэ, о̄лнэ ма̄тэ, улпыл, тамле ма̄г ловиньтахты. Ма̄н ма̄гсылув Тэ̄к па̄выл тамле ма̄г о̄лы, тыт рӯпитэ̄в, ня̄враманув янмалтэ̄в.    

	Ань Югра янытыл акв миллион 500 со̄тыра арыгкем э̄лумхо̄лас о̄лы. Та̄н халанылт 30 со̄тыра туп - ма̄ньщит, хантыт ос ё̄рн хо̄тпат. Ха̄льӯс районт 6 со̄тыра соссаӈ ма̄хум о̄лэ̄гыт. Ты мирыт  ӯргалан  ма̄гсыл ань Россият са̄всыр са̄кконыт рӯпитэ̄гыт. Округувт ма̄ньщит, хантыт ма̄гсыл са̄кконыт, программат о̄с пирмайтавēсыт. 

	Тамле ма̄нь па̄вылкве нэ̄мхотьютын ань ат э̄ри, ма̄н ва̄рмалянув урыл кӯщаит хот-ёрувласыт. Па̄влувт  ёмас яласан лё̄ӈх а̄тим, тыт са̄в ма̄хум рӯпата та̄л о̄лэ̄гыт, ма̄ньлат ма̄хум рӯпата кинсым мо̄т ма̄н о̄луӈкве мингалэ̄гыт.

	Тэ̄к па̄выл урыл пēс мо̄йт о̄лы. На̄й-О̄тыр Тохлен Курэк Ики такви о̄лнэ ма̄ ат о̄ньщас. Тав лӯи ма̄ныл ма̄-ло̄мт таквина̄тэ̄н тотуӈкве тахмаяс. Тувле нупыл минас.  Тув ёхтыс, ма̄ ёлы-па̄лн хисматас, тувыл но̄х-тыламлас ос ма̄-ло̄мт ёт алмаяс. Ма̄-ло̄мтэ ёт алы ма̄ нупыл минмыгтас. Алы ма̄ нупыл миныматэ ма̄-ло̄мтэ ёл-рагатас. Хоталь ма̄-ло̄мт патыс, яныг ма̄ ēмтыс. Пēс мо̄йт щирыл Тэ̄к па̄выл акв тамле ма̄-ло̄мтыт ӯнлы. 

	Па̄выл ӯнлын ма̄ пēс порат ялпыӈ ма̄г ловиньтахтас, ма̄хум тыт коланыл ат ӯнттысаныл. Пēс ма̄хум Тэ̄к-Ики нупыл по̄йкщуӈкве тыг ялантасыт. 

	Ань па̄влувт акв яныг та̄рвитыӈ ва̄рмаль о̄лы, я̄ ва̄тав витын ёл-ниляве. Тэ̄к па̄вылт са̄в та̄л сыс «19 Партсъезд»  нампа  колхоз рӯпитас, тот пилорама, пувлын кол, ня̄нь ва̄рнэ кол, рыбкооп ос мо̄т колыт о̄лсыт. Я̄ ва̄тав ёл-нильвес, ты колыт пуссын ёл-лоньхатасыт ос витн патсыт. Ка̄сыӈ та̄л я̄ ва̄та моляхнув ёл-ниляве, са̄в щēмья тах колта̄л 

	хульты.

	2005 та̄лт Обская ӯсхулы аквпалъēрт о̄лнэ щēмьят  Ха̄льӯст колыл майвēсыт, та̄н тув ва̄нтласыт. Хотъют тув минуӈкве ат ка̄сащас, Тэ̄к па̄вылт о̄луӈкве хультсыт.  Ӯсхулы мо̄тпалъēрт о̄лнэ щēмьят мо̄т колыл ат мивет, мо̄т ма̄н о̄луӈкве ат ва̄нтлуптавет. Та̄н акваг пилым о̄лэ̄гыт, я̄ ва̄та та̄н коланыл мус ты ёхты. 

	Ань Ха̄льӯс район мирколт акваг  мо̄т-мо̄т кӯщаит рӯпитэ̄гыт. Та̄н я̄ ва̄тат о̄лнэ щēмьят пуссын мо̄т колыл миӈкве ла̄всыт. Потраныл тэ̄лаг аты ēмтэ̄гыт.  Ань ты хо̄тал мус ма̄хманув я̄ ва̄тат о̄лэ̄гыт. Александра Владимировна Разбоева, Людмила Владимировна Тарлина, Юрий Михайлович Новьюхов коланыл а̄латы витын рагатэ̄гыт. Софья Васильевна Новьюхова, Валентина Григорьевна Новьюхова, Евдокия Ивановна Миляхова мо̄т колн ва̄нлуӈкве аты а̄лымасыт, а̄тимыг ēмтсыт. 

	Хӯрум манос нила щёс луванув, мисанув я̄ ва̄тат пум маныгтым витн ра̄гата̄лсыт. Ты юи-па̄лт ма̄хманув та̄нки ӯйхуланыл кон та̄ртуӈкве пилэ̄гыт, ня̄враманыл о̄с я̄ ва̄тат ёнгуӈкве щар ат та̄ртыяныл. 

	Кӯщаит акваг ла̄выглэ̄гыт, па̄влувт яныг кол ӯнттаве, тув я̄ ва̄тат о̄лнэ 12 щēмьят о̄луӈкве ва̄нтлуптавет. Тамле ла̄тыӈ ма̄н хо̄т та̄л сыс хӯнтлэ̄в, ань ты мус кол ӯнттуӈкве аты о̄вылтавес. 

	«Сельская школа» нампа программа хосыт па̄влыт йильпи кирпащ школа са̄в та̄л сыс ӯнттаве, а̄стлаӈкве ат вēрмаве. Ка̄сыӈ та̄л районный миркол кӯщаит школа а̄стлан ма̄гсыл олн та̄стуӈкве ла̄вхатэ̄гыт, ты мус нэ̄матыр тот ат ва̄раве. 

	Округувт «Чистая вода» нампа программа рӯпиты. Ты хосыт яныг ӯст манос яныг па̄влыт вит сыстамтан утыт ва̄равет. Ма̄н, Тэ̄к, Пугоры ос Устрём па̄вылт о̄лнэ мир, ты тэ̄ла урыл туп хӯлыгласӯв. Ма̄н тай улпыл, э̄лаль акв та щирыл паӈкыӈ вит я̄ныл аюӈкве патэ̄в. 2002 та̄л во̄ртур э̄тпос «Жизнь Югры» газетат акв потыр хансым о̄лыс. Тот  хансым щирыл ма̄н па̄влувт водопровод ва̄раве. Ты ла̄тыӈ туп газетат хультыс, ма̄н акв 

	та щирыл вит я̄ныл  тотэ̄в.

	Ты халт акв  ёмас тэ̄ла о̄лыс, 2003 та̄лт па̄влувт йильпи садик ос интернат рӯпитаӈкве о̄вылтахтас. Яныг кол «Сельская школа» программа хосыт ӯнттувес. Ма̄н пуссын такем хот-ща̄гтсӯв, тамле ёмас, яныг кол па̄влувт рӯпиты. Та па̄сныл лов та̄л арыгкем ювле хультыс, па̄влувт йильпи 

	кол воссыг аты ӯнтталавес. 

	Любовь Константиновна Коротун, районный миркол кӯщаиг рӯпитан нэ̄, ёхталас. Па̄влувт йильпи ФАП ӯнттуӈкве ла̄выс. Йильпи пӯльница яныгполь э̄тпост а̄стлаӈкве э̄рыс, ойттур э̄тпос ювле ты хульты, пӯльница ӯнттуӈкве аты о̄вылта̄лвес.

	Юван Николаевич 

	Шесталов а̄тятэ Тэ̄к па̄выл колхозт кӯщаиг рӯпитас. Ма̄нь та̄гыл Юван А̄с я̄ ва̄тат яныгмас, такви ма̄тэ сака э̄руптастэ ос янытластэ. Тав такви яныгмам ма̄тэ, я̄  урыл таса̄вит нё̄тнэ стихотвореният хансыглас. Тав хансум ла̄тӈе щирыл, А̄с я̄ ва̄тат лю̄лим ос нё̄тнэ я̄тэ нупыл сунсым сыме э̄ргыс. Ма̄н ань А̄с ва̄тат лю̄люӈкве пилэ̄в. Турап, во̄тыӈ  хо̄талытт туп та урыл номсэ̄в, хумпыт я̄ ва̄тав ул вос сакватыяныл. Тыщирыл э̄лаль ке мины, я̄ ва̄тав тох молях ёл-нилюӈкве патаве,  Тэ̄к курт ма̄нь па̄выл номтанувт туп хульты. 

	 

	Анна 

	Константиновна 

	Самбиндалова, Тэ̄к па̄вылт о̄лнэ Совет Ветеранов кӯщай э̄ква,  хансум потре 

	ма̄ньщи ла̄тӈыл 

	Л. Теткина хансыстэ.

	 

	 
