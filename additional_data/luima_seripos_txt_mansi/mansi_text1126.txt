
Мощ мо̄лалнув Ханты-Мансийск ӯст пальта̄л ма̄хум 2015 та̄лт ēмталан ёсал каснэ касыланыл урыл пресс-конференция о̄лыс. Та касыл рущ ла̄тӈыл ла̄ваве: «Сурдоолимпийские игры».  Журналистыг рӯпитан ма̄хум ёт тит хум Евгений Редькин ос Спартак Антоненко потыртаӈкв ёхталасыг. Тэ̄н сас каснэ щирыл кӯщаиг рӯпитэ̄г.О̄влэ̄т Евгений Леонидович ла̄выс: «2014 та̄л о̄вылтахтан порат округ губернаторув Наталья Комарова Москва ӯст пальта̄л манос лю̄льсаӈ хӯлнэ ёсал ха̄йтнэ ма̄хум округувт каснэ ва̄рмаляныл ва̄рыглан ма̄гсыл э̄рнэ нэ̄пакыт мир янытыл а̄гмыӈ-мосыӈ ма̄хум ёт рӯпитан комитет колын ма̄йлыс. Нэ̄паканув уральтан юи-па̄лт касыл та̄н тыт ва̄рыглаӈкве ка̄сащасыт. Ты касыл нёлоловхойпловитыг тах ēмты. Тамле касыл ма̄н Россия ма̄вт щар о̄выл щёс ты ва̄раве. Та мус нёлолов э̄тпос хультыс, ма̄навн пуссын алымаӈкв э̄ри».

	Евгений Леонидович юи-па̄лэ̄т Спартак Геннадьевич о̄с мощ потыртас: «Та кастыл ва̄рнэ рӯпатав уральтаӈкве ты та̄л э̄лы хо̄н ма̄ныл ма̄хум уральтан щирыл титынтыг ёхталасыт. Ань то̄ва тэ̄лат та̄н хӯлтнэ щираныл э̄лаль э̄рнэ̄г щё̄питыянув. Ты коныпал ма̄навн иӈ хӯрумса̄т арыгтем нё̄тмил ва̄рнэ хо̄тпа ханищтаӈкв э̄ри. Са̄выӈпа̄лэ пальта̄л ма̄-хум ёт рӯпитан щирыл студентыг о̄лнэ ма̄ньла̄т ма̄хум хасхатаӈкв ёхталэ̄гыт. Э̄рнэ са̄вит нё̄тмил ва̄рнэ хо̄тпат атнэ̄в юи-па̄лт ма̄н тах та̄н ма̄гсыланыл пальта̄л ма̄хум ёт ка̄тыл хӯлтхатым потыртан ханищтап ва̄рēв».  

	Александр ВЬЮТКИН

	 
