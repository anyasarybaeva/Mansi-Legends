
Ханты-Мансийск ӯст этнокультурно-образовательный центр-колт ма̄нь таквс э̄тпос лов хо̄талэ̄т «Судьба Человека в истории народа» йильпи проект-тэ̄ла урыл потыртасыт. 
Ты кол кӯщай нэ̄ Ирина Кибкало ла̄выс, та̄н мирн ва̄нэ сосса хо̄тпат о̄луп­саныл о̄выл­тыт потыртаӈкве патэ̄гыт – тыи пēс накыт ос ща̄нь ла̄тӈыт э̄лаль тотнэ ханты, ма̄ньщи ос ё̄рн хо̄тпат урыл. То̄ваныл та̄н хала­нылт са̄всыр потрыт, стихыт хассыт.
О̄выл ва̄йхатнэ тэ̄ла­ныл стихыт хансум хо̄н­таӈ ма̄ньщи о̄йка Андрей Семёнович Тарханов о̄выл­тыт о̄лыс. Ты та̄л ма̄нь та­квс э̄тпос 13 хо̄­талт тав 85 та̄лэ то̄в­лы­нув. Тав хан­сум нэ̄паканэ ма̄н о̄лнэ ма̄вт, Россия ос мо̄т хо̄н ма̄т са̄в мирн ва̄вет. Андрей Семёнович о̄лмēт ты колн ёхталас ос ня̄врамыт ёт хо̄нтхатыг­лас. 
Мо̄лты та̄л ты колн ялантам а̄гит ань Ханты-Мансийск ӯст педучили­щат ханищтахтэ̄гыт. Та̄н тыт рӯпитан ханищтан нэ̄т «Берегите кедры» нампа касыл ва̄рсыт. 
Ирина Борисовна Белявская ты урыл ла̄выс, ӯльпа хантытн ос ма̄ньщитн сака янытлаве, ты са̄в нотыӈ ос та̄к яныгман йӣв. Таима̄гыс лӯима̄т о̄лнэ ос стихыт хаснэ хо̄тпат, ты йӣв ма̄хум ӯргалан йӣвыг о̄щ­саныл. Пēс йис потрыт-мо̄йтыт щирыл, То̄румн ӯльпа щар о̄выл йӣвыг янмалтавес. Тувыл акв порат щар юи-о̄вылт акван-хо̄нтхатыглама­нылт Андрей Семёнович Тарханов са̄в щёс ма̄хум нупыл тох ля̄гала̄лыс: «Ӯльпат ӯргалым о̄нь­щēн».
О̄йка ты центрын мӯй­луптам нэ̄паканэ̄т тув хансым сым ла̄тӈанэ ху­льтсыт. Ты нэ̄паканыл суссыл­тасаныл ос мощ потыр­тасыт. Кит нэ̄пакыг Наталья Николаевна Чайникова ёт тотыглас ос тав щēмьятэ ма̄гыс тув хансым ёмас ла̄тӈыт ловиньтасанэ. 
Тэ̄н тыг сас Ко̄нда ма̄­ныл ёхтысы̄г, тыт щēмь­янэ̄н ёт юртыӈыщ о̄лсыт. Наталья Николаевна Вероника ос Никита юртыӈ ня̄врамыг Андрей Тарханов стиханэ ём­щакв потыртаӈкве ха­нищтасаге. Тувыл стихыт ловиньтым са̄в­сыр ка­сы­лыт кассы̄г. Ань тот «Ря­би­новый пир» видео­ролик мӯй ма̄хумн суссыл­тавес. Тувыл ос ма̄ньлат а̄гит стихыт ловиньтасыт. 
Нэ̄пак ловиньтан колт рӯпитан нэ̄ Надежда Постика Андрей Семёно­вич та̄н палтаныл ёхта­ламе урыл потыртас ос тав турсуе хансым аудио­диск мӯйлуптас.
Са̄в ёмас ла̄тыӈ Кур­бан Гусейнович Курба­нов, стихыт хаснэ о̄йка, ла̄выс. Тэ̄н ва̄тахкем та̄л ва̄йхатым о̄лсы̄г, та сыс ёмщакв румалахтасы̄г. О̄йка ань А. С. Тарханов урыл нэ̄пак щё̄питы. Тувыл такви хансум стихе ловиньтастэ. 
Андрей Тарханов то̄ва стиханэ э̄ргыг щё̄питавēсыт. Акв э̄рыг Анастасия Артеева э̄ргыстэ. Ос юи-о̄вылт ты акван-атхатыглам нак «Спешите говорить «Люблю» стихотворе­ниял а̄стласаныл. 
Лӯима̄т о̄лум хум турсуе
Нэ̄пак ловиньтан колт 13 щислат А.С. Тарханов намхо̄талэ кастыл о̄с кāстувес. Тув тав рӯтанэ, юртанэ, руманэ акван-атхатыгласыт. Мӯй ма̄хум ёт пыге Иван Тарханов пащалахтас ос омаге-а̄тяге урыл мощ потыр­тас, а̄ще э̄руптам кит стихыг ловиньтас. Мар­гарита Тарханова о̄патэ ка̄стын ма̄гыс кит э̄рыгта̄ныг пиа­нинал ёнгыс. Мо̄т хо̄т­пат Вера Кондратьева, Татьяна Огнёва, Пётр Парфиров стихыт ловинь­тасыт. 
Светлана Динисламо­ва Андрей Семёнович хансум стихе «Па̄рыс» ос «Лё̄мвой» урыл ма̄ньщи ла̄тӈыг толмащласаге. Александр Семёнов, А̄с-угорский институтт рӯпитан учёный хум, «Концептосфера лирики Андрея Тарханова» йи­льпи та̄ратам нэ̄пакыт ёт­тотыс ос та хо̄тал ла̄тыӈ ла̄вум хо̄тпатн мӯйлуп­тасанэ. 
Ты акван-атхатыглам нак сака ёмасыг о̄лыс ос ма̄хум поэтув урыл сымн ро̄внэ са̄в ла̄тӈыт ла̄всыт. 
Тамара МЕРОВА
