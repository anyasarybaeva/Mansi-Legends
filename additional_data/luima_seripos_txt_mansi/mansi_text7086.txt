
Ма̄нь таквс э̄тпос о̄выл хо̄талэ̄т ма̄ янытыл яныгпа̄ла хо̄тпат янытлан хо̄талыг о̄лы. Ты кастыл округ кӯщай нэ̄ Наталья Комарова ищхӣпыӈ ут хосыт та̄н ётаныл са̄всыр тэ̄лат урыл потыртас ос та̄наныл пуссын ты ялпыӈ хо̄талыл янытласанэ. 
Ань ты накт та̄рвит ва̄рмаль о̄лы. Ма̄ янытыл хащта̄л а̄гм яласы. Яныг­па̄ла хо̄тпат ты а̄гмыл ул вос ха̄хтувēсыт, та̄н са̄выӈпа̄лэ юн ӯнлантэ̄­гыт. 
Та сыс, то̄ва яныгпа̄ла хо̄тпат о̄лнэ-хӯлнэ накыт э̄лаль тотым рӯпитэ̄гыт. Пуста̄гыл о̄лнэ̄ныл ма̄гыс кон ё̄мыгтэ̄гыт. 
Ма̄ньлат ма̄хум (волонтёрыт) та̄на­нылн акваг нё̄тмил ва̄рē­гыт. Тувыл ань то̄ва яныг­па̄ла хо̄тпат та̄нки о̄с нё̄тэ̄гыт. 
Наталья Комарова ла̄выс:
– Юи-о̄выл лов та̄л сыс округувт яныгпа̄ла хо̄тпат акваг са̄вмēгыт. Та̄н о̄лупсаныл акваг ёмасыг ēмты, миркол па̄лыл са̄всыр нё̄тмилыл мивет. 
Сӯкыр э̄тпос китыт хо̄талныл Россия Пре­зидент ла̄тыӈ хансыс, яныгпа̄ла хо̄тпат пуссын лов со̄тыра солко̄вил акв щёс ойтвēсыт. Округувт ань ниласа̄т хо̄тпан ну­пыл кит э̄лумхо̄лас пен­сия олн вуим о̄лэ̄гыт. Та̄н пуссын ты олнытыл ойт­вēсыт. 
Яныг хо̄нтыт хо̄нтлум яныгпа̄ла хо̄тпат о̄лнэ коланыл 2021 та̄л па̄сныл акваг хот-щё̄питаӈкве патавет. Тувыл та̄н та̄нки коланыл ма̄гыс ойтхатуӈкве вос вēрмы­сыт, ань субсидия-олныл мивет. Мо̄тыт та̄лныл «социальный такси» ва̄раве, ё̄мыгтаӈкве ат вēрмын хо̄тпат ёл-хуим ма̄шинал тотыглаӈкве патавет. 
Тувыл мо̄тыт та̄лныл а̄гмыӈ-мосыӈ хо̄тпат щēмьял хо̄нтуӈкве па­тавет, тот та̄н акваг вос нё̄твēсыт. Ветераныт, а̄гмыӈ-мосыӈ манос пенсия-олн винэ хо̄тпат, хотьютыт та̄нккēныл о̄лэ̄гыт, та̄н коланыл мус газ тотнэ кēртур хартаве. Тыи ос мо̄т нё̄тмилыт ань ла̄щал-ла̄щал ва̄руӈкве о̄вылтавēсыт. 
Ань ос акв тамле ва̄р­маль щё̄питаве. Яныг­па̄ла хо̄тпат хӯл алыщ­лаӈкве ка̄сащегы̄т ке, та̄н ань няслуӈкве тотыг­лаӈкв патавет. Мирн нё̄тмил ва̄рнэ ма̄хум ты яныг­па̄ла хо̄тпат на̄лми ва̄тан тотыяныл, тот та̄н няс­лы­нэ̄ныл сыс уральтым о̄ньщавет. 
Юи-о̄выл та̄лытт са̄­выӈпа̄лэ матум хо̄тпат кит сувыг ка̄тыт пувим кон ё̄мыгтэ̄гыт. Ты каснэ ва̄рмаль рущ щирыл «скан­динавская ходьба» ла̄ваве. Яныгпа̄ла э̄кват ос о̄йкат ӯс ляпат о̄лнэ во̄р ма̄т, сыстам лылыē­пыл лылтэ̄гыт. Ты хосыт та̄н пуста̄гыл о̄лэ̄гыт, мо̄рсыӈ порат а̄г­мыл ēм­тэ̄гыт. Ма̄ янытыл са̄выӈ­па̄лэ яныгпа̄ла хо̄тпат тох о̄лэ̄гыт.
Сургутский район Фёдоровский па̄вылт ва̄т нупыл хо̄т яныгпа̄ла волонтёр хо̄тпа о̄лы. Та̄н рущ щирыл «волонтёры серебряного возраста» ла̄вавет. 
Ты хо̄тпат та̄нки ха­ла­нылт акваг нё̄тхатэ̄гыт. Тот та̄н «Добрососед­ст­во» ос «Алло, волонтёр!» нампа проектыт э̄лаль тотэ̄гыт. 
Ты ма̄хум ань пуссын ищхӣпыӈ утыл рӯпитаӈ­кве ха̄сэ̄гыт. Са̄всыр ка­сылыт о̄лыглан порат та̄н ва̄ти­хал но̄х-патыглэ̄гыт. Ань та̄н юн о̄лым интер­нет хосыт нэ̄пак ловинь­тан колн щалтсэ̄гыт, музейт суссылтапыт сун­сэ̄­гыт ос мо̄т са̄в пӯмащ ва̄р­маль ка̄салэ̄гыт. 
Мо̄т яныгпа̄ла ма̄хум ты ва̄р­мальн о̄с ханищ­тыяныл. Ты рӯпатаныл ма̄гыс па̄в­лыӈ мирн сака янытлавет.
Та хо̄тал пусмалтан ва̄рмаль урыл о̄с са̄в по­тыр о̄лыс. Округувт ты тэ̄ла щирыл рӯпата ём­щакв ва̄раве. Ань ма̄ янытыл та̄рвит а̄гм яла­санэ̄тэ ма̄гыс, са̄выӈпа̄лэ яныгпа̄ла э̄кват ос о̄йкат прививка ва̄рсыт. 
Ётыл э̄лумхо̄лас ты а̄гмыл ēмты ке, тавēн сака лю̄ль ат паты, кӯп­нит­нувег а̄гме мины. 
Округувт о̄лнэ яныг­па̄ла хо̄тпат Наталья Комарова ёт кит арыгтем щё̄с та̄нки проектаныл ос мо̄т са̄всыр рӯпатаныл урыл потыртасыт. 
Ма̄н, редакцият рӯпи­тан хо̄тпат, яныгпа̄ла ма̄хум о̄с янытлыянӯв: 
– Я̄тил, тыныӈ яныг­па̄ла ма̄хумаквет! Ма̄н на̄нан ты ялпыӈ хо̄талыл сымыӈыщ янытлыянӯв! О̄луп­сан э̄лаль акваг кӯпнитыг вос ēмты. Ня̄в­раманын, апганын ос рӯт ма̄хманын на̄н ляпанынт акваг вос о̄лэ̄гыт, вос нё̄тавēн, ӯргалавēн ос э̄руптавēн. Мӯтра хо̄т­паквет, са̄в та̄л пуста̄гыл э̄лаль о̄лэ̄н!
Николай МЕРОВ
