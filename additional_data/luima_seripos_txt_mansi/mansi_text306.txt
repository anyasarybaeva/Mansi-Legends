
Хус вēрыстат Нефтеюганск ӯсныл пусумлахтын ос ӯщлахтын ма̄ о̄лы наме«Юган». Ты ма̄ «санаторияг» ла̄ваве Санаторий пунсымēтэ па̄сныл ва̄т та̄лыг ēмтыс.
Тыт ма̄к матыр а̄гммос хо̄нтнэ лēккар а̄тим. Матарын ке а̄гмыӈ, тыг йинэ э̄лы-па̄лт хо̄т яныг лēккарыӈ ма̄т суссылтахтуӈкв э̄ри. Тыт а̄ртмын хурип пусумлан пищил (процедурал) ла̄вавēн. Хо̄ӈха ва̄тихал а̄гмыӈ, са̄всыр витаминаӈ ща̄ил айтавет, нēрыл тыттавет. 
Тур а̄гмыӈ, ка̄кв-полх а̄гмыӈ ма̄хум ингаляциял, тэ̄рпиӈ витуп ва̄ннал ва̄равет. Сыс а̄гмыӈ, ка̄т нак –са̄с нак а̄гмыӈ хо̄тпат сэ̄мыл исвēщал, магнитыл исылта̄вет. Солвалыл о̄с пусумлавет. Солвалыӈ колнак о̄лы, хо̄т солвалыӈ э̄пыл щё̄с охсакем лылтуӈкв э̄ри. 
Пуӈк а̄гмыӈ хо̄тпат матырмат орпыл пуӈканыл оргавет. Хо̄ӈхан укол э̄ри, уколыл о̄с ва̄равет. Са̄всыр массаж, гимнастика ва̄рнэ ма̄ о̄лы. Ня̄врамыт ма̄гыс ёнгын колнак, кон тай таса̄вит са̄всыр тахсан, тятялахтын, ха̄хталахтын ут ва̄рим о̄лы. 
Тэ̄нэ колнак яныг, са̄всыр тэ̄нутыл ёмщакв тыттавет, о̄лнэ колнакыт сыстамыт, телевизор, холодильник, ловтхатнэ ма̄ о̄ньщēгыт. Хӯрмит ос нилыт корпусыгт о̄лнэ ма̄хум тэ̄ӈкв мо̄т колн ялантэ̄гыт, наӈки тэ̄лал ялнэ коланыл коридорат о̄лы. 
Ӯщлахтын ос пусумлахтын нэ̄пак па̄влыӈ пӯльница па̄лыл миве, манос нас ёвтуӈкв о̄с ро̄ви. Ма̄нь ня̄врамыт тыг ат вивет, туп нила та̄лныл ос тыгыл янгыг о̄лнэ ня̄врамыт тыг кēтавет. Омат-а̄тят, о̄парищит, анēкват, пенсият о̄лнэ ма̄хум, н я̄ в р а м у р ы л  о̄л н э э̄кват, пусумлахтуӈкв ос ӯщлахтуӈкв ка̄сащан хо̄тпат тыг ёхтэ̄гыт.
Ӯщлахтын ма̄ сыстам во̄р кӣвырт о̄лы. Тыт пил о̄с тэ̄лы, ма̄хум такем са̄вни (пил) таим ё̄мыгтэ̄гыт. Лэ̄ӈныт, со̄врыт ха̄йтыгтэ̄гыт. 
С а̄ т  п у ӈ к  хо̄т а л т  л ē к к а р ы т  юв миныглэ̄гыт, та хо̄тал нэ̄матыр процедура а̄тим, ма̄хум нас о̄лэ̄гыт. Ӯщлахтын хо̄талытт хотталь ялнэ экскурсия ва̄раве. 
Итипа̄лаг йӣквнэ колнак пӯнсаве. Мо̄рсыӈыг э̄ р г ы н а р т и с т а т ёхталэ̄гыт. Тох акв хо̄тал Нефтеюганск ӯст о̄лнэ э̄ргын хум Агаев ёхталас, такем са̄в ёмас пēс ос йильпи хансым э̄ргыт нё̄тнэ̄г э̄ргыс. Ма̄хум маткем та хӯнтла̄сыт ос ка̄тпатта ра̄тсыт. Тох ты ма̄хум ӯщлахтэ̄гыт ос пусумлахтэ̄гыт. 
 
 
 
 
 
