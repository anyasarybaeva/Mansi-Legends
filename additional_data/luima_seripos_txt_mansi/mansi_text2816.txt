
Ты хурит Никоновыг э̄кваг-о̄йкаг по̄слым о̄лэ̄г. Тэ̄н Ханты-Мансийский район Кышик па̄вылт о̄лэ̄г. Э̄кватэ – ханты нэ̄, наме Антонина Николаевна. О̄йкатэ рущ – Василий Геннадьевич.

	Тэ̄лы оигпан порат тэ̄н са̄лыӈ та̄гыл Ханты-Мансийск ӯсн ёхталасы̄г, тыт рӯпитасы̄г. Ё̄рнкол тӯщталасы̄г, тит са̄лы ёт-тотыгласы̄г. Ӯст о̄лнэ ма̄хум са̄лыӈ суныл тотыгласагēн, яныгса̄т атпан солко̄ви ойтуӈкв э̄рыс. Хотьют са̄лы ёт по̄слахтуӈкв таӈхыс, та̄н о̄с олн ойтсыт.

	Антонина Николаевна такви урēтыл а̄нумн мощ потыртас. Тав оматэ хо̄тал нэ̄глын ēрныл о̄лыс, та ēрт о̄лнэ хантыт «пимские» нам о̄ньщēгыт, та̄н Пим я̄ ва̄тат о̄лэ̄гыт. А̄тятэ Октябрьский 

	районныл о̄лыс. Хотты ма̄т та хо̄нтхатсы̄г, акван-минасы̄г, Касум па̄вылн о̄лмыгтасы̄г, тот мощ о̄лсы̄г, тувыл Кышикн та ва̄нтлысы̄г.

	Антонина Николаевна о̄йкатэ̄нтыл са̄в та̄л па̄вылт рӯпитасы̄г. Тувыл пенсиян минасы̄г. Пыр-Ях нампа я̄ алгаль па̄вылныл атпанахтем  вēрыстат о̄лнэ ма̄ «родовой угодияг» хансыстэ̄н. Пēс порат тав омаге-а̄тяге тот са̄лы ӯрим о̄лсы̄г. Са̄лы ёвтсы̄г. Матах та̄л сыс са̄лыянэ̄н мощ са̄вмысыт. Ань хусахтем ул о̄ньщēг. Сака са̄в са̄лы о̄ньщуӈкв тот о̄с ат ро̄ви, ма̄ ат то̄вылхаты, мощща. Тэ̄н са̄лы ӯрнэ ма̄тэ̄н ляпат ма̄-во̄й но̄х-винэ нефтяной компания лё̄ӈх ва̄рсыт, ань та лё̄ӈх хосыт таса̄вит яныг ма̄шина тыгле-тувле та яласы. Ты та̄л ос «Сургутмебель» нампа компания рӯпитаӈкв тув ёхтыс. Та̄н тот во̄р яктэ̄гыт. Тувыл та лё̄х хосыт яктым нор-охсат Сургут ӯсн та тотыяныл. Ты лё̄ӈх ва̄рим па̄сныл таса̄вит хащта̄л мир тув та ёхтыс, са̄в браконьер-хо̄тпа нэ̄глыс. Са̄лыя-нэ̄н пӯсас коныпа̄лн та̄ртыянэ̄н те, са̄в са̄лы юв ат ёхты. Ты сылкат молях нуйхатнэ са̄всыр техника о̄ньщēгыт, са̄лы алапēгыт, та̄лтапияныл, тувыл та. Та̄наныл юил ня̄влуӈкв хунь патэ̄гын, та минэ̄гыт.

	Мо̄т та̄рвитыӈ ва̄рмалēн тамле. Са̄лы акв ма̄т те о̄ньщуӈкв, са̄лы-тэ̄п тот нёлолов-тем та̄л ат яныгми. Ос во̄р са̄грим ма̄т са̄лы-тэ̄п налымантем та̄л тот а̄тим. Тав сака ла̄щлакв яныгми, учёныит ла̄вēгыт, та̄л сыс акв сантиметраг ат яныгми. Ӯст рӯпитанэ̄тэ̄н урыл Антонина Николаевна тох потыртас: «Мо̄лты та̄л мēн са̄лыӈ та̄гыл Добрино нампа ма̄т рӯпитасмēн, ты ма̄ Ханты-Мансийск ӯсныл атпанахкем вēрыстат о̄лы. Тэ̄лы та ӯсыӈ ма̄т тӯйтэ акваг матыр лю̄ль утыл паргалтаве. Ты ут са̄лы тоӈх халн щалты, са̄лыянмēн ла̄гланыл та юи-па̄лт а̄гмыӈыт. Та̄н тӯйт акваг тэ̄гыт, ты лю̄ль утыл са̄лыян-мēн со̄рганыл а̄гмыӈыг ēмтэ̄гыт, тӣвраныл лю̄-лиг ва̄риянэ. 

	Мēн тувыл юв, мēнти во̄рмēн, ёхтысамēн, са̄лыт со̄рганыл ам пуссын сыстамтасанум. Амки ӯйхул лēккарыг о̄лэ̄гум, ва̄глум, со̄рганыл хумус сыстамтаӈкв э̄ри. Ань ос тыт ӯст рӯпитымēн, сымум татем ща̄рги – ань тах са̄лыягмēн а̄гм нупыл хартуӈкв та патэ̄г. 

	Туи порат ос пу-па̄пщитēв о̄лнэ урак ат мыг. Та̄н ань сака са̄вмысыт. Акв щёс ёхуланмēн пуссын юв-ва̄тсанэ. Лэ̄гыӈ утыл щар ат пилыс. Мо̄лты та̄л таса̄вит нэ̄ви-са̄лыянмēн ӯнттысыт, па̄сыгрищит яныгма
	сыт, мēн кон та та̄р-тысанмēн. Са̄выӈпа̄лэ пуссын ка̄тн-паттума-нэ. Акв матах па̄сыг туп хультыс. 

	 

	О̄йкатэ урыл потыр

	Тав о̄йкатэ Василий Геннадьевич Тюменский область Ишим ӯст самын патыс, тот яныгмас. Школа а̄стламе юи-па̄лт сельскохозяйственный техни-кумт ханищтахтас. А̄стластэ, тувыл Тюмень ӯсн э̄лаль ханищтахтуӈкв тēтвес. 

	Антонина Николаевна ос Салехард ӯсныл о̄с аквта порат тув тēтвес. Тот акван та минасы̄г. Потыртах-тасы̄г, Кышикн ялэ̄г, о̄йкатэ̄н тот ат те мӯсты, ювле ёхтэ̄г. Ань ханты па̄вылн та ёхтысы̄г, мощ о̄лсы̄г, тот та хультсы̄г. Та урыл Василий Геннадьевич сака пӯмыщ потыртас: 

	– Ам рущ, хотыл ва̄глум, хантыт хумус о̄лэ̄гыт. 1981 та̄лт ма̄нь па̄влыӈ ма̄н э̄квам ёт ёхтысум, татем ёмас ма̄хумаквет тот та о̄лэ̄гыт. Тыт та хультсумēн. Пēс ва̄рмаляныл, пēс наканыл пуссын ёмащакв ва̄ганум, ань соссаӈ мир о̄лупсал о̄луӈкв ханьщувласум, мо̄т щирыл о̄луӈкв воссыг ат вēрмēгум.

	То̄нт па̄влувт Николай Михайлович Лозямов о̄лыс, тав а̄нум щаквщуӈкв, ма̄щтырлаӈкв ханищтастэ, хӯлп хасуӈкв, камка ва̄руӈкв, матыр ва̄руӈкв те э̄ри, ам пуссын ха̄сэ̄гум. 

	Ань яныгпа̄ла хум хо̄тпа па̄влувт а̄тим. Ма̄нти яныгпа̄лаг та ēмтсӯв.Тонямн са̄лы ӯруӈкв ханищтавēсум. Во̄раяӈкве, хӯл алыщлаӈкве акваг 

	ялантэ̄гум. Ты та̄л лэ̄ӈнанув матрыг а̄тимыт, мо̄т ма̄н минасыт. Па̄кв о̄с мощща о̄лыс, та̄н понсуӈкв иӈ ат а̄лымасыт, па̄квтэ̄пинэт ёл та паттысаныл. Лэ̄ӈнытын ул нэ̄матыр тэ̄ӈкве, таима̄гыс мо̄т ма̄н та минасыт. Ха̄льнёхсыт тыт о̄с о̄лэ̄гыт, ты та̄л матрыг о̄с а̄тимыт. Ма̄н о̄лнэ ма̄в ляпат янгуит лё̄ӈханыл минас. Ня̄влын порат тыгле-тувле яласасыт.  Та лё̄ӈханыл ӯлтта ма̄шинат яласан лё̄ӈх ва̄рвес. Акв-тит во̄руй туп ты лё̄ӈх ӯлтта мины, мо̄таныт пилэ̄гыт, ань мо̄т нупыл лё̄ӈха-ныл хотталь та минас. Та̄н браконьерытн те хо̄нтавет, та̄ра ка̄тн та паттавет, нэ̄мхотьютн ат са̄литавет. 

	Ты пиным лё̄ӈх Сургутныл о̄вылтахты, Октябрьский район мус мины. Щар ма̄н о̄лнэ ма̄в ляпат ва̄рвес. Ань мо̄т ма̄ныл ёхтум сымта̄л-ма̄йтта̄л хо̄т-пат матыр товлыӈ уй ман во̄руй ка̄салыя-ныл, пуссын та алыя-ныл. Аквнакт Тоням ёт та̄н палтаныл ялсумēн, такос ля̄втсумен, та̄н мēнамēн хӯнтлуӈкв хунь патэ̄гыт. Сысы та минасамēн, воссыг хоталь ва̄рхатымēн. Хотмус э̄лаль о̄луӈкв э̄ри.

	Тамле ты ёмас хо̄т-паг Ханты-Мансийск ӯс ляпат о̄лэ̄г. Ӯсувт матыр ялпыӈ хо̄тал те ва̄раве, тэ̄н та̄ра тув та во̄вавēг. Мо̄т мирн соссаӈ о̄лупса та суссылтэ̄г.

	 

	Валентина Хозумова
