
Югорский университетт ань ма̄ньщи ос ханты ла̄тӈыл потыртаӈкве а̄гит ос пыгыт ат ханищтавет, тамле кафедраг хосат хот-вуйвесы̄г, таима̄гсыл ань соссаӈ ма̄хум тэ̄лы-таквс тамле ханищтахтын курсыт ва̄руӈкве номылматсыт. Ма̄ньщи ла̄тӈыл Дина Васильевна Герасимова а̄гит-пыгыт ханищтаӈкве патыс. Ханты ла̄тӈыл Евдокия Андреевна Нёмысова ма̄ньлат ма̄хум ханищтыянэ.
Тув та̄н Йильпи та̄л э̄лы-па̄лт атхатыглаӈкве патсыт. Ка̄сыӈ ӯщлахтын хо̄тал, сāт хо̄тыт хо̄талэ̄т, о̄влэ̄т ма̄ньщи ла̄тыӈ ханищтан хо̄тпат ёхталэ̄гыт ос та юи-па̄лт ханты ла̄тыӈ ханищтан ма̄хум атхатэ̄гыт. Ӯсыӈ ма̄хум хотьют ка̄сащи, пуссын тув ёхталаӈкве вēрмēгыт.
Акв ӯщлахтын хо̄талт тув ханты хум ёхталас — Андрей Миляхов. Тав Пермь ӯст самын патыс, ка̄тыл хурит по̄слы, ты кастыл тав ханищтахтас. Ань сосса мир о̄лупса урыл хурит по̄слы. Тув ёхталам хо̄тпатын такви хуриянэ урыл потыртас, ма̄ньщи ос ханты о̄лупсал сака пӯмщалахты.
Ам о̄с акв ӯщлахтын хо̄талт тув щалтсасум, тот венгр ма̄хум колнакн атхатыгланэ̄ныл. Та хо̄тал тит а̄ги ос акв ма̄ньлат хум ёхталасыт. Мария Маслакова Г.С. Райшев, хурит ка̄тыл по̄слын о̄йка, колт рӯпиты ос ЮГУт аспирантурат хӯрмит курсыт ханищтахты, тавēн научный рӯпататэ хаснэ ма̄гсыл ма̄ньщи ла̄тӈыт толмащлаӈкве э̄ри. Антонина Котомцева Серов ӯсныл ёхтыс, тав ЮГУт юридический факультет ханищтахты ос ма̄ньщи о̄лупсал сака пӯмщалахты. Хум ос А̄с-угорский театрыт рӯпиты. Тав ла̄ви, Ханты-Мансийск ӯст самын патыс, а̄тятэ ханты хум. Сергей Салтанов ла̄тӈе ат ва̄гтэ, хунь театранылт спектакль ханищтэ̄гыт, ханты ос ма̄ньщи ла̄тӈыл хансым ла̄тӈыт ат торгамтыянэ, таима̄гсыл тав тув ялантаӈкве тахмаяс.
Я̄тим ма̄хумаквет, на̄н о̄с тув ялантаӈкве те тахмаегы̄н, тот ка̄сыӈ ӯщлахтын хо̄тал субботат 308 колнакт аквхуйплов щё̄ст ма̄ньщи ла̄тӈыл ма̄хум ханищтавет ос титхуйплов щё̄ст ханты ма̄хум атхатыглэ̄гыт.
Ущлахтын хо̄талт са̄всыр хо̄тпат тув ёхталэ̄гыт. Дина Васильевна ла̄ви, рущ газетат рӯпитан ма̄ньлат нэ̄ Наталья Анадеева о̄с ёхталас, тав ма̄нь порат ма̄ньщи ла̄тӈēтыл ат потыртас, ань ханищтаӈкве патыстэ ос ёмщакв торгамты, то̄ва ла̄тӈыт ювле ла̄вуӈкве вēрми. Хотьют иӈ ат ва̄гтэ, вос атхатэ̄гыт ос Югорский унивеситетн вос ялантэ̄гыт.
