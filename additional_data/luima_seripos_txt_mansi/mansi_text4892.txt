
Ма̄ янытыл са̄всыр ялпыӈ хо̄талыт о̄лэ̄гыт. Яныг та̄квс э̄тпост акв яныг ялпыӈ хо̄тал янытлаве, рущ ла̄тӈыл ла̄ваве – «День народного единства». 
Ха̄льӯс район Саранпа̄вылт та хо̄талт ма̄хум о̄с мӯйлысыт, ты урыл нэ̄пак ловиньтан колт рӯпитан ма̄ньщи нэ̄кве Галина Николаевна Ларионова ма̄навн хансыс. Ань тав потре ловиньтэлы̄н.
– Ты ялпыӈ хо̄тал 2005 та̄л па̄сныл Россия янытыл янытлаве. Тав таима̄гыс ва̄рвес, ма̄н ань акв ляпат са̄всыр мирыт о̄лэ̄в, нэ̄мхотты мир ул вос лю̄камтаве, халувт пуссын юртыӈыщ вос о̄лэ̄в, ка̄сыӈ мир пēс ва̄рмалянэ, пēс наканэ э̄лаль вос тотыянэ. Ань ты йис о̄лнэ мирыт Россияв ма̄к Родинаг ты ла̄вияныл. 
Та хо̄талт библиотека-колувт па̄вылт о̄лнэ ма̄хманув акван ты атыгласанӯв. Ма̄н халувт сараныт, рущит, хантыт, башкирыт ос ма̄н, ма̄ньщит, о̄лсӯв. Ма̄нти супанув массанӯв, пуссын татем нё̄тнэ̄т о̄лсыт.
О̄влэ̄т ма̄н потыртасӯв, ты ялпыӈ хо̄тал манрыг янытлаӈкв патвес. Тувыл ёхтум ма̄хум ма̄гыс ма̄н са̄всыр пӯмащ ва̄рыгласӯв. Нэ̄квет матыр тэ̄нут ёт тотыгласыт. Хумус ты тэ̄нут ва̄раве манос па̄йтаве, ка̄сыӈув ты урыл я̄нас потыртас. Пасан ва̄рсӯв, ёт-тотум тэ̄нутанув пуссын пасанын ӯнттысанӯв, ща̄й айсӯв, тэ̄пъяласӯв. Тыщир ты ма̄н ты ялпыӈ хо̄талт мӯйлысӯв. Ка̄сыӈ хо̄тпан сака пӯмыщ тот о̄лыс.
Наска̄ссыг порслым хо̄тпат ка̄стысанӯв
Ты э̄лы-па̄лт ма̄н па̄влыӈ ма̄хум о̄с акван-атыгласанӯв, та хо̄талт наска̄ссыг порслым ма̄хум ка̄стысанӯв. Та пилыщмаӈ та̄лытт (1937-1938) порат Саранпа̄вылныл, Ма̄нья па̄вылныл, Я̄сунтныл, Хо̄рыӈпа̄вылныл, Сӯкыръяныл ос мо̄т ма̄нь па̄влытныл са̄в хум хо̄тпа хотталь тотвēсыт, порславēсыт. Ма̄нь па̄влыӈ ма̄т о̄лнэ ма̄хум то̄нт пуссын саваласыт.  
Ань нёлса̄т арыгтем та̄л ювле хультыс. Ос то̄нт рӯт та̄л хультум хо̄тпат та̄н ня̄враманыл, апганыл ты та̄рвитыӈ ва̄рмаль нэ̄мхуньт ат ёрувлыяныл. Петр Владимирович Анямов о̄патэ Степан Викторович Анямов урыл рущ ла̄тӈыл такви стихотворение хансум, атхатам мир э̄лы-па̄лт таве ловиньтастэ. 
Коми республикат Инта ӯст музей о̄лы, тот репрессия та̄лыт урыл са̄в потыр, са̄в хури атым о̄лэ̄гыт. Ань то̄ва хурит ты атхатыглам ма̄хумн суссылтасанӯв. 
Г.Н. Ларионова тēтум потре ма̄ньщи ла̄тӈыл Валентина ХОЗУМОВА хансыстэ.
 
