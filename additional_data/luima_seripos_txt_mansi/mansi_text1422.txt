
Николай Павлович Сянклин Ха̄льӯс район А̄нъя па̄вылт о̄лы. Тав О̄лттумп па̄вылт самын патыс. Ты яныгпа̄ла о̄йка ань пенсия-олн вуим о̄лы, хӯл алыщлы. Ам тав колэ̄н щалтапа̄лсум. Ты вēщкатыӈ хум такви о̄лупсатэ ос ща̄няге-а̄щаге урыл а̄нумн мощ потрамас. На̄н ты урыл э̄лаль ловиньтэ̄н.Николай Павлович оматэ Матрёна Николаевна 1924 та̄лт самын патыс. Анēкваге-о̄паге - Николай Ефимович ос Анна Ивановна Гоголевыг о̄лсы̄г. Нэ̄г-хумыг ат ня̄врам янмалтасы̄г: кит пыг, хӯрум а̄ги. Яныг пыгēн кулакыг ла̄ввес, 1937 та̄лт хотталь тотвес. Юв воссыг ат ёхтыс, Ханты-Мансийскат порславес. Китыт пыгēн а̄гмыл ēмтыс, пӯльницан пинвес. То̄нт торыӈ тэ̄рпи а̄тим о̄лыс. Таима̄гыс пусмалтаӈкве ат вēрмувес, юв кēтвес. Юн мощ о̄лыс, а̄тимыг ēмтыс. 

	Матрёна ма̄ньлатыг о̄лмēт матахмат та̄л Саранпа̄вылт о̄лыс. Ётылнув война о̄вылтахтаме э̄лы-па̄лт та̄н щēмьяӈ та̄гыл О̄лттумпын ва̄нтлысыт. Тот хӯл алыщласыт ос во̄раясыт. Пилыщмаӈ хо̄нт нак о̄вылтахтаме порат Матрёна са̄т-хуйплов та̄лэ ущты то̄влыс. 

	1941 та̄лт тав О̄лттум-пыт хӯл алыщлан ма̄т кассирыг рӯпитас. Тувыл ос хӯл пувнэ хо̄тпат палт бригадирыг паттувес. Па̄вылт о̄лум китхуйплов ос атхуйплов та̄л яныт а̄гит-пыгыт ёт хӯл алыщлас. Та̄нки картопка ва̄ӈныл хартыгласыт. Са̄всыр та̄рвитыӈ рӯпата аквъёт ва̄рсыт. 

	Та порат хӯл алыщлан бригада кӯщаиг Пётр Семёнович Вынгилев рӯпитас. Тоболдино па̄выл мус ла̄глыл яласасыт. Ювле ос яныг толгыӈ та̄гыл тӯпыл товим минасыт. Бригадат туп хӯрум яныгпа̄ла хум хо̄тпа о̄лыс. Ты Пётр Вынгилев, Михаил Гоголев (тав ётылнув Тоболдино па̄вылн а̄рпи ва̄руӈкве минас, я̄ӈк ёлы-па̄лн ра̄гпыс, а̄тимыг ēмтыс) ос Ефим Чалданов. Та̄н война порат тот ня̄врамыт ос нэ̄ хо̄тпат ёт хӯл алыщлым яласасыт.

	Тувыл О̄лттумпын акв о̄йка рӯпата щирыл ёхтыс, ля̄ххал тотыс. Тав хо̄нтлын нак оигпам урыл та̄нанылн ла̄выс. Матрёна Николаевна ты ля̄ххал ос э̄лы ма̄т хӯл алыщлан хо̄тпатн э̄лаль тотыстэ. Тох ты та порат ма̄хум война холам урыл хӯнтамласыт.

	Хо̄нтлын нак юи-па̄лт 1946 та̄лт Матрёна Николаевна хум ва̄рыс. О̄йкатэ Павел Кириллович Сянклин, О̄лттумп хум о̄лыс. Ань та па̄выл а̄тим. Яныг хо̄тпат потраныл щирыл, пēс порат О̄лттумпыт колхоз о̄лыс. Павел Кириллович тот ӯйхул янмалтан ма̄т бригадирыг рӯпитас. Та порат са̄в мис ос лув тот о̄щвес. 

	Павел Кириллович э̄кватэ хольт о̄с 1924 та̄лт самын патыс. Тав яныг хо̄нт порат хо̄нтлын ма̄н о̄с тотыглавес. Аквматнакт Курский Дуга ма̄т хо̄нтлуме порат ла̄глэ писаль ня̄лн сакватавес. Ты ва̄рмаль ма̄гыс верховный главнокомандующий тавēн янытлан нэ̄пак мис. Тувыл ос китынтыг ня̄лн сакватым юи-па̄лт 1945 та̄лт ма̄ньполь э̄тпост сувыӈ та̄гыл юв ёхтыс.  Хо̄нтлын нак оигпам юи-па̄лт тав нэ̄ тотыс. Э̄кватэ̄нтыл туп нила та̄л о̄лсы̄г. 

	1950 та̄лт сӯкыр э̄тпост О̄лттумпыт ма̄колыӈо̄йка мисыт таӈыртаӈкве ватаяхтас. Па̄влыӈ хум хо̄тпат писалиӈ та̄гыл таве юил койлыгтасаныл. Пупа̄пщикве палт нэ̄глысыт, о̄влэ̄т Павел о̄йка ё̄мыс, тав юи-па̄лэ̄т ё̄мум хум писале илттыг э̄л-то̄лматас. Ня̄лэ Павел сысэ̄н хо̄яс, ты та̄рвит ва̄рмаль щирыл тав а̄тимыг та ēмтыс.

	Та̄ксар о̄йка хо̄нтлын ма̄ныл ты кос лылыӈ та̄гыл юв ёхтыс, ос юн тамле накн та патыс. Со̄ль ла̄ваве, э̄лы лё̄ӈх ат на̄ӈки, хоты ма̄т хомле ēмтэ̄гын, хунь ва̄глын. Тав порсуме юи-па̄лт хус хо̄тал минас, китыт пыге самын патыс. Ты э̄лы-па̄лт тэ̄н э̄кватэ̄нтыл акв а̄ги ос акв пыг о̄щсы̄г, наме Николай. Ань ты урыл тав ты потыртас. А̄пщитэ 1996 та̄лт а̄тимыг ēмтыс. Яныг увщитэ Зина Павловна Ефимова ань тыг мус А̄нъя па̄вылт о̄лы.

	Николай атахкем 

	та̄лэ яныт о̄лыс, О̄лттум-пыт о̄лум колхоз лап-пантуӈкве патвес. Ма̄хум мо̄т па̄влытын ла̄кква-мингаласыт. То̄нт ты та̄н щēмьяӈ та̄гыл А̄нъя па̄вылн ва̄нтлысыт. А̄нъя колхозт ва̄т манос налыманкем мис о̄щвес. Пӯиннув яныг мискол ӯнлыс, ань тот туп харама̄ о̄лы. Хӯл алыщлан бригада о̄с са̄в о̄лыс, туп савыӈ хо̄тпа рӯпата та̄л ӯнлыс.

	Па̄вылт ла̄пка, ня̄нь ва̄рнэ кол, школа матыр-а̄ти пуссын о̄лыс. Николай А̄нъят са̄т класс а̄стлас. Тувыл нёлолов класс Ха̄льӯст а̄стластэ. Та юи-па̄лт ос техникумыт э̄лаль ханищтахтуӈкве ēмталас. Ос номтэ щирыл школан онтоловит 

	классыт ханищтах-туӈкве хультыс. Акв э̄тпос ханищтахтас, ка̄сэ та холас. Пормасанэ атсанэ ос ювле такви па̄влэ̄н та минас.

	Па̄выл совхозт акв та̄л рӯпитас. Тувыл ос Ханты-Мансийск ӯс училищан ма̄нь лēккарыг ханищтахтуӈкве минас. Фельдшер хо̄тпаг тот 

	ханищтахтас. А̄стламе юи-па̄лт ос армиян вуйвес. Кит та̄л тот лēккарыг лусытас. Юв ёхтыс, ты рӯпататэ щирыл ос Саранпа̄выл совхозн са̄лыт ӯрнэ ма̄н мо̄т лēккарыт ёт рӯпитаӈкве кēтвес. 

	Та̄н ё̄рнколаныл «Красный чум» намаим о̄лыс. Нилахкем та̄л са̄лыӈ ма̄хум пусмалтым нё̄рт яласас. То̄нт са̄лыӈ колытт са̄выӈпа̄лэ саран ос ё̄рн ма̄хум яласасыт. Бригадат туп акв-кит ма̄ньщи хо̄тпа о̄лыс. Ётыл тот рӯпитаӈкве по̄йтыс. 

	Николай Павлович рӯпататэ щирыл Ха̄льӯс район янытыл Ягрим, Кульпас, Кимкъясуй па̄влыт пӯльницатн, Саранпа̄выл са̄лыӈ колытн, Белоярский район «Нумто» нампа са̄лыӈ колытн ос Касум па̄выл са̄лыӈ ма̄хум пусмалтаӈкве ялантас. Та порат о̄лум соссаӈ ма̄хумн тав ёмащакв ва̄йвес. Аквматнакт аквъёт ханищтахтам юртэ са̄лыӈ колт ва̄щинтастэ. Та хум о̄с са̄лыӈ колт ма̄хум пусмалтым яласас. 

	Николай Павлович о̄лупсатэ сака пӯмащ, тав са̄в ма̄т яласас. А̄нумн таве хӯнтлуӈкве сака мӯстыс.

	 

	Николай 

	МЕРОВ
