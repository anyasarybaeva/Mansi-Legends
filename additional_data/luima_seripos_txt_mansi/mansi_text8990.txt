
Пēс порат ма̄хум хумус о̄лсыт, ты урыл са̄в нэ̄пакыт ань архив-колт о̄ньщавет. Тот колхозыт, совхозыт ос репрессия та̄лыт урыл са̄всыр нэ̄пакыт о̄лэ̄гыт. 
Саранпа̄выл ня̄врамыт «Исторический клуб» колн ялантэ̄гыт, тот Любовь Стаканован ханищтавет, та̄н па̄вла­нылт яныгпа̄ла хо̄тпат титыглэ̄гыт, хотьют ма­ныр номылматы, нэ̄пакн хансыяныл. Ань тӯя ӯщлахтын хо̄таланылт округ архив-колн рӯпи­таӈкве ёхталасыт. Ка̄сыӈ няврам такви ма̄гсылэ тема вис ос тащирыл э̄лаль рӯпиты. Та̄нти рӯпатаныл урыл та̄н тох потыртасыт.
Роман Семяшкин:
– Ам «Пионерия» урыл нэ̄пакыт ловиньтэ̄гум, пēс нэ̄пакыт са̄всыр э̄рнэ ва̄рмалит хо̄нтэ̄гум. Амти школамт «Движение первых» ма̄т кӯщаиг пēриявēсум, таима̄гсыл а̄нумн пионерыт урыл пӯмыщ матыр-а̄ти ва̄ӈ­кве. Тыт акв учёный хум доклад-потре хо̄нтыслум, тав хансы, ня̄врамыт а̄ти туп ханищтаӈкве э̄ри, та̄наныл халанылт нё̄т­хатым янмалтаӈкве э̄ри, та̄н яныгхо̄тпат ла̄тыӈ, ща̄нь-а̄щ ла̄тыӈ вос хӯнтлэ̄гыт. 
Максим Терентьев:
– Ам колхозыт урыл хансэ̄гум, таима̄гсыл пēс нэ̄пакыт Я̄сунт ос Хо̄сло̄х колхозыг урыл хо̄нтсум, ань 1953-54 та̄лыт сунсыглыянум, а̄нумн э̄рнэ потрыт амти палтум хансыянум. Я̄сунтыт В.И. Ленин нампа колхоз рӯпитас, Хо̄сло̄хт Большевицкий колхоз о̄лыс.  
Данил Терентьев:
– Ам акв хум о̄вылтыт потыр хансэ̄гум, тав наме – Всеволод Иванович Петухин. Сортыӈъят тавēн я̄нас памятник ва̄рим о̄лы, ам таима̄гсыл тисхатуӈкве патсум. Тот хӯрум памятник лю̄лēгыт – гражданский войнат хо̄нтлум хо̄тпат ма̄гсыл, яныг хо̄нтыт хо̄нтлам мирн ос ты о̄йкан. Всево­лод Иванович младший лейтенантыг о̄лыс. Тав насати «Дом инвалидов» колт тот о̄лум, тув са̄в хо̄тпа тотыглавēсыт. 
Артём Чекмазов:
– Ам потрум Ха̄льӯс школат урыл хансылум, тыт архивт 1919-21 та̄лыт школат рӯпитам хо̄тпат наманыл хо̄нтса­нум, ты онтолов хо̄тпа. Тох ла̄щ­лаквег э̄рнэ нэ̄пакыт ловиньтыянум, тис­хатэ̄­гум ос потрум хансылум.
Николай Фролов:
– Ам потрум тащир намтым о̄лы: «Репрессии 1930-40 годов Саран­паульской волости». Архивт нэ̄матыр сака ат хо̄нтсум. Ос тыт рӯпитан хо̄тпатын ам тит нэ̄па­кыл мӯйлуптавēсум, тот ма̄хум наманыл хансым о̄лэ̄гыт. Ты нэ̄пакыг хосыт потрум хансылум. 
Карина Ларионова:
– Ам миркол кӯщаит урыл потрум щё̄питылум. Хотьют рӯпитас, та̄н рӯ­пата та̄ланыл ос матыр э̄рнэ тэ̄лат хо̄нтэ̄гум. Архивт тамле карточкат о̄лэ̄гыт, тот хансым о̄лы, хоты кӯщаит хунь мирн пēриялвēсыт. Ты ам советский власть па̄сыл ос ань тыхо̄тал мус кӯ­щаит хо̄нтсум. 
Ярослав Исаев:
– Ам потрум тыщир намтыслум: «Колхоз им. К. Маркса в деревне Щекурья». Пēс нэ̄пакыт сунсыглым тамле пӯмыщ ва̄рмаль ловиньтасум, акв хум ялпыӈколт рӯ­питас, тав наме Василий Константинович Филип­пов. Хум тот старостаг о̄лыс, хунь советский власть коммунистыт ёх­туманыл порат тав то̄рум хот-тӯйтме. Ты коныпал ам нэ̄пакыт хо̄нтсум, тот хансым о̄лы – ты хум колхозт о̄с рӯпитас. 
Тит ма̄нь а̄гирищиг Ирина Ларионова ос Анна Вьюткина архив-колт о̄с мӯсхал щирыл рӯпитасы̄г. Ирина Я̄сунт па̄выл урыл нэ̄пакыт ловиньтас, ла̄ви, хо̄нтыс, хоты та̄лт ман­са̄вит хо̄тпа тот о̄лыс ос хумус нэ̄пак та̄ратан ва̄рмаль ва̄рыглавес.
Анна пēс порат ня̄вра­мыт хоталь ӯщлах­туӈкве тотыгла­вēсыт, та урыл такви потре хансытэ. Акв протокол-нэ̄пакт Голошубин хансум: туи порат Сӯкыръяныл ат ня̄врам, Саранпа̄вылныл о̄с матса̄вит ня̄врам Тобольск ӯсн ӯщлахтуӈ­кве вос тēтавет. 
Тох ты а̄гирищит-пыг­рищит пуссын сэ̄ръёрыг потраныл хансыяныл, ётыл тах конференция ва̄рыглэ̄гыт ос ма̄хум э̄лы-па̄лт тах ты урыл потыртэ̄гыт. Любовь Павловна Стаканова, кӯщаянылн, та̄н акваг хӯлтыглавет, нё̄тавет, таима̄гсыл та̄н ань тис­хатуӈкве ха̄сэ̄гыт. 
Галина КОНДИНА
