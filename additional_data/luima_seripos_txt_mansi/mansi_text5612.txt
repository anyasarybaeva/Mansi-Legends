
Ка̄тпаттамн ам а̄ӈкватэ̄гум – 
Тӯрыт, я̄т ам ка̄салэ̄гум,
О̄лнэ колум тот сусхаты,
Хо̄тал нё̄р тапа̄лн тӯйтхаты.
Са̄лы лё̄ӈх хосыт сӯсэ̄гум,
Са̄лы сун ам тот хо̄нтэ̄гум,
Морах пилкве татем са̄в,
Во̄ркве, пēс йис о̄лнэ ма̄в.
Ка̄тум сым ляпан пинтлы̄лум-Ща̄ньтем э̄рыг ам хӯлылум,
Ха̄птем йинэ суе о̄с,
Тувыл суйты посыӈ А̄с.
О̄пам ла̄тӈе сумылла̄лы,
Аквтоп а̄ращ посымла̄лы,
Ра̄тнэ ко̄йп суй хӯнтамласум, 
Ма̄-вит э̄рге ка̄саласум.
Ка̄тпаттан наӈ а̄ӈквата̄лэн…
Сымын ка̄тын пинумта̄лэ̄лн…

Ты стихотворение Алла Иштимирова-Посо­хова 2010 та̄лт хансыстэ. Тав та та̄лт Павел Тара­сович Костин ащо̄йкатэ номылматастэ ос тамле стих хансыс. Алла ла̄выс, тав ма̄ниг о̄лме порат ащо̄йкатэ̄н ка̄тпаттатэ суссылтастэ ос о̄йка тав щёрхиланэ урыл мо̄йт хольт тавēн потыртас. Ань ты потыр стихыг тав э̄лаль хансыстэ ос акв проект щё̄питас. Ты рущ ла̄тӈыл хансум стихе 16 финно-угор рӯт мир ла̄тӈыг толмащлавес ос пӯмыщ нэ̄пак та̄ратавес. Нэ̄пак суссылтан ма̄гыс ос ты рӯпата ва̄рум хо̄тпат урыл хӯнтлуӈкве Ханты-Мансийск ӯст о̄лнэ ма̄хум нэ̄пак ловиньтан акв колн во̄виньта̄лвēсыт. 

Та̄нки ща̄нь ла̄тӈаныл ва̄нэ хо̄тпат стихотво­рение толмащласаныл ос нэ̄пак ка̄сыӈ ло̄псын хоты хо̄тпатн хурит ка̄тыл по̄­слувēсыт. Ты ма̄хум на­маныл пуссын тот о̄лэ̄гыт. Тувыл ты нэ̄пак та̄ратан ма̄гыс рущ поэт Павел Черкашин ос учё­ный нэ̄ Дина Гера­си­мова э̄рнэ потыр о̄влэ̄т тув хассы̄г.
Ханты ла̄тӈыг ты стих Евдокия Нёмысован тол­мащлавес ос хури Ген­на­дий Райшев по̄­слыс, Све­тлана Динисламова ма̄ньщи ла̄тӈыг хан­сы­стэ, хури Али-Влади­слав Алеев по̄слыс. Мо̄т ла̄т­ӈыл хансум ос по̄слум хо̄тпат наманыл ань нэ̄пак ка̄­тыт пувнэ̄н порат тах ка̄салыянын ос на̄нки ловиньтыянын. Тот кит финно-угор мирыг ла̄тӈыл потыртан ма̄хум щар мощща хуль­тыс. Алла ань ты ла̄тӈыг ханищтан учёный хум Санкт-Петербург ӯст хо̄нтыстэ, наме Мехмет Муслимов. Тав водь ос ижор ма̄хум ла̄тӈыг ты стих толмащлаӈкве ка̄­сащас.

Ань тув атхатыглам ма̄хум то̄ва толмащлым стихыт ищхӣпыӈ ут хо­сыт хӯнтлысаныл. Тувыл та колт рӯпитан нэ̄ Галина Слегтина удмурт ла̄тӈыл стих ловиньтастэ, кит а̄гирищиг Алина Н. ос Света К. ма̄ньщи ла̄тӈыл хансум стих ловиньтастэ̄н. Евдокия Нёмысова такви тол­мащлам стихе ханты ла̄тӈыл ловиньтастэ. 

Алла «Загляну в свою ладонь» намаим нэ̄пак та̄ратан ма̄гыс такви олн ойтыс. Тав сосса ма̄хум ща̄нь ла̄тӈыт ханищтан та̄л кастыл ос финно-угор ма̄хум пуссын ак­ван-юрщхатнэ ос та̄к­сарыг э̄лаль о̄лнэ ма̄гыс ва̄рыстэ. Тув ёхталам ма̄хум пуссын ты нэ̄­пакыл мӯйлуптавēсыт. 

