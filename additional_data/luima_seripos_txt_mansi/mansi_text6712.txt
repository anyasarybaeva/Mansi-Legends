
Ма̄н яныг ӯсувт пēс нэ̄пакыт акван-атнэ окружной архив-колт пӯмыщ выставка суссылтаве, рущ ла̄тӈыл тох ла̄ваве – «Дадим больше рыбы Родине». 
Хӯл алыщлан а̄рталит урыл хансым са̄в пēс нэ̄пакыт ань архив колт о̄ньщавет, тот пуӈктотнэ ма̄ньщи хум хо̄тпат на­маныл хансымат. Хоты па̄влыӈ ма̄хум план молях то̄варттасыт, хотьюта­ныл но̄х-патыс, тот пус­сын хан­сым о̄лы.  
Самарово па̄вылт (пēс порат Ханты-Мансийск ӯс тох ла̄ввес) хӯлыт мо̄т тэ̄нутыг щё̄питан ма̄гыс са̄в колыт 1930 та̄лт ӯнт­тувēсыт. То̄нт Самароват о̄лум ма̄хум пуссын тув рӯпитаӈкв тēтвēсыт. 
Колыт ӯнттын хо̄тпат ёмас са̄грап ман йӣв сартнэ тēр сака хунь о̄щсыт. Яныг норыт во̄р­ныл ка̄тыл харттысаныл. Хотмус тох та колыт ӯнттысаныл – консерва ва̄рнэ кол, па̄нкат лап-пантнэ кол, тēр толтнэ кузница ос йив то̄тапыт ва̄рнэ кол. 
О̄влэ̄т консерва па̄нкат та̄н супыгхӯлныл ва̄рсыт. Та порат А̄с ос Иртыш я̄гт сака са̄в супыгхӯл о̄лыс, ляпат ӯнлын ма̄нь па̄влыӈ хум хо̄тпат та̄н хӯл алыщ­ласыт. Рыбо­комбинат колыт ӯнттум ма̄хум пуссын хӯл мо̄т тэ̄нутыг щё̄питан колн рӯпитаӈкв о̄с вуйвēсыт. 

1931 та̄лт титса̄т хо̄тпа тот рӯпитас, мо̄тыт 1932 та̄лт - атса̄т хо̄тпа, та юи-па̄л та̄лытт – акв со̄тыратем хо̄тпа. Та ма̄хум халт са̄выӈпа̄лэ мо̄т ма̄ныл тēтым хо̄тпат, спецпереселенцыт, рӯ­питасыт.
О̄влэ̄т та̄н ханищта­вēсыт, тувыл ущ хӯлныл са̄всыр мо̄т тэ̄нут ва̄р­сыт. Хӯл сахытныл, со̄р­гытныл мо̄йтак ос э̄люм па̄йтсыт. То̄ваныл хӯл пувуӈкв ханищтавēсыт, мо̄таныт ос хӯл яктысыт, солвалтасыт, са̄ритасыт. Хӯлтвēсыт, хумус па̄нкан хӯл пинуӈкв э̄ри. Та юи-па̄лт та̄н уральтавēсыт, ты рӯпата та̄н ва̄руӈкв ёмащакв ха̄сэ̄гыт ман а̄ти. 
Яныг хо̄нт о̄вылтахтан э̄лы-па̄лт кӯщаит пуссын ла̄ввēсыт, та̄н ма̄ньщи ос ханты хо̄тпат колхозн о̄с вос выганыл. Та юи-па̄лт округув янытыл ма̄нь па̄в­лыӈ ма̄тт хӯл алыщлан са̄в а̄рталит ва̄рвēсыт. 1939 та̄лт 313 колхозыт хӯл пувим рӯпитасыт. Ос 1943 акв та̄л сыс хо̄нт­лын ма̄н 501 со̄тыра хӯл па̄нка тēтвес. 

1944 та̄лт округув янытыл туп 90 со̄тыра э̄лмхо̄лас о̄лыс. Та̄н хала­нылт 22 со̄тыра хо̄тпа хӯл алыщласыт, 14 со̄тыра – ты нэ̄квет ня̄враманыл ёт рӯпи­та­сыт. Та̄н ущпыл­нэ̄г са̄в хӯл вос пувēгыт, са̄всыр мēталил ос олныл май­лувēсыт. 
Хӯл алыщлан ма̄хум халт са̄в хотпа «За доблестный труд в Великой Отечественной войне» ос «Герой социа­листического труда» мē­талил янытлавēсыт. Щар са̄в хӯл пувум а̄рталит олныл нё̄твēсыт. Война о̄лум нила та̄л сыс ма̄н округувт 940 со̄тыра центнер хӯл пуввес. 
Тох ты ма̄н ма̄вт хӯл пувнэ ма̄хум рӯпитасыт. Ань ты йист Ха̄льӯст рыбокомбинат лап-пант­вес, витыг тотвес. Сургут ӯст 1942 та̄л па̄сныл ань ты хо̄тал мус рӯпиты. Ханты-Мансийский рыбо­комбинат о̄с ёмащакв рӯпиты, акв та̄л сыс 120 тонна хӯл пувēгыт, са̄в­сыр тэ̄нутыг ва̄рияныл ос хо̄т-а̄ти тыналыяныл. 
Валентина УЗЕЛЬ
