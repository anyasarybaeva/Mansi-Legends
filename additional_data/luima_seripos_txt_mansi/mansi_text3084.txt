

	Та хультум э̄тпост Правительство кӯщаит ка̄сыӈ са̄тыт акван-атхатыгла̄лсыт ос са̄всыр ва̄рмалит урыл потыртасыт. Ты э̄лы-па̄лт са̄всыр ма̄т комиссиян атхатам хо̄тпат са̄кконын хансум тэ̄лат мӯсхалыг ханищтыяныл, хотталь-а̄ти а̄рталыяныл ос тувыл э̄лаль ма̄к ла̄тыӈ йильпииг о̄с щё̄питэ̄гыт. Тувыл са̄пранит кӯщаит хоты тэ̄лат ва̄руӈкве а̄лымасыт, маныр э̄лаль щё̄питаӈкве э̄ри, ты о̄вылтыт потыртэ̄гыт ос пуссын та̄к ла̄тӈыл хӯлтавет. 


		Щар о̄выл потранылт кӯщаит 2016 та̄л сыс округ бюджет олныт урыл ла̄тыӈ ва̄рсыт. Ань ты та̄л хо̄т э̄тпос сыс сака са̄в олн мори ат холтвес, ос сыресыр налогыт атнэ щирыл са̄в олн сэ̄лсыт. Тох ань 8,9 млрд. солко̄ви па̄рсыг ēмтыс. Наталья Комарова ла̄внэ̄тэ щи-рыл, ты олныт ма̄хум та̄рвит ва̄рмаляныл ёмщакв щё̄питан ма̄гыс мивет. Ты олныт государство па̄лыл щё̄пита̄лнэ мирн нё̄тнэ са̄всыр программат тэ̄лаг ва̄рнэ̄ныл ма̄гыс са̄в ма̄н кēтавет. Ос аквпа̄лэ олныт кӯщаит ма̄хум колыл ӯнттын манос ёвтын ма̄гсыл мыганыл тах. 

		Тох ань 4,6 млрд. солко̄ви колыт ӯнттын щирыл та̄стысыт, тыгыл хо̄тса̄т со̄тыра миллион солко̄ви ма̄ньлат щēмья ма̄гыс миве ос 200 миллион солко̄ви соссаӈ ма̄хум ма̄гыс миӈкве ла̄всыт. Ты коныпал ма̄хум та̄нки ӯйхулыт о̄щнэ, тэ̄пкананылт матыр ӯнттын ма̄гыс, бизнес тэ̄лат ос са̄всыр спортивный тэ̄лат э̄лаль тотнэ щирыл олныл о̄с мощ нё̄тавет. Тувыл округ янытыл машинал яласан лё̄ӈхыт щё̄питан ма̄гсыл акв миллиард солко̄ви Югра дорожный фондын мивет ос ты коныпал ӯсанувт ос па̄вланувт лё̄ӈх ва̄руӈкве 955 миллион 889 со̄тыра  солко̄ви холтэ̄гыт.

		Тувыл «Сотрудничество» 2016 та̄л кастыл щё̄питам программа палт о̄с йильпи ла̄тыӈ хӯлтвес. Тот Югра ма̄вт са̄в ня̄врам янмалтан щēмьят олныл ойтнэ ос колыл минэ пēнтсыл то̄рум ма̄гыс ма̄л вос мивет. Ос ты ма̄наныл та̄нки палтаныл хансуӈкве вēрмияныл, нэ̄матыр олн ойтуӈкве ат э̄ри. 

		Наталья Комарова ты о̄вылтыт ла̄выс: «2016 та̄лт ты программа рӯпитан щирыл 150 миллион солко̄ви та̄стым о̄лыс. Тамле щēмьят сертификат-нэ̄пакыл майлувēсыт. Ань са̄в ня̄врам янмалтан щēмьят ос кит миллиард 282 миллион солко̄ви э̄лаль нё̄твēсыт. Тыгыл кит со̄тыра арыг щēмьят кол ӯнттын ма̄ ло̄мтыл миӈкве ро̄вēгыт тах. 

		Мо̄лты та̄л 173 тамле щēмьят ма̄ ло̄мтыл майвēсыт. Правительство па̄лыл щё̄питан программат ма̄н пуссын тэ̄лаг ва̄риянӯв». 

		Мо̄т кӯщаит тамле э̄рнэ ва̄рмалит ёт о̄с ка̄сащēгыт ос мӯсхалыг рӯпитэ̄гыт.

		 

		Тамара Мерова

 
