
Ханты-Мансийск ӯст «Ма̄-вит ос Э̄лумхōлас» нампа музейт йильпи суссылтап о̄вылтавес, тав «Дом и Космос» ла̄ваве. 
Ялпыӈ ма̄т, пӯрлахтын ма̄т учёный хум Измаил Гемуевн хуньт атум пу­пыг та̄глыт, койпыт, ща̄­лыголн а̄ныт, пормасыт суссылтавет. Ōйка о̄лыс те, нёлса̄т та̄лэ то̄влынув, тав лӯима̄в янытэ̄тыл яласастэ.
Тав ма̄ньщит ос хантыт пӯрлахтын ма̄нылт о̄лум пупгыт сунсыглас, по̄с­лыс, то̄ва та̄глыт ёт ви­санэ, ань ты суссылтапыт так­тала­вет. 
Пēс порат пупганув по̄х хо̄тпан сунсыглаӈкве щар ат ро̄выс, ань пупга­нув супаныл, сахияныл, тēнтаныл ос мо̄т та̄гла­ныл тыг та тотымат. 
Ма̄н ты ма̄гыс номта­нув сака савалэ̄гыт, тувле нупыл а̄ӈкватаӈкве щар пилэ̄в ос учёныит ла̄вē­гыт, мо̄т мирыт халт нэ̄м­хотьют пӯрлахтын ма̄т тох ат ва̄ри, тыи ха­нищ­таӈкве та̄на­нылн ты пӯм­щиг о̄лы. 
Аркадий Бауло, этно­граф ос археолог хум, ма̄ньлат та̄гыл И. Гемуев ёт рӯпитас, хо̄т-а̄ти тав ётэ яласас, ма̄н сосса мир о̄лупсав ёмщакв ханищтастэ ос ва̄гтэ. 
Выставка о̄вылтым порат тав Новосибирск ӯсныл ёхталас ос такви ты урыл потыртас: 
– Тыт ма̄н ка̄сыӈ мир пормасаныл я̄нас атса­нӯв – Сакв ма̄ньщит, Та̄гт ма̄ньщит, Шурышкары ма̄ хантыт, Саня хантыт. Та̄наныл ла̄кква-уртым пинсанӯв ос тагатасанӯв. Тыт сака пēс маснутыт о̄лэ̄гыт. Акв алпи маснут «камзол» ла̄ваве, ты нёлоловхуйплов нотыт, хунь Екатерина II хо̄ныг о̄лыс, то̄нт тамле маснут са̄лтатыт о̄щсыт. Ты маснут ханты пупгын мастым о̄лыс. Тувыл тыг тотвес. 
Ам номсынэм щирыл, лӯима̄ янытыл ма̄ньщи ос ханты мирыг тэ̄н культуранэ̄н щар нё̄тнэг ос ёмасыг о̄лэ̄г, таил ма̄н акваг о̄ща­тахтыглэ̄в. 
Ань йист мирыт пус­сын акван-тэ̄лыгласыт, ам сосса ма̄хумн таи ла̄вуӈкве таӈхēгум – пēс йис о̄лупсаныл хот ул вос ёрувлыяныл, ка̄тыл ма­тыр-а̄ти вос ва̄рēгыт, то̄р­ныл, са̄сныл вос ю̄нс­хатэ̄гыт, пēс ма̄хманыл хольт вос щаквщēгыт. 
Пупганыл ма̄гсыл та̄нти вос ю̄нтэ̄гыт, та̄с маснут ла̄пкат ул кос ёвтэ̄гыт, та̄нти ка̄тыл ва̄рнутаныл э̄рнэгнув о̄лэ̄гыт. Пēс ма̄хум пуссын хорамыл та̄нти ю̄нтсаныл.
Суссылтан колнакт атвосыл овумлаптым ӯйхул хурит о̄лэ̄гыт. Тот лув, охсар, лӯлы, ялпыӈ­ӯй, матырсыр хӯл ос мо̄т хурит пинымат, та̄наныл ма̄хманув мулыса̄м нор­мат о̄щсаныл манос пӯр­лахтын ма̄т ӯран тотса­ныл. 
Ла̄вēгыт, то̄ва порат лӯлы хотмус хӯлупн пēрхаты ос тот ӯсы, тамле товлыӈ ӯй ма̄ньщитн алуӈкве ат ро̄ви. 
Таима̄гыс та хо̄тпа лӯлы хури ат­восыл ва̄ри ос мулыса̄м норман та пинытэ, по̄йк­щи, нэ̄матыр лю̄ль нак тав ётэ ул вос ēмты. 
Пēс порат э̄лумхо̄лас а̄гмыл ēмты ос тав ня̄йт хо̄тпан ла̄ваве, лув манос мо̄т ӯйхул тавēн алуӈкве э̄ри, пусмынэ̄т мус рӯтанэ тав пēнтсылэ лув хури атвосыл ва̄рēгыт ос мулыса̄мн пиныяныл, то̄ват ӯран тотыяныл. Āгмыӈ э̄лумхо̄лас пусми те, тав йирыг лув та алы. 
Мо̄т матыр тэ̄лат ма̄гсыл о̄с улпыл тамле хурит ва̄рыглавēсыт, ка̄сыӈ ма̄т о̄лнэ ма̄хум ос та̄нти щи­рыл о̄лэ̄гыт, та̄нти щирыл матыр-а̄ти ва̄рыглэ̄гыт, пуссын аквхольт хунь о̄лыглы. 
Учёный хум ла̄тӈе щирыл, пēс порат ма̄х­манув хунь пӯрлахтын канын ялсыт, Мир-суснэ-хум пӯрламаныл порат, тав луве лю̄льсан ма̄гсыл ма̄ тармыл нила ща̄лы­голн а̄ны ӯнт­тала­сыт, тав лувēн нас ма̄ тармыл та̄р­тахтуӈкве ат ро̄выс. 
То̄румныл ёлаль та̄р­тах­тынэ̄т порат туп ты а̄ныт тармыл тоӈ­ханэ̄тыл вос лю̄ли, ма̄ тармыл ат ро̄ви. Тох ты ма̄хманув пупга­ныл, Ōтыраныл сака ӯр­га­ласаныл. 
Таима̄гсыл пӯр­лахтын ма̄нылт ща̄лыголн а̄ны о̄щсыт, тананыл та̄н ос хōтыл ёвтыгласыт. 
Округ культура депар­таментыт кӯщаиг рӯпитан хум Артур Латыпов о̄с ты суссылтапын ёхталас, тав ла̄выс: 
– Пӯрлахтын ма̄ныл тотым таса̄вит пормас ам о̄выл щёс ка̄саласум, ты суссылтап тохи ла̄ваве «Кол ос То̄румхар». 
Ам ва̄глум ос акваг ла̄вēгум, ма̄ньщи ос ханты мир куль­тураныл сака ём­щакв ӯрга­лыяныл, пēс йис ма̄хманыл хольт матыр-а̄ти ва̄гыт ос хот ат ёрувлыяныл. 
Та̄н мощщаг хультум мирыт кос, ос та̄нти о̄лупсаныл, пēс йис ва̄рмаляныл ӯргалым о̄ньщияныл. Тамле ялпыӈ пормасыт нэ̄мхо̄т воссыг ат суссылтавет, туп тыт ма̄н ма̄вт, ма̄н музеювт та̄н о̄лэ̄гыт. Тыг ань са̄в хо̄тпа э̄лыл ёхталаӈкве тахмаēгыт.
Этнограф о̄йка Измаил Гемуев рӯпитам ма̄хманэ ёт ювле хультум нотыт 1980 та̄лыт порат ма̄н ма̄в янытыл яласасыт, са̄выӈпа̄лэ та̄н туи порат я̄ хосыт ёхталасыт, ма̄нь па̄влыт пуссын яласаса­ныл, хоты пӯрлахтын ма̄т о̄лсыт, пуссын уральта­саныл. 
Та порат по̄слым хурит выставкат норыт онтсыл ханэ̄гыт. Тот Т.И. Номин э̄кватэ̄нтыл, А.Д. Хозумов, Хо̄рыӈпа̄выл о̄йка, по̄с­лым о̄лэ̄гыт. 
Алексей Дмитриевич па̄влэ̄т юи-о̄выл ня̄йт хум о̄лыс, ла̄вēгыт, тав турманкол ва̄рыглас. Та пора яныгпа̄ла ма̄хум рущ ла̄тӈыл ёмщакв потыртасыт, учёныит та̄нанылныл са̄в потыр хассыт ос нэ̄пакыг та̄ра­та­саныл. 
Тыт суссылтапыт таса̄­вит ю̄нтым ялпыӈыт ханэ̄гыт, та̄наныл хуньт нэ̄квет ю̄нтсыт. 
То̄нт та­щирыл ва̄рыг­лавес: ня̄йт хо̄тпа хо̄н­тытэ, хотьютын ялпыӈ ю̄нтуӈкве э̄ри, тувыл та нэ̄ та ю̄нты, нас тох ты ва̄рмальн ат вуйхатыгла­сыт, ат ро̄ви. 
Наталья Фёдорова, искусствовед нэ̄, ла̄выс: 
– Ты э̄лы-пал ам мо̄т сус­сылтапыт акв-тит тамле пормас ка̄сала̄лсум ос тыса̄вит ам нэ̄мхо̄т ат ва̄­щинта̄лсум, ты щар ма̄к сака тыныӈ сус­сылтап, тыт таса̄вит ялпыӈыт сус­сылтавет. 
Ты а̄ти нас пормасыт манос маснутыт, ты пӯр­лахтын ма̄ныл пупыг та̄глыт ос колалат о̄щнэ ял­пыӈыт тыг атвē­сыт. Ань ма̄щтыр нэ̄квет нас мас­нутыт, о̄щнутыт ю̄нтэ̄гыт, тамле ялпыӈ хосат та̄гыл нэ̄мхотьют ат ю̄нты, ам хӯлыгласлум, таве нас тох ю̄нтуӈкве ат ро̄ви. 
Ка̄сыӈ та̄гыл хотты пупыг ма̄гсыл ю̄нтаве, ва̄им ка̄сыӈ па̄вылт манос ма̄т та̄нти щирыл ва̄руӈ­кве э̄ри. 
Пēс порат ня̄йт хум ю̄нтнэ нэ̄ хо̄нтытэ ос тав рӯпитаӈкве та ӯнты. Нас тох ат вуйхатыгласыт, туп хӯлтнэ̄ныл юи-па̄лт ущ ю̄нтсыт. 
Ань искус­ст­во­ведыт ос этнографыт ла̄вēгыт, хосат та̄гыл нэ̄м­хотьют тох ат ю̄нты, улпыл тах хот та ёрувлахты. Ня̄йт э̄лумхо̄лас а̄тим, нэ̄мхотьют ат хӯлтхаты, ты нак туп нэ̄пакыт хан­сым тах та хульты. Ма̄щ­тырыг ю̄нсхатнэ нэ̄квет о̄лэ̄гыт кос, ос хӯлты­глах­тын ня̄йт а̄тим. 
Мирн ва̄нэ археолог ос этнограф хум Аркадий Бауло ма̄ньлат па̄сыл Измаил Гемуев ёт аквъёт рӯпитасыг ос яласасыг. Тав ла̄тӈе щирыл 1980 та̄лыт юи-па̄лт йильпииг ю̄нтым ялпыӈ тав воссыг нэ̄мхōт ат хōнтыглас.
Хум ань ла̄ви, учёныит яныг рӯпата ва̄рсыт, ял­пыӈ ма̄т ос пӯрлахтын ма̄т урыл са̄в нэ̄пак та̄ра­тасыт. 
То̄ва ма̄хум ва̄им ла̄­вēгыт, ты ялпыӈыт хо̄т-а̄ти мирн такталаӈкве ат ро̄ви, ос тав ла̄ви, та̄н ат те по̄­с­лысаныл, нэ̄пакн ат те хассаныл, тох вōрт ёл та патнувыт. 
Ань пӯрлахтын ма̄т са̄выӈпа̄лэ нэ̄мхотьютн ат уральтавет, мо̄рсыӈ ма̄т йильпииг ва̄равет. То̄ва пӯрлахтын ма̄т щар лап-яныгмавēсыт, па̄влыт та̄тлаг ēмтэ̄гыт, нэ̄мхотьютн уральтаӈ­кве. 
Хуньт тах ня̄врамыт туп нэ̄пакыт хосыт ты урыл ва̄ӈкве патэ̄гыт. 
Галина КОНДИНА
