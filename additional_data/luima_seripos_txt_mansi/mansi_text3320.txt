

	Округ мирколт Ирина Астапенко гражданский служба департамент кӯщай нэ̄ ля̄ххал тотнэ хо̄тпат ёт ва̄щиньтахтас. Ос нэ̄ та̄нанылн коррупция урыл потыртас. Коррупция – тыи хунь кӯщаит хотты хо̄тпаныл та̄нки ма̄гсыланыл олн манос тыныӈ мӯйлупса сытамыг во̄вēгыт. Ань ты йист то̄ва яныг кӯщаит матыр нё̄тмил ва̄рнэ̄ныл ма̄гыс мо̄т хо̄т-паныл олн, тыныӈ мӯйлупса тӯлмахыл во̄вēгыт. 

	Округувт тамле ва̄рмалит та̄рапаттын ма̄гыс я̄нас комиссия рӯпиты. Тот са̄всыр ма̄т рӯпитан хо̄тпат акван-атыглавет, тувыл пуссын тэ̄лат губернатор нэ̄ Наталья Комарован уральтавет. Кӯщаиг рӯпитаӈкве патхатам хо̄тпат коррупция тэ̄лат о̄вылтыт та̄ра ла̄вавет, та̄н вос ва̄гыт ос нэ̄матыр лю̄ль ул вос ва̄рēгыт. 

	Ирина Анатольевна ла̄вме щирыл, округ янытыл тамле ва̄рмаль са̄в ат ēмталы. Мо̄лал хӯрум со̄тыра ма̄хум анкета щирыл китыглавēсыт, ос таи та̄ра-патыс: 87% хо̄тпат нэ̄мхотьютн олн ат ойтыгласыт ос та̄рвитаныл по̄ханпаттуӈкве кӯщаитн нас нё̄твēсыт. Мо̄т 8% хо̄тпат олн ойтуӈкве манос мӯйлупса миӈкве ла̄выглымат. 

	Кӯщай такви рӯпататэ̄ныл по̄хан мины ке манос мо̄т ма̄н о̄луӈкве ва̄нтлы ке, тав кит та̄л иӈ уральтаве. Лю̄ль нак хо̄нтаве ке, та̄ра полициян э̄лаль уральтаӈкве патаве. Округув  тамле накыт мо̄рсыӈыг о̄лыглэ̄гыт, аман ла̄тыӈ хӯнтлэ̄гыт, аман пилэ̄гыт. 

	 

	Тамара 

	Мерова
