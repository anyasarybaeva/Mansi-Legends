
Мо̄лты та̄л оигпан ляпат соссаӈ ма̄хум ма̄гыс рӯпитан депутатыт Ассамблеяныл хус та̄лэ то̄влуме кастыл конференция ва̄рыгласыт. То̄нт кӯщаит ос мӯй хо̄тпат са̄всыр тэ̄лат о̄вылтыт потыртасыт.

	Ань то̄ва хансым са̄кконыт хумус рӯпитэ̄гыт ос маныр э̄лаль ва̄руӈкв э̄ри, ты урыл Надежда Алексеева потыртаӈкве во̄выглавес. Тав округ Дума хӯрмит ос атыт созывыт депутатыг рӯпитас, таима̄гыс са̄всыр ва̄рмалит ва̄нэ̄г о̄ньщиянэ.

	Надежда Алексеева о̄влэ̄т э̄лы ма̄ныл ёхтум соссаӈ хо̄тпат ёт пащалахтас ос ла̄выс, ты та̄н хсытаныл, та̄н пēс ма̄хманув о̄лупсаныл э̄лаль тотнэ ма̄гыс округув такви нам о̄ньщи. Мо̄т мӯй хо̄тпатн пӯмащипа ла̄тыӈ ла̄выс, та̄н по̄хат ат о̄лэ̄гыт, соссаӈ мирыт о̄лупсаныл ӯргалыяныл ос матыр нё̄тмил ва̄рēгыт.

	Тувыл тав э̄лаль тох потыртас: «На̄н ва̄глын, соссаӈ ма̄хум о̄лупсаныл ӯргалан, пēс накыт э̄лаль тотнэ ма̄гыс ма̄н аквхуйплов са̄ккон о̄ньщēв ос та̄н пуссын ёмасыг, ма̄кыг рӯпитасыт. 2001-2006 та̄лыт сыс са̄лы янмалтан урыл са̄ккон, пēс ма̄хманув йис та̄гыл о̄лнэ ма̄т, пēс накыт э̄лаль тотнэ ос факторият урыл са̄кконыт щё̄питасанӯв.

	Та юи-па̄лт «родовой общинат» ос «территории традиционного природопользования» нампа йильпи са̄кконыт хансуӈкве патсӯв. Ань округувт 475 тамле ма̄ о̄лы, та̄н миркол кӯщаитн реестр-нэ̄пакн хасвēсыт. Та ма̄т нила со̄тыра атса̄т са̄вит соссаӈ хо̄тпат о̄лэ̄гыт, пуссын аквъёт яныгса̄ткем щēмьят тот ловиньтахты. Та̄н — ма̄н со̄тув, та̄н пēс йис о̄лупсаныл, ща̄нь ла̄тӈаныл ма̄навн ӯргалаӈкве э̄ри ос та̄н ма̄гсыланыл ма̄н ты воритотэ̄в.

	Яныг ӯст, па̄влыӈ ма̄т о̄лупсав аквхурипаг ат о̄лы. Ӯсыӈ хо̄тпат акваг мо̄т щирыл о̄луӈкве таӈхēгыт. Са̄внув  олн сэ̄лнэ ма̄гыс ма̄-во̄й но̄х-винэ ма̄ кинсэ̄гыт. Государственный Думат ма̄н хансыглам 145 округ са̄кконув «О территориях традиционного природопользования регионального значения» 12 статьят то̄ва ла̄тӈанув мо̄т щирыл хансымат ос та юи-па̄лт округ па̄лыл ӯргалан тэ̄ланув ёл та по̄илттавēсыт.

	Матыр о̄лтул тотнэ ма̄гыс проект-нэ̄пакыт щё̄питан порат норма щирыл уральтан ла̄тӈув хот-щуртумтымат. Та юи-па̄лт кос хотыл ёхтум ма̄хум округн ма̄-во̄й но̄х-винэ ма̄гыс ёхтэгы̄т ке, тув та̄ртавет, ма̄н та̄наныл уральтаӈкве ат вēрмиянӯв. Государство па̄лыл ма̄-во̄й но̄х-винэ ма̄гыс лиценция-нэ̄пак ка̄тыт о̄ньщегы̄т ке, округ кӯщаянув нэ̄матыр ла̄вуӈкве о̄с ат вēрмēгыт. Та̄н соссаӈ ма̄хманув о̄лнэ ма̄т ма̄-во̄й но̄х-виӈкве патэгы̄т ке, кос мо̄т ма̄ па̄ӈктэгы̄т — та̄н ань федеральный са̄кконыт па̄лыл ӯргалавет.

	Китыт лю̄ль ва̄рмалиг таи о̄лы, 2014 та̄лт ва̄ти хо̄тал э̄тпос 28 щислат 406 федеральный са̄кконытыт аквтох поправкат хасмыт. То̄нт соссаӈ ма̄хум о̄лнэ ма̄наныл ос тот пēс накыт э̄лаль тотнэ тэ̄лат щё̄питан са̄кконыт, о̄влэ̄т хансым «природоохранные объекты» мо̄т ла̄тӈыл хансымат — «особо охраняемые территории». Ань та щирыл хантыт, ма̄ньщит ос ё̄рныт та̄нки о̄лнэ ма̄наныл ма̄гыс аргēн воритотуӈкв о̄с ат вēрмēгыт.

	Таквсы округ Думан мо̄т депутатыт пēриявēсыт, ма̄н номсэ̄в, та̄н ётаныл ёмщакв рӯпитаӈкв патэ̄в. Йильпи щё̄питан са̄кконыт ма̄кыг пирмайтавет ос та̄н щиранылт о̄луӈкве тах патэ̄в. Соссаӈ ма̄хум та̄нки уполномоченный хо̄тпа вос о̄щнувыт, государство па̄лыл са̄внув нё̄тмилыл вос ва̄равет, а̄гиянув-пыганув номтыӈ хо̄тпаг вос ханищтавет ос ма̄-вит ӯргалан экспертиза ва̄рнэ са̄ккон вос о̄лнув.

	Соссаӈ мир ёмащакв о̄лнэ̄ныл ма̄гыс щё̄питан са̄кконыт государство па̄лыл кӯщаитын уральтавет ос тувыл депутатытн пирмайтавет. Та̄н «О гарантиях прав КМНСС и ДВ», «Об общинах КМНСС и ДВ», «Территории традиционного природопользования федерального значения» российский са̄кконыт щирыл аквтох а̄рталавет ос ка̄сыӈ хансым ва̄рмаль вуянтыяныл».

	Ма̄н номсэ̄в, та̄н мощ сымыӈыг вос о̄лнувыт, ма̄-во̄й но̄х-винэ ма̄гыс ма̄-витув янытэ̄т па̄ӈктаве, я̄т тув то̄сэ̄гыт, хӯлыт, ӯйхулыт порсэ̄гыт. Тыи туп соссаӈ ма̄хманувн лю̄лиг хунь ēмты. Ма̄н э̄лаль о̄лнэ посыӈ хо̄тал кинсуӈкве акваг патэ̄в.
