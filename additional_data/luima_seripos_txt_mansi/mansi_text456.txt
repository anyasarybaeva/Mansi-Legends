
Сургут ӯст соссаӈ хо̄тпат ос ма̄-во̄й, газ но̄х-винэ ма̄т рӯпитан ма̄хум сапра̄ни ва̄рыгласыт, та̄н тот са̄всыр ва̄рмаль урыл потыртасыт. Аквта порат округувт са̄лыт янмалтан урыл потраныл о̄лыс. Ветеринарыг о̄лнэ нэ̄ Н.В. 
Ососова такви рӯпататэ урыл 
потыртас. Наталья Владимировна округувт ӯйхул пусмалтан ва̄ӈын кӯщаиг ос государственный инспекторыг рӯпиты. 
Тав ла̄выс: «2012 та̄л порат округув янытыл налыман нупыл са̄т со̄тыра са̄лы о̄щвес. 
Тӯяг са̄лыт ӯнттуманыл юи-па̄лт хо̄т со̄тыран пӯӈ са̄внувег ēмтыс. Щар ма̄к манса̄вит, нэ̄мхот-ты порат ёмщакв ловиньтаӈкв ат вēрмаве. Са̄в са̄лыт та̄нтирот,  ӯльнаг яласэ̄гыт. Юи-о̄выл ат та̄л сыс са̄лыянув бруцеллёз-а̄гмыл ха̄хтувēсыт. 
Ма̄н, ӯйхул ӯргалан ма̄хум, та а̄гм хотыл ёхтыс, уральтаслӯв. Са̄выӈпа̄лэ ты ма̄-во̄й ос газ ёт рӯпитан ма̄хмытн тотнэ комбикормыныл ты а̄гмыл са̄лыянув ха̄хтувēсыт. Та сыртэпыл 
тыттын са̄лыт нё̄вляныл ос тēлпаныл тамле атыӈыг ос ёмасыг ат ēмтэ̄гыт. 
Хо̄т ань ма̄-во̄й ос газ но̄х-винэ ма̄хум рӯпитэ̄гыт, тот са̄в мосыӈ са̄лы о̄лы. Са̄выӈпа̄лэ мосыӈ са̄лыт Сургутский ос Нижневартовский районыг халт о̄ньщавет. 
А̄гм та̄л, нё̄вляныл сыстам са̄лыт Ха̄льӯс ос Белоярский районыгт ха̄йтыгтэ̄гыт. Та ма̄т яласан са̄лыӈ ма̄хмыт ка̄сыӈ таквс са̄лыяныл ловиньтавет ос тēлпаныл уральтаӈкве вивет. Ва̄гталнув са̄лыяныл, ма̄нь па̄сыгрищаныл ос са̄лыӈ а̄мпа-ныл тэ̄рпиӈ уколыл тӯщтавēт.
Бруцеллёз-а̄гмыл ēмтум са̄лы то̄слым ос по̄льтым нё̄вле палт а̄гм иӈ хоса о̄луӈкв вēрми. Па̄йт-нэ порат лю̄ль утанэ ущта хотталь холтавет. Таима̄гсыл ма̄н са̄лыӈколт яласан ма̄хмытын такос ла̄вēв: «Ня̄рта̄гыл ос то̄слым са̄лы нё̄выль ул та̄ēн, юв-ӯрхатым о̄лэ̄н. На̄нти ты лю̄ль а̄гмыл ēмтуӈкв вēрмегы̄т. Пусмалтахтуӈкве тах са̄в тэ̄рпи ос са̄в хо̄тал э̄рмыглы».
Ӯйхул пусмалтан ма̄хум та бруцеллёз-а̄гм коныпал са̄лыт о̄щнэ по̄х-ӯйит алыщлан тэ̄рпил тӯщтыяныл. Акв по̄х ӯй са̄лы лы-лыӈ та̄гыл ва̄тахтем грамм са̄вит нё̄вле тэ̄г. Са̄в по̄х-ӯй о̄щнэ са̄лы ты ӯйитн то̄славе, ты мо-сыӈ ӯйхул хоса ат о̄лы.
А̄гмыт уральтан ма̄гыс ос 
э̄лаль та̄н ул вос та̄рамлэ̄гыт, округув янытыл ка̄сыӈ та̄л ат со̄тыра чип нампа ищхӣпыӈ ут са̄лы сов ёлы-па̄лн ӯнттаве. Ка̄сыӈ чип 
такви номерыӈ, та номере щирыл са̄лы тах уральтаве».
Наталья Владимировна потре оигпам порат ос ла̄выс: «Манырсыр ӯйхул нё̄выль о̄ньщегы̄н, ня̄р та̄гыл ул та̄ēн. 
А̄ртмын порат ма̄н палтув 
уральтаӈкв тотыглэлы̄н». 
Хурит Алексей Хозяинов по̄слым о̄лы. Тав Саранпа̄вылт ӯйхул пусмалтан 
лēккарыг рӯпиты.
