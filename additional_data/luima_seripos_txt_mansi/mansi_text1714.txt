

	Литература та̄л янытлан кастыл Ханты-Мансийск ӯст нэ̄пак ловиньтан колт ва̄тихал  йильпи нэ̄пакыт суссылтавет. Рēтыӈ ю̄свой э̄тпос оигпан э̄лы-па̄лт тот Ульяна Данило, «Ханты ясанг» нампа газетат рӯпитан нэ̄, такви та̄ратам нэ̄паке урыл ма̄хумн потыртас.  


		Андрей Дубасов, Елена Ермакова, Андрей Молданов, Анна Молданова, Виктория Молданова, Владислав Молданов, Арсений Немельгин, Олеся Сопочина, Валентина Тарлина ма̄ньлат ма̄хум хансум стиханыл ос Ульяна Данило такви хансум мо̄йтанэ тув ва̄рсанэ.  Нэ̄паке «Притоки Великой Оби» намаястэ. Тамле рӯпата ва̄руӈкве тавēн «Югра лылыēп» нампа организация нё̄тыс, олн ос общественный связь Департамент па̄лыл майвес. 

		Ульяна Данило нэ̄паке хумус щё̄питастэ ос ты ма̄ньщит, ханты ма̄ньлат хо̄тпат ёт хумус ва̄йхатас, та урыл потыртас. Ты юи-па̄лт а̄гит-пыгыт та̄нки стиханыл ловиньтасаныл. 

		Павел Черкашин, нэ̄пак хаснэ хум, ла̄выс: «Потрыт ос стихыт хаснэ ма̄ньлат хо̄тпатн нё̄туӈкве э̄ри. Та̄н яныг поэтыг манос писателиг вос ēмтэ̄гыт, хансум рӯпатаныл ма̄хумн са̄в ща̄гт вос тотэ̄гыт».

		Мария Кузьминична Волдина ты нэ̄пак урыл о̄с потыртас. Ханты э̄ква ла̄вме щирыл, то̄ва потрыт ос стихыт рущ ла̄тӈыл лю̄льсаӈ хансым о̄лэ̄гыт. Тамле нэ̄пакыт та̄ратан э̄лы-па̄лт о̄влэ̄т ты рӯпата ва̄нэ хо̄тпат ёт рӯпитаӈкве э̄рыс. Ты нэ̄пак та̄ратам ма̄хум ос ма̄ньлат хо̄тпат рущ ла̄тыӈ ёмащакв ханищтаӈкве ла̄всанэ. Ты хосыт э̄лаль  рӯпитаӈкве ке патэ̄гыт, туп ты юи-па̄лт ёмас ва̄рмаль тах тэ̄лы. 

		 

		Людмила Теткина 

 
