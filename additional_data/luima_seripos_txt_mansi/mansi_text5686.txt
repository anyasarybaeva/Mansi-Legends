
А̄с ма̄ньщи нэ̄ Светлана Астапович, а̄ги о̄парищ наме Кукарских, Лӯи Ня̄рихумит па̄вылныл о̄лы. Тав ётэ Ханты-Мансийск ӯст о̄лум «ЮграТур-2019» нампа тэ̄нут-пормас суссылтапт ам потыртасум. Тав сосса ма̄хум о̄щнэ пормасыт тот суссылтас ос та̄наныл тыналас. 
Светлана Михайловна матса̄вит та̄л «То̄рум Маа» музейт рӯпитас, мо̄лал сысы минас ос ань такви предпринимательство тэ̄лат э̄лаль тотуӈкве па­тыс. Са̄всыр э̄рнэ нэ̄пакыт акван-атсанэ ос во̄ртур э̄тпост Ханты-Мансийск ӯст «ЭтноЮгра» нампа ла̄пка пӯнсыс. Ты ла̄пкатэ Пушкин ӯсхулыт нилыт колт ва̄рыстэ. Тот сосса ма̄хум ва̄рнэ пормаса­ныл, маснутаныл тына­ла­вет. Порма­сыт тына­лан ма̄гыс тав такви ос матыр-а̄ти ю̄нты, сакныл турло̄псыт, пальщимща­кыт харты.
Ханты ос ма̄ньщи ва̄нэ ма̄щтыр хо̄тпанэ ёт по­тыртахтас. Та̄н ка̄сащегы̄т ке, ла̄пкан та̄нки ва̄рум пормасаныл вос кēтыя­ныл ос Светлана та̄наныл тыналыянэ. Предприни­мательство щирыл Свет­лана Астапович хӯрум­хуйплов та̄л матыр-а̄ти ва̄ри ос тув хансым акв­хуйплов сыресыр тэ̄лат щё̄питы. Тав ла̄пка-колэ̄т пормасыт тыналан коны­пал ос акв ва̄рмаль ва̄руӈ­кве номсы. Ань ӯст о̄лнэ ма̄ньщит тав палтэ ёхта­лаӈкве во̄виянэ. Та̄н суп ю̄нтуӈкве, сак хартуӈкве ос матыр нас ма̄щтыр­лаӈкве аквъёт вēрмēгыт. Ня̄врамыт ханищтаӈкве ос пēс наканув э̄лаль тотнэ ма̄гыс тув о̄с вос тотыг­лавет. 
Ма̄нь таквс э̄тпост Ханты-Мансийскат са̄в­сыр рӯпитан колытт ма̄ньщи нэ̄т э̄ргын ос йӣквнэ группа атсыт. Тувыл акв са̄т сыс та̄н акв щёс Фаина Иштими­рова рӯ­пи­тан творчество колэ̄т акван-атхатыглэ̄­гыт, ос ӯщлахтын хо̄талт Свет­лана Астапович ла̄пка-колэ̄т акван-хо̄нт­ха­тыг­лэ̄гыт. 
Та̄н ма̄хум э̄лы-па̄лт э̄ргынэ̄ныл порат хора­мыӈ то̄рыл пинхатым, нё̄тнэ супыл, сосса ма̄хум о̄щнэ ла̄гыл маснутыл масхатэ̄гыт. 
А̄с, Лӯсум, Сакв, Та̄гт я̄т ва̄тат о̄лнэ ма̄ньщит, хо̄нтаӈ ма̄ньщит та̄нки хурип маснут о̄щсыт. Таит ёмщакв та̄ра вос пат­тысанӯв ос мо̄т мирытн потыртаӈкве ос суссыл­таӈкве э̄рēгыт. Хотьют тахмаи, тах тув ӯравет. 
 
