
Ма̄ньщи газетав ты та̄л рēтыӈ ю̄свой э̄тпос 11 хо̄талт 35 та̄лэ то̄влыс. «Лӯима̄ сэ̄рипос» ōвыл номер тит ло̄псыл та̄ратавес. То̄нт К.В. Афанасьева, Н.М. Садомин, Н.В. Сайнахова рӯпитасыт.
Ётыл 1996 та̄лт ты газета нила ло̄псыӈыг ва̄рвес. Та та̄лыт сыс ос рӯпитасыт: А.Р. Стани­славец, Р.К. Бардина, Т.С. Гоголева, Н.К. Партанов, С.М. Ромбандеева, В.В. Узель.
Ань тынакт «Лӯима̄ сэ̄рипос» намхо̄талэ янытлаӈкве ма̄н «То̄рум Маа» музейн во̄винь­тавесӯв, тот ёмас мӯйлын хо̄тал ва̄рыгласыт. Ма̄н о̄выл газетанув, ты та̄лыт сыс ва̄рум нэ̄паканув, хуриянув тув суссылтаӈ­кве тотсанӯв. Са̄в ма̄ныл мӯй хо̄тпат ёхтысыт, ма̄н о̄влэ̄т газетав ва̄рнэ̄в урыл потыртасӯв. 2012 та̄л мус тав нила ло̄псыг ва̄рвес, ло̄псанэ янгыт о̄лсыт. Ос аквта та̄л 15 номер па̄сныл тав ло̄п­санэ маниг ва̄рсанӯв, то̄нт хо̄тхуйплов страни­цаг патыс ос акв тох э̄тпос тит щёс та̄ртыслӯв. Ма̄ньщи редакцият рӯ­питан хо̄тпат яныт­лаӈкве округ миркол ос дума па̄лыл кӯщаит ёхталасыт, Ханты-Мансийск ӯс мир­колныл нэ̄ ёхталас.
Майя Есина, внутрен­ний политика департа­ментыт кӯщай ва̄ӈын хо̄тпаг рӯпитан нэ̄, ла̄выс: 
– Ам ма̄ньщи ла̄тӈыл потыртаӈкве сака кос таӈхēгум, юн маныр нэ̄пак о̄ньщēгум, та̄наныл сунсыглыянум, букват ханищтэ̄гум, на̄н хаснэ аудио потранын хӯнт­лэ̄гум, ты сака нё̄тнэ ла̄тыӈкве, на̄н со̄тыӈ хо̄тпат, ща̄нь ла̄тӈын ва̄глын ос мирн тавēтыл ля̄ххалыт потыртэгы̄н. На̄нан ам налыман нупыл ат та̄лын то̄влум кастыл сымыӈыщ янытлыянум!
Округ губернатор Почетный грамотал Валентина Узель, ответ­ственный секретарь, май­вес, Округ губернатор Благодарность нэ̄пакыл Тамара Мерова, редактор, муйлуптавес, «За разви­тие культуры мало­чис­ленных народов Севера»  нампа премиял Галина Кондина, кӯщай ва̄ӈын нэ̄, мӯйлуптавес.
Еремей Айпин округ Дума па̄лыл янытлан письма редакциявн ловиньтас, са̄в сымыӈ ла̄тыӈ ла̄выс ос Людмила Теткинан, редакторн,  Почётный грамота мӯй­луптас. 
Виктория Белозёрова, Ханты-Мансийск ӯс кӯщай ва̄ӈын нэ̄, Светлана Ромбандеева Почетный грамотал мӯйлуптастэ, Василий Мехнин Благо­дарность нэ̄пакыл мистэ. Кӯщаит пуссын татем ёмас, сымын ро̄внэ ла̄тӈыт ла̄всыт, ма̄н ва̄рнэ рӯпатав маньщи мирн ос мо̄т мирытын яныг онтас ва̄ри, нэ̄пакын хаснэ ла̄тӈыт-потрыт са̄в нотын э̄лаль хультэ̄гыт. 
Мария Кузьминична Волдина, о̄выл редакто­рыг рӯпитам э̄ква, тув о̄с ёхталас, тав «Ленинская правда» рущ газета урыл ла̄выс, то̄нт та̄н я̄нас ма̄ньщи газета ва̄руӈкве номылматсыт ос ты ма̄­гыс окрисполком кӯщаит ёт потыртасыт, таит о̄влэ̄т ат ка̄сащасыт, ла̄вēгыт, ханты ла̄тӈыл нэ̄пак о̄лы, тот вос ма̄ньщи потрыт хансавет. Тав мощ о̄лы ос кӯщаит палт ялы, потырты, тох ла̄щлаквег тав та потыртахтас. 
Клавдия Васильевна Афанасьева (Сайнахова) газета тамле «Лӯима̄ сэ̄рипос» нё̄тнэ намквел хансыстэ ос ань э̄лаль тох ты рӯпитэ̄в, мирувн ля̄ххалыт хансэ̄в.
Галина КОНДИНА
