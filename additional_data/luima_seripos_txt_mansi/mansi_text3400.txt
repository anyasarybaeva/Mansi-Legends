

	Мо̄лты во̄ртур э̄тпост Ниж-невартовский район Мегион ӯст «Региональный историко-культурный и экологический центр» колт Ӯй йӣквнэ тэ̄ла ва̄нэ соссаӈ ма̄хум акван-хо̄нтхатыгласыт, ты о̄вылтыт ēӈта пасан ва̄тат потыртасыт. Та̄н халанылт акв рущ нэ̄ о̄лыс, Наталья Егоровна Бренич. Тав насати соссаӈ мирн сака са̄в нё̄тмил ва̄ри, та̄н ётаныл рӯпиты. Ам Наталья Егоровна ёт потрамасум, на̄н ань э̄лаль мēн потрумēн ловиньтэлы̄н.

	 


		– Ӯй йӣквнэ тэ̄ла о̄вылтыт ханты хум Тимофей Алексеевич Молданов тав потыр-таӈкве патыс, ты ма̄гыс сыме ща̄рги. Тав ла̄ви, ты о̄вылтыт потыртаӈкве ань ат те патэ̄в, ты тэ̄-ла тах молях хотталь со̄йми. Тав ла̄ви, ты ва̄р-маль ва̄нэ хо̄тпат ань иӈ о̄лэ̄гыт.

		Сургутский районт Сергей Васильевич Кечимов о̄лы, тав хо̄тал нэ̄глын ēр нупыл о̄лнэ ханты ма̄хум Ӯй йӣквнэ ва̄рмаляныл ёмащакв ва̄гтэ. Ань пēс ма̄хма-ныл хумус Ӯй йӣквсыт, хумус тӯлыглахтасыт, тав пуссын номиянэ, э̄ргыт, тӯлыглапыт ва̄г. Туи порат ма̄н таве тыг во̄виньтаслув, пот-рамасув, тав ма̄н ётув рӯпитаӈкве ка̄сащас, нё̄туӈкве ла̄выс. 

		Мегион ӯс сака ёмас ма̄т ӯнлы, тыг кос хоты ма̄ныл мир ёхтуӈкве вēрми. Ханты-Мансийск ӯс па̄лыл йиӈкве о̄с кӯпнит. Тыг тах ня̄в-рамыт ёхталаӈкве па-тэ̄гыт, ты ва̄рмаль ва̄нэ хо̄тпатын ханищтаӈкве патавет. 

		– Наталья Егоровна, тыг ма̄ньщи ма̄хумн ёхталаӈкве ро̄ви?

		– Хумус ат ро̄ви, ты колув соссаӈ мир ма̄гыс о̄лы. Кос ма̄ньщи, кос ханты манос ё̄рн хо̄тпат тыг вос ювыт, аквъёт рӯпитаӈкве па-тэ̄в. Ма̄н палтув Ниж-невартовский районт о̄лнэ ханты ма̄хманув ва̄тихал ёхталэ̄гыт, «Ночь сказок» ва̄рыг-лэ̄в. Ӯс мир, школат ханищтахтын ня̄вра-мыт ты ва̄рмаль сака э̄руптыяныл, ханты ос рущ ла̄тӈыл мо̄йт сака хӯнтлэ̄гыт. Варъёган па̄-вылт о̄лнэ ханты о̄йка Павел Янчевич Айваседа Елизавета Даниловна э̄кватэ̄нтыл ма̄н палтув ва̄тихал ёхталэ̄г, мо̄йтэ̄г, пēс потрыт потыртэ̄г. Тэ̄н ань мирн ва̄вēг, ня̄врамытн э̄руптавēг. 

		Ма̄н, ты колт рӯпитан ма̄хум, ханты ма̄хманув палт Варъёган па̄вылн ва̄тихал яланта̄лэ̄в. Во̄рколанылт ма̄нав ӯрияныл, туп юв щал-тэ̄в, та̄н матыр а̄ны-са̄н ӯнттыгпа̄лэ̄гыт, пӯрлахтэ̄гыт. Ты ма̄хум та̄нти халанылт сака юртыӈыщ о̄лэ̄гыт, та̄н палтаныл ма̄н ща̄гтым яланта̄лэ̄в. 

		– Ты колт наӈ манах та̄л рӯпитэ̄гын?

		– Тыт 2007 та̄л па̄сныл рӯпитэ̄гум. Ты э̄лы-па̄лт ва̄т нупыл са̄т та̄л ня̄врамыт ханищтым школат рӯпитасум, эт-нография ос культура народов Севера урок ханищтасум. Ӯс янытыл тамле рӯпата амттем ва̄рсум, ня̄врамытн Ӯй йӣквнэ ва̄рмаль о̄вылтыт потыртасум. Ты центр колт то̄нт Виктория Ивановна Сподина рӯпитас. Ня̄в-рам ханищтан хо̄тпат тав ва̄тихал акван-атыгласанэ, ма̄н ань ня̄в-рамытн соссаӈ ма̄хум о̄вылтыт вос потыртэ̄в. 

		Та порат школатыт мори капыртан ня̄в-рам са̄в о̄лыс, то̄ват ща̄нь-а̄щанылн аты уральта̄лвēсыт, ӯльнаг ха̄йтсыт. Виктория Ивановна ма̄н нуплув ла̄выс: «Ӯльнаг яныг-ман ня̄врамыт акван-атыянув, та̄н ётаныл потрамēв, ханты ма̄х-манув палт тотыглыя-нӯв, вос сунсэ̄гыт, ань во̄рт ма̄хум хумус о̄лэ̄гыт, ня̄врамыт мощ сыстам лылыēпыл вос лылтэ̄гыт». Со̄ль, ма̄н экспедиция ва̄рсӯв, ня̄врамыт ёт соссаӈ ма̄хманув палт мина-сӯв, тот кит са̄ттем о̄лсӯв. Тувыл та̄н щар мо̄т хо̄тпаг ēмтапасыт, мо̄т щирыл о̄луӈкве патсыт. Та ня̄врамыт ань пуссын яныгмасыт, э̄лаль ханищтахтасыт, щēмьяӈыг ēмтсыт. Хунь та̄наныл ка̄салыянум, та пора акваг номыл-мата̄лыяныл, пӯмащи-па ла̄тыӈ ла̄вēгыт. 

		Тувыл ам акваг тыг та патхатасум, ань ис-следовательский рӯпа-та ва̄рēгум. Школа а̄ст-лан ма̄ньлат ма̄хум Юи-о̄выл звонок ос Кон-та̄ратан экзаменаныл ань акваг ма̄н палтув ва̄руӈкв таӈхияныл. Ма̄н, тыт рӯпитан хо̄т-пат, воссыг хоталь щал-тэ̄в, ня̄врамыт мо̄йт хӯнтлуӈкве таӈхēгыт, та ка̄сащēв. Во̄рт «Юг-ра» нампа база о̄ньщēв, тот о̄лнэ колыт ӯнлэ̄гыт, ань ма̄ньлат ма̄хманув ща̄нь-а̄щаныл ёт пус-сын тув ёхтала̄лэ̄гыт, э̄т палыт тот та мо̄йтэ̄в. 

		– Наталья Егоровна, наӈ хо̄т самын патсын?

		– Свердловский об-ласть Талица ӯст рēтыӈ ю̄свой э̄тпост 1960 та̄лт самын патсум. Ӯсум Тюменьныл 90 вēрыста палыт ӯнлы. Мегионын 1975 та̄лт о̄лмыгтасум. Кит а̄ги, ат апыгрищ о̄ньщēгум. Акв а̄гим Томскыт о̄лы, мо̄т а̄гим тыт ам ляпамт о̄лы.

		Ань потрумēн та оигпас. Наталья Его-ровна хо̄тпа нупыл ёмас нэ̄, мӯтраӈ э̄лумхо̄лас. Ты я̄тил нэ̄кве са̄в та̄л пуста̄гыл вос о̄лы, со̄тыӈыщ вос о̄лы! 

		 

 
