
Сӯкыр э̄тпос китыт хо̄талэ̄т «День знаний» нампа ялпыӈ хо̄тал о̄лыс. Ты кастыл округ янытыл рӯпитан школат линейкал ос акв урокыл ва̄рыглавēсыт. Ня̄врамыт ма̄ньщи, ханты ос ё̄рн ма̄хум ща̄нь ла̄тӈаныл ос пēс йис ва̄рмаляныл урыл тот потыртавēсыт. Урок сосса мирыт ща̄нь ла̄тӈаныл янытлан мирхал та̄л кастыл щё̄пита̄лвес. 
 
Округ кӯщай нэ̄ Наталья Комарова Ханты-Мансийск ӯст №4 школат а̄гирищит, пыгрищит  ялпыӈ хо̄талыл янытласанэ. Тав ня̄врамыт, ща̄нит-а̄щит ос ханищтан хо̄тпат нупыл са̄в ёмас, сымыӈ ла̄тыӈ ла̄выс. Ты юи-па̄лт яныг кӯщай нэ̄ о̄выл классыт ханищтахтын ня̄врамыт палт урокн минас. А̄с-угорский театрыт рӯпитан ма̄ньлат хо̄тпат ма̄ньщи, ханты  пēс йис ва̄рмаляныл урыл тот потыртасыт, са̄ӈквылтапыл са̄ӈквылтасыт ос ма̄нь а̄гирищит, пыгрищит а̄кань ва̄руӈкве ха­нищтасаныл. 
Ань округув янытыл 224 со̄­тыра 820 ня̄врамыт школан ялан­тэ̄гыт. 26 со̄тыра 889 а̄гирищит ос пыгрищит о̄выл классын минасыт. Ань 77,8%  са̄вит ня̄врам акв смена щирыл ханищтах­тэ̄гыт. Покачи ӯст, Белоярский, Нижневартовский ос Ханты-Мансийский районытт  о̄лнэ школат акв смена щирыл туп рӯпитэ̄гыт. 
2019 та̄л оигпан мус округувт иӈ са̄т школа ӯнттаве. Сургутский район Высокий па̄вылт 300 ня̄врам ма̄гсыл йильпи школа мощēртын ӯнттуӈкве ты а̄стлаве. Сургут ӯст ос нила йильпи ханищ­тахтын кол ӯнттавет. Акв школа Пыть-Ях ӯст ос мо̄т ханищтахтын кол Ханты-Мансийский районт рӯпитаӈкве тах о̄вылтахтэ̄г. 2025 та̄л мус округув 45 йильпи школа-колыт ӯнттавет, 32 со̄тыра ня̄врам тув ялантаӈкве тах патэ̄гыт. 
       
