
Ха̄льӯст нэ̄пак ловиньтан колт рӯпитан хо̄тпат ань «Согласие с природой» нампа проект щирыл рӯпитэ̄гыт. Та̄н ня̄врамыт ма̄гсыл суссылтапыт ва̄рыглэ̄гыт, ма̄-вит урыл хансым са̄всыр пӯмыщ нэ̄пакыт  суссылтэ̄гыт ос касылыт щё̄пита̄лэ̄гыт. 
Ма̄-вит ӯргалан ма̄хум та̄нки рӯпатаныл урыл потыртаӈкве тув ва̄тихал о̄с во̄выглыяныл. Ты рӯпата ва̄рим, та̄н а̄гирищит-пыгрищит ма̄витув янытлаӈкве  ханищтыяныл.  
Ма̄ньполь э̄тпос оигпам э̄лы-па̄лт нэ̄пак ловиньтан колт рӯпитан хо̄тпат Ха̄льӯс школат 6 «В» классыт ханищтахтын ня̄врамыт  ща̄няныл-а̄щаныл ёт «Со̄рни сэ̄й» нампа ӯщлахтын ма̄н ла̄глыл ялсыт.
Ты ӯщлахтын ма̄ Ха̄льӯсныл са̄т вēрыстат о̄лы. Ма̄хум а̄лпыл атхатасыт ос «Со̄рни сэ̄й» нампа ма̄ нупыл минмыгтасыт. Лё̄ӈх хосыт ё̄мманыл порат та̄н во̄р ёмащакв сунсыгласыт, хоты ӯйрищит, товлыӈӯит та во̄рт о̄лэ̄гыт ос манырсыр пилыт, ла̄хсыт туи порат тот яныгмēгыт, та урыл ня̄врамытн потыртасыт. 
«Со̄рни сэ̄й» ӯщлахтын ма̄н ёхтум мӯй ма̄хум ёмащакв тыттувēсыт ос сосса мирыт ёнгилытыл ёнгалтавēсыт, ма̄ньщит ос хантыт  пēс йис ва̄рмаляныл урыл потыртавēсыт. Ӯщлахтын ма̄т та̄н акв э̄т хӯлсыт ос китыт хо̄талэ̄т аквта щирыл ла̄глыл Ха̄льӯсн ё̄мантасыт. 
Ня̄врамытын ос та̄н ща̄нянылн-а̄щанылн тамле ӯщлахтын хо̄тал сака мӯстыс. Та̄н ла̄всыт, ла̄глыл ё̄мманыл порат, ёмащакв сунсыглахтасыт ос ханищтан хо̄тпат о̄лнэ ма̄ныл урыл потраныл хӯнт-лым са̄внув пӯмащ ва̄рмалит ва̄ӈкве патсыт. Ня̄врамыт ты ӯщлахтын ма̄н ялуӈкве ань о̄с  во̄вхатэ̄гыт.  
Марина Табун, Ха̄льӯс библиотекат рӯпитан нэ̄, кēтум потре мāньщи ла̄тӈыл  Л. Теткина хансыстэ  
