
О̄йттур э̄тпос 19 хо̄талэ̄т Ханты-Мансийск ӯс мирколт округ кӯщай нэ̄ Наталья Комарова таквсы пēриян ва̄рмаль кастыл хо̄нтхатыглап ва̄рыглас.

	Ань та ювле хультум э̄тпос 8 хо̄талэ па̄сныл пēриян ма̄т щар ма̄к ёмащакв уральтавет, сака са̄в лю̄ль матарыт хо̄нтвēсыт – то̄ва ма̄т ищхӣпыӈ ут (система видеонаблюдения) а̄тим манос матыр илттыг ēмтапи те, та̄кыщ потыртан турпка а̄тим, ты коныпа̄л мо̄т са̄в утыт но̄х-хулигласыт. Ты урыл Наталья Комарова тох ла̄выс: «Тамле ма̄т ма̄н пуссын нэ̄пакын хансыянӯв, ос тувыл ка̄сыӈ ма̄ мӯсхал щирыл уральтылӯв, со̄ви хуйнэ ут сохтыл пинумтылӯв. Ам номсэ̄гум, пēриян хо̄талыт кастыл ка̄сыӈ ма̄ уральтаӈкве а̄лы-мēв». 

	Э̄лаль потыр та урыл о̄лыс, ань пēрияп ва̄рмаль палт наманыл хансум ма̄хум пуссын мӯсхал щирыл вос уральтавет, та̄н халанылт сутытым хо̄тпа ул вос о̄лы. Округ кӯщай ла̄выс: «Ты тэ̄ла ма̄н та̄ра ва̄руӈкве патыслӯв. Тувыл ань таи та̄рапатыс, пēрияп кастыл хасхатам 13 со̄тыра мир халт 14 хо̄тпа ань ты хо̄тал мус сутытавет манос ва̄ӈнаныл по̄сыӈ ма̄хумн кинсавет». Наталья Комарова ла̄вме щирыл, ты тэ̄ла палт ма̄кыг таи о̄лы - пēриян хо̄тпа тав кӯщай, ты рӯпатав тав ма̄гсылэ ва̄рилӯв.

	 

	Светлана Ромбандеева

	 
