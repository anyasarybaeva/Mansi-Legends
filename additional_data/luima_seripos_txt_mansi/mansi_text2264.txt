

	Ты туи Ха̄льӯс район Восыӈтӯр па̄вылт ам Александр Прокопьевич Сайнахов ёт хо̄нтхатыгласум, потрамасум. Тав а̄тятэ ма̄ньщи хум о̄лыс, оматэ ос ханты нэ̄. На̄н ань э̄лаль ты хум потре ловиньтэлы̄н.

	– Ам Чемаши па̄вылт яныгмасум. А̄тям Прокопий Антонович Сайнахов, 1933 та̄лт самын патыс. 1940 та̄лт о̄пам армиян вуйвес, тувыл яныг хо̄нт ēмтыс, тот та порслувес. А̄тям иӈ ма̄нь о̄лыс, ат та ва̄стэ, хоты ма̄ныл а̄ще олыс. Аман Кульпас ēрныл ты нупыл ёхталас, тавагт. Оматэ о̄с та та̄лытт а̄тимыг ēмтыс, а̄тям тактēт хультыс. Октябрьский па̄вылт Надежда а̄квум о̄лы, а̄тям та̄н палтаныл яныгмас.

	Омам Лидия Тимофеевна, а̄ги о̄парищ наме Гришкина, 1932 та̄лт Проточные па̄вылт самын патыс, тот ханищтахтас. Кит увщи ос акв ягпыг о̄ньщас. Марья увщитэ Восыӈтӯрт о̄лыс, Лена а̄квум Чемаши па̄вылт, Ханты
	Мансийск ӯст ос Николай сасгум о̄лыс. 

	Колта̄глувт ма̄н хо̄т ня̄врам о̄лсув, ат ягпыг ос акв э̄щ. Щар яныг каӈкув Николай, тувыл Федор, Михаил, ам ос Ирина. Ма̄нь а̄пщив Игорь ущ самын патме порат а̄тимыг ēмтыс. Ам школа а̄стламум юи-па̄лт Ханты-Мансийск ӯст СПТУ-8 училищат ханищтахтуӈкве о̄вылтахтыгласум, та училище ат а̄стласлум. Мощ ётылнуве Омский областьт Усть-Ишим па̄вылт о̄лум ДОСААФт машинал яласаӈкве ханищтахтасум. Чемаши па̄вылт леспромхозт рӯпитасум, ётыл Игримский автобазан патхатыгласум. 1992 та̄лт Восыӈтӯрн ва̄нтлысум, нэ̄ тотсум, наме Софья Михайловна Лыскова. А̄ги-пыг о̄ньщимēн. Саша пыгмēн Ха̄льӯст о̄лы. Аннамēн ты та̄л Ханты-Мансийск ӯст педагогический колледж а̄стлас, ня̄врам садикт воспитателиг рӯпитаӈкве паты. 

	– Александр Прокопьевич, наӈ яныгмам па̄влынт ма̄ньщит о̄лсыт?

	– О̄лсыт, нила колта̄гыл. Ма̄ньщи ла̄тыӈ ам ма̄нь та̄гыл хӯлыгласлум, торгамтэ̄гум, ос потыртаӈкве сака ат вēрмēгум. Э̄квам ханты нэ̄, тав тай ща̄нь ла̄тӈе ва̄гтэ. Па̄влувт янгыщ э̄лныл ёхталам ма̄хум о̄лсыт, Омск ӯс ēрныл ёхталасыт, таима̄гыс ма̄н акваг рущ ла̄тӈыл потыртасув. Ос таи сака са̄ль, мощēртн ща̄нь ла̄тӈув хотталь та со̄йми. Ань мо̄рсыӈ порат ма̄нти ла̄тӈув хӯнтамлаӈкве ро̄ви. Ня̄враманув тай щар ат торгамтэ̄гыт. Ань акваг ищхӣпыӈ утыт нупыл патсыт, тувле сунсым хо̄тал палыт та ӯнлэ̄гыт.

	Тыт, Восыӈтӯрт, о̄луӈкве сака ёмас. Ня̄врамагум тыт яныгмасы̄г, школа а̄стласы̄г. Па̄влувт йильпи пӯльница ӯнттувес. Хӯлупъяӈкв яланта̄лэ̄гум. Тыт Ирина э̄щум о̄лы. 

	Александр Прокопьевич  хо̄тпа нупыл сымыӈ э̄лумхо̄лас. Колта̄гыл ма̄хманэ ёт пуста̄гыл вос о̄лэ̄гыт, На̄янылн-О̄тыранылн вос ӯргалавет!

	 

	Светлана 

	Ромбандеева

	 
