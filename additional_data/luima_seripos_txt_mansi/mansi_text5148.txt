
Ты та̄л ма̄ньполь э̄тпос ва̄т нупыл хӯрмит хо̄талэ̄т Сургутский район Русскинская па̄вылт хо̄тал нэ̄глын ēрт о̄лнэ ханты ос ё̄рн ма̄хум са̄лыл каснэ ва̄рмаль щё̄пита̄лсыт. Ты ялпыӈ хо̄талн са̄всыр ма̄ныл са̄лы урнэ ма̄хум, во̄раян ос хӯл алыщлан хо̄тпат ёхталасыт.
Па̄выл урыл
Русскинская па̄вылт хӯрум со̄тыра арыгтем э̄лумхо̄лас о̄лы. Са̄лыӈ ма̄хум ня̄враманыл ханищтан ма̄гыс тот школа-интернат рӯпиты. Школат э̄рнэ предметыт коныпал а̄гит-пыгыт во̄раяӈкве, хӯл алыщлаӈкве ос са̄лыт ӯруӈкве  ханищтавет. 
Па̄вылт «Ма̄-вит ос э̄лумхо̄лас» нампа музей рӯпиты. Ты музей Александр Павлович Ядрошников ва̄рыстэ. Тот ка̄тыл ва̄рим са̄всыр во̄руй хурит ос имтат о̄лэ̄гыт. Ты музейт о̄щнэ пормасыт сунсыглаӈкве ка̄сыӈ та̄л са̄в мир ёхталы. Па̄вланылт сосса мир о̄лупса э̄лаль тотнэ кол рӯпиты ос акв пупкол  ӯнттым  о̄лы. 

Па̄выл кӯщаиг Андрей Николаевич Соболев рӯпиты. Тав 1988 та̄лт тув о̄луӈкве ёхтыс. О̄влэ̄т хум охотоведыг рӯпитас. Тувыл Русскинская па̄выл миркол кӯщаиг пēриявес. Нёлолов та̄л тот рӯпитас ос такви ма̄тэ̄н минас, тот мощ о̄лыс. Тувыл ювле ёхтыс. 2018 та̄лт о̄с миркол кӯщаиг пēриявес. Па̄влыӈ мир таве ёмщакв ва̄ганыл, тав урēтыл нэ̄матыр лю̄ль ла̄тыӈ ат ла̄вēгыт.
 
Ма̄хум та̄нки 
ма̄нанылт о̄лэ̄гыт
Во̄раян, хӯл алыщлан ос са̄лы ӯрнэ ма̄хум ялпыӈ хо̄таланыл 1974 та̄л па̄сныл Русскинская па̄вылт щё̄пита̄лаве. Са̄выӈпа̄лэ ма̄хум во̄рт о̄лэ̄гыт, туп ты касылт та̄н пуссын акван-атхатыглэ̄гыт. Тот та̄н халанылт ка-сэ̄гыт, та̄рвитыӈ ва̄рмаляныл урыл потыртэ̄гыт ос ты тэ̄ланыл акван-нё̄тхатым мӯсхалыг  ва̄рияныл. 

Па̄выл ляпат Тром-Аган я̄ ови, ма̄ньщи ла̄тӈыл «То̄рум я̄» тох ла̄ваве. Тот сосса ма̄хум хӯл алыщлэ̄гыт. Ляпат нефтяникыт ма̄-во̄й ма̄ныл но̄х-вуим рӯпитэ̄гыт. То̄ванакт ма̄ ма̄гыс хантыт ёт воритотэ̄гыт. Ос ты ва̄рмаль щирыл та̄н акван-потыртахтуӈкве ань вēрмēгыт.  
Сосса ма̄хум нефтяникыт ёт договор-нэ̄пак хансэ̄гыт. Ты хосыт йис ма̄тт о̄лнэ  ханты ма̄хум акваг нё̄тавет, ӯсн ос па̄вылн яласан лё̄ӈханыл хот-сыстамтавет. Та̄н пēнщиныл мивет, олныл ойтавет ос мо̄т са̄всыр нё̄тмилыл  ва̄равет. 
Ялпыӈ хо̄тал 
урыл
Ты та̄л ялпыӈ хо̄тал атпан нупыл атыт щёс ва̄рыглавес. Ма̄хум а̄лпыл тӯр ва̄тат акван-атхатасыт. Лов щё̄с порат са̄лыл касуӈкве та о̄вылтахтасыт. Касыл о̄лум порат хум хо̄т-пат сун ӯлтта поргысыт, пēрщисыт, хорамыӈ маснутыл масхатым ха̄йтсыт, тыньщаӈ рēпыгтасыт ос са̄грап па̄хвтысыт, нял по̄сн та̄ратасыт ос са̄лыӈ  суныл  кассыт. 
Па̄выл кант нила ё̄рнкол ос са̄в па̄латка тӯщтыглавес. Ё̄рн-колт мӯйлын ма̄хум тэ̄пъялаӈкве ос толтыглахтуӈкве вēрмысыт. Тот са̄всыр пил, нё̄выль, хӯл ос кāтыл ва̄рим са̄всыр пормасыт ма̄хум тыналасыт.
Тот атыӈ тэ̄нут па̄йтым о̄лыс. Тэ̄нут ма̄гыс акв э̄лумхо̄лас китса̄т солко̄ви ойтыс, ты ойтум олныт ма̄гыс тав ща̄ил, са̄лы нё̄выль исмитыл манос хӯл  исмитыл  пинвес. 

Ханты ма̄хум пуссын юртыӈыщ о̄лэ̄гыт. Йис ма̄нанылт са̄лы о̄ньщēгыт. Ты ялпыӈ хо̄талт та̄нанылн касуӈкве сака мӯсты. Ты 
хосыт та̄нки пēс о̄лупсаныл са̄в та̄лн э̄лаль  тотыяныл. 
Тот ма̄хум пуссын хорамыӈ маснутыл масхатым о̄лэ̄гыт. Ка̄сыӈ нэ̄ хо̄тпа хора-манэ сакныл хартыянэ ос такви щирēтыл ю̄нтыянэ. Ма̄снутаныл пуссын са̄всырыт, акв хурипа  āтим. 
Яныг кӯщаит 
ёхталасыт
Каснэ ма̄н Сургутский район кӯщай ва̄ӈын хум Алексей Исаевич Савенков, Сургутский район Дума кӯщай Анатолий Петрович Семеняк, Русскинская па̄выл кӯщай Андрей Николаевич Соболев, «Сургутнефтегаз» нампа компаният сосса мирн нё̄тмил ва̄рнэ хум Дмитрий Анатольевич Фетисов ос «Лукойл» компаният рӯпитан хум Константин Васильевич Беляев ёхталасыт. Та̄н атхатыглам мирн са̄в сымыӈ ос янытлан ла̄тыӈ  ла̄всыт. 
Ты ялпыӈ хо̄тал ва̄рнэ ма̄гыс нефтяникыт нё̄тмил ва̄рēгыт. Та̄н са̄лыт па̄вылн тотнэ ма̄гыс яныг колёсаӈ ма̄шина майлэ̄гыт. Каснэ хо̄тпат ма̄гыс  мӯйлупса  та̄стэ̄гыт.
Касылытт но̄х-патум хо̄тпат
Са̄лыл касым о̄выл места Алексей Антонович Русскин вис, ты яныг хо̄тпа «Бураныл» майвес. Китыт места Денис Борисович Комтин вис, тав моторха̄пыл мӯйлуптавес. Хӯрмит места ос Иван Борисович Покачев вис, тав о̄с моторха̄пыл майвес. 
Э̄кват халт о̄выл места Анастасия Анатольевна Комтина вис, тав «Бураныл» мӯйлуптавес. Китыт места Тамара Григорьевна Покачева вис, тав суныӈ мотобуксиров-щикыл майвес. Хӯрмит места вим нэ̄ Анна Еремеевна Покачева моторха̄пыл мӯйлуптавес.
Ханты хумыт мольщаӈыл масхатым ха̄йтсыт, та̄н халанылт о̄выл места Святослав Эдуардович Анагуричи вис, тав ха̄пыл мӯйлуптавес. Китыт места Андриан Витальевич Сопочин вис,тав на̄йив са̄ртнэ утыл майвес. Хӯрмит места Иван Леонидович Тэвлин вис, тав ла̄пкат матыр пормас ёвтнэ ма̄гыс олн-нэ̄пакыл мӯйлуптавес.
Сахиӈ нэ̄квет о̄с ха̄йтсыт, тот о̄выл места Кристина Евгеньевна Вылла вис, тав ха̄пыл майвес. Китыт места Ирина Александровна Сопочина вис, тав на̄йив са̄ртнэ утыл мӯйлуптавес. Хӯрмит места Кристина Алексеевна Тэвлина вис, тав ла̄пкат матыр ёвтнэ ма̄гыс олн-нэ̄пакыл майвес.

Та хо̄тал са̄всыр мāтт касум хо̄тпат пуссын мӯйлупсал майвēсыт. Тот мӯй ма̄хум ща̄гтым ё̄мыгтасыт. Хотьют ка̄сащас, хорамыӈ маснутыл по̄слахтас. Ка̄сыӈ хо̄т-па такви ма̄гсылэ матыр нё̄тнэ пормас ёвтуӈкве вēрмыс. Во̄рт атым са̄всыр тэ̄нут тот тыналавес. 
Йӣквнэ ос э̄ргын, ёнгын колыт ёхталасыт. Та̄н хо̄тал палыт концерт суссылтасыт. Па̄выл кант са̄в мир атхатыглас. Ты коныпал мо̄т хо̄н ма̄ныл, Болгарияныл, мӯй ма̄хум са̄лыл каснэ ва̄рмаль сунсуӈкве о̄с ёхталасыт. Та̄нанылн тот сака мӯстыс. Ка̄сыӈ хо̄тпа ёмас номтыл ӯщлахтас. 
Тот о̄лум ярмаркат мольщаӈыт, сахит, ня̄рат, ва̄ит, пӯркат ос мо̄т маснутыт ёвтуӈкве ро̄выс. Тувыл то̄выль, са̄лы а̄ньтыт тот о̄с тыналавēсыт. Сакныл хартым са̄всыр хорамыт о̄лсыт. А̄ньтныл ос йӣвныл ёргим нё̄тнэ хурит тыналавет. Ты ялпыӈ хо̄талыт матыр-а̄ти пуссын о̄лыс.
Ань ты пӯмащ ва̄рмаль мо̄тыт та̄л тӯяг о̄с ва̄раве тах. Ма̄хум ты тэ̄ла акваг ӯрияныл.
