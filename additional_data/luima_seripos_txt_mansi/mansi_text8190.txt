
Сосса ма̄хум Ассамблея депутатыт ма̄ньпо̄ль э̄тпос 28 хо̄талэ̄т са̄кконыт урыл потыртаӈкве акван-атхатыгласыт. Округ мирколт рӯпитан са̄всыр кӯщаит сапра̄нин о̄с во̄выглавēсыт.
О̄влэ̄т внутренний политика депар­таментыт кӯщай хум Александр Скурихин «О святили­щах» нампа са̄ккон хумус ань рӯпиты, та урыл ки­тыглавес. Тав ла̄выс, 2005 та̄лт округ Думан пирмайтан са̄ккон мӯсхалыг ань ат рӯпиты. Сосса ма̄хум пēс йис ма̄наныл ялпыӈ ма̄г ке ловиньтавет, рущ ла̄тӈыл: «Объект культурного наследия» ла̄вавет. 2016 та̄лт Белоярский ӯст о̄лнэ «Нумто» ялпыӈ тӯр тув хасвес. Ань та тӯр ӯрга­лым о̄ньщаве. Тувыл а̄ти пус­сын пēс йис ма̄т ял­пыӈыг ловиньтавет. Кӯ­щай хум ла̄выс, ма̄ньщит, хантыт, ё̄рныт пēс савын­ка­наныл тув хансуӈкве о̄с э̄рēгыт. Са̄внув пēс ялпыӈ ма̄т тув вос ловиньтавет, ань ты са̄кконын лильпи ла̄тӈыт манос щар мо̄т щирыл хансуӈкве э̄ри. 
Округ кӯщай ва̄ӈын нэ̄ Ольга Литова сапра̄нин о̄с ёхталас. Ты ва̄рмаль урыл тав ла̄выс: «Алек­сандр Александрович щар со̄ль ла̄выс, ты нэ̄пак щар ат рӯпиты. Ань «Об объектах культур­ного наследия (памятни­ках истории и культуры) народов России» нампа са̄ккон щирыл ма̄н окру­гувт са̄в ялпыӈ ма̄т ос пēс йис па̄влыт ӯргалым о̄ньщавет. Маныр ма̄гсыл ты са̄ккон пирмайтавес, ам щар ат торгамтылум. Тыт о̄лнэ ма̄ньщи, ханты, ё̄рн ма̄хум ялпыӈ ма̄на­ныл нэ̄пакн хансуӈкве ке ка̄сащегы̄н, ты са̄ккон мо̄т щирыл хансэлы̄н. Ос ул ёрувлэ̄н, ялпыӈ ма̄т пуссын во̄рт о̄лэ̄гыт ос Россият о̄лнэ са̄ккон щирыл ка̄сыӈ э̄лумхо̄лас во̄рн ялантаӈкве вēрми, таве тув ат та̄ртуӈкве ма̄н ат вēрмēв».
Ты ва̄рмаль урыл кӯ­щаит сака хоса потыр­тасыт. Округувт о̄лнэ сосса ма̄хум ялпыӈ ма̄т вос ӯргалавет ос пōх хо̄тпат тэ̄ла та̄л тот ул вос яласасыт ос ты нэ̄пак ёт та̄н э̄лаль рӯпитаӈкве тах патэ̄гыт. Кӯщаит мо̄т щёс ос тах акван-атхатэ̄гыт, манхурип лильпи ла̄тыӈ ты са̄кконын хан­суӈкве ро̄ви, аквъёт тах ном­сах­тэ̄гыт.
Ты юи-па̄лт Уполномо­ченныиг рӯпитан нэ̄ Наталья Стребкова 2022 та̄л сыс ва̄рум рӯпататэ урыл потыртас. Мо̄лты та̄л сыс ты кӯщай нэ̄ палт са̄в сосса хо̄тпат ёхталасыт. Та̄н халанылт са̄в ма̄хум о̄лнэ кол ат о̄ньщēгыт. Ань сосса щēмьят кол ӯнттын департамент па̄л­ныл субсидия-олныл та̄с­тавет. Рӯпитан програм­ма щи­рыл 5 со̄тыра 794 щēмьят о̄лнэ колыл ёв­туӈкве нё̄т­вēсыт. Тувыл очередин иӈ 726 щēмьят хасхатым о̄лэ̄гыт. Щар са̄в хо̄тпат Ха̄льӯс районт олн-нё̄т­мил ӯрēгыт – 139 щēмья, Кондинский районт -103 щēмьят, Ханты-Мансийский район -101 щēмья. Та̄н кит та̄л сыс пуссын субсидиял тах мивет. Ань кӯщаит мо̄т йильпи программа хансуӈкве о̄вылтахтасыт. Ты щēмьят пуссын о̄лнэ кол ёвтуӈкве хунь нё̄та­вет, то̄нт сосса ма̄хум ма̄г­сыл та̄ра мо̄т йильпи программа тах пир­май­таве. 
Ма̄ньщи, ханты ос ё̄рн хо̄тпат пенсия ойтнэ тэ̄ла урыл ты кӯщай нэ̄н о̄с хансэ̄гыт. То̄ва са̄лы ӯрнэ ма̄хум са̄ртын пенсиян патхатуӈкве ат вēрмēгыт. Кӯщай нэ̄ ты тэ̄ла хосыт Ассамблея депутатыт аквъёт рӯпитаӈкве во̄в­санэ. 
Наталья Стребкова ос ла̄выс, мо̄лты та̄л сӯкыр э̄тпос па̄сныл ма̄н округувныл хо̄т са̄лыӈ хумыт хо̄нтлан ма̄н тот­вēсыт. Тувыл Россият пирмайтан нэ̄пак щирыл щар ма̄к э̄рнэ рӯпата ва̄рнэ хо̄тпат хо̄нтлаӈкве ат кēтавēт. 
Са̄лы ӯрнэ ма̄хум ва̄рнэ рӯпатаныл о̄с тув хасвес. Наталья Василь­евна ла̄выс, ты хо̄тпат хо̄нтлан ма̄н ул вос тотавет, ма̄н округувт нэ̄пак хансуӈкве о̄с э̄ри. Тамле са̄ккон ань Якутия ма̄т, Ненецкий округт пирматавес. Тот о̄лнэ са̄лыӈ ма̄хум хо̄нтлаӈкве  ат вивет. Ма̄н округувт тамле э̄рнэ нэ̄пак о̄с вос пирмайтаве, Ассамблея депутатыт ос Наталья Стребкова ёт акван-нё̄т­хатым рӯпитаӈкве ла̄в­хатасыт. 
Людмила ТЕТКИНА
