
Ты порат та̄л котиль э̄тпос 21-24 хо̄талыт сыс Ха̄льӯс район Кульпас па̄вылт Елена ос Геннадий Тимченко фонд хосыт ханищтап щё̄пита̄лвес. Ма̄хум хорамыӈ ма̄ньщи тучаӈыт ю̄нтсыт. Та̄н нила хо̄тал рӯпатаныл ва̄рсаныл. 
То̄нт «Со̄рни сэ̄тап» Саранпа̄выл ю̄нсхатнэ колныл о̄лнэ нэ̄ хо̄тпат Кульпас па̄вылн ёхтысыт. Тот та̄н «Со̄рни туля» Кульпас ма̄щтыр хо̄тпат ёт ю̄нс­хатасыт. 
О̄выл хо̄тал нэ̄квет са̄лы котыт тынтласыт. Ма̄ньщи хо̄тпанув ты ва̄рмаль пуссын ёмщакв ва̄ганыл. Па̄вылт о̄лым са̄лы котыл са̄всыр мас­нут ю̄нтыглэ̄гыт. Тыима̄гыс ты рӯпата та̄нанылн ва̄­руӈкве кӯстыр. Кот тынт­ла­маныл юи-па̄лт э̄рнэ щирыл йинсаныл. 
То̄ва нэ̄ хо̄тпат ты пормас о̄выл щёс ю̄нтсыт. Та̄нанылн ма̄ньщи тучаӈ ю̄нтуӈкве сака мӯстыс. Ты рӯпата э̄руптым ва̄р­са­ныл, ма̄нь ю̄нтмилыл ю̄нт­са­ныл. 
Тучаӈ ю̄нтманыл по­рат ищхӣпыӈ ут хосыт потыр хӯнтлысыт. Сосса мир пēс йис ва̄рмалит э̄лаль тотнэ нэ̄ Светлана Алексеевна Попова ма̄­хумн ю̄нсхатнэ ва̄р­маль урыл потрыт ловиньтас. Рущ щирыл ты тэ̄ла «Ду­хов­ный мир женского ремесла» ла̄ввес. Пēс порат нэ̄ хо̄тпат манарыл ос хумус пормасыт, мас­нутыт ю̄нтсыт, ман­хурип хорамыл ва̄рса­ныл, та урыл потыртас. 

Ань ты ханищтап о̄лум порат па̄вылн округ Дума депутат Руслан Михай­лович Проводников ёхта­лас. Ма̄ньщи хум ты рӯ­патав ма̄гыс ма̄нав сака янытластэ. Ты ла̄тӈыт юи-па̄лт ма̄н э̄лаль татем ща̄гтым ю̄нсхатуӈкве патсӯв. 
Кульпас па̄вылт о̄лнэ ма̄ньщи нэ̄ Ольга Иванов­на Хатанева ю̄нсхатнэ колн татем хорамыӈ суп тотыс. Ты нё̄тнэ супе оматэ Марфа Андреевна Сай­на­хова о̄лмēт ю̄нтыстэ. Суп ю̄нтмиланэ сака ма̄нит, хораманэ састумыг ю̄н­тым о̄лэ̄гыт. 
Тамле суп ма̄к ма̄щтыр нэ̄ ю̄нтуӈкве вēрми, сака ма̄щтырыг ю̄нтым о̄лы. Ань тамле хо̄тпа мощща хультыс. Ма̄хманув ты супыл ка̄сыӈ хо̄тал пӯм­ща­лахтасыт.

Ма̄н, ю̄нсхатнэ нэ̄ хо̄т­пат, Елена ос Геннадий Тимченко фондын яныг пӯмащипа ла̄тыӈ кēтэ̄в. Тюмень ӯст о̄лнэ ты нё̄т­мил ва̄рнэ фондын са̄в сымыӈ ла̄тыӈ ла̄вēв. Фондыт рӯпитан хо̄тпат ма̄навн сака нё̄тэ̄гыт. 
Ю̄нсхатнэ нэ̄ хо̄тпатн о̄с яныг пӯмащипа. Матъ­ёмас тамле ма̄щтыр нэ̄к­вет о̄лэ̄гыт. Пēс йис о̄луп­сав аквъёт э̄лаль тотылӯв. 
Ма̄ньполь э̄тпост Хулюм­сунт па̄выл ма̄щ­тыр нэ̄т «Со̄рни ю̄нтуп» нампа ко­ланылт э̄лаль ю̄нс­ха­туӈ­кве патэгыт. Саранпа̄выл ос Кульпас ма̄хум тув ёхтэ̄гыт.
Евгения Вьюткина хансум потре ма̄ньщи ла̄тӈыг Николай МЕРОВ толмащластэ
