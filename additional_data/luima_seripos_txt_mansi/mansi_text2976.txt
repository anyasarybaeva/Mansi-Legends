
Мо̄лал округ губернатор Наталья Комарова тыт ня̄врамыт ӯщлахтын ма̄т уральтаӈкве ла̄всанэ. Тыима̄гыс о̄йттур э̄тпос хо̄тхуйпловит хо̄талэ̄т Ханты-Мансийск ӯс мирколт ня̄врамыт ӯщлахтын ва̄рмаль щирыл сапра̄ни о̄лыс. Ты тэ̄ла ма̄гыс округ кӯщай ва̄ӈын хум Алексей Путин са̄всыр департаментыт рӯпитан кӯщаит акван-атыгласанэ. Ань тыт ӯщлахтын ма̄т хумус щё̄питым о̄лэ̄гыт, та̄н ты урыл потыртасыт.
Тыима̄гыс Югра ма̄т мирн нё̄тмил ва̄рнэ департаментыт рӯпитан ма̄хум ос мо̄т кӯщаит лӯпта ос о̄йттур э̄тпосыгт ӯщлахтын ма̄т уральтаӈкве илттыг ёхталасыт. Округув янытыл ня̄врамыт ӯщлахтын китса̄т арыгтем ма̄ рӯпиты. Ӯсыт ляпат са̄т ӯщлахтын ма̄ о̄лы. Тув ня̄врамыт э̄тэ-хо̄талэ о̄луӈкве тотыг-лавет. Тувыл кит лагериг санаторий хольт ва̄рим о̄лэ̄г. Ва̄т нупыл хӯрум ма̄т ня̄врамыт палаткат о̄лэ̄гыт. Яныгса̄т онтырса̄т ма̄т ня̄врамыт туп хо̄тыл сыс ӯщлахтэ̄гыт. Онтолов ма̄т ня̄врамыт ка̄тыл матыр ва̄рēгыт ос нас ёнгасэ̄гыт.
Ты ма̄тт э̄рнэ нэ̄пакыт пуссын ёмщакв щё̄питым о̄лэ̄гыт. Тот матыр лю̄ль нак ēмтнэ порат, полиция во̄внэ ма̄гыс понюмтан кнопкат щё̄питавēсыт. На̄й пēламлан порат о̄с та̄ра ты урыл ня̄врамыт суил ва̄равет. Ляпан на̄й ул вос ёхтыс, ӯщлахтын ма̄ мувлахил йӣвыт хот-сартвēсыт. Лēккарыт, ня̄врам ханищтан ма̄хум, тэ̄нут па̄йтнэ хо̄тпат пуссын э̄рнэ нэ̄пак о̄ньщēгыт, та̄нки рӯпатаныл ёмщакв ва̄ганыл. Ӯщлахтын ма̄т э̄рнэ тэ̄рпит та̄стувēсыт. Ӯргалан хо̄тпат ма̄ ёмщакв уральтыяныл. Ня̄врамыт ёт рӯпитан ма̄хум халт нэ̄мхотьютаныл ат сутыта̄лвес. Пувлын ма̄т мувлахил ква̄лгыл хартвēсыт. Ня̄врамыт мил ма̄н ул вос тотвēсыт. Ӯщлахтын ва̄рмаль э̄лы-па̄лт о̄влэ̄т ня̄врамыт потыртавет, маныр ва̄руӈкве ат ро̄ви. Та̄н ты тэ̄лат пуссын ёмщакв вос ва̄саныл.
Ос та сыс иӈ са̄в та̄рвитыт о̄лэ̄гыт. То̄ва ма̄т кина то̄тап хосыт суснэ утыт а̄тимыт. Тувыл на̄й харыгтан ут о̄ньщēгыт кос, ос то̄ва ма̄т та̄н ат рӯпитэ̄гыт. Рӯпитан утыт ос та хо̄тпатын ква̄лтапаӈкве ат ха̄савет. Тамле ва̄рмаль Ха̄льӯст рӯпитан «Со̄рни Сэ̄й» нампа ӯщлахтын ма̄т о̄лыс.
Тувыл ос Советский районт «Сымриӈ а̄лпыл» нампа ӯщлахтын ма̄т ня̄врамыт тэ̄рпи ат о̄щсыт. Ань тот ты ва̄рмаль мӯсхал щирыл щё̄питавес, э̄рнэ тэ̄рпит ёвтвēсыт.
Нижневартовский район «Во̄р мо̄йт» нампа ӯщлахтын ма̄т о̄с са̄в та̄рвит ва̄рмаль о̄лыс. Уральтан ма̄хум ёхталаманыл порат, ты тэ̄лат хот-щё̄питаӈкве ла̄всаныл. Ань тыг мус ты ва̄рмаляныл пуссын мӯсхалыг ва̄рсаныл.
Сапра̄нин атхатыглам кӯщаит о̄йттур э̄тпос ва̄т нупыл атыт хо̄тал мус ты ӯщлахтын ма̄т о̄лнэ ва̄рмалит пуссын хот-щё̄питаӈкве ла̄всаныл. Ня̄врамыт ёмщакв уральтым о̄ньщавет.
