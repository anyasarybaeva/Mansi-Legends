
Редакцият рӯпитан хо̄тпат мо̄т-мо̄т па̄влытын ялнэ̄ныл порат, ма̄хум ёт хо̄нтхатыгла̄лнэ̄нылт ос та̄н потраныл ёл-хаснэ̄ныл юи-па̄лт потрыт рӯпатат лильпииг хӯнтлыяныл, нэ̄пакн хансыяныл.
Ань ам Евдокия Илла­рионовна Рахтымова тав потранэ хӯнтлыянум, нэ̄пакн хансыянум. Я̄тил тыныӈ нэ̄квен сымыӈ потранэ ма̄гыс са̄в ёмас номт, ёмас ла̄тыӈ тēтэ̄гум. Потранэ хӯнтлым, о̄луп­сатэ аквтоп кина хосыт сунсылум. Тав ётэ Сӯкыръя па̄вылт сӯкыр э̄тпост мēн потыртасмēн. Акв пот­румēн ты урыл ты о̄лыс: 
– Евдокия Илларио­новна, наӈ Саранпа̄выл пӯльницат ня̄врам самын патнэ колнакт хус арыг­кем та̄л санитаркаг рӯпи­тасын. Па̄влыӈ ма̄хмытыл хӯлыгласум, аквтоп наӈ щар яныг лēккар хольт рӯпитасын. Са̄в ня̄вра­макве наӈ нё̄тмилын хо­сыт самын патыс. Тох-а?
– Хус а̄рыгкем та̄л сыс са̄всыр ва̄рмалит о̄лыгла̄лсыт. Я̄тил э̄ква­рищит пусмалтыянум, ты хал мощ ро̄хтыянум. Рӯ­па­там ва̄рнэ порат акваг по̄йкщēгум, пуссын ёмасыг вос о̄лы. Нэ̄т наманыл ам ат ла̄виянум, нас потыр­тэ̄гум. 
Аквнакт 1970 та̄лыт порат акв нэ̄ юн колэ̄т ня̄врам о̄ньщуӈкве патыс. Коланыл пēс кол. Та по­рат лēккар па̄вылт а̄тим, туп ам – санитаркаг рӯ­питан хо̄тпа. 
Ам тув во̄ввēсум, лēк­кар то̄тапум ёт вислум, та минасум. Сохрипт ха­сап тагатасум, нэ̄ нупыл ла̄вегум: «Оня, ул пилэн. Пēс махум тай юн ня̄врам о̄ньщигласыт». Нэ̄ ювле ла̄ви: «А̄ти, ат пилэ̄гум». Пыгрищ о̄ньщас. Та порат скорая помощь – лув, телекил пӯльницан ня̄в­раме ёт тотсагум.
Аквнакт ос лēккар а̄ги ёт э̄ти рӯпитымēн, ам ня̄врам о̄щнэ колнакт амттем, тав ма̄хум пус­мал­тан мо̄т колнак рӯ­питы. Тыт а̄ви татем ра̄­тал­тавес, хум ро̄ӈхи: «Э̄квам пумканыт ня̄врам о̄нь­щуӈкве патыс!». Ам то̄тапум а̄лмаяслум, лēк­кар а̄гил аквъёт та ха̄й­талтахсмēн. Ётыл пӯль­ни­цат пусмалтахтын хо̄т­пат ла̄вēгыт: «Нэ̄н э̄ти щар лувыг хольт нуйга­тах­тыг­ласы̄н». 
Э̄ква палт хунь ёхтыс­мēн, тав насати ня̄враме самын патум, тэ̄натэ̄н хотмус тай пӯльницан тот­сагмēн, ащирма о̄лыс, ам ня̄врамакве грел­ка­тыл рēгылтаслум. Тох хус арыгкем та̄л ты рӯпи­та­сум…
– Евдокия Илларио­новна, наӈ сака ёмащакв рӯпитасын. Па̄влыӈ хо̄т­патн янытлавен, э̄руп­тавен. Сунсэн, мēн Галина Ларионова ёт тит хо̄тал сыс наӈ палтын ёхталас­мēн, колн пōхат ё̄мыг­тасмēн, мӯйлуӈкве вора­тасмēн. 
Насати, наӈ телеви­зорн сака суиӈыщ ва̄рим о̄лыс. Телевизорн мē­на­мēн кон суйтыс. Тыхо̄тал матъёмас ма̄н хо̄нтхат­сӯв, потрамасӯв, ща̄й айсӯв. Ма̄ньщи хо̄тпатн воссыг ма̄ныр э̄ри, нас сы­мыӈыщ потрамаӈкве, матыр-а̄ти номылма­тыгла̄­луӈкве, тыстувъ­ялуӈкве, мовиньт те о̄лы, мова­ла̄луӈкве. 
Тыхо̄тал ты потыр ло­виньтан хо̄тпатн ла̄вуӈ­кве таӈхēв, э̄лы та̄лыт тах газетавт Евдокия Илла­рионовна урыл иӈ потыр паты, тот депутатыг о̄лме урыл хансэ̄в, ос та урыл, хомус тав о̄йкатэ Николай Рахтымов ёт Нё̄рыт са̄лыянэ̄н ёт о̄лсы̄г, маныр пӯмыщ ва̄рмалит тот о̄лыгла̄лсыт.
Светлана ДИНИСЛАМОВА
