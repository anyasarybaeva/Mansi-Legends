
Та̄л котиль э̄тпосныл ма̄н округувт сосса ма̄хум ма̄гсыл «Устойчивое развитие коренных малочисленных народов Севера» нампа йильпи программа рӯпитаӈкве о̄вылтахтас. Пирмайтым нэ̄пак хосыт ма̄ньщи, ханты ос ё̄рн ма̄хум са̄всыр щирыл нё̄тавет. 
Ма̄-вит ӯргалан де­партамент-колт рӯпитан хо̄тпат ты нэ̄­пак ёт ань о̄с рӯпитэ̄гыт ос пēс йис ма̄тт о̄лнэ щē­мьят субсидия-олныл та̄стыяныл. Ты ма̄т рущ ла̄тӈыл «Территории традиционного приро­допользования» нама­им о̄лэ̄гыт.
Ань ма̄ньщит, хан­тыт ос ё̄рн щēмьят  о̄лнэ ма̄наныл, во̄раян, хӯл алыщлан ос са̄лы ӯрнэ ма̄наныл та̄нки нупыланыл хан­суӈкве вēрмияныл. Ты нэ̄па­кыт ма̄-вит ӯргалан де­парта­ментын то­туӈкв ма­нос МФЦ-кол щирыл кēтуӈкв ро̄ви. Ты колыт ка̄сыӈ яныг па̄вылт рӯпитэ̄гыт.
Ма̄-вит ӯргалан департа­ментыт рӯпитан хо̄тпат  ты  нэ̄па­кыт ёмащакв сунсы­яныл ос тувыл сосса хо̄тпат о̄лнэ ма̄т реестр-нэ̄пакн хансыяныл. Ма̄н округувт ань 475 тамле пēс йис ма̄т тув хасвēсыт. Пирмайтым программат хансым о̄лы, туп округ реестр-нэ̄пакн хасхатам щēмь­ят нё̄тавет ос субсидия-олныл мивет.

Щар са̄в тамле ма̄ Нижневартов­ский ос Сургутский районыгт о̄лэ̄гыт. Тот ос акв ва̄р­маль урыл хасвес, пēс йис ма̄т о̄л­нэ щēмь­ят ма̄-во̄й но̄х-винэ ком­паниятн ке нё̄тавет, ты олныл та̄н ат ойтавет.
Про­граммат хас­вес, сосса ма̄хум ос общинат ты нё̄тми­лыт мивет:
— Во̄раян хо̄тпат во̄­руй ка̄ттын-паттын ма̄г­сыл субсидия-олныл та̄стыглавет. Ты нё̄т­мил общинатн манос предприятиятн акв та̄лт акв щёс ойтаве.
— Пēс йис ма̄т о̄лнэ сосса щēмьят во̄ркол, пувлынкол, па̄рткол, сӯмъях, норкол, туи кол, лēтник ӯнттын ма̄гсыл субсидия-олныл о̄с ми­вет. Хо̄тпа ты нё̄тмил виӈкв ке ка̄сащи, о̄влэ̄т смета-нэ̄пак вос хансы, тувыл районный мир­колн вос кēтытэ.
Во̄ркол, парткол ос мо̄т э̄рнэ колыт щēмья такви о̄влэ̄т вос ӯнтты. Коланэ хунь а̄с­тэ̄гыт, ты юи-па̄лт нэ̄­паканэ субсидия-олн ма̄гсыл кēтуӈкве вēрми. Мирколт тав очередьн хансаве, 70 % са̄вит хол­тум олнанэ ювле ойта­вет. Ты нё̄тмил туп акв щёс миве.
— Сосса ма̄хум «Бу­ран», моторха̄п, мотор, хӯлпыт, писалит, пат­роныт ос мо̄т э̄рнэ пор­масыт ёвтнэ ма̄гсыл субси­дия-олныл ат та̄л сыс акв щёс та̄стыглавет. Ёвтым пормасыт ма̄г­сыл 75% са̄вит олныт ювле мивет.
— Са̄лыт ёвтнэ ма̄г­сыл сосса ма̄хум субси­дия-олныл о̄с акв щёс туп мивет. Акв щēмья 15 са̄лы ёвтуӈкве вēрми. Акв са̄лы ма̄гсыл лов со̄­тыра солко̄вил та̄ставе.
— Во̄раян хо̄тпат  писалил па̄тлуптаӈкве ханищтахтынэ̄ныл ма̄гсыл о̄с олныл нё̄тавет. Э̄лум­хо̄лас ханищтахтуӈкв ке мины, тав тув ялнэ ма̄гсыл билет-олнанэ ос ханищтахтан ма̄гсыл лов со̄тыра солко̄вил  ойтаве.
— Ма̄ньлат хо̄тпат ханищтахтуӈкве а̄ст­ланэ̄ныл юи-па̄лт пēс йис ма̄н рӯпитаӈкве ке минэ̄гыт, та̄н о̄с олныл ойтавет, рущ ла̄тӈыл ты олн «подъемные» тох ла̄вавет. Та̄н 100 со̄тыра солко̄­вил мивет.
Ты коныпал сосса ма̄хум пēс йис ва̄рмаляныл но̄х-во̄р­малтан ос э̄лаль тотнэ ма̄гсыл грант-олныт та̄с­тыглавет. Ты олныт ма̄гсыл ма̄хумн проект-нэ̄пак хансэ̄гыт ос ма̄-вит ӯргалан департа­мент-колн кēтэ̄гыт. Тот рӯпитан ма̄хум ол­ныт касыл щирыл ла̄кква-ӯр­тыяныл.
Ань ты программа хосыт сосса мирыт мо̄т са̄всыр щирыл о̄с нё̄тавет, ты ва̄рмаль ма̄гсыл округ бюджет­ныл са̄т та̄л сыс акв млрд 453 млн солко̄ви тах холтаве.
