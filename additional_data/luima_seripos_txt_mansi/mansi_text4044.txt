
Ка̄сыӈ та̄л Югорский государственный университетыт наука хо̄тал ва̄рыглаве. Ты порат ма̄нь таквс э̄тпос ва̄т нупыл са̄тыт хо̄талэ̄т тот соссаӈ мир о̄лупса, полиция рӯпататэ, мир пусмалтан ва̄рмаль ос мо̄т са̄всыр рӯпатат урыл школат ос колледжит ханищтахтын ня̄врамытн потыртавес.

	Ма̄ньлат ма̄хум халт кӯщаиг рӯпитан нэ̄ Анна Морозко ты урыл мощ потыртас. Тав ла̄выс, ты та̄л пуссын аквъёт ва̄т нупыл онтолов колнак рӯпитас. Матах та̄л ювле хультум порат Москва ӯст МГУ нампа университетыт рӯпитан ма̄хум тамле йильпи ва̄рмаль щё̄питаӈкве ла̄всыт: са̄всыр ма̄тт рӯпитан хо̄тпат ня̄врамытн та̄нки рӯпатаныл урыл вос потыртэ̄гыт. Та юи-па̄лт Югорский университетыт ты пӯмащ ва̄рмаль щё̄питаӈкве ты патвес.

	Ань атыт щёс ЮГУ колт рупатат урыл потыртаве. Ка̄сыӈ та̄л са̄всыр ма̄тт рӯпитан хо̄тпат тув во̄виньтāлавет. Ня̄врамыт ты рӯпатат урыл сака хӯнтлэ̄гыт. Ка̄сыӈ ня̄врам номтэ хоталь паты, тув та мины. Ётыл а̄гит-пыгыт ос тамле рӯпатан э̄лаль ханищтахтэ̄гыт.

	Мо̄лты та̄л пуссын аквъёт атса̄ткем а̄ги-пыг Югорский университетн ёхталасыт. Ты та̄л о̄с аквты са̄виткем ня̄врам атхатыглас. Тот музейт рӯпитан хо̄тпат, лēккарыт, криминалистический лабораторият, полиция хо̄тпат ос мо̄таныт та̄нки рӯпатаныл урыл потыртасыт.

	Тамле фестиваль Россия янытыл ка̄сыӈ ма̄т ва̄рыглаве. Щар юи-о̄вылт ты ва̄рмаль Москва ӯст та̄л котиль э̄тпос ва̄т нупыл атыт хо̄талэ̄т, студентыт мӯйлын порат, а̄стлаве тах.
