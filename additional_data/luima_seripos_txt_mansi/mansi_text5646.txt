
Нефтеюганский район мирколт сосса ма̄хумн нё̄тнэ ма̄гыс я̄нас комитет о̄лы. Са­бина Потехина тот спе­циалистыг рӯ­питы. Тав Ханты-Мансийск ӯсн ёхталас ос такви ва̄р­нэ рӯпататэ урыл потыртас.
Ань ты районт атса̄т­тем сосса хо̄тпа о̄лы - ты ханты, ма̄ньщи ос ё̄рн ма̄хум. Тот са̄в ханты щēмьят во̄рт о̄лэ̄гыт, ма̄­наныл та̄нти нупыланыл хассаныл. Пуссын аквъёт 33 родовой угодие тот о̄лы, та̄н сака э̄лн о̄лэ̄гыт. 
Во̄рт о̄лнэ хантыт о̄лупсаныл мӯйлын мирн суссылтан ма̄гыс 2014 та̄лт Нефтеюганск ӯс ляпат «Пунси пуут» нампа стойбище ва̄рвес. Тот нэ̄мхотьют ат о̄лы, нас пӯмщалахтын ма̄гыс тот колыт, сӯмъяхыт ӯнт­тувēсыт. 
Ханты мир о̄лнэ кола­ныл, пормасаныл суснэ ма̄гыс тув са̄всыр мир ёхталы. Ӯст о̄лнэ яныг­па̄ла хо̄тпат тув ос я̄нас тотыглавет. Та̄н ма̄гсыла­ныл тот кӯр па̄лтаве, хӯл исмит па̄йтаве. Ханты нэ̄квет та̄нанылн пēс о̄лупсаныл ос ань хумус ма̄ньлат ма̄хум во̄рт о̄лэ̄гыт, та урыл потыр­тэ̄гыт. Ты ёмас тэ̄ла Нефтеюганский район миркол па̄лыл ва̄раве, тувыл олн миве. Нила та̄л сыс 150 яныгпа̄ла хо̄тпа тув тотыглавес. 
Мо̄тыт 2020 та̄лт Нефтеюганский район налыман та̄лэ тах то̄влы, тав 1980 та̄лт ва̄рвес. Ань ты кастыл мирколыт пуссын щё̄питахтэ̄гыт, са̄в рӯпата ва̄рēгыт. Та̄л сыс са̄всыр ялпыӈ хо̄талыт ēмтэ̄гыт. Ос са̄в мир «Пунси пуут» нампа ма̄н тах тотыглаве.
 
