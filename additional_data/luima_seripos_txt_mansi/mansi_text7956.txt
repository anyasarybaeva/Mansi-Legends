
Ты та̄л творчества кол рӯпитанэ̄тэ па̄сыл 65 та̄лэ то̄влыс, кол лӯпта э̄тпос 1957 та̄л порат Ханты-Мансийск ӯст рӯпитаӈкве о̄вылтахтас. Ты та̄лыт сыс са̄всыр намытыл тав намая̄лвес, 2017 та̄лныл, хомус са̄тлов нупыл ат та̄л па̄сныл наме о̄лыс, о̄с «Мир творчества колыг» ла̄вуӈкве патвес.
Тот рӯпитан хо̄тпат куль­тура хосыт са̄всыр рӯ­пата ва̄рēгыт. Акв яныг ва̄рмаляныл округ яны­тыл о̄лнэ ёнгын колыт ёмасыг рӯпатаныл ва̄рнэ ма̄гыс о̄лы. 
Та̄нанылн мо̄т-мо̄т ва̄рмалит хӯл­тавет, хунь, хотьют ма̄гыс ос хо­мус пӯмщиг ва̄руӈкве э̄рē­гыт, рущ ла̄тӈыл те – информационно-мето­дический нё̄тмилыл ва̄­равет. 
Округ яныт 193 ёнгын колыт о̄лэ̄гыт. Тот ӯсытыт ос па̄влытыт о̄лнэ хо̄тпат ма̄гыс сака са̄в э̄рнэ ос пӯмыщ ва̄рмалит ва̄рыг­лавет, та ва̄рмалит халт сосса миранув ма̄гыс ты та̄лт 1168 мероприятие о̄лыс.
Творчества колт ма̄хум наука ма̄гыс о̄с рӯпитэ̄гыт, нэ̄пакыт хансэ̄гыт, кон­ференцият о̄лнэ порат потрыт ловиньтэ̄гыт. 
 

Акв ва̄рмале урыл о̄с ла̄вуӈкве э̄ри, 2014 та̄л па̄сныл тот ищхӣпыӈ утыт «Реестр объектов не­ма­териального культур­ного наследия народов ХМАО – Югры» ва̄руӈкве патвес. 
Ань тув 81 ва̄рмалит ёл хансым о̄лэ̄гыт, тыитныл 43 сосса мир пēс йис э̄рыг ос йӣкв суссылтапыт урыл; 23 пормас-о̄лтул пēс йис порат хомус ва̄рыг­ла̄лвēсыт, тамле сус­сыл­тапыт; 14 ялпыӈ хо̄талт пēс хомус ёнгувēсыт, ты потрыт; 1 пēс йис мо̄йт. 
Ос тыитныл ханты ма̄­хумныл 61 ва̄рмаль реестрын ёл-хансым о̄лы, 16 – ма̄ньщи хо̄тпатныл, 1 – саранытныл, 1 – рущ мирныл. 
То̄ва хо̄тпат, хотьютыт пēс йис ва̄рмалит, пот­рыт, э̄ргыт ва̄нэ̄ныл ос э̄лаль мирытн тотнэ̄ныл ма̄гыс ма̄щтырыг ло­виньтахтэ̄гыт, сосса хо̄т­патныл тыи: М.К. Вол­дина, Т. А. Молданов, З.Н. Лозямова, С.А. Ай­пин, А.А. Ерныхов, Е.К. Самбиндалова, Г.К. Ал­гадьева, М.Т. Дви­ня­нинова, М.С. Мерова, Д.А. Самбин­далова, А.А. Сам­биндалов ос мо̄та­ныт.
 

Хотьют реестрын ма̄­тыр ёмащакв ва̄нэ ва̄р­мале ищхӣпыӈ утн ёл вос хасвес, тыима̄гыс творчества кол сайтэ̄т пуссын хансым о̄лы, та хо̄тпан анкета э̄рнэ щирыл хансуӈкве э̄ри. 
Тувыл ты анкета ёт экспертный совет рӯпи­таӈкве паты, советыт о̄лнэ хо̄тпат на̄н нэ̄паканы̄н ло­виньтыя­ныл, по̄слым ху­рит ман тинат сунсыяныл ос тēтум э̄рганын ман мо̄йтанын хӯнтлыяныл. 
Ётыл акван-атхатэ̄гыт, потрамēгыт, ак­въёт ла̄тыӈ пирмайтэ̄гыт, ты ва̄рмалин хо̄йхаты ман а̄ти реестрын хансуӈкве.
 

Ань творчества кол урыл хансым, 65 та̄лэ то̄в­лынэ̄тэ ма̄гыс, тот рӯпитан хо̄тпат пуссын янытлыянӯв, э̄лаль рӯпатаныл ёмасыг вос мины, культурав та̄н хосытанылт э̄лаль о̄лнэ миранув ма̄гыс вос са̄в та̄лытн хульты. 
Сосса хо̄тпанув рӯпа­таныл ма̄гыс э̄сгиянӯв! 
Тимофей Молданов творчества колт 2017 та̄л па̄сныл Ӯй йӣкв ишкола пӯнсыс, тав ханищтапа­нэ «ВКонтакте» сунсуӈкве ро̄вēгыт. 
Алексей Рещиков хо̄т­пат са̄ӈквылтапыл са̄ӈквылтаӈкве ханищ­тыянэ, ты о̄с ищхӣпыӈ ут хосыт ка̄салаӈкве вēр­мегы̄н. 
 

Мария Эккерт рӯпататэ урыл ма̄н «Лӯима̄ сэ̄рипос» нэ̄пакыт хансыгла̄лсӯв, потыр ловиньтэлы̄н. 
Светлана Нестерова – сосса мир отделт пуӈк кӯщаиг рӯпиты.
Светлана Садомина
 
