
Хуньт пēс порат Антал Регули (1819-1858), венгр ма̄ньлат хум, номсахтуӈкве патыс, венгр ла̄тӈаныл та̄н ляпанылт о̄лнэ мирыт хурипаг ат о̄лы, та̄н мо̄т щирыл потыртэ̄гыт. То̄нт тав Россиявн академия наукан ёхтыс, тот номтыӈ хо̄тпат ёт хо̄нтхатыглас, та̄н ётаныл потрамас ос ма̄ньщит, хантыт ос мо̄т финно-угрыт о̄лнэ ма̄тын ялуӈкве тав хӯлтвес. Хум ка̄сыӈ о̄лнэ мир ма̄ныл картан по̄слысанэ, па̄влыт, я̄т тув хӯлтсанэ, та̄н потраныл, мо̄йтаныл нэ̄пакн хассанэ.
Хунь ма̄ньщит ос хан­тыт о̄лнэ ма̄н ёхтыс, то̄нт тав ма̄к рӯт ма̄хум хо̄нтыс, ма̄ньщи ла̄тӈув ёмщакв ханищтастэ ос са̄в потрыт, мо̄йтыт, Ӯй э̄ргыт нэ̄пакн хансыс. То̄нт ма̄хманув пись­менность ат о̄щсыт, хан­суӈкве ат ха̄ссыт, тав латиницаг ла̄внэ бук­ватыл ла̄тӈыт хансыс. Сака яныг ма̄ яласам, ты яныт ма̄ тэ̄лы-туи яласаӈкве э̄рыс. Такви венгр мире ма̄гыс таяныт яныг рӯпата та ва̄рум ос ма̄н, ма̄ньщи мирув ма̄гсыл ты коныпал яныг щунь хультуптас. Тав хансум потранэ ань мо̄т яныг учёныянувн кириллица букватыл хасвēсыт ос рущ ла̄тӈыг толмащлавēсыт, та̄на­ныл ань са̄в мир ло­виньтаӈкве вēрмияныл. Ты потрыт ва̄нэ ма̄хум ань атыпыл хо̄нтэ̄в, ань сакати та̄наныл ма̄н ловиньтыянув, ты ма̄н мирув ма̄гсыл яныг со̄т, яныг щунь. Тув сунсым словарит, ханищтахтын нэ̄пакыт хансуӈкве ро̄­ви, тувыл пēс йис ла̄т­ӈыт виӈкве вēрмēв.


Венгрият Антал Ре­гули сака янытлаве, тав самын патум па̄сыл ты та̄л 200 та̄лэ то̄влыс, таима̄гыс Венгрият Зирц ӯст Регули намыл маим музейт фестиваль ва̄рыглавес, тув са̄в па̄­лыл са̄всыр ма̄хум ёхта­ласыт, ат хо̄тал сыс ма̄нти ла̄тӈанув урыл, пēс йис о̄лупсав урыл потыртасӯв. Фестиваль ва̄руӈкве Антал Регули музей кӯщай нэ̄ Эстер Рутткаи-Миклиан но­мылматас ос ты ма̄гыс яныг рӯпата ва̄рыс. Ма̄н округувныл хан­ты ос ма̄ньщи газетаг редакцияныл, «То̄рум Маа» ос «Ма̄-вит ос Э̄лумхо̄лас» музеигныл, центр ремесел колныл ма̄хум тув мӯйлуӈкве ялсыт.
О̄выл хо̄тал
Зирц — ты ма̄нь ӯс, тот са̄тахтем со̄тыра са̄вит э̄лумхо̄лас о̄лы. Фестиваль о̄выл хо̄та­лэ̄т ма̄хум мирколн ат­хатсыт, тот ӯс кӯщай хум Петер Отто атхатам мир ёт пащалахтас, мӯй ма̄хумн са̄в сымыӈ ла̄­тыӈ ла̄выс. Эстер ка̄сыӈ ма̄ныл ёхтум ма̄хум урыл мощ потыртас, фестиваль хо̄талыт сыс маныр ва̄руӈкве патэ̄в ос хумус рӯпитэ̄в. Ма̄н, Россия ма̄ныл ёхтум ма̄­хум, та̄н потраныл па­лин масапан ищхӣпыӈ ут хосыт хӯнтлысанув, потрыт пуссын рущ ла̄т­ӈыг Анна Вандор тол­мащласанэ.
Кӯщаит потраныл юи-па̄лт спектакль суссыл­тавес, тит хумыг Ишт­ван Кишш ос Давид Киш Регули о̄лум урыл потыртасы̄г. Ты э̄рттам Регули ма̄ньлат ос янгыг ēмтум исхораге акван-хо̄нтхатсыг. Тот ам тор­гамтаслум, хумус тав лӯима̄ янытыл яласас, хумус са̄всыр мир ёт хо̄нтхатыглас ос юи-о̄вылт, а̄гмыл ēмтме по­рат, венгр руматэ ка̄с­ты ос Бахтияре, ма̄ньщи руматэ, во̄ви.
Ма̄ньщи ма̄т яласа­мēт тав акв лусум хум Бахтияр ёт ёмщакв ру­малахтас, тавēныл са̄в потрыт хансыс, та хумн ма̄ньщи ла̄тӈыл ёмщакв потыртаӈкве ханищта­вес. Ты спектакль сун­сым ам сымум ща̄гтыс ос номтум татем ёмас о̄лыс, Регули мо̄т ми­рыт халт яласым ма̄ньщи рума хо̄нтыс, та ма̄ньщи руматэ са­ка янытластэ.
Хо̄талъя̄т юи-па̄лт учёный хо̄тпат номтыӈ потраныл ловиньтасыт, ты Ласло Клима, Марта Чепреги, Эстер Рутткаи-Миклиан. Золтан Гуяш, ма̄ньлат хум, Регули яласаме урыл нэ̄пак та̄­ратас, тот карта янгыг ва̄рим о̄лы, ма̄ньщи ос мо̄т ла̄тӈытыл я̄т, па̄влыт хансым о̄лэ̄гыт. Нэ̄пак пуссын венгр ла̄тӈыл хансым о̄лы, акв ло̄псыт туп рущ ла̄тӈыл потыр хансыма. Ты наука ос нас пӯмщалахтын э̄лумхо̄­лас ма̄гсыл сака э̄рнэ нэ̄пак. Таве сунсыглым ам амти па̄влум, Хо̄рыӈ­па̄влум, хо̄нтыслум, тув Регули о̄с ёхталам.
Э̄типа̄лаг Ракоци нам­па ӯскант са̄в па̄лыл ма̄хум атхатыгласыт ос Антал Регули памятник по̄хын хорамыӈ лӯптат пинсыт, таве ка̄стым ма̄хум сымын ро̄внэ ёмас ла̄тӈыт ла̄всыт. Та юи-па̄лт пуссын музейн ё̄мантасыт ос тот паса­ныт ва̄рыглавēсыт.
Антал Регули 39 та̄лэ туп то̄влыглас, щар мощ­ща та̄л тавēн о̄лыс, иӈ вēрмыс са̄в ма̄ ялуӈкве, са̄в вит ялуӈкве. Лӯима̄т яласым хо̄т ул та̄кыщ по̄лиглавес, таима̄гыс а̄гмēтыл савалым хот­таль та ловумтас.

Титыт хо̄тал
А̄лпыл ма̄н семинарн атхатыгласӯв, Эстер тох ла̄выс: «Ам номсэ̄гум, ма̄н докладыт ловинь­таӈкве ат патэ̄в, ам таӈхēгум тыт нас по­тыртаӈкве, ка̄сыӈ хо̄т­па такви мире ос такви ща̄нь ла̄тӈе урыл вос потырты.
Ма̄н округувныл хан­ты ла̄тыӈ урыл Федосья Лонгортова потыртас, тав ла̄выс, ма̄н о̄лнэ ма̄вт школат ханты ла̄тӈыл ня̄врамыт урокытыт ат ханищтавет, туп урокыт оигпан юи-па̄лт хоты ня̄врамыт ка̄сащēгыт, таит ща̄нь ла̄тӈаныл ханищтаӈкве ёхталэ̄­гыт. Ма̄н ма̄ньщи ла̄т­ӈув ёт ос акв тамле ва̄р­маль о̄лы.
Ам ос газетагув ва̄рнэ урыл мощ потыртасум, редакциявт ка̄сыӈ та̄л ня̄врамыт ма̄гсыл кон­курсыт ва̄рыглэ̄в, та̄н та̄нти ла̄тӈыл потрыт хансэ̄гыт. Мо̄лты та̄л ма̄нь тинат ма̄навн тē­тыгласыт, тот потрыт, стихыт ловиньтасыт. Ты коныпал округувт ня̄врамыт «Ма̄нь Ӯск­вет» ма̄ньщи ла̄тӈыл ханищтавет ос ӯсыӈ ня̄врамыт Ханты-Ман­сийск ӯст «Лылыӈ со̄юм» колн ханищтахтуӈкве ялантэ̄гыт.
Венгранувн ам та­щир потыртасум, ам ма̄нь ма̄ньщи па̄вылт Хо̄рыӈпа̄вылт яныг­масум, са̄в щёс ма̄н палтув мо̄т хо̄н ма̄ныл рӯтыг о̄лнэ мирыт мӯй­луӈкве ёхталасыт, то̄­ват рущ ла̄тӈыл торыӈ потыртаӈкве ат ха̄ссыт. Та̄н ма̄ньщи хо̄тпанув та̄нти ма̄нылн мӯйлуӈ­кве во̄всаныл ос тох ла̄всыт: «На̄н хунь ма̄н палтув ёхтэгы̄н, на̄нти ла̄тӈыл потыртэ̄н, то̄нт ма̄н на̄нан торгамтянӯв». Таима̄гыс ам ос ма̄нь­щи ла̄тӈыл потырта­сум, ам потрум рущ ла̄т­ӈыг Татьяна Гоголева толмащластэ ос Анна Вандор венгр ла̄тӈыг потыртас.
Хо̄талъя̄т юи-па̄лт Ракоци нампа ӯскант мо̄йтыт суссылтавēсыт, тувыл удмуртыт, ма­рийцыт, хантыт ос ё̄рн ма̄хум йӣквсыт ос э̄ргысыт. Та̄н юи-па̄­ланылт «Банда» нампа группат о̄лнэ хо̄тпат венгр ла̄тӈыл э̄ргысыт. Ричи Ваштаг ёхталам мӯй ма̄хум йӣквуӈкве ханищтасанэ. Та̄н пус­сын ка̄таныл акван-пу­вим акв щирыл йӣквсыт.
Хӯрмит хо̄тал
Хӯрмит хо̄тал ма̄н ла̄к­ква ма̄н ӯнтсӯв, ка̄сыӈ хо̄тпа матыр ма̄щтыр­лас. Ам ня̄врамыт са̄с­ныл а̄канит ю̄нтуӈкве ханищтасанум. Пыгри­щаквет ос а̄гирищквет татем ка̄сащим вуйхат­сыт ос молях ва̄рсыт. Тахольт Жоффи ня̄вра­мыт ёт потыртаӈкве а̄нумн нё̄тыс, толмащиг о̄лыс. Та̄н рущ ла̄тыӈ ат ва̄гыт, ам та̄наныл хӯл­тыглаӈкве ат вēрмиянум. 
Вячеслав Кондин са̄с­ныл нып ю̄нтыс. Там­ле са̄с нып лусум ма̄нь­щиянув ва̄рēгыт, та̄н сысн хӯнтыяныл.
Зоя Никифоровна Ло­зямова то̄рло̄мтыл а̄ка­нит ва̄руӈкве ма̄хум ханищтасанэ. Мари нэ̄т та̄нти щирыл а̄канит ва̄рсыт. Акв ма̄т хури ва̄рнэ хум Петер Лацко пēс порат о̄ньщим по̄с­лын утыл ма̄хум по̄слы­санэ ос хурил мисанэ.


Аквта хо̄тал тинат суссылтавēсыт, ня̄вра­мыт ма̄гсыл мультфиль­мыт о̄лсыт. Тина ва̄­рум хо̄тпат ты тинаныл урыл потыртасыт. Ла­ри­са Поршунова, «Ма̄-вит ос Э̄лумхолас» му­зейт рӯпитан нэ̄, ма̄н нё̄ранувт по̄слум ти­натэ суссылтас, ма̄хум таве титыгласаныл, сосса ма̄хум ка̄сыӈ хо̄­тал та̄нти маснутыл масхатым о̄лэ̄гыт ма­нос туп ялпыӈ хо̄талыт порат масхатыглэ̄гыт. Ты урыл на̄н ань на̄нти ва̄глын, мо̄рсыӈ яныг э̄кват ма̄ньщи супыл ё̄мыгтэ̄гыт, ма̄н туп суссылтахтын порат то̄рыл пиныглахтэ̄в, су­пыл масыглахтэ̄в.
Регули музейт рӯ­питан то̄ва хо̄тпат ёх­талам мӯй ма̄хум о̄с ка̄тыл матыр ва̄руӈкве ханищтасаныл. Та̄н тот щаквщин колнакыт о̄ньщēгыт. Акв о̄йка нирныл са̄всыр хуса­пыт ва̄руӈкве ня̄вра­мыт ханищтасанэ. Мо̄т колнакт ма̄ньлат хум па̄ля пуныл са̄всыр пормасыт хумус ва̄руӈ­кве — ма̄хумн суссыл­тас. Ка̄сыӈ хо̄тпа такви­на̄тэ̄н матыр ва̄руӈкве вēрмыс.
Фестиваль юи-о̄выл хо̄талэ̄т а̄лпыл ӯсыӈ ма̄хум ялпыӈколн ат­хатыгласыт ос Антал Регули ка̄стысаныл, тот по̄икщасыт. Та̄н ялпыӈколаныл Бази­лика ла̄ваве. Э̄типа̄лаг яныг йӣвыт яныгман ма̄н ма̄хум атыглавēсыт. Ты урыл ма̄н тах мо̄т потыр э̄лаль хансэ̄в.
 
