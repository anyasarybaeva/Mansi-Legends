
Округ  губернаторув Наталья Комарова ос Тюменский областьт ва̄ӈын кӯщай пēнтсыл рӯпитан губернатор Владимир Якушев Нягань ӯст акван-хо̄нтхатыгласы̄г. Тэ̄н ос мо̄т кӯщаит аквъёт ва̄рнэ тэ̄ланыл урыл потыртасыт, тувыл ӯсыӈ ма̄хум о̄лупсаныл о̄вылтыт пӯмщалахтасыт. Та юи-па̄лт Югорск ӯсн ялсыт.О̄влэ̄т кӯщаит Нягань ӯст о̄лнэ пӯльницан тотыглавēсыт. Ты яныг э̄рнэ колыт округт о̄лнэ ма̄хум а̄гманыл сыресыр ищхӣпыӈ утыл пусмалтавет. Лēккарыт 48 са̄всыр пусмалтан а̄гм щирыл рӯпитэ̄гыт. Ос ма̄хум янгыщ тот сым а̄гманыл пусмалтавет. Таима̄гыс матыр э̄рнэ ут ёвтым пуссын о̄лы. 

	Тот акв матумпа̄ла э̄ква сым а̄гме та̄ра-паттын ма̄гыс операциял ва̄рвес. Лēккарыт ты ва̄рнэ рӯпатаныл сунсуӈкве тув кӯщаит та̄ртсаныл. Ань э̄ква матыр сым а̄гм о̄ньщи ке, таи пуссын са̄всыр ищхӣпыӈ утыт хосыт та̄ра-патэ̄гыт. Ты коныпал яныг ма̄хум мо̄т рӯпитан колнакытн щалтсасыт ос тот са̄всыр а̄гмыт пусмалтан утыл та̄н суссылтавēсыт.

	Сергей Доганин, пӯльницат кӯщаиг о̄лнэ хум, ла̄выс: «Ма̄н матыр э̄рнэ пусмалтан утыт ёвтуӈкве «Сотрудничество» программа щирыл олныл нё̄твесӯв. Тувыл ма̄н палтув сака номтыӈ лēккарыт рӯпитэ̄гыт, та̄нки тэ̄ланыл янытэ̄т ва̄ганыл ос ищхӣпыӈ утыл рӯпитаӈкве мӯсхалыг ханищтахтасыт. Пуссын ты кастыл ма̄хум а̄гманыл ёмащакв пусмалтавет».

	Наталья Комарова ос Владимир Якушев пӯльницат рӯпитан ма̄хумн ёмас сымыӈ ла̄тыӈ ла̄всы̄г. Ла̄тӈанэ̄н мӯй хо̄тпат ёхталам нэ̄пакт хассанэ̄н  ос мӯйлупса мисы̄г. Ма̄н губернаторув ня̄врам пусмалтан колын матыр ёвтнэ ма̄гыс олн нё̄тмил нэ̄пак мӯйлуптас.

	Тыгыл кӯщаит Няганский ГРЭС ма̄н тотвēсыт. Тот та̄н ты йильпи рӯпитан кол суссыт ос ма̄хум ёт потыртасыт. Та̄н «Фортум» нампа корпорцияг ла̄вавет. Александр Чуваев, ва̄ӈыг кӯщай хум ла̄выс: «Ты гидроэлектростанция мо̄лты та̄л яныгпо̄ль э̄тпост рӯпитаӈкве о̄вылтахтас. О̄влэ̄т 420,9 мегаватт ва̄гēт рӯпитас, ётылнув китыт энергоблокыл ва̄рыслӯв ос тав 454 мегаватт о̄ньщис. Мощēртын хӯрмит энергоблок ва̄рилӯв ос тав тыгыл са̄внув ва̄г о̄ньщуӈкве паты тах. Пуссын янытэ̄т ГРЭС акв со̄тыра 254 мегаватт ва̄гēтыл рӯпитаӈкве паты тах».

	Наталья Комарова ла̄вме щирыл, ань ты о̄щнэ кол кастыл Лӯима̄т о̄лнэ ма̄хум на̄йпоста̄л ат хультэ̄гыт, ос нэ̄мхотты мо̄т та̄рвитын ат я̄рмēгыт. Владимир Якушев э̄лаль потре тотыстэ, тувыл Няганский электростанция попутный газ ёт рӯпитанэ̄тэ кастыл Юграт, Ямалт ос Тюменский областьт о̄лнэ ма̄хум тынта̄лнув на̄йпос о̄ньщуӈкве патэ̄гыт. Ты о̄с сака ёмас ва̄рмалиг о̄лы.

	Тувыл яныг кӯщаит Нягань ӯст ос Октябрьский районыт о̄лнэ ма̄хум ёт ва̄щин-тахтасыт, са̄в э̄рнэ тэ̄ланыл о̄вылтыт аквъёт потыртасыт. Та юи-па̄лт кӯщаит Югорск ӯсн ми насыт, тот аквтох                                                                                                Советский, Югорск, Урай ӯсыӈ ма̄хум ос районт о̄лнэ ма̄хум ёт акван-хо̄нтхатыгла̄лсыт. Губернаторыг ма̄хумн са̄всыр тэ̄лат урыл китыглавесы̄г, то̄ват 

	матыр нё̄тмил ва̄рнэ тэ̄ла киссыт.

	Ань «Содружество» программа щирыл Югра, Ямал ос Тюменский область акван-нё̄тхатым э̄лаль рӯпитаӈкве патэ̄гыт. 

	Ты э̄тпос нилахойплов щислат Тюменский область 70 та̄лэ то̄влыс. Наталья Комарова ма̄хум ты ялпыӈ хо̄талыл янытласанэ, ос Владимир Якушевын ёмщакв рӯпитанэ̄тэ ма̄гыс пӯмащипа ла̄тыӈ ла̄выс.                                                                                

	Тамара 

	Мерова

	 
