
Ханищтап департаментыт кӯщаиг рӯпитан хум Алексей Дренин мо̄лал ля̄ххал тотнэ колн ёхталас. Ты та̄л ханищтан тэ̄ла щирыл маныр рӯпата ва̄рвес ос мо̄тыт та̄л маныр рӯпата ва̄руӈкве патаве, тав ты урыл потыртас. 
Кӯщай хум ла̄выс, 2021 та̄лныл «Ханищ­тап» про­ект э̄лаль тотнэ ма̄гыс йильпи ёмас ханищ­тап тэ̄лат ва̄равет. Ань Россия Министерстват ты ва̄р­малит щё̄­питавет. Акв проект рущ ла̄тӈыл «Учитель будущего» нам о̄ньщи. Са̄в ня̄врамыӈ щēмьят ханищтаӈкве о̄с нё̄туӈкве патавет. 
Э̄рнэ тэ̄лат урыл 
2020 та̄лт «Демог­рафия» проект щирыл Югра ма̄т о̄лнэ акв та̄л о̄хсаныл хӯрум та̄л яныт мус ня̄врамыт ӯргалан ма̄гыс са̄в ма̄нь няврам колыт ӯнттувēсыт. Ань нёлоловхуйплов са̄вит муниципалитетыт о̄л­нэ ня̄врамыт ма̄гыс садикыт места ёмщакв то̄вылхаты. 
Округувт пуссын ак­въёт яныгса̄т хус со̄­тыра ня̄врам садикын ялантэ̄гыт. Тыгыл хӯ­рум со̄тыра ня̄врам предпринимателит ва̄­рум садикын тотыгла­вет. Ма̄н ма̄вт ва̄т нупыл ат тамле ма̄нь ня̄врам кол щё̄питым о̄лы. 
Ювле хультум та̄лытт «Образование» проект хосыт Югра ма̄т ня̄вра­мыт ханищтан ма̄гыс са̄в йильпи колыт пус­вēсыт. Ань ты ханищтах­тын колытн ат та̄лныл нёлоловхуйплов та̄лэ яныт китса̄т арыгтем со̄тыра са̄вит ня̄врам ак­ваг яланты. 
Са̄выӈпа̄лэ а̄гит-пы­гыт ханищ­тах­ты­нэ̄­ныл ма̄гыс округ бюд­жетныл ос о̄лнэ ма̄­наныл миркол па̄лыл олныл ойтавет.
Ханищтап колыт 
Ты та̄л са̄всыр ха­нищ­тапыт коныпал, школан иӈ ат ялантан ня̄врамыт ма̄гыс 4,5 со̄тыра са̄вит йильпи ханищтан ма̄ щё̄питавес. Та̄н пуссын йильпи ищхӣпыӈ утыл та̄стувēсыт. Ня̄врамытн тув ялантаӈкве сака мӯсты. 
Округув янытыл атах яныг «Кванториум» ха­нищтап колыт рӯ­пи­тэ̄гыт. Ань школат ха­нищтахтын атхуйплов со̄тыра са̄вит ня̄врам тув яланты. Тувыл ань мощēртын о̄с акв тамле яныг ханищтап кол пунсаве. Тот пуссын ак­въёт хо̄тпан со̄тыра ня̄врам ханищтаӈкве номсаве.
Ань та̄л сыс округувт ма̄нь ӯсытт, па̄влытт ня̄врамыт ханищтан ма̄гыс налыман са̄вит Центрыт пӯсвēсыт. Тот пуссын аквъёт нёлолов со̄тыра са̄виткем а̄гит-пыгыт ханищтаӈкве па­тавет. Акв тамле ха­нищ­тап кол Сургут ӯст щё̄­питавес. Кӯщай хум ла̄вме щи­рыл, Югра ма̄т рӯпи­тан ханищ­тап ко­лыт йиль­пи ищ­хӣпыӈ утыл ёвтнэ ма̄гыс 200 млн. сол­ко̄ви холтвес. Школат планшетыл, ноут­букыл, компьютерыл ос мо̄т са̄всыр э̄рнэ утыл та̄с­тувēсыт.
Йильпи экзамен щё̄питавес
Ань ос университе­тыт ханищтахтын то̄ва ма̄ньлат а̄гит-пыгыт йильпи щирыл экзаме­ныт ва̄рēгыт. Ты про­грамма хосыт та̄н о̄влэ̄т хо̄т урокт ханищтах­тэ̄гыт, тувыл ты урока­ныл хосыт экзамен ва̄рēгыт. 2020 та̄лт округувт са̄тса̄т са̄вит студент тамле экзамен ва̄рсыт. Ка̄сыӈ та̄лныл са̄внув ма̄ньлат хо̄тпат ты ва̄рмаль щи­рыл ха­нищтахтуӈкве ка̄са­щē­гыт. 
Ты та̄л ма̄н округув ма̄гыс ёмас ва̄рмаль ēмтыс. Советский ос Сургут ӯсыгт о̄лнэ кит политехнический кол­леджиг Россия янытыл «ТОП-100» щар ёмас ханищтап колыг ла̄в­ве­сы̄г. Тот са̄в ёмас про­фессиян ма̄ньлат ма̄хум ханищтавет, тыима̄гыс сака янытлавесы̄г. 
Николай Меров
