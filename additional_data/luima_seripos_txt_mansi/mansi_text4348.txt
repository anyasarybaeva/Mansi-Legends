
Мо̄лал Ханты-Мансийский район Кышик па̄вылн рӯпатам щирыл ялсум. Тот Руслан Богордаев, районный депутат ёт, потрамасум. Ты кӯщай хо̄тпа - ханты хум, такви о̄с та па̄вылт яныгмас. Мир уральтаӈкве ва̄тихал тув яланты, тот о̄лнэ ханты ма̄хум о̄лупсаныл ёмщакв ва̄гтэ. Та̄нанылн са̄всыр ва̄рмалит щирыл акваг нё̄ты. Ам тав ётэ мощ потрамасум.
Пусмалтан ва̄рмаль урыл
Ань па̄влыӈ ма̄хум палт лēккарыт ва̄тихал ёхталэ̄гыт. Кӯщай хум ла̄выс: «Па̄влыӈ мир ос йис ма̄т о̄лнэ соссаӈ ма̄хум ма̄гыс щар яныг та̄рвит - ты пусмалтахтын ва̄рмаль. Та̄н ка̄сыӈ ēмт ӯс пӯльницан ялантаӈкве ат вēрмēгыт. То̄ва э̄лумхо̄лас олн ат о̄ньщи, мо̄танытн ос рӯпитанэ̄ныл ма̄гыс минуӈкве ат а̄ртми. Тамле та̄рвит ка̄сыӈ ма̄нь па̄вылт о̄лы. Ёты-о̄вылт э̄лумхо̄лас акваг лю̄лиг ēмтнэ̄тэ мус тох та э̄лаль о̄ланты».
Тыима̄гыс ань юи-о̄выл та̄лытт «Профессиональный патология Центр» колт рӯпитан лēккарыт та̄нки округ янытыл мир пусмалтым яласэ̄гыт. Лēккарыт тэ̄лы порат ищхӣпыӈ утыл та̄стым ма̄шинал ма̄нь па̄влытын минэ̄гыт, туи порат ос на̄иӈха̄пыл я̄ хосыт яласэ̄гыт. 
Соссаӈ ма̄хум са̄всыр а̄гмыл ēмталэ̄гыт кос, ос са̄выӈпа̄лэ та̄н со̄рыгӯй о̄ньщēгыт. Лӯима̄т о̄лнэ хо̄тпанув нот палытыл ня̄рхул тэ̄гыт. Лēккарыт акваг ты урыл ла̄вēгыт, та̄н хӯл ёмщакв вос па̄йтыяныл, са̄ритыяныл ос сорт, сымри, хулюмхӯл ня̄рхулыг ул вос тэ̄ганыл. То̄нт со̄рыгӯиӈыг ат ēмтэ̄гыт. Атиӈк пусмалтахтын юи-па̄лт ня̄рхул тэ̄гыт ке, о̄с аквтох со̄рыгӯит ква̄лапēгыт. Матъёмас ань тамле ва̄рмаль о̄лы, ма̄нь па̄влытын са̄всыр лēккар ёхталы. Ма̄хум ва̄тихал уральтахтэ̄гыт.
 
Нэ̄пак хансум ханты хум намхо̄талэ кастыл
Тувыл ос ты урыл потыртас. Хосатнув Кышик па̄вылт стихыт хансум хум Владимир Семёнович Волдин о̄лыс. Тав 1938 та̄лт самын патыс, о̄лмēт ханты ла̄тӈыл стихыт ос потрыт хансыс. Хум са̄в та̄л ра̄тива хосыт ханты ла̄тӈыл ля̄ххалыт потыртым рӯпитас. Ты та̄л я̄ӈк на̄тнэ э̄тпос ва̄т нупыл атыт хо̄талэ̄т хум нёлса̄т та̄лэ то̄влынув. 
Владимир Семёнович 1971 та̄лт а̄тимыг ēмтыс. Тав ханты мир ма̄гыс са̄в потыр ос стихыт хансыс. Ань таве кāстыглан ма̄гсыл Кышик па̄вылт ка̄сыӈ та̄л «Волдинские чтения» ханищтап ва̄рыглаӈкве патаве.  
Туи лӯпта э̄тпос 18-20 хо̄талытт научно-практический конференция тот тах ва̄раве. О̄выл хо̄тал Ханты-Мансийск ӯс Югорский университетыт учёный ма̄хум акван-атхатэ̄гыт. Тот та̄н ты хум урыл хансум доклад-потраныл ловиньтаӈкве патэ̄гыт. 
Китыт хо̄тал пуссын мӯй ма̄хум ос йӣквнэ, э̄ргын хо̄тпат Владимир Волдин о̄лум ма̄тэ̄н минэ̄гыт. Тав Кышик ляпат самын патыс, ты конференция тот э̄лаль ва̄раве. Ты хум урыл суссылтап щё̄питаве. Тав хансыглам потранэ ос хуриянэ суссылтавет тах. Я̄т ма̄хум мāньха̄пыл касуӈкве патэ̄гыт. Мир ма̄гыс атыӈ хӯл исмит па̄йтаве. Ма̄хумаквет, на̄н ка̄сащегы̄н ке, мӯйлуӈкве тув о̄с ялэ̄н.
