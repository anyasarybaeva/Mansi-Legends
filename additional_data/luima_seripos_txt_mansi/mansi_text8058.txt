
Мо̄лты са̄лы ӯрнэ ма̄хум мирхал хо̄нтха­тыгла­паныл о̄лум порат Ханты-Мансийск ӯсн мир са̄в ма̄ныл атхатыгла̄лсыт. Та̄н халанылт са̄лыӈ нэ̄ Элида Спиридоновна Атласова о̄лыс. Тав ётэ потрамасум, ва̄рнэ тэ̄латэ урыл китыглахтасум. Нэ̄ ла̄выс: 
– Ам Саха Якутия ма̄ныл ёхты­сум, Нижне­колым­ский районт Ан­дрюш­кино па̄вылт о̄лэ̄гум. Тот «Кэйгур» нампа са̄лы ӯрнэ община о̄ньщēв, ам кӯщаиг пат­ту­вēсум. Омагум-а̄тягум, о̄па­гум-щащēквагум ос ащо̄йка­гум-анēк­ва­гум пуссын са̄лы ӯрим о̄лсыт, са̄в рӯпитасыт. 
Ты пēс ма̄хманув ань йис сосса ма̄хумн нома­вет. Рӯпата ма̄т план то̄варттасыт, каснэ ма̄т о̄выл местат вуйласыт, янытлавēсыт. Ма̄н ань о̄с та̄н хольтаныл о̄лэ̄в, са̄­лыт янмалтэ̄в, пēс йис тэ̄ла­нув э̄лаль тотыянӯв.
Са̄лы ӯрнэ ма̄хум – нас ма̄хум хунь. Ма̄н са̄лыя­нув ӯрēв, янмалтэ̄в, та̄н ляпанылт пēс ма̄хманув щирыл о̄лэ̄в, ма̄нти ла̄т­ӈ­у­втыл потыртэ̄в, ня̄вра­манув янмалтыянӯв, ха­нищтыянӯв. Са̄лыянув хо­сыт ма̄н колыӈ ма̄хум, юн рēгыӈ, тэ̄нут ос маснут о̄ньщēв, нэ̄мат сав ат тотэ̄в.
– На̄нти халынт, улпыл, ща̄нь ла̄тӈыл потыртэгы̄н?
– Омам юкагир нэ̄, а̄тям ос эвен хум. Тэ̄н ма̄н ётув туп юкагир ла̄тӈыл потыртасы̄г, ты ла̄тӈыл ма̄н яныгмасӯв, потыр­таӈ­кве ха̄сэ̄в. Эвенский ла̄тӈыл щащēквав по­тыртас, таима̄гыс таве о̄с ва̄глув. 
– Наӈ ань ты пальтувсовыл о̄лэ̄гын, тамле мас­нутанын на̄нти ю̄н­тыя­ны̄н?
– Ва̄им, ма̄нти ю̄нсха­тэ̄в. Ма̄н колта̄глувт ат ня̄врам яныгмасӯв, омавн ос а̄тявн ма̄ньта̄гыл рӯпи­таӈкве ханищтавесӯв. Тэ̄н ла̄вса­сы̄г, ма̄к таи – во̄раяӈкве, хӯл алыщ­лаӈкве, тынтлах­туӈкве ос ю̄нсха­туӈкве вос ха̄сэ̄в. Юка­гир мирув маснут ос э̄рнэ пормас ва̄­руӈкве вос ханищтахтэ̄в. Ма̄нь ю̄нтмилыл вос ю̄нсхатэ̄в, мӯсхал щирыл вос щакв­щēв, ла̄вēг, то̄нт пор­маса­нув нё̄тнэ̄г тэ̄лэ̄гыт. 
Ма̄н ща̄гтым ханищ­тах­тасӯв, ю̄нсхатасӯв. Ань ня̄враманувн ос ма̄нь­лат хо̄тпатын нё̄тэ̄в, хӯлтыг­лы­янӯв, йис наканув ул вос со̄ймēгыт, вос ва̄га­ныл, ханищтыяныл, э̄лаль вос тотыяныл.
Пēс порат э̄лы ма̄ныл ма̄н ма̄вн хум хо̄тпат нэ̄ кинсуӈкве ёхтала­мыт. Яныг­хо̄тпанув ла̄всасыт, та̄н таи хӯлыгласыт, юка­гир а̄гит ос нэ̄квет сака ма̄щ­тырыт, щаквщуӈ­кве ма̄ньта̄гыл ха̄сэ̄гыт. Суп тӣвыр па̄ланыл о̄с мӯсхал щирыл ва̄рия­ныл, ю̄нт­миланыл, сэ̄тапло̄м­таныл ос мохлыланыл щар ат на̄ӈкēгыт. Таима̄гыс са̄в юкагир а̄гит мо̄т мирныл хум ва̄рсыт.
– Ханты-Мансийск ӯсн хуньт ёхталасын?
– А̄ти, ты ма̄н о̄выл щёс ёхтысум, татем ёмас, нё̄тнэ ма̄кве. Ты мирхал конгресс хо̄нтхатыглапын Россияв янытыл о̄лнэ мощщаг хультум мирыт са̄лы ӯрнэ хо̄тпа­ныл атхатасыт. Ма̄н ань тыт тэ̄­ла­нув урыл халанувт потрамасӯв, хотьют хумус рӯпиты, маныр та̄рвит о̄ньщи. 
Ам номсэ̄гум, лӯима̄ мирыт о̄лупсаныл, пēс наканыл щар акв хури­пат – То̄рум А̄щув нупыл акв хольт сунсэ̄в, Я̄на­нув, Хо̄талув ос Тя̄ка̄к­вув янытлыянӯв ос по̄йк­щиянӯв. Ос ма̄к таи, ма̄н пуссын ма̄ньта̄гыл ома­нувн-а̄тянувн ха­нищта̄л­весӯв – ща̄нь-а̄щ ла̄тыӈ, яныгхо̄тпат ла̄тыӈ хӯнт­луӈкве э̄ри. Ам щēмьямт ань яныг­хо̄тпа­нув пуссын а̄тимыт, яныг увщиюв ну­пыл сама­нув хартыя­нӯв, тав ла̄тӈе хӯнтлэ̄в. Россиявт мир пуссын тох о̄лсыт те, ка̄сыӈ мир, ка̄сыӈ колта̄­гыл со̄тыӈыщ о̄лнув.
Светлана РОМБАНДЕЕВА
