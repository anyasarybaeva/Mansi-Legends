
Кимыӈ-щупа па̄выл э̄рыг
Кимыӈ(а)-щупа - хара сӯйкве.
Таквсы па̄ларищкēтэ
Пилна та тэ̄лыг(о)ла̄лыглавēкве.
Нёхысна ха̄йтыг(а)ла̄лыглаве.
Кимыӈ(а)-щупа са̄тэн(а) совткве
Са̄рупна ё̄мыг(а)ла̄лыглаве.
Пилна та тэ̄лыг(о)ла̄лыглаве
Кимыӈ(а)-щупа - хара сӯйкве.
Таквсы па̄лаг патыкве
Пилна та тэ̄лан(о)та̄лыглаве
Кимыӈ(а)-щупа - хара сӯйкве.
Таквсы па̄лаг патыкве
Нёхысна ха̄йтыг(а)ла̄лыглавēкве,
Сōрупна ё̄ман(о)та̄лавēкве.
Ты Альбина Алексан­дровна Анямова яныгмам па̄влэ э̄рге.
Пēс порат Са̄пса ма̄ нӯпыл са̄в маньщи кос о̄лыс, ань ты ēрт сака мощща ма̄ньщи арыгтас. Яныг хо̄тпа щар а̄тим. Альбина Александровна Анямова, такви а̄ги о̄парищ наме Бахтиярова, Са̄пса ма̄т ма̄к соссаг о̄лнэ э̄ква. 
Тав Кимыӈ-щупа па̄вылт самын патыс, яныгмас. А̄ще Александр Прокопьевич Бахтияров Кимыӈ-щупа па̄влыӈ хум о̄лыс. Ща̄не Варвара Кузьмовна Бахтиярова Ёвтымсос па̄влыӈ э̄ква. Тэ̄н са̄в ня̄врам янмалта̄лсыг. Альбина щар ма̄нь, пити-патта а̄ги. Тав ань таккēт хультыс. Са̄пса ма̄ньщит халт тав щар янгыг о̄лы. Альбина иӈ ма̄ньнув о̄лыс, хӯнь а̄щаныл хотталь щалтыс. Ща̄няныл во̄раям э̄ква о̄лыс, нэ̄матарныл ат пилыс, такви пупа̄пщиквет ва̄гылтта̄лас. Таима̄гыс писалил па̄тлуптаӈкв ос во̄раяӈкв тав ма̄ньта̄гыл ща̄нēн ханищтавес.  
Альбина Александровна о̄йка­тэ̄нтыл Владимир Прокопьевич Анямовыл са̄в ня̄врам янмалтасы̄г, ня̄враманэ̄н ма̄нь порат са̄лы ӯрим нё̄рт яласасы̄г. Тувыл са̄в ня̄вра­маӈыг ēмтсы̄г нё̄рт ва̄нтала̄луӈкв та̄рвитаӈыг ēмтыс, тувыл яныг а̄гитэ̄н школан миннэ та̄ланэ ёх­тысыт, тох тав ня̄враманэ ёт на̄лумт о̄луӈкв патыс. 
Альбина Александровна лӯпта э̄тпос о̄выл числат самын патум хо̄талэ о̄лыс, тавēн ты тув 70 та̄лэ то̄влыс. Тав Ушма па̄вылт о̄лы. Альбина Александровна нё̄мса, ка̄ркам э̄ква, яныг щēмья янмал­тас, о̄лкет акваг во̄раи, хӯл алыщлы, тыналан ма̄гыс пӯркат ю̄нты, пил ва̄ты. Ос ты яныг хо̄тпа са̄в э̄рыг, пēс потрыт ос а̄мщит ва̄г, нэ̄рнэ-йӣвыл нэ̄руӈкв ха̄сы. Ань ма̄ньщи хо̄тпат мощщаг ēмтуӈкв патманыл ма̄гыс, са̄всыр пēс ва̄рмаль киснэ ма̄хум ёхтэ̄гыт, Альбина та марылтаве: э̄рыг э̄ргалтаптэ̄гыт ман нас матыр потыр ёл-хансэ̄гыт. 
Альбина Александровна самын патум хо̄талэ̄тыл сымыӈыщ яныт­лылӯв. Пуста̄гыл вос о̄лы, хоса нот вос о̄лы. На̄й-Ōтранэ̄н вос ӯрга­лаве. Ня̄враманэ̄н вос нё̄таве. Пус ка̄т, пус ла̄гыл! 
Яныг-Ё̄мкки э̄рыг
Яныг Ё̄мкки яныг састум,
Сурты ха̄йтнэ яныг састум,
Парысковья-анēквам,
Тапыл та (га) хартантавēкве,
Хӯрум я̄ӈкнёл хо̄птыквел,
Тох(а) та (га) хартантавēкве.
Яныг Ё̄мкки яныг састум,
Сурты хатнэ яныг састум,
Торта̄л, нё̄тнэ Нё̄ркве!
Сурты ха̄йтнэ яныг састум,
Тох(а) та хартан(о)тавекве,
Парысковья-анēквам.
Яныг Ё̄мкки яныг састум,
Тӯиглыкве та тӯи,
Раквыглыкве та ракви,
Яныг Ё̄мкки яныг састум.
Альбина Александровна э̄рге,  ты э̄рыг «Тресколье» дискыт хансым о̄лы.
Анна АЛГАДЬЕВА
 

 
