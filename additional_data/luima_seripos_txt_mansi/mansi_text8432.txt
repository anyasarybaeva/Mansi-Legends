
Тынакт Мордовия ма̄т Саранск ӯст рӯтыг о̄лнэ финно-угорский ма̄хум акван-атыглавēсыт. Та̄н тот «Этнокультурное многообразие России: современные вызовы и перспективы развития» ва̄рмалит урыл потыртасыт. 
Ты э̄лы-па̄лт Россият о̄лнэ финно-угрыт о̄выл щёс 2021 та̄лт Ижевск ӯст акван-хо̄нтхатыгласыт. То̄нт та̄н мирхал Конгрессаныл пēнтсыл тув атхатыгласыт. 
Ань Россия янытыл Саранск ӯсн 35 са̄всыр ма̄нытныл ос Казах­стан­ныл 300 арыг­кем мӯй хо̄тпат ёхтала­сыт. Та̄н яныг кӯщаитн янытлавē­сыт. 
Россия Президент В. Путин кēтум лāтӈе вāӈын хо̄тпатэ М. Магомедов ловиньтастэ: «Са̄в нотыт палыт са̄всыр мирыт халт финно-угор ма̄хум са̄в ёмас тэ̄лат аквъёт ва̄рē­гыт. Та̄н пēс накыт, сыре-сыр наукат ос мо̄т тэ̄ла­нылт ханищтым о̄вылт о̄лэ̄гыт. 
Ты мирыт юртыӈыщ о̄лнэ ос акван-нё̄тхатым наканыл ма̄н государство па̄лыл нё̄тыянӯв. Финно-угор ма̄хум Ассоциация рӯпататэ акваг мӯсхалыг э̄лаль тотытэ. 
Ма̄н ва̄глӯв, ань ты акван-хо̄нтхатнэ ва̄р­малин ёмас тэ̄лаг ēмты тах. На̄н ханищтапыт ос проектыт щё̄питэгы̄н, ос аквъёт матыр хӯлтнэ йильпи ла̄тыӈ хо̄нтэгы̄н. Ва̄рмалянын пуссын ёмщакв вос минэ̄гыт».  
Тувыл мӯй ма̄хум э̄лы-па̄лт Федеральный агентство колт кӯщаиг о̄лнэ хум И. Баринов, Государственный Думат кӯщай ва̄ӈын хум С. Неверов, Мордовия ма̄ кӯщай хум А. Здунов, АФУН пуӈктотнэ тэ̄латыт ос РФ сенатор хум П. Тултаев рӯпатаныл урыл потыртасыт. Ос та юи-па̄лт кӯщаит проектыт щё̄­питан ос акв касылт но̄х-патум ма̄ньлат хо̄тпат наманыл ла̄всаныл ос дипломыл мӯйлуп­таса­ныл. 
Ты та̄лт касылн 36 проект кēтвес. Ма̄ньлат а̄гит-пыгыт пēс йис накыт ос ща̄нь ла̄тыӈ э̄лаль тотнэ щирыл, интернет хосыт ля̄ххалыт потыр­тан ос суссылтан накыт щё̄­питамыт. Тот 11 э̄лум­хо̄лас но̄х-патсыт. 
Ща̄нь ла̄тыӈ ӯргалан ос э̄лаль тотнэ щирыл о̄выл места Н. Любимов Марий Эл ма̄ныл вис. Культура ос этнотуризм тэ̄лат ёмщакв э̄лаль тот­нэ̄ныл ма̄гыс «Местная мордовская национально-культурная автономия города Пензы» нампа организация намтувес ос дипломыл майвес. Ос о̄выл места йильпи интернет-проект ва̄рнэ ма̄гыс Б. Анфиногенов Удмуртия ма̄ныл яныт­лавес. Мо̄таныт китыт ос хӯрмит места висыт.  
Ма̄н ма̄нувныл ты Форумн 15 э̄лумхо̄лас тув ялсыт. Хантыт ос ма̄ньщит та̄нки тэ̄ланыл о̄вылтыт ла̄тыӈ тотсыт. Мо̄т ка̄сыӈ мир такви о̄лнэ ва̄рмаля­нэ урыл потыртас. Тувыл пуссын та̄рвит тэ̄ланыл ёмасыг щё̄питан нак аквъёт киссыт, акван-нё̄т­хатым ва̄руӈкве ла̄вхат­сыт. 
Кит хо̄тал сыс финно-угор рӯт ма̄хум хӯрум секциян ла̄кква-уртхатым потраныл ловиньтасыт. О̄выл колнакт са̄всыр наукат та̄ра-паттын ос йильпииг осн-патнэ тэ̄лат о̄вылтыт потыртасыт. 
Китыт колнакт ищ­хӣпыӈ ут хосыт ща̄нь ла̄тӈыт ханищтан ва̄рма­лит хӯлтвēсыт. Хӯрмит колнакт ма̄ньлат ма̄хум проектаныл хумле э̄лаль тотуӈкве, та урыл пот­ра­масыт. Юи-о̄вылт пус­сын резолюция-нэ̄пак хассыт ос янытэ̄т форум рӯпататэ оигпанэ̄т порат таве ма̄хумн хӯлтсаныл. Ётыл ты секцият рӯпа­та­ныл о̄вылтыт я̄нас потрыт тах хансэ̄в. 
Форум оигпан порат П. Тултаев ос ФАДН тармыл мирыт халт тэ̄лат уральтан ос пуӈктотнэ хум Т. Цыбиков мӯй ма̄хумн пӯмащипа ла̄тыӈ ла̄всы̄г. Ос то̄ва хо̄тпат ка̄ркамыг рӯпатанэ̄ныл ма̄гыс янытлан нэ̄пакыл майвēсыт.      
Тамара МЕРОВА
