
Округувт щар э̄лы лӯима̄т Саранпа̄выл о̄лы, тув кос тэ̄лы, кос туи сака та̄рвитыӈ ёхталаӈкве. Ма̄н тэ̄лы рēтыӈ ю̄свой э̄тпос оигпан хо̄таланэ̄т тэ̄лы лё̄х хосыт ма̄шинал тув ялсӯв. Тот аквъёт рӯпитан нэ̄мēнтыл мирколн щалтсасмēн ос тот па̄выл кӯщай ва̄ӈын хум Аркадий Андреевич Рокин ёт ва̄йхатсумēн ос таве па̄выл о̄лупса о̄вылтыт китыгласлумēн. Тав ань манах э̄лумхо̄лас тот о̄лы, хумус о̄лупсаныл мины, маныр ва̄рēгыт, мēнамēн потыртас.
— Саранпа̄выл миркол нупыл 4 со̄тыра 328 э̄лумхо̄лас хансым о̄лэ̄гыт. Ты па̄влувт о̄лнэ ма̄хум коныпал аквтох Я̄сунт, Сӯкырья, Хо̄рыӈпа̄выл, Ло̄пмус, Кульпас, Со̄ртыӈъя, Кимкъясӯй, Нильтаӈ па̄влытыт о̄лнэ хо̄тпат тыг ловиньтавēсыт. Ты мирколув та̄н палтаныл о̄с пуӈктоты. Тувыл Потрасӯй о̄с  хансыглавес, ань тот нэ̄мхотьют ат хультыс, самын патум хо̄тпат пуссын ла̄кква-мингаласыт, таима̄гыс мощēртын тав о̄лнэ па̄влыг ловиньтаӈкве ат патаве. Щар ма̄нь па̄влыг ань Нильтаӈ хультыс, тот акв колта̄глыт нила хо̄тпа туп хансым о̄лэ̄гыт. Саранпа̄влувт акв со̄тыра аквхуйплов о̄лнэ колта̄глыт нэ̄пакн хасвēсыт.
Ань мирколувт таи та̄ра-паттувес — са̄всыр мирыт халт 742 ма̄ньщит, 59 ханты хо̄тпа, 326 ё̄рныт ос 1891 э̄лумхо̄лас мо̄т нациял о̄лэ̄гыт – тыи  сараныт, рущит, украинцат, белоруссыт, хатанит ос мо̄таныт. 
Ма̄нь па̄вылквет татламēгыт, тот торыӈ рӯпата а̄тим. Ма̄хум школат, пӯльницат, ня̄врам ӯрнэ колт рӯпата хо̄нтэ̄гыт ке, таи ёмас. Тувыл Саранпа̄вылт  хосат та̄гыл  «Саранпаульская оленеводческая компания» рӯпиты, ма̄хум са̄лы янмалтым нё̄рт яласэ̄гыт ос таквсы, тэ̄лы сыс са̄лы нё̄выль тыналэ̄гыт. Нэ̄ хо̄тпат пӯркат, са̄всыр маснутыт ю̄нтэ̄гыт.
Хуньт Саранпа̄выл сака яныг па̄влыг ēмталас, са̄в ма̄ныл ёхталам хо̄тпат нё̄р а̄хвтасыт кинсым кит яныг экспедициягт тыт рӯпитасыт. Мо̄лтынув «Сосьвапромгеология» иӈ рӯпитас кос, ос та та̄лт та̄н мо̄т рӯпата ва̄рӯӈкве патсыт. Ань газотрассаныл Саранпа̄выл мус 160 километра палыт машинал яласан тэ̄лы лё̄х та̄н ва̄рēгыт ос са̄в тӯйт патнэ порат таве ёмщакв щё̄питыяныл.
Са̄ртын па̄вланув халт тэ̄лы лё̄х ва̄рнэ рӯпата янытэ̄т Николай Геннадьевич Полуянов ва̄рыс. Тав ООО «Сосьва» нампа колыт ӯнттын компаният кӯщаиг о̄лы. То̄ва хум хо̄тпанув тав палтэ рӯпитаӈкве патхатыглэ̄гыт. Тэ̄лы лё̄х щё̄питаӈкве ань проект щирыл акв хоты компаниян хӯрум та̄лн ва̄руӈкве мивет. Тыи ёмас тэ̄ла, тох та̄н э̄рнэ ма̄тын та̄ра техника, пēнщин тув тотэ̄гыт, хультуптэ̄гыт ос туп ащирмаӈыг ēмтнэ порат рӯпатаныл та̄ра о̄вылтыяныл. Туп лё̄х сака са̄в урамыт о̄ньщи, тот ма̄тэ тамле, матахмат вēрыста палыт я̄ӈкылма хосыт мины. Тот йӣвыт мори са̄груӈкве, урамыт састумтаӈкве ат та̄ртавет. Тамле я̄ӈкылматын новхатэгы̄т ке, ётыл тот  вощлахыг ēмты, ма̄тэ витын а̄мараве, ос ра̄ктыӈ витэ я̄тын, тӯрытын овты. Ты урамыт ка̄сыӈ тэ̄лы туп тӯйт ёт састумтаӈкве вēрмавет. Са̄в тӯйт ке паты, ёмасыг о̄лы, лё̄ӈх мощ састумтыяныл. Тӯйт мощща ке, воссыг маныр ва̄рēгыт, ма̄хум тох та яласэ̄гыт. Ты та̄л «Лыжня России» ма̄н ос ва̄рēв, ань ма̄хманув Сакв я̄ хосыт са̄в тӯйтыӈ ма̄т ёсаӈ лё̄ӈх тот та щё̄питэ̄гыт.
Кульпаст ма̄хум «Рахтынья» общинат рӯпитэ̄гыт. Тот Александр Игоревич Голошубин кӯщаиг о̄лы. Тав палтэ хум хо̄тпат хӯл алыщлэ̄гыт. Тот ты хал ня̄врамыт хӯл алыщлэ̄гыт ос общинан тыналыяныл, ос олныл та̄ра ойтавет. Мо̄лты та̄лт я̄т хӯл мощща о̄лыс, ма̄хум са̄в олн сэ̄луӈкве ат вēрмысыт. Ос тувыл Александр Голошубинын ла̄всӯв, тав хӯл алыщлан хо̄тпанэ ёт Сортыӈъят, Кимкъясӯйт ос Ло̄пмуст колыт ӯнттуӈкве вос нё̄ты. Ма̄нь па̄влыӈ ма̄т о̄лнэ хо̄тпатн тыи сака ёмас нё̄тмилыг ēмтыс. То̄ват та̄нки ма̄гсыланыл кол ӯнттэ̄гыт ос ты мус рӯпатаныл ма̄гыс олныл ойтавет. Саранпа̄вылт общинат о̄с аквтох рӯпитанувыт ке, такем ёмас о̄лнӯв. Та̄н туп хӯл алыщлан хо̄тпатн сака мощща олн ойтэ̄гыт, а̄рнта ва̄рēгыт, таима̄гыс та̄н ётаныл рӯпитаӈкве ат ка̄сащēгыт.
Пēнщин, соляра туи катерыт ялнэ порат тыг тотаве. Тыныӈ ман а̄ти, ма̄хум тох та ёвтэ̄гыт. Ань тэ̄лы па̄влыт халт манос Ха̄льӯсн та̄нки ма̄шинал яласэ̄гыт. Та̄рвит манос а̄ти сака та̄рвит Саранпа̄вылт ма̄хум тох та о̄лэ̄гыт.
