
Ма̄ньщи нэ̄ – тав ма̄щтыр хо̄тпа, колэ щё̄питан ёмас нэ̄, ня̄враманэ тю̄пыӈыг янмалтан ща̄нь ос о̄йкатэ э̄руптан нэ̄, о̄лупсатэ нотыӈыг ва̄ритэ. 
Тав о̄лнэ нотэ палытыл ва̄гтэ, маныр ва̄руӈкве ро̄­ви манос ат ро̄ви, тав ща̄­нēныл хӯнтамлам на­канэ а̄гитэ̄н э̄лаль хӯлтыянэ, яныгпа̄ла э̄кват а̄гитын мӯтра тэ̄лат урыл о̄с потырта̄лсыт. Та пēс накыт ань хот-ёрувлаӈкве патвēсыт. 
Нэ̄квет халанылт ва̄й­хатым ос а̄гияныл ёт ак­ван-нё̄тхатым вос о̄лсыт, таима̄гыс ю̄нсхатуӈкве акван-ӯнтылматыгласыт ос та сыс са̄всыр мӯтран ханищтасаныл. 

Тучаӈ-сӯнт-хӯрыг ю̄нтсыт
Ань о̄йттур э̄тпос 9-12 хо̄таланэ̄т Я̄сунт па̄­вылт «Ма̄нь Ӯскве» нам­па стойбищат са̄тыт ма̄щ­тырлан «кочевой» школа ва̄рыглавес. Тот ня̄врамыт са̄лы то̄выль хот-нёлхатаптуӈкве, тынт­луӈкве ос пормас ю̄н­туӈкве ханищтавēсыт. 
Ань коронавирус-а̄гм о̄лнэ̄т паттат ты ханищтапн акван-атхатыглам ма̄хум ла̄кква-уртвēсыт. О̄влэ̄т яныгнув хо̄тпат акван-атвēсыт, ётыл ма̄ньлат а̄гит ханищтахтуӈкве во̄ввēсыт.
Мо̄лты та̄л па̄сныл Саранпа̄вылныл, Куль­пасныл ос Хулюмсӯнтныл о̄лнэ ма̄щтыр нэ̄т акван-атхатыгланэ̄ныл порат тучаӈ ю̄нтсыт. То̄нт та̄н кит ю̄нтнутаныл ат а̄стумыт - тыи «тучаӈ-сӯнт-хӯрыг» ос па̄сыг совныл ю̄нтнэ хум-а̄кань. 

Ань таияныл ю̄нтуӈкве Я̄сунтын ты ёхталасыт. Ту­чаӈ-сӯнт-хӯрыг тучаӈ кӣвырт о̄ньщаве, тув ю̄нс­хатнэ ма̄нь то̄рса̄лмыт, нуй ос сов ло̄мтыт, сакыт пина­вет. Ос э̄рмыглан порат тувыл ты вивет.
Ань нёлоловхуйплов нэ̄квет ос а̄гит та̄нки ма̄г­сыланыл тучаӈ-сӯнт-хӯ­рыг ю̄нтсыт. Та̄н о̄влэ̄т па̄­сыгсов ка̄миньтаг тынт­лы­саныл. Ат хо̄тал сыс яныг са̄лы сов витын пи­ным о̄щсаныл, таве хо̄­тал нупыл пинтлысаныл, пунэ хот вос нёлхаты ос ущ новтупыл пунэ новт­саныл ос ка̄тыл ёмщакв тынтлысаныл. 
Хультум кот ло̄мтытыл ханса яктысыт, ка̄сыӈ нэ̄ таквина̄тэ̄н э̄рнэ ханса яктыс ос хӯрыгсов ю̄нтыс. Ка̄сыӈ нэ̄ такем хорамыӈ тучаӈ-сӯнт-хӯрыг ю̄нтум. Акв нэ̄ ла̄внэ̄тэ щирыл, «ты тучаӈ-сӯнт-хӯрыгт ма̄щтыр нэ̄ такви сыме тӯйтым о̄ньщитэ!»

Янге-ма̄нит пēс накыт ханищтэ̄гыт
Та юи-па̄лт нэ̄квет хум-а̄кань ва̄рнэ ма̄гыс о̄влэ̄т па̄сыгсов тынтлысыт ос ётыл а̄кань ю̄нтуӈкве ӯнт­сыт. Та̄н хум-а̄каняныл кит-хӯрум щё̄с сыс ва̄ра­пасаныл, ты а̄каняныл нэ̄ со̄т о̄щнэ ма̄гыс тучаӈ­хӯргын пинсаныл.  
Пēс та̄гыл о̄лум на­кыт ма̄ньлат ма̄ньщи нэ̄т пуссын ва̄нэ̄г вос о̄щ­са­ныл, история наукат кан­дидат-нэ̄ Светлана Алексеевна По­пова «Ду­ховный мир ман­сийской женщины» нэ̄пакн са̄всыр потрыт хансыс. Тав такви Я̄сунтын ёхталаӈкве ат вēрмыс, ос «Ӯринэ̄ква ялпыӈ хо̄тал», «Нэ̄ хо̄тпа о̄лупсатэ», «Йис та̄гыл пӯри тэ̄нэ ма̄нь­щи накыт» ос мо̄т са̄всыр нэ̄пакн хан­сум мӯтрат ловиньтан ма̄гыс потрыт кēтыс. 
Та̄наныл ловиньта­ма­ныл юи-па̄лт ма̄хум хӯлтыглахтын ла̄тыӈ ла̄в­сыт, ма̄ньлат а̄гит ма̄ньщи нэ̄ пēс о̄лупсатэ э̄лаль то­туӈкве хумус вēрмияныл, тамле тэ̄лат та̄ра-паттысыт.
  
А̄гит нэ̄ мӯтрат вос ва̄гыт
Тувыл ханищтам мӯт­раныл та̄н мо̄т сменан э̄лаль тотсаныл. «Ма̄нь Ӯск­вет» о̄йттур э̄тпост 12-19 хо̄таланылт «Ня̄лыт э̄р­гын суй» нампа пēс на­кыт киснэ ва̄рмаль о̄лыс. Ты ёнгилыт а̄гит пы­гытн маньнэг вивет. А̄гит са̄ртын щё̄питахтэ̄гыт, та̄нки ма̄гсыланыл ма̄ньщи суп ос то̄р ю̄нтэ̄гыт, саг ва̄рē­гыт ос хумус та̄н пуӈкын сагавет, яныгнув нэ̄тн ха­нищтавет. 
Тот ёнгын ма̄хум киттыг-уртхатэ̄гыт, то̄ваныл ӯс­­ща­хылн о̄луӈкве минэ̄­гыт, мо̄­таныт ё̄рнкол тӯщ­тэ̄гыт ос тот о̄лэ̄гыт. Та̄н­ки ха­ланылт ка̄сыӈ пыг таквина̄тэ̄н а̄ги нэ̄г выг­тэ ос тувыл акван-нё̄тхатым матыр-а̄ти ва̄­рēг. Акв хотты а̄ги тот щар нё̄тнэ а̄гииг ла̄ваве ос ӯс­щахылн тотаве, тувыл ты киттыг-уртхатам пыгыт тав ма̄гсылэ тот вуянтахтуӈкве патэ̄гыт. 

А̄гит ос ма̄ньщи нэ̄тын ва̄­нэ накытн пуссын ханищ­тавет. Та̄н о̄лнэ кол акваг сыстамыг вос о̄ньщияныл, во̄р ща̄й лӯптат атуӈкве во̄рн тотыглавет. Ос ты лӯптал хумус ща̄й па̄й­таве, ма̄ньщи кӯрт хумус ня̄нь ва̄раве, пуссын сус­сылтавет. Хот-хащлум маснут асаныл лап-ю̄н­туӈкве ос ӯлылап э̄рыг э̄ргуӈкве ханищтахтэ̄гыт.  
Ня̄врамыт номтыӈ, мӯтраӈ хо̄тпаг вос о̄лэ̄гыт
Ань ты сменат а̄гирищит пыгыт ма̄гыс лё̄мвойто̄р ю̄нтсыт ос мӯйлуптасаныл. Пуссын тэ̄лат яныгнув нэ̄ хо̄тпатн хӯлтыглавēсыт. Ос о̄лупсат матыр я̄рмын накыт о̄вылтыт потыртасыт, хумус ма̄ньщи нэ̄ та̄наныл по̄хан лаквтыянэ, хум ва̄рнэ юи-па̄лт нэ̄ о̄лупсатэ хумле о̄лы, ня̄врамыӈыг ēмтнэ̄тэ порат маныр ва̄ӈк­ве ос маныр ва̄руӈкве ро̄­ви ман ат ро̄ви, пуссын та̄ра-паттысаныл.
Тамле ва̄рмалит ва̄нэ ос ханищтан потрыт Светлана Алексеевна Попова щё̄­питас. Тав тэ̄лат пуссын ёмщакв торгамтан ма̄гыс а̄гит та̄ланыл то̄влынэ̄ныл щирыл хассанэ. Ань а̄гит потрыт хӯнтлын коныпал та̄нки сунсыглахтым тот пēс йис о̄лупсал о̄лсыт. 

«Ма̄нь Ӯсквет» ка̄сыӈ та̄л а̄гит-пыгыт тох о̄луӈкве ханищтавет. Тот ня̄врамыт ма̄ньщи маснутыл мас­хатэ̄гыт, та̄нки са̄в­сыр пēс пормасыт ва̄рē­гыт ос ма̄ньщи ла̄т­ӈыл потыр­таӈкве ханищ­тахтэ̄гыт. Тох ханьщувлым тэ̄лат пēс щиранылт э̄лаль тотыяныл. 
Тамле ханищтан ва̄р­малит то̄ванакт мо̄т щи­рыл щё̄пита̄лавет, ма­тыр йильпи тэ̄лат тув хӯлтэ̄гыт. Хоты ня̄врамыт ка̄сыӈ та̄л тув ёхталэ̄гыт ос ёнгēгыт, таит ва̄ганыл. Та̄н пēс ма̄ньщиянув хольт номтыӈ, мӯтраӈ э̄лумхо̄ласыг пуссын вос яныгмēгыт.  
Юи-о̄вылт ма̄н Елена ос Геннадий Тимченко намаим фондын ос Тюмень ӯст о̄лнэ мирн нё̄тнэ фон­дыт пӯмащипа ла̄тыӈ кēтэ̄в. Ань та̄н нё̄тмиланыл хо­сыт ма̄н «кочевой» школан ма̄ньщиянув акван-атыг­лыянӯв ос тамле э̄рнэ рӯпатав э̄лаль тотылӯв. 

Евгения Вьюткина кēтум потре ма̄ньщи ла̄тӈыг 
Тамара Мерован толмащлавес
