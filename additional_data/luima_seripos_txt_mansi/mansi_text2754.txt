
Минам э̄тпос 20 хо̄талэ̄т Сургутский район Русскинская па̄вылт са̄лыл яласан ялпыӈ хо̄тал ва̄рыглавес. Та ма̄т ханты ма̄хум пēс йис та̄гыл о̄лэ̄гыт.

	А̄лпыл, лов щё̄сыг иӈыт ēмтыс, мир та атхатас. Са̄лыӈ ма̄хум сака са̄в о̄лыс. Янге-ма̄не пуссын мольщаӈыл, сахил, ва̄ил масхатасыт. Та̄нти халанылт ща̄нь ла̄тӈыл потыртэ̄гыт. Ма̄нь ня̄враманыл мольщаӈыл сунсов тармыл ӯнттыяныл, тох та тотыглыяныл. Та̄н ляльтаныл сунсуӈкве татем пӯмыщ о̄лыс. 

	Касыл аквхуйплов щё̄ст о̄вылтавес. О̄влэ̄т хум хо̄тпат кассыт. Са̄лыяныл татем молях нуйхатэ̄гыт. То̄ваныл минуӈкве ат таӈхēгыт, по̄хан ё̄ӈхыгпēгыт, о̄тыранылн тот та по̄савет.

	Хум хо̄тпат халт о̄выл места Владимир Иванович Сопочин тав вис –тӯйт тармыл яласан «Бураныл» майвес. Нэ̄ хо̄тпат халт ос Анастасия Анатольевна Комтина но̄х-патыс. Тав о̄с «Бураныл» майвес. 

	Мо̄т касыл щирыл хум хо̄тпат мольщаӈыл, нэ̄ хо̄тпат сахил ха̄йтсыт, ань хотьютаныл о̄влэ̄т ёхтыгпи. Хум хо̄тпат халт ВиталийАлексеевич Русскин но̄х-патыс, нэ̄ хо̄тпат халт ос Наталья Борисовна Сопочина. Тэ̄н сас телевизорыл майвесы̄г. 

	Хум хо̄тпат тыньщаӈ па̄хвтысыт, о̄выл места Альберт Николаевич Покачев тав вис. Са̄лыӈ сун ӯлтта поргысыт, Леонид Борисович Комтин но̄х-патыс. Тувыл халанылт пēрщисыт, ма̄к ё̄р хо̄тпа пēриясыт – Михаил Андреевич Покачев но̄х-патыс. Ты юи-па̄лт хум хо̄тпат ёсал ха̄йтсыт, Леонид Борисович Комтин сака молях ха̄йтыс, о̄влэ̄т тав ёхтыгпас. Ты ка̄ркам, ё̄р ма̄хум на̄йив сартнэ утытыл (бензопила) майвēсыт. 

	Ат ё̄рнкол тӯщталавес, тот рӯпитан нэ̄ хо̄тпат халанылт о̄с кассыт, ань хотьют ё̄рнколэ ёмаснуве, хо̄т атыӈ тэ̄нут па̄йтаве. Ирина Максимовна Покачева тав но̄х-патыс, лов со̄тыра солко̄вил майвес. Китыт места Надежда Ивановна Покачева вис, са̄т со̄тыра солко̄вил майвес. Хӯрмит места Русскинская па̄вылт о̄лнэ ЦНК ма̄т рӯпитан ма̄хум та̄н висаныл, ат со̄тыра солко̄вил майвēсыт.

	Та хо̄тал сака во̄тыӈ хо̄тал о̄лыс, раквыс, тӯйис. Ма̄хум маснутаныл – мольщаӈаныл, сахияныл щар пуссын та̄ра-посвēсыт. Ос та̄н тох та кассыт, нэ̄мат турап хо̄талыл ат пилсыт. 

	 

	Светлана Ромбандеева
