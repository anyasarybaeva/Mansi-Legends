
Нэ̄мхо̄т ат рӯпитан ма̄хманув, хотьютн акв-кит та̄л пенсия-олн винэ мус хультыс, ань э̄лаль ханищтахтуӈкве вēрмēгыт. Ка̄сащан хо̄тпат нё̄туӈкве тах патавет. Ань тыима̄гыс федеральный ос округ бюджетныл олн та̄ставе.
О̄влэ̄т на̄нан «центр занятости» нампа колн заявление-нэ̄пак хаснэ ма̄гыс ялуӈкв э̄ри. Тувыл хо̄т ханищтахтасы̄н ке, та диплом-нэ̄пак ёт-вуелы̄н. Рӯпитан нэ̄пак, трудовой книжкан, щё̄­питэлы̄н. Рӯпата кӯщаин на̄н урынтыл нэ̄пак вос хансы, ты нэ̄пак рущ ла̄т­ӈыл тох ла̄ваве – «гаран­тийное письмо». А̄г­мыӈ-мосыӈ хо̄тпаг ке о̄лэ­гы̄н, о̄с э̄рнэ нэ̄пак ёт-вуēн.
Ты ханищтап туп хӯрум э̄тпос мины. О̄выл щёс ханищтахтын хо̄тпа ма̄гыс 68 со̄тыра 500 солко̄ви ойтаве. Ханищ­тахтап миннэ сыс на̄н са̄тхуйплов со̄тыра са̄вит­кем солко̄ви стипе­ндия-олныл ойтуӈкве пата­вēн. 
Ань на̄н ма̄гсылын тамле ёмас ва̄рмалит щё̄питавēсыт: 
– са̄ккон щирыл лē­к­ка­рытн олн ойтта̄л ураль­тавēн;
– стипендия-олныл ойтавēн; 
– о̄лнэ ма̄ныл ханищ­тахтын мус тыгле-тувле яласан лё̄ӈхын ма̄гыс олныл мивēн. На̄иӈ­туйтыл, на̄иӈха̄пыл, то­влыӈха̄пыл миннэн ма̄гыс тынта̄лнув билет ёвтуӈкв э̄ри. Автобусыл о̄с минуӈкве ро̄ви. Хо̄тал сыс на̄н тэ̄нут ёвтнэ ма̄гыс хӯрумса̄т солко̄­вил ойтавēн;
– о̄лнэ кол ма̄гыс ойт­хатнэ олныл о̄с та̄ставēн, атса̄т атпан солко̄­вил мивēн;
– ты ханищтап ём­щакв а̄стланын юи-па̄лт э̄рнэ нэ̄пакыл мивēн;
– рӯпатан ёмщакв ва̄нэ̄н ма̄гыс та̄ра рӯпата тах хо̄нтэгы̄н, э̄лаль номт тотуӈкве патэгы̄н.
Ты ва̄рмаль щирыл ханищтахтуӈкве ро̄ви:
– на̄н диплом-нэ̄пак ат ке о̄ньщегы̄н;
– китыт рӯпатан ха­нищтахтуӈкве ка̄сащ­е­гы̄н ке;
– ос о̄щнэ профессия щирыл са̄внув ва̄ӈкв патэгы̄н, э̄лаль ханищ­тахтуӈкве номыл­ма­тэгы̄н ке.
Ка̄сащан хо̄тпат ма̄гыс ищхӣпыӈ ут хосыт ха­нищ­тахтын ва̄рмаль о̄с щё̄пи­тавес. Та̄н юн ӯн­лым ищхӣпыӈ ут хосыт ханищтахтуӈкве о̄с вēр­мēгыт. 
Ты тэ̄лат на̄н «Ханты-Мансийск ӯс центр за­нятости» колт та̄ра-пат­туӈкве вēрмегы̄н, тув хӯлтнэ ла̄тыӈ кēтэ̄н.
Ты кол адресэ: Ханты - Мансийск ӯс, Карла Маркса ӯсхулы 12 колэ, телефонэ:
 8(3467) 32-05-03, свонитан порат тув 11 нё̄тумтэ̄н; тел./факс: 8(3467) 37-53-51.
 
«Ханты-Мансийск ӯс центр занятости» 
