

	Мо̄лты та̄л яныгпо̄ль э̄тпост Сургутский районт о̄лнэ ханты ма̄хум Когалым ӯст са̄лыл каснэ ва̄рмальн акван-атхатыгласыт. То̄нт са̄тпан нупыл хо̄т са̄лыӈ ма̄хум ма̄н округувныл ос Ямало-Ненецкий округныл ёхталасыт. Та̄н са̄лыл кассыт, тыньщаӈ па̄хвтысыт ос пēрщисыт.  Та ялпыӈ хо̄талт нё̄выль, пил ос мо̄т тэ̄нут-пормас тыналавес. Са̄в 

	мир нас ӯщлахтуӈкве тув 

	ёхталас.

	Ты ялпыӈ хо̄талт ам Дмитрий Никитович Русскин ёт потыртасум. Тав Когалым ӯс «Югра лылыеп» нампа соссаӈ ма̄хум организацият кӯщаиг рӯпиты. Ам таве такви рӯпататэ урыл китыгласлум, соссаӈ ма̄хумн ты тэ̄ла э̄ри манос а̄ти, тав ты урыл тох ла̄выс: «Ам номсэ̄гум, «Югра лылыеп» нампа ассоциация соссаӈ мирн э̄ри. Та̄н са̄в та̄рвитыӈ ва̄рмаль о̄ньщēгыт. Ты тэ̄ланыл мӯсхалыг щё̄питан ма̄гыс ма̄н палтув ёхталэ̄гыт. 

	Ма̄н хумус вēрмēв, таил 

	нё̄тыянӯв. Соссаӈ ма̄хманув тэ̄ланыл ма̄н ты кӯщаитн потыртыянӯв. Мо̄т щирыл та̄н ла̄тӈаныл хумус тув ёхты. Ань матъёмас ма̄ньщит, хантыт ат ёрувлавет, ва̄тихал са̄всыр конференцият, семинарыт щё̄пита̄лавет. Ва̄рмалянув ма̄н тот акваг потыртыянӯв. Ты хосыт, сакати, ма̄хум мощ 

	нё̄тавет.

	Тыт о̄лнэ са̄лыӈ ос во̄раян хо̄тпатн ам ёмщакв ва̄вем. 

	Матыр тэ̄ла ке о̄ньщēгыт, та̄н ам палтум та̄ра ёхтэ̄гыт.  

	Та̄рвитыӈ ва̄рмаль о̄лнэ ма̄
	гыс э̄рнэ нэ̄пак аквъёт хансэ̄в». 

	Са̄лыӈ ма̄хум ма̄-во̄й ма̄ныл но̄х-винэ хо̄тпат ёт акваг во̄ритотэ̄гыт. Округ янытыл 

	тамле ва̄рмаль хосат та̄гыл о̄лы. То̄ва ханты хо̄тпат рущ ла̄тыӈ ат ва̄гыт, то̄ват ос са̄кконыт ат ва̄ганыл. 

	Ты хосыт «Югра лылыēп» 

	ассоциация та̄нанылн сака 

	нё̄ты.

	Николай МЕРОВ

	 
