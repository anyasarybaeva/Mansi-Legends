
Ты э̄тпос нилыт щислат Россия янытыл ялпыӈ хо̄тал ва̄рыглавес, рущ ла̄тӈыл «День народного единства» намаим о̄лы. То̄нт ка̄сыӈ ӯст манос па̄вылт ма̄хум мӯйлуӈкве во̄выглавēсыт. Та хо̄талэ̄т Ха̄льӯс район Ягрим па̄вылт са̄всыр мирыт  акван-атхатыгласыт. 
Та̄н та̄нки пēс йис ва̄рмаляныл урыл потыртасыт, тэ̄нут па̄йтсыт ос та̄нки ва̄рум порма-саныл суссылтасыт. Культура колт ос са̄всыр мирыт ща̄нь ла̄тӈыл э̄ргыт э̄ргысыт ос та̄нки йӣквыт йӣквсыт. Сосса ма̄хум ты ялпыӈ хо̄талыт та̄нки культураныл урыл о̄с потыртасыт. 
Ягримт о̄лнэ сосса ма̄хум тот о̄с мӯйлысыт 
Галина Николаевна Вынгилева сосса ма̄хум ремёсла центрыт методистыг рӯпиты. Ос ты коныпал «Югра лылыēп» нампа организация Ягрим па̄выл отделеният кӯщаиг о̄лы. Ма̄ньщи нэ̄ ты ялпыӈ хо̄тал ос ремесла центр рӯпататэ урыл тамле ла̄тыӈ ла̄выс.
– Ялпыӈ хо̄талт ма̄н суссылтап ва̄рыгласӯв ос ма̄ньщи, ханты пēс пормасыт суссылтасанӯв. Ты выставка  Ягримт о̄лнэ ма̄ньщи, ханты хо̄тпат ос ремёсла центрыт рӯпитан нэ̄т аквъёт щё̄питасыт. Па̄влувт о̄лнэ сосса ма̄хум мӯйлуӈкве ос ты суссылтап ва̄руӈкв пуссын во̄выгласанӯв. 
Тамара Семёновна Мезенцева, Валентина Дорофеевна Саратина, Мария Сергеевна Вынгилева, Вера Кузьминична Тальма, Зоя Алексеевна Мелентьева ос мо̄т ма̄хум ма̄навн акваг нё̄тэ̄гыт. Тыи ма̄гсыл ам та̄нанылн яныг пӯмащипа ла̄тыӈ ла̄вēгум. 
Па̄вылт пēс йис ва̄рмалит э̄лаль тотнэ кол рӯпиты. 
Щар о̄влэ̄т ма̄щтыр нэ̄ хо̄тпат ДЮЦ колт кружокн ма̄щтырлаӈкве во̄выгласанӯв. То̄нт са̄в нэ̄т тув ялантаӈкве патсыт. Акван-атхатыглым ма̄н ю̄нсхатасӯв ос халанувт потыртасӯв. Та порат номтын ёхтувесӯв, пēс йис ва̄рмалянув э̄лаль тотнэ ма̄гсыл ремесла центр Ягрим па̄вылт ва̄руӈкве э̄ри. Ты юи-па̄лт ма̄н са̄всыр кӯщаит палт пищмат хансуӈкв патсӯв ос хо̄т-а̄ти ты центр урыл потыртасӯв. Ань  колув кит та̄л рӯпиты, рущ ла̄тӈыл тох намаим о̄лы: «Центр ремёсел декоративно-прикладного творчества народов Севера».  Хӯрум та̄л ювле хультум порат колыл майвесӯв, акв та̄л сыс ма̄н о̄льпыл сартыслӯв ос ёмщакв хот-щё̄питаслӯв. 
Ты кол рӯпитан ма̄гсыл Виктория Владимировна Сызарова са̄в ё̄р пиныс. То̄нт тав депутатыг рӯпитас ос хо̄т-а̄ти ты кол урыл потыртас ос кӯщитн са̄в пищма хансыглас. Ань ма̄н хӯрум хо̄тпа рӯпитэ̄в ос акв яныг рӯпата ва̄рēв, пēс йис ва̄рмалянув но̄х-во̄рмалтыянӯв ос э̄лаль тотыянӯв. 
Хорамыӈ супыт тот ка̄салаӈкве ро̄ви 
Ма̄н хунь акван-атхатыглэ̄в, халувт ма̄ньщи ла̄тӈыл потыртэ̄в. Ос ма̄ньлат хо̄тпат акваг тув во̄выглыянӯв, ща̄нь ла̄тыӈ вос хӯлэ̄гыт ос потыртаӈкве ханищ-тахтэ̄гыт. Ты э̄лы-па̄лт ам щар ат ю̄нсхатасум, ты центрын ёхтумум порат ты ва̄рмалил пӯмщалахтуӈкве патсум. Ань щаквщуӈкве тай сака э̄руптэ̄гум. Ос ма̄ньлат хо̄тпат ты тэ̄ла урыл акваг потыртыянум, пēс йис о̄лупсал о̄с вос пӯмщалахтэ̄гыт. 
Ань са̄всыр ялпыӈ хо̄талн ма̄хманув та̄нки ма̄ньщи манос ханты супаныл масыглыяныл. Ты э̄лы-па̄лт тох  масхатуӈкве сака э̄ссамтасыт. То̄нт рущит ма̄н нупылув лю̄льсаӈ суссыт ос то̄ва порат сосса ня̄врамыт намталасаныл. Ань ма̄хманув воссыг ат э̄ссамтэ̄гыт ос таи ёмас, та̄нки пēс йис ва̄рмалянылтыл яныт-лахтэ̄гыт. Ялпыӈ хо̄-талыт о̄лыглан порат нё̄тнэ ос хорамыӈ ма̄ньщи, ханты супыт ань та̄ра ка̄салаӈкв ро̄ви.
Ремёсла центрыт са̄всыр ялпыӈ хо̄талыт, ханищтапыт, суссылтапыт ман о̄с акваг щё̄пита̄лэ̄в. Ня̄врамыт ма̄гсыл са̄в рӯпата ва̄рыглэ̄в ос культурав урыл та̄нанылн потыртэ̄в. Рēтыӈ ю̄свой этпос 23 хо̄тал кастыл пыгрищит акван-атыглыянӯв, са̄всыр касылытыл ва̄рыглыянӯв. А̄гирищит о̄с во̄выглыянӯв, ю̄нс-хатуӈкве ос мо̄т щирыл ма̄щтырлаӈкве ханищтыянӯв. Победа хо̄тал, хӯл алыщлаӈ хо̄тпат янытлан хо̄тал ос мо̄т ялпыӈ хо̄талыт янытлаӈкве ма̄хманув ёхталэ̄гыт. 
Ам Светлана Бушуева пēнтсыл ремёсла центрыт ань рӯпитэ̄гум. Тав  ма̄нь ня̄враме ёт юн о̄лы. Ма̄ньщи нэ̄ культурологыг ханищтахтас. Рӯпитым тав ня̄врамытын пēс йис ва̄рмалит урыл са̄в потыртас. А̄гирищит-пыгрищит ёт мо̄йтыт, тӯлыглапыт суссылтас. Ам ня̄врамыт ю̄нсха-туӈкве ос мо̄т матыр рӯпата ва̄руӈкве  ха-нищтыянум. 
Ма̄н ремёсла центрувт музей-колнак ос са̄всыр суссылтапыт ва̄рсӯв, ма̄н палтув ёх-талан мӯй хо̄тпат та̄ра вос ка̄салэ̄гыт, та̄н сосса ма̄хум колн ёхтысыт. 
Ма̄ньщи культура пуссын вос янытлэ̄гыт 
Ма̄ньщи ос ханты ма̄хманув та̄нки ща̄нь ла̄тӈаныл ул вос ёрувлыяныл, пēс йис ва̄рмалянув вос яныт-лэ̄гыт, ты рӯпата ма̄н таима̄гсыл ты ва̄рилӯв. Тувыл то̄ва ма̄хманув ты урыл щар ат номсахтэ̄гыт. Ялпыӈ хо̄талыт э̄ргуӈкве, йӣквуӈкве ос суссылтапыт щё̄питаӈкве та̄наныл во̄выглыянӯв, ма̄н пал-тув щар ат ёхталэ̄гыт. Тамле ма̄хум Ягримт о̄с о̄лэ̄гыт. Хунь матыр э̄рмыглы, то̄нт ущ та̄нки национальностяныл урыл номылматэ̄гыт.
Йӣльпи та̄л кастыл «Газпром» нампа компания ма̄ньщи, ханты ня̄враманув мӯйлупсал мыганыл, то̄нт ты ма̄хум та̄ра ёхтыгпēгыт ос та ля̄втэ̄гыт, манрыг та̄н ня̄враманыл мӯйлупсал ат мивет. Тувыл пēс йис ва̄рмалянув э̄лаль тотуӈкве та̄н щар ат ка̄сащēгыт. Ягрим па̄вылт о̄лнэ 15 хо̄тпа ма̄навн акваг ань  нё̄тэ̄гыт.
Па̄влыӈ мир пуссын аквъёт муйлэ̄гыт  
Ма̄н са̄в та̄л сыс Ӯри-нэ̄ква хо̄тал янытлэ̄в ос ма̄ньщиянӯв, хантыянув тув во̄выглыянӯв. Ты э̄лы-па̄лт ма̄нки туп акван-атхатыгласӯв, пасан ва̄рыгласӯв, э̄ргысӯв ос йӣквсӯв. Ма̄н А̄нъя па̄выл нупыл миннэ лё̄ӈх по̄хыт Ӯринэ̄ква хо̄тал янытласӯв. То̄нт тай ялпыӈ хо̄тал сака ёмщакв ва̄рыгласлӯв. Ань па̄влыӈ мир пуссын тув во̄выглыянӯв, ма̄нки пēс щирыл Ӯринэ̄ква хо̄тал воссыг ат янытлэ̄в. Ты ялпыӈ хо̄тал кастыл щё̄питахтуӈкве «Росток» нампа колт ос ДЮЦ колт рӯпитан хо̄тпат ма̄навн сака ёмащакв нё̄тэ̄гыт. Сосса ма̄хум э̄ргуӈкве, йӣквуӈкве о̄с акваг ёхталэ̄гыт. 
Та̄л сыс ма̄н са̄в рӯпата ва̄рēв. Ты та̄л о̄с акв ханищтап нэ̄ хо̄тпат ма̄гсыл щё̄пита̄лыгласӯв. Ягримт о̄лнэ нэ̄т ма̄ньщи ва̄таӈ то̄р ю̄нтуӈкве ханищтасанӯв. Ань ма̄н пуссын ма̄ньщи суп ма̄нки ю̄нтэ̄в, тувыл пуӈк то̄р ла̄пкат ёвтэ̄в, пēс порат тай ма̄ньщи нэ̄квет пуӈкын пиннэ то̄р о̄с та̄нки ю̄нтсыт. Ханищтапн 11 э̄лумхо̄лас ёхталасыт, та̄наныл Тамара Семёновна Мезенцева ос Валентина Дорофеевна Саратина ханищтасы̄г. О̄влэ̄т ам номсысум, ты то̄р молях ю̄нтуӈкве ро̄ви, насати о̄с ха̄суӈкве э̄ри.
Ань ма̄н округув янытлан хо̄тал кастыл щё̄питаӈкве о̄вылтахтасӯв, са̄всыр суссылтапыт ос касыл ва̄руӈкве тах патэ̄в. Ягримт о̄лнэ мир пуссын тув тах во̄выглыянӯв. 
Ам Галина Николаевна ёт ма̄ньполь э̄тпос Ягрим па̄вылт ва̄йхатасум. Та порат тав Любовь Васильевна Кашлатова ёт Ха̄льӯс районт о̄лнэ ма̄щтыр нэ̄квет ма̄гсыл ханищтап ва̄рыгласы̄г. То̄нт са̄всыр па̄влытныл нэ̄квет тув ёхталасыт ос кит хо̄тал нуйсахи йинуӈкве ос хорамыл ю̄нтуӈкве ханищтахтасыт. Ханищтап сосса ма̄хум ремёсла центрыт о̄лыс. 
Ты колт рӯпитан ма̄хум яныг ос э̄рнэ рӯпата ва̄рēгыт, ма̄ньщи ос ханты мирыг пēс йис ва̄рмаляныл э̄лаль тотыяныл. Та̄нанылн ты  ма̄гсыл  яныг пӯмащипа ла̄тыӈ ла̄вуӈкве э̄ри.
