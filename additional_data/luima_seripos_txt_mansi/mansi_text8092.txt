
Мария Степановна Яврова, такви ōпарищ наме Рандымова, 1984 та̄л па̄сныл Ха̄льӯс пӯльницат ма̄нь лēккарыг рӯпиты. Ань ханты нэ̄ инфекционный отделеният ма̄хум пусмалты. Мария Степановна ёт хо̄нтхатыгламум порат потрамасмēн,  рӯпататэ, рӯтанэ урыл китыгласлум. – Мария Степановна, ма̄нь лēккарыг наӈ хōт ханищтахтасын?
– Ам Ханты-Мансийск ӯст о̄лнэ училище-колт ма̄нь лēккарыг ха­нищ­тах­тасум, рущ ла̄тӈыл «сестринское дело» ла̄­ваве. Лēккарыг ханищ­тахтуӈкве омамн кēт­вēсум. Тав а̄нумн ла̄выс: «Наӈ номт о̄ньщēгын, ма̄хум пусмалтаӈкве тах вēрмēгын». Амки тай Ленинград ӯст А.И. Гер­цена нампа институтт учителиг ханищтахтуӈ­кве тахсум. 
То̄нт экзаменыт Ханты-Мансийск ӯст хассӯв. Ам ханты ос ё̄рн ла̄тӈыл по­тыртаӈкве ёма­щакве ха̄сэ̄гум, учи­те­лиг ханищ­тахуӈкве сака во̄в­вē­сум. Тувыл Ленин­град ӯс тапалыт ма̄т о̄лы, тув минуӈ­кве са̄в олн э̄ри. Тыима̄гсыл амки нэ̄па­канум лēккарыт ханищ­тахтан колн та тотсанум. 
Ма̄н группавт 30 э̄лум­хо̄лас о̄лыс. Са̄в а̄гит Нижневартовск, Сургут ӯсытныл ос Сургутский районныл о̄лсыт. Учи­лище а̄стламаныл юи-па̄лт пуссын та̄нки о̄лнэ ма̄нанылн миныгласыт. Ма̄н ат а̄гит Ха̄льӯс рай­он­ныл о̄лсӯв, ос ювле ма̄нки о̄лнэ ма̄вн во̄вхатсӯв. 
Амки рӯпатам сака э̄руптылум, ань то̄ва по­рат номсахтэ̄гум, матъ­ёмас то̄нт Ленинград ӯсн ат минасум, улпыл, ня̄в­ра­мыт ханищтаӈкве ат вēрмынувум. 
Ма̄ньлат а̄гит, пыгыт ань акваг ла̄виянум, лēк­карыг вос ханищтах­тэ̄гыт. Ты порат мир пус­мал­тан са̄всыр э̄рнэ обо­рудо­вание, э̄рнэ пор­масыт, тэ̄рпит пуссын о̄лэ̄гыт, рӯпитаӈкве ёмас. 
– Наӈ таса̄вит та̄л мир пусмалтэ̄гын, ты пора сыс матхурип пӯмащ тэ̄ла о̄лыглас?
– Ты та̄лыт сыс са̄всыр ва̄рмаль ва̄щинтасум. Акв порат ӣти хӯрум щё̄с порат ма̄ньлат нэ̄ пӯльницан тотвес. Ам таве тэ̄рпиӈ капельницал, уколыл ва̄рыслум. Тав ёл-ойвес, мощ ётылнув таве уральтаӈкве минасум. Тав самаге лап-пантым кос о̄лэ̄г ос ам нупылум ла̄ви: «Наӈ ёмас, сымыӈ хо̄тпа, ам по̄хумт мощ лю̄ляхо̄­лэн, а̄нумн кӯпнитыг тах ēмты». А̄гмыӈ нэ̄ хунь хультуптылум, тав по̄хēт капельница уральтым ӣти та лю̄льсум.  
Акв порат яныг э̄ква ма̄н отделениявн тотвес, тав 84 та̄лэ то̄влыс. А̄нум ка̄саластэ, такем та ща̄гтыс, ла̄выс: «Мария Степановна, матъёмас наӈ тыхо̄тал рӯпитэ̄гын, ма̄н тах та̄ра пусмēв». Э̄лум­хо̄лас а̄гмыл хунь ēмты, сака таӈхи, тав вос ӯрга­лаве, вос э̄руптаве. Ма̄н ма̄хум ёмащакв пусмал­тыянӯв, та̄н пӯмащипа ла̄тыӈ акваг ма̄навн ла̄вēгыт. 
Ос 2020 та̄л па̄сныл тыт коронавирус хащта̄л а̄гм нэ̄глыс. Ма̄н отде­лениявт Ха̄льӯс район янытыл кēтым ма̄хум пусмалтасанӯв. Акв хо̄тал сыс илттыг а̄гмыл ēм­тум 8 хо̄тпат ма̄нь па̄влыт­ныл тыг тотвēсыт. То̄нт рӯпи­таӈкве сака та̄рви­тыӈ о̄лыс. Ань а̄гмыл ēмтум ма̄хум Нягань ӯсн пусмалтаӈкве кēтавет. 
– Наӈ ханты щēмьят яныгмасын, пēс ма̄хум хумус пусмалтахтасыт, ва̄глын?
– Пēс ма̄хманув та̄нки пусмалтахтуӈкве о̄с вēр­мысыт. Ма̄хманув са̄в­сыр лӯптат, со̄с атсыт, ща̄иг айсаныл. Ма̄нь порат ма̄н акваг кон ха̄й­тыг­та­сӯв, па̄квсам пурсӯв, пил тэ̄сӯв, ты тэ̄нутыт са̄всыр э̄рнэ витаминыт са̄в о̄ньщēгыт. Са̄лы а̄ньтныл мӯрал пусмалтахтын ма̄гсыл о̄с май­лувесӯв. 
Таи лю̄ль, сосса ма̄хум ня̄рхулыг са̄всыр хӯл тэ̄гыт, тыима̄гсыл ма̄йта­ныл ӯиӈыг ēмтэ̄гыт. Ам инфекционный отде­ле­ният рӯпитэ̄гум, ма̄ньщи, ханты ма̄хманув акваг пусмалтыянӯв. Акв-кит та̄л ювле мины, та̄н оста тыг пинавет. Лēкка­рытн такос ла̄вавет: «Пусмал­тахтуӈкве ке ёхтысы̄н, ня̄рхул, со̄лвалыӈ хӯл ул та̄ēн. Хӯланын хосанув па̄йтэ̄н, со̄рыг ӯиӈыг ат ēмтэ̄гын».  
Мария Степановна Нумто ляпат во̄р па̄вылт яныгмас. Омаге-а̄тяге са̄лы ӯрим о̄лсы̄г, са̄т ня̄врам о̄щсы̄г. Мария Степанов­на нила э̄щанэ Касум па̄вылт о̄лэ̄гыт. Хӯрум э̄щанэ о̄влэ̄т о̄с лēккарыг ханищтахтасыт, акватэ фельдшерыг, кит­гаге ōс ма̄нь лēккарыг. Тувыл рӯпитаӈкве ат патсыт, э̄лаль учителиг ханищтах­тасыт. Ань са̄в та̄л Касум школат рӯпи­тэ̄гыт. 
Мария Степановна о̄йкатэ ёт кит а̄ги янмал­тасы̄г. Яныг а̄гитэ̄н Наталья Нягань ӯст о̄лы. Тав ня̄в­рам ӯргалан колт рӯпиты ос та ӯст «Югра лылыēп» отделеният кӯщаиг о̄лы. Ма̄нь а̄гитэ̄н Татьяна Ха̄ль­ӯст о̄лы, тав «ЮРЭСК» нампа компаният рӯпиты.    
Людмила ТЕТКИНА
