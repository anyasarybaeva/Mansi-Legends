
Лӯпта э̄тпос о̄выл хо̄талытт Ханты-Мансийск ӯст ма̄щтырлан семинар о̄лыс. Округувныл са̄всыр ма̄ныл ма̄ньщи ос ханты нэ̄т-хумыт ёхталасыт. Та̄н тыт са̄всыр пормасыт ка̄тыл ва̄рсыт. Ань ам кит ма̄щтыр ма̄ньщи хо̄тпаг урыл хансэ̄гум.
Александр Дмитриевич Сайнахов, тав Сургут ӯс пēс йис пормас атнэ колт рӯпиты. Ты ма̄ньщи хум Ха̄льӯс район Сӯкыръя па̄вылныл о̄лы. Школа а̄стламе юи-па̄лт тав ма̄ньлатыг Сургут ӯс училищан э̄лаль столярыг ханищтахтуӈкве минас. Та па̄сныл тот о̄луӈкве ос рӯпитаӈкве та хультыс.
Яныгмам па̄влэ̄т рӯпата щар а̄тим, ӯст сакати рӯпата хо̄нтуӈкве ро̄выс. Сургут ӯст соссаӈ мир о̄лупса э̄лаль тотнэ культура Центр кол о̄лы. Ма̄ньщи хум тув рӯпитаӈкве патхатас. Ань тыг мус тот йӣвныл ос а̄ньтныл са̄всыр пормасыт ёрги.
Тот рӯпитанэ̄тэ сыс са̄всыр пормасыт мащтырлас. Йӣвныл ма̄ньха̄пыт, ёсат, са̄лыӈ суныт, тэ̄нут пиннэ а̄ныса̄ныт ва̄рыс. А̄ньтныл э̄нтап ма̄гыс са̄всыр луво̄влыт яктыс. Ха̄ль рēпащил ос ниртытныл сыпалиӈ касаит ёргыс, йӣвныл ос са̄грапналыт са̄грыс. Са̄сныл са̄всыр хусапыт ос со̄втыт ва̄рыс. Ань ты ма̄щтыр хум округ янытыл са̄в мирн ва̄ве. Тав ма̄щтырлан ма̄н акваг во̄виньтāлаве. Хум вāрум утанэ са̄в ма̄т музейт о̄ньщавет, мирн тав сака э̄руптаве.
Ань Ханты-Мансийск ӯст о̄лме порат тав ма̄нь йӣво̄влытныл ма̄ньщи кол ёргыс. Ты рӯпататэ ма̄гыс «То̄рум Маа» музей кӯщаин янытлан нэ̄пакыл майвес ос сака янытлавес.
Акв ма̄щтырлан хум ос хо̄нтаӈ ма̄ньщи. Ты Анатолий Николаевич Брусницын, тав ань Ханты-Мансийск ӯс «То̄рум Маа» музейт рӯпиты. Хӯрум та̄л ювле хультум порат ты музейт рӯпитан хо̄тпат «Та̄ксар ма̄хум» нампа ханищтап щё̄питасыт. Тот 7-18 та̄лыт яныт ня̄врамыт во̄рт о̄луӈкве ханищтавет. Ты ва̄рмаль ка̄сыӈ туи ва̄рыглаве. Та̄н палтаныл са̄в ня̄врам ёхталы.
Тот Анатолий Николаевич ня̄врамыт во̄рт на̄й пēламтаӈкве ос э̄рнэ щирыл лап-харыгтаӈкве, э̄т хӯлнэ ма̄гыс кол тӯщтуӈкве ос мо̄т тэ̄лан ханищтыянэ. Во̄рн атхатнэ порат маныр тэ̄нут-пормас ёт виӈкве э̄ри, тот ос потыртаве. Тувыл во̄рт хумус тэ̄нут ка̄тын-паттын алыщлапыт ва̄руӈкве, а̄гит-пыгыт тот о̄с ханищтавет. Та̄нанылн ты ва̄рмаль сака пӯмащ. Ня̄врамыт ща̄гтым тув ёхталэ̄гыт.
Тот ханищтахтуӈкве ка̄сащан ня̄врамыт ма̄гыс акв смена сыс са̄тса̄т атпан солко̄ви ойтуӈкве э̄ри. Ты та̄л ня̄врамыт тот ханищтаӈкве о̄вылтавēсыт. Ты ва̄рмаль урыл на̄н «То̄рум Маа» музейт китыглахтэ̄н.
Анатолий Николаевич ма̄щтырлан тэ̄лан ма̄ньта̄гыл ханищтахтыс. Семинар о̄лум порат тав ма̄ньхāп са̄грыс. О̄выл ха̄прище по̄ри йӣванэ во̄ртын порат мощ хот-покматас. Тувыл тав ос китыт ха̄п ва̄руӈкве а̄лымас. Тамле ты ка̄ркам хо̄нтаӈ ма̄ньщи. Тав э̄кватэ ханты нэ̄, тэ̄н ань кит а̄ги янмалтэ̄г.
