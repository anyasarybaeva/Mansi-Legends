
А̄ги
Ня̄рен атыр хо̄талакем
Ра̄ӈнын на̄й постаквел
Тапыл та кēлая̄лы.
Э̄лы (а) ур хоса ма̄квет,
Воста̄л (а) то̄р пинылаквел
Сэ̄ӈквыг та ēмтыгла̄лэ̄гыт.
Па̄влыӈ (а) ӯс о̄выл кēмт
Сатум э̄тэ риньхата̄лы.
Э̄ти суртгын совытаквēл,
А̄виӈ (а) кол ӣснасаквел
Э̄ла та постыглэ̄гыт.
Марщум хо̄тал марщум номтын
Амкина̄кем ат тэ̄лыгтылум,
Лӯпта пум атыӈ витыл
Амкина̄кем щё̄питылум.
Лентаӈ то̄р са̄литакве
Са̄грищагум но̄х-сагумтэ̄гум.
Са̄т палтльпиӈ хартым то̄р
Но̄ӈхакве пинумтала̄лум.
Товлыӈ (а) ӯй хуриӈ то̄ркем
Но̄хкве пинумта̄лылум,
Нё̄тнэ а̄кань хуриӈ нэ̄г
Ам о̄с масапахтэ̄гум.
Ка̄са тотнэ та̄глыӈ колна
А̄ги о̄с ялыглыкема.
Тот састума колканкēтэ
Нортым па̄ртэ ё̄ӈхилува,
Ла̄глув ро̄вил ма̄щтыр йӣквыл
Пуссын о̄с йӣквыгла̄лэ̄ва.
Ка̄са тотнэ та̄глыӈ колныл
Нотум яныт са̄в нэ̄кем ёт
Юв о̄с ё̄мыгла̄лэ̄ва.
А̄ги, а̄ги, а̄ги,
А̄ги о̄с о̄лыгламкем.
Па̄лэ тотнэ ка̄стакве
Ам нэ̄ та кинсыглыкема (а).
 
Пыгын
Ты па̄влыӈ (а) ӯс о̄вылквēна
А̄гиӈ (а) кол сунсыглаӈквен,
Юртыӈ (а) кол а̄рталаӈкве
Пыгын та-пыл ёхтыглāлум.
Пыгын!
Пыгын та-пыл карсата̄глы.
Нотэн о̄лнэ ёмас юртэ
Пыгын кинсыгла̄лыглытэ!
Ты суснэкēм щиртаквел
Ты э̄ргащнэ̄кем щиртаквел
То̄ре пинум са̄вен нэ̄кем
Пуссын та вората̄лыглэ̄гыт!
Пыгын!
Пыгын та-пыл ёхтала̄лум!
Ань ты ӯнлын са̄в рум-о̄йкам
Савалапыл патыглаӈкве!
То̄рум о̄лнэ ёмас юртэ
Пыгын ня̄вланта̄лымет!
Рӯтэн о̄лнэ щуниӈ колкве
Пыгын щалтанта̄лыгла̄лы!
Рӯтэн мӯйлын сāвен хо̄тал
Пыгын ва̄рыглāлы!
Пыгын!
Пыгын та-пыл карсата̄лум
Ань ты пāвыл та̄гыл рума-э̄квам
Ань э̄квага патталаӈкве!
Ань ты па̄выл та̄гыл рума-о̄йкал
О̄парищиг вāрыглаӈкве!
Пыгын!
Пыгын та-пыл ёхтала̄лум!
Ты а̄гикве ма̄ са̄вен ня̄хщам
Таи пуссын тотыгла̄лыянум!
Пыгын пити тоты, тоты
А̄ги тоты, питигла̄лы!

П. Шешкин хансум э̄ргыг
