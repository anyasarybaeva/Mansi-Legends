
Ня̄врамыт ханищтах­тын «Лылыӈ со̄юм» нампа колт Ханты-Мансийск ӯст туи кастыл лагерь рӯпи­таӈкве патыс, таве «Союмкве» намтсаныл. 
Ōвыл хо̄талт тот потыр­тавес, хумус ня̄врамыт ха­нищтавет, манарыл пӯм­щалавет. Та̄н янгыщ ма̄ньщи ос ханты мир куль­тура урыл потырта­вет. 
Тот ма̄нь музей о̄нь­щē­гыт, та колна­канылт сыре­сыр пор­масыт атым о̄лэ̄гыт, та̄н ма̄ньщи ла̄тӈыл хумус ла̄вавет, маныр ма̄гсыл ва̄рим о̄лэ̄гыт. 
Ты коныпал ка̄тыл матыр-а̄ти ва̄руӈкве тах ханищтавет – сакныл нё̄тнэ хорамыт хартуӈ­кве, нуйныл ю̄нтуп тӯщ­тын пӯтыскаквет ю̄нтуӈкве, рущ щирыл ю̄нтым хӯрыг­совыт ма̄ньщи ос ханты хансал тах ханлыяныл. Ма̄ньщи йӣквыт йӣквуӈ­кве ос э̄ргыт э̄ргуӈкве тах ханищтавет. 
Олеся Александровна Исаченко, лагерьт кӯщаиг о̄лнэ нэ̄, ла̄выс: 
– Тыт ма̄н рӯпитан колувт ва̄ти программа щё̄питасӯв, этнолагерюв «Со̄юмкве» ла̄вилӯв, ня̄врамыт хо̄тыл хӯрум щё̄с сыс ханищтахтэ̄гыт. 
Ма̄н хо̄т та̄лныл ос ни­ла­хуйплов та̄лыт яныт ня̄в­рамыт тыг выганув. Ма̄н та̄н ётаныл потыр­тэ̄в, ёнгалтыянӯв, та̄н хурит ка̄тыл по̄слэ̄гыт ос мо̄й­тыт хӯнтлэ̄гыт. 
Игорь Иванович Сиренко та̄н ётаныл рущ э̄ргыт ханищты, та̄н ка̄­са­щим э̄ргащлэ̄гыт, йӣк­ващлэ̄гыт, хурит ос ма̄нь тинат по̄слуӈкве ханищ­тавет, тыи та̄нанылн сака пӯмыщ». 
Ты та̄л Ханты-Мансийск ӯс ниласа̄т налыман та̄лэ то̄влыс, ты кастыл ня̄вра­мытын ӯс урыл потыртэ̄­гыт, хо̄т маныр пӯмыщ ма̄т ос колыт о̄лэ̄гыт, ма­ныр тот ва̄раве, хунь ӯнт­тувē­сыт. 
Ты урыл та̄н центр-колт потыртавет ос ӯс яны­тыл о̄с тотыглавет, вос ва̄­га­ныл – хо̄т маныр о̄лы. 
Раиса Гаврильчик, ня̄врамыт ёт рӯпитан нэ̄, ма̄навн тох потыртас: 
– Ам ма̄нь музей ва̄р­сум, тув ма̄ньщи порма­сыт атсӯв. Ня̄врамыт ам ханищтыянум, та̄н ка̄сыӈ пормас урыл потыртаӈ­кве вос вēрмēгыт, экс­курсия тэ̄лат вос ва̄гыт. 
Ань йис порат таса̄вит ищхӣпыӈ утыт нэ̄глапа­сыт, та̄нанылтыл са̄всыр мир ла̄тыӈ ханищтаӈкве кӯстырыг ēмтыс, таима̄­гыс ма̄н, мощщаг хуль­тум мирыт ла̄тӈув, о̄с тох ня̄врамыт вос ханищ­тыяныл. 
«Лылыӈ со̄юм» колт а̄гит-пыгыт ма̄гсыл про­грамма щё̄питым о̄лы, та хосыт ня̄врамыт по̄с­луӈкве ханьщувлэ̄гыт, ма̄ньщи мо̄йтыт хӯнтлым ла̄тӈув хӯлуӈкве патэ̄гыт, тох сакати матса̄вит ма̄ньщи ла̄тыӈ ва̄гыт тах, тыи ты ёмас. 
Ольга Норова ня̄вра­мыт ма̄ньщи ла̄тӈыл потыр­таӈкве ханищтыянэ, тав ла̄ви, янгыг ēмтум а̄гит ёт та̄н «этностикер» нампа хурит ва̄рēгыт, та̄наныл телефон хосыт халанылт тēтыяныл ос тох то̄ва ма̄ньщи ла̄тӈыт номуӈкве патыяныл.  
Смена о̄вылтым порат а̄гирищит ос пыгрищит Игорь Сиренко, ня̄врамыт э̄ргуӈкве ханищтан хум, ёт татем э̄ргащласыт, ня̄врамыт щар ат э̄ссам­тэ̄гыт, поргащлэ̄гыт. Са̄в­сыр мультфильмытыл э̄ргыт э̄ргысыт, йӣквсыт. 
Ма̄н ня̄врамытын ла̄вēв, торген ка̄с ва̄рим вос ӯщлахтэ̄гыт, ты мус ёмас номт вос выгыт, туи сыс ё̄р вос атэ̄гыт ос пуста̄гыл вос яныгмēгыт.  
Галина КОНДИНА
 
