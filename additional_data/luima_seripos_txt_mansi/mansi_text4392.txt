
Округ янытыл о̄лнэ сосса ма̄хум пēс йис ва̄рмаляныл но̄х-во̄рмалтан ма̄гсыл ань ва̄тихал са̄всыр ханищтапыт, суссылтапыт, хо̄нтхатыглапыт, касылыт ва̄рыглавет ос ва̄нэ мāхум тув во̄виньтавет. Акв тамле ханищтап Ягрим па̄вылт ма̄ньполь э̄тпос 22-24 хо̄талыт рӯпитас. Ха̄льӯс районт о̄лнэ нэ̄ хо̄тпат тот акван-атхатыгласыт. Та̄н ма̄ньщи ос ханты нуйсахи йинуӈкве ос хорамыл ю̄нтуӈкве ханищтавēсыт. Аквта порат ка̄сыӈ нэ̄ хо̄тпа такви ю̄нтум пормасанэ тот суссылтасанэ.
Ха̄льӯс район миркол ма̄хум ос «Югра лылыēп» нампа организация отделениятэ̄т рӯпитан хо̄тпат ты ханищтап аквъёт ва̄рыгласаныл. 
Ха̄льӯс отделениятэ̄т рӯпитан кӯщай нэ̄ Любовь Васильевна Кашлатова ла̄выс: «Тамле ханищтап ма̄н таима̄гсыл ва̄рыглэ̄в, тыт о̄лнэ нэ̄ хо̄тпат ма̄ньщи ос ханты маснут э̄рнэ щирыл, пēс хольт вос ю̄нтэ̄гыт, ма̄ньлат хо̄тпат ю̄нсхатуӈкве пēс щирыл вос ханищтыяныл. Ты ханищтапт 40 арыгкем э̄лумхо̄лас о̄лыс. Ма̄хум Восыӈтӯрныл, Кульпасныл, Ха̄льӯсныл, Ягримныл ос Тэ̄к па̄вылныл ёхталасыт. 
Ты та̄л ма̄н нилыт семинар щё̄питāлсӯв, мо̄лты та̄л ма̄н Ха̄льӯст акван-атхатыгласӯв ос ма̄ньщи, ханты хорамыт ю̄нтсӯв. То̄нт ма̄хум Октябрьский, Белоярский ос Ха̄льӯс районытныл тув во̄выгласанӯв. Ты та̄л туп ма̄нки районувт о̄лнэ нэ̄т ёхталасыт. Ань ханищтап ма̄гсыл мощща олныл та̄стувесӯв. Ты э̄лы-па̄лт  ма̄хум яласан лё̄ӈханыл ос Ха̄льӯст о̄лнэ ма̄гсыл олн ма̄н ойтсӯв. Ань  Ягримн ёхталам ма̄хум та̄нки рӯт ма̄хманыл палт о̄лсыт ос лё̄ӈханыл ма̄гсыл о̄с та̄нки ойтхатасыт. Матъёмас тыг ёхталаӈкве та̄н ка̄сащасыт, ам ань яныг пӯмащипа ла̄тыӈ та̄нанылн ла̄вēгум».
Любовь Васильевна ос потыртас, ань ма̄щтыр ма̄хум ва̄тихал акван-атыглавет. Ос Ха̄льӯс районт о̄лнэ нэ̄т тув ат во̄выглавет. Тав китыглахтуӈкве патыс, манрыг та̄н тув ат во̄вавет ос та̄н ю̄нтум пормасаныл ат суссылтавет. То̄нт ювле ла̄ввес, ань тот о̄лнэ ма̄щтыр нэ̄т пормасаныл пēс щирыл ат ю̄нтыяныл, та̄н сувенирыт нупыл хартэ̄гыт. Ты юи-па̄лт Любовь Васильевна Ха̄льӯст о̄лнэ ма̄хум ма̄гсыл тамле ханищтап ва̄рыглаӈкве патыс. Ты ва̄рмаль урыл тав ла̄выс: «Ма̄щтыр нэ̄ хо̄тпат ю̄нтум пормасаныл ёмащакв сунсыглаӈкве патсанум, ка̄саласум, со̄ль, то̄ва ма̄щтыр нэ̄т са̄всыр хансат акван-тэ̄лыгтасаныл, хоталь ат э̄ри, тув та ю̄нтумтаманыл. Ань тамле ханищтапыт ты урыл акваг потыртыянум. То̄ват кантлэ̄гыт, ювле ла̄вēгыт: «Наӈ тай хотыл ва̄глын, хумус пēс йис порат ма̄хманув ю̄нсхатасыт?» Ам ювле ла̄виянум, ты урыл учёный ма̄хмыт са̄в нэ̄пак хассыт. Йис ва̄рмалянув урыл ань тот са̄в ловиньтаӈкве ро̄ви. Пēс порат ма̄хманув манхурип маснут о̄щсыт ос манхурип хорамыт тув ю̄нтсыт Т.А. Молданова, С.В. Иванов, Н.В. Лукина, Е.Г. Федорова, В.Н. Чернецов ос мо̄т хо̄тпат хансыгласыт.
То̄ва порат ма̄щтыр нэ̄т ю̄нтум супыт манос тучаӈыт сунсыглыянум, та̄ра аты торгамтэ̄гум, ма̄ньщи манос ханты хо̄тпа таве ю̄нтыстэ. Ма̄н ма̄хманув ка̄сыӈаныл та̄нки щирыл ю̄нсхатасыт ос та̄нки хорамыт о̄щсыт.
Ань нэ̄т та̄нки ю̄нтум пормасаныл ёт тотыгласаныл ос тыт суссылтасаныл. Пēс порат ма̄ньщи нэ̄ нуйсахитэ акв хурип нуил йиныстэ, хорамыл ос акв оспа то̄рыл ю̄нтыстэ. Ань нэ̄ хо̄тпат пормасаныл сунсыгласанум, нуйсахи хорамыл китсыр то̄рыл ю̄нтманыл. Ханты нэ̄т та̄нки нуйсахияныл о̄с аквхурип нуил йиныяныл ос хораманыл китсыр то̄рыл ва̄рияныл. Ань та̄н номсэ̄гыт, са̄всыр я̄ӈк то̄рыл хораманыл ю̄нтыяныл ке, нё̄тнэг сусхатуӈкве тах паты. Тыщирыл пēс ма̄хманув ат ва̄рсыт. Тувыл нуйсахи э̄лы-па̄лэ̄н акв яныт ос акв хурип хорамыт китпал мус ю̄нтавет. То̄ват ань яныг хорамыл ва̄рапияныл, э̄лыл, улпыл, вос ка̄салавет. Пēс ма̄хманув ма̄нь хорамыт ю̄нтсыт».
Ма̄хум тот хӯрум группаг уртхатасыт. Акват ма̄ньщи нуйсахи ю̄нтсыт, мо̄таныт ханты нуйсахи йинуӈкве ос ю̄нтуӈкве ханищтахтасыт. Хӯрмит группа ю̄нтуп тӯщтын ут ю̄нтсыт. Ма̄ньщи хо̄тпат ёт Тамара Семёновна Мезенцева рӯпитас. Ханты ма̄хум Раиса Петровна Загородняя ма̄щтырлаӈкве ханищтасанэ. Любовь Васильевна Кашлатова нуйсахин манхурип хорамыт ва̄руӈкве ро̄ви, та урыл потыртас.
Тамара Семёновна Мезенцева ла̄выс: «Семинарт ма̄н хӯрум хо̄тал рӯпитасӯв. Ма̄хманув Ха̄льӯсныл, Тэ̄к, Восыӈтӯр па̄вылныл, Кульпасныл тыг ёхталасыт. Тыт ма̄н акван-юрщхатасӯв, ма̄нки халувт ханищтахтасӯв. Ам о̄с тыт ла̄ввēсум, то̄ва рӯпатанум ёмасыт, э̄рнэ щирыл ю̄нтсанум ос то̄ва хорамыт тох ат ю̄нтавет. Ань амкина̄нумн вислум, ань тах э̄лаль э̄рнэ щирыл ю̄нтуӈкве ос ня̄врамыт тох ханищтаӈкве патэ̄гум».
То̄ва ма̄щтыр нэ̄т тамле ханищтапн ка̄сыӈ та̄л во̄выглавет, то̄ват о̄выл щёс тув ёхталасыт. Зоя Петровна Тоголмазова, Татьяна Абрамовна Качанова, Мария Самсоновна Захарова тув Кульпас па̄вылныл ёхталасыт. Зоя Петровна ты ва̄рмаль урыл тох ла̄выс: «Ма̄навн са̄ртыннув ю̄нсхатуӈкв ханищтахтуӈкве э̄рыс, ань ня̄враманув ханищтаӈкве э̄ри. Тувыл хумус та̄н ётаныл рӯпитаӈкве патэ̄в, ма̄нки нэ̄матыр ат ва̄гӯв, ат ха̄сэ̄в. Ма̄н ты семинар урыл хунь хӯлыслӯв, та̄ра тыг минуӈкве щё̄питахтасӯв. Ма̄н ань таӈхēв, тамле ханищтап Кульпаст вос ва̄рыглаве. Ос ма̄нав ва̄тихал вос во̄выглэ̄гыт, ул вос ёрувлыяныл. Ань ма̄н ат рӯпитэв, пенсият о̄лэ̄в, щаквщуӈкве о̄с таӈхēв».
Ханищтап оигпан э̄лы-па̄лт ма̄щтыр нэ̄т та̄нки ва̄рум рӯпатаныл урыл потыртасыт. Любовь Васильевна та̄нанылн ла̄выс, ань Ха̄льӯс район янытыл ю̄нсхатнэ нэ̄квет кос о̄лэ̄гыт, тувыл нэ̄мхотьют «Народный мастер России» нам ат о̄ньщи. Тамле намыл пēс щирыл ма̄щтырлаӈкве ха̄снэ хо̄тпат мивет. О̄влэ̄т та̄н рӯпатаныл Москва ӯсн кēтавет ос искусствоведыт, этнографыт ос мо̄т учёный хо̄тпатн сунсавет. Ос та̄н ла̄вēгыт, ма̄щтыр хо̄тпат тамле намыл миӈкве ро̄ви ман а̄ти.
Ха̄льӯс районт о̄лнэ то̄ва хо̄тпат пормасаныл кēтыглавēсыт, та̄н тамле намыл аты майвēсыт. Ягримн ёхталам ма̄хум ла̄ввēсыт, та̄нки пормасаныл э̄рнэ щирыл вос ю̄нтыяныл, тув о̄с вос кēтыглыяныл.
Ма̄хум потыртахтасыт, мо̄тыт та̄л та̄н Ягрим па̄вылт ма̄ньполь э̄тпос оигпан ляпат акван-атхатэ̄гыт ос турло̄псыт, пальсакыт ос мо̄т утыт сакныл хартуӈкве патэ̄гыт.
