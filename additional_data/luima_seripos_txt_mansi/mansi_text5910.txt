
Ювле хультум нотт, 1990-ыт та̄лытт, нэ̄пак хансум ё̄рн хум Юрий Вэлла такви о̄лнэ ма̄тэ̄т «Стойбищная школа» ва̄рыглас. Тув са̄в ма̄ныл ня̄врам ханищтан хо̄тпат ёхталасыт, а̄гирищит ос пыгрищит ханищтавēсыт. Ня̄врамыт оманыл-а̄тяныл ёт о̄лсыт, нэ̄мхотталь э̄л ат тотыглавēсыт, мо̄т па̄выл манос интернат ат ва̄щинтасыт. 
Юрий Вэлла ла̄в­са̄лыс: «Ня̄врам хо̄т самын патыс, тот вос о̄лы, яныгман ма̄тэ̄т вос ханищтахты. Ма̄нь­та̄гыл сунсэ̄гыт, ма̄х­маныл хумус о̄лэ̄гыт, маныр ва̄рēгыт. Пыгри­щит яныгнувег ēмтэ̄гыт, са̄лы ӯруӈкве, во̄раяӈ­кве ос хӯл алыщлаӈкве вēрмēгыт, э̄рнэ алыщ­лапыт ос мо̄т порма­сыт ва̄руӈкве ха̄суӈкв патэ̄гыт. А̄гирищит ю̄нс­хатуӈкве, хӯл нилюӈкве ос яктуӈкве ханьщув­лэ̄гыт. Хунь янгыг ēм­тэ̄гыт, ӯсыӈ ма̄т рӯпата ат те хо̄нтэ̄гыт, юв ёх­тэ̄гыт. Пēс йис о̄лупса та̄н ва̄ганыл, хо̄т-а̄ти рӯпитаӈкве вēрмēгыт, пувиньтахтуӈкве ха̄сэ̄­гыт. Тувыл юн та̄нти тэ̄нутаныл та̄им яныг­мēгыт - ня̄рхул, ня̄р­нё̄выль, пил та маныр. Оманыл-а̄тяныл ляпат сыманыл ат э̄тгалавет, алпияныл ат по̄лявет, пуста̄гыл ха̄йтыгтэ̄гыт, яныгмē­гыт. Ма̄к таи, ня̄врамак­вет та̄нти ла̄т­ӈаныл ва̄ӈкв паты­яныл. Ща̄нь ла̄тыӈ суйты те, мире о̄лы, мире хӯлы».

Та школа 12 та̄л туп рӯпитас. Юрий Вэлла кӯщаитн такос ла̄вса̄лыс, ня̄врамытн оманыл-а̄тяныл та̄л интернатт о̄луӈкве та̄р­витыӈ, ща̄нь ла̄тӈаныл торыӈ ва̄ӈкв ат паты­яныл. Яныг кӯщаитныл олн ос мо̄т нё̄тмил во̄в­са̄лыс, тох ат та нё̄тыг­лавес. Ты та̄лыт сыс па̄влэ̄н 18 са̄вит учитель-хо̄тпа ёхталасыт, рӯпи­тасыт. Ханищ­тан хо̄тпа такви кинсыс, та̄н ётаныл потыртахтас, хотьют рӯ­питаӈкве ёхты, ойтхатас. 
По̄х э̄лумхо̄ласн во̄р ма̄т о̄луӈкве та̄рвитыӈ, таима̄гыс тот хоса ат вēритасыт, мощ рӯпи­тэ̄гыт, ювле щё̄питах­туӈкве та патэ̄гыт. 2006 та̄лт Юрий Вэлла школатэ лап та пантвес.

Ань кӯщаит ты урыл номсуӈкве патсыт, ущ та хо̄нтсаныл. Ла̄в­нэ̄ныл, та ё̄рн хум со̄ль ла̄выг­лам, ня̄врамыт интерна­тытн тотуӈкве ат э̄ри, коланыл ляпат вос ханищтахтэ̄гыт. Юрий Вэлла номтэ э̄лаль то­туӈкв таӈхияныл. Ты урыл округ кӯщай ва̄ӈын хо̄тпатэ палт рӯпитан нэ̄ Надежда Савина тав потыртас:
– Округт о̄лнэ сосса мирыт ла̄тӈаныл ос культураныл но̄х-во̄р­малтан тэ̄лат ханищ­тан ма̄хум ос кӯщаит янгыщ ка̄саща­сыт, ань то̄ва ма̄т тамле школат вос ва̄ра­вет. Та пēс нам «Стойбищ­ная школа» ань йильпи щирыл намаяслув – «Мобильная электрон­ная школа» (МЭШ). Округ янытыл о̄лнэ школат ос интернатыт ма̄н пуссын яласасанув, суссув, ня̄врамыт хумус о̄лэ̄гыт, учителит ёт потрамасув. Ос ма̄к таи та̄ра-паттуӈкве э̄рыс, тамле МЭШ кол хо̄т ӯнттуӈкве, хотьютн тав па̄рыс тотуӈкве вēрми. То̄ва ма̄т ма̄хум ат ка̄сащēгыт, ла̄вēгыт, юн торыӈ хунь ханищтавет, э̄рнэ учебник а̄тим, ханищтан хо̄тпат ма̄нь па̄вылн минуӈкве хунь ка̄сащēгыт. 
Па̄выл ма̄хум ат те таӈхēгыт тамле школа о̄ньщуӈкве, ня̄враманыл пēс хольт интернатн тотыяныл, та̄н кӯщаитын ё̄рва̄гыл нэ̄мхотьютаныл ат ка­щилтавет. Тамле школа ма̄к таи ма̄гыс ва̄раве, ань ня̄врамыт ща̄нь ла̄т­ӈаныл ул вос ёрув­лыя­ныл. Э̄л хот­таль тотавет те, акваг рущ ла̄тӈыл потыртаӈкв та патэ̄гыт. 

Ма̄н ань Сургутский район Тром-Аган па̄выл кӯщай Степан Кечимов ёт потыртахтасув, тувыл о̄с аквта районт Пим я̄ ва̄тат о̄лнэ ос Ха̄льӯс район Пашторы ос Тугияны па̄влыгт о̄лнэ ханты ма̄хум ёт ла̄т­ӈанув акван-ёхтысыт. Ма̄н ань школат рӯпи­тан ма̄гыс ма̄хум кин­сэ̄в, нэ̄­пакыт ёвтэ̄в. Ты та̄л сӯкыр э̄тпос о̄выл хо̄талэ̄т ва̄тахтем ня̄врам «Мобильная электронная школа» щирыл ханищтахтуӈкве о̄вылтахтэ̄гыт.  
Светлана РОМБАНДЕЕВА
