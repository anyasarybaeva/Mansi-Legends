
Ты э̄тпосув 7 хо̄талэ̄т Нефтеюганск ӯс мир мӯйлыс. Тот ань «Возвращение к истокам» нампа фестиваль о̄лыс. Са̄всыр мирыт та̄нти пēс йис тэ̄ланыл о̄вылтыт потыртасыт, ка̄тыл ва̄рум пормасаныл суссылтасыт. То̄ваныл ёрувлаӈкве ты патвēсыт, таима̄гыс тамле э̄рнэ хо̄тал ва̄руӈкве номылматвес. 
Ты ялпыӈхо̄тал палт пуӈктотум хум Сергей Васильевич Андреев тох ла̄выс: «Нефтеюганск ӯст са̄всыр мирыт о̄лэ̄гыт. Ка̄сыӈ такви пēс ва̄рма­лянэ суссылтаӈкве таӈхи, потыртаӈкве, э̄лнаӈ ма̄х­маныл хумус о̄лсыт, маныр ва̄руӈкве ха̄с­сыт. Кос выгув ханты ма̄хум, та̄н ка̄тыл хӯлп ва̄рē­гыт. Тамле ма̄щ­тыр хо̄тпа нупыл ня̄вра­мын сунсуӈкве сака пӯмыщ. Тувыл ня̄врам матыр китыглы, тот о̄с пувиньтахты, хӯлп хасы ос мо̄т матыр ка̄тыл ва̄ри. А̄гирищит ос пыгри­щит сосса хо̄тпан ханищ­тавет, та̄н ётаныл тав сымыӈыщ потрами. Ань ищхӣпыӈ ут хосыт са̄в матыр ка̄салаӈкве ро̄ви, ня̄врамыт са̄выӈпа̄лэ тувле сунсэ̄гыт. Ос хунь та̄нти матыр ва̄рēгыт, пормасаныл ка̄тын выганыл, пӯмщалыяныл. Тамле ялпыӈ хо̄тал ӯс ма̄хманувн ка̄сыӈ та̄л ӯраве. Тыг ань ма̄хум са̄в ма̄ныл ёхтысыт – Нижневартовск, Сургут, Пыть-Ях ос Нягань ӯсыт­ныл, Пойковский па̄вылныл ос во̄рныл ханты ма̄хум. Пуссын ёмас номтыл мӯйлэ̄гыт, ё̄мыгтэ̄гыт, халанылт ханищтахтэ̄гыт».
Пēс тэ̄лат суссылтан ма̄хум халт ханты нэ̄т ос хумыт о̄лсыт. Галина Николаевна Кантерова пыге, мане ос рӯт ма̄х­манэ ёт ёхталас. Нэ̄­ ла̄выс, рӯтанэ пēс та̄гыл са̄лы ӯрим о̄лсыт, во̄ра­я­сыт, хӯл алыщласыт. О̄йкатэ хосат хотталь щалтыс, ань Валера пыге ос Анфиса а̄гитэ ёт о̄лы, апыгрищанэ яныгмēгыт. Во̄рт кол о̄ньщēгыт, янгыщ тот о̄лэ̄гыт. Пил ос ла̄хс тыналасыт, та̄нти ва̄рум пормасаныл сус­сылтасаныл. Ла̄ви, ты та̄л пил мощща, са̄в ат ва̄тсыт, сакати тыияныл тыналыяныл, олн-ло̄мт сэ̄лэ̄гыт. Мо̄лты са̄в ва̄тыгласыт – сӯйпил, та̄хтпил, са̄вни ос саӈ­квлыпил.  
Нефтеюганск ӯст о̄лнэ ма̄щтыр нэ̄ Ирина Михайловна Мазалова Салым хантыт пēс щи­рыл маньнэ суп ю̄нтыс. Тав Москва ӯст культура ос искусства универси­тетт ханищтахтас. Нэ̄ тох потыртас: «Салым хантыт урыл сака мощща ва̄гув, нэ̄пакт о̄с сака мат са̄в потыр а̄тим. Тобольск ӯст о̄лнэ музейн ялсум, тот архивт кисхатасум, пēс маснутыт по̄слысанум. Та хурит нупыл сунсым нэ̄ суп ос хум суп ю̄нтсум. Тамле маснутыл Салым хантыянув 19 ос 20 нотт о̄лсыт. Омам та ма̄х­мытныл о̄лнэ нэ̄, таима̄гыс ам ань пēс ма̄хманув о̄ньщам маснутаныл ю̄нтэ̄гум, йильпииг ва̄риянум. Рущиг о̄лсум те, улпыл рущ маснут ю̄нтсум. Акв супум хӯрум та̄л сыс ю̄нтыслум, мо̄танум кит та̄л сыс».
Калинушкин ягпыгыг Виктор ос Александр Пойковский па̄вылныл ёхталасы̄г. Виктор Александрович йӣвныл то̄рмыт (иконат) ос мо̄т хурит ёргащлы. А̄пщитэ ос ра̄ктныл сыре-сыр а̄ны-са̄ныт по̄щги, тувыл йӣвныл са̄ӈквылтапыт ва̄ри. Ты ма̄щтыр хумыг Башкирият Уфа ӯст самын патсыг, тот яныг­масыг, лӯима̄н 1983 та̄л порат о̄лмыгтасы̄г. Виктор Александрович «Заслуженный работник культуры России»  намыл маим о̄лы, хум тох потыртас: «Мēн а̄пщи­ӈыщ Уфа ӯсныл о̄лымēн. А̄тямēн сака ма̄­щтыр хум о̄лыс - ка̄тыл хурит по̄слыс, йӣвныл матыр-а̄ти ёргыс. Яныг каӈкумēн Николай о̄с акваг щакв­щис, «Народный скульп­тор Башкортостана» намыл майлувес. Хунь тэ̄н а̄тимыг ēмтсыг, ам лӯима̄н ва̄нтлысум, тыт то̄рмыт ва̄руӈкве патсум. Ты тэ̄лан щар нэ̄мхо̄т ат ханищтахтасум. Хунь ёргим ӯнлэ̄гум, сома ам по̄хамт хотьют лю̄ли. Тава̄гт, улпыл со̄ль лю̄ли, а̄нумн нё̄ты. Уфа ӯст ам искусства училище а̄стласум, гармошкал ёнгуӈкве ханищтахтасум. Ань Пойковский ӯст наци­ональный культура центр тармыл кӯщаиг о̄лэ̄гум. Тот коллектив о̄ньщēв, э̄ргēв. Ам амти э̄ргыт ва̄рēгум, э̄ргēгум».
Тофик Мамедов «Бирлик» нампа азер­бай­джанский диаспора палт пуӈктоты, тох потыр­тас: «Тамле ялпыӈ хо̄тал о̄лнэ порат ма̄н тыг акваг ёхталэ̄в. Тыт ам ва̄т арыг та̄л о̄лэ̄гум. Самын патум ма̄в сака э̄лынт о̄лы, рӯтанув та̄л ка̄санув холэ̄гыт. Россия ос округ кӯщаитн нё̄тавēв, тамле ялпыӈ хо̄талытыл ва̄рыглавēв. Ӯс миркол кӯщаит ос центр национальных культур колт рӯпитан хо̄тпат тыт о̄лнэ ка̄сыӈ мирн нё̄тэ̄гыт – ма̄нти культурав урыл вос по­тыртэ̄в, пēс йис тэ̄ланув вос суссылтыянув. Хунь ма̄н тох акван-ёхтэ̄в, ам самвитанум нэ̄глэ̄г­ыт, сымум та мус та ща̄гты. Нефтеюганск ӯст о̄лнэ са̄всыр мирыт ва̄ганыл: «Возвращение к истокам» ты нас хо̄тал хунь, ты сымын э̄рнэ сака тыныӈ хо̄тал. Ка̄сыӈ хо̄тпа, ка̄сыӈ мир такви пēс йис о̄лупсатэ ул вос ёрувлытэ. Такви культуратэ ёрувлытэ те, мире воссыг нэ̄мхуньт но̄х ат вēрмхаты, та ёрувлаве».  
Зульфия Муратшина, «Юрюзань» нампа татаро-башкирский кол кӯщай нэ̄, ла̄выс: «Ма̄нти миранув о̄лупса ёрувлаӈкве ат ро̄ви. Пēс порат ма̄хманув хумус о̄лсыт, ка̄тыл маныр щаквщисыт, та̄н тэ̄ланыл э̄лаль тотуӈкве э̄ри. Ма̄н тыт ань башкирский ос татарский тэ̄нут­а­нув, пормасанув сус­сылтыянув, мирагув урыл потыртэ̄в».
Тув мӯй хо̄тпа ёхта­лас – Россият о̄лнэ Мол­дова республика посо­ль­стваныл совет­ник­ -посланник Эдуард Алек­сеевич Мельник. Хум тох потыртас: «Матъёмас округ кӯща­ит ос Нефтеюганск ӯс мирколт рӯпитан ма̄хум тамле хо̄нтхатыглапыт ва̄рыглэ̄гыт. Тыт са̄в ма̄хум та̄нти пēс о̄луп­саныл янытлыяныл, культураныл урыл ща̄гтым потыртэ̄гыт, та̄нти маснутаныл но̄х-массаныл. Тыхотал молдавский пӯри суссылтэ̄в. Ма̄н ма̄вт хунь нэ̄г-хумыг акван-минэ̄г, ма̄хум сака са̄в хо̄тал мӯйлэ̄гыт, лувыл яласэ̄гыт, вина аēгыт, э̄ргēгыт, йӣквēгыт. Молдаван ма̄хманув тыт са̄в мирыт халт о̄лэ̄гыт тēпыл, та̄нти о̄лупсаныл суссылтаӈкве вēрмēгыт, ты ма̄гыс номтанув ёма­сыт, пӯмащипа ла̄тыӈ ла̄вēв».
Тувыл хо̄талъят юи-па̄лт молдавский пӯри о̄лыс. Ма̄хум тот ёмас номтыл мӯйлысыт. Яныг концерт ва̄рыглавес, са̄всыр ансамблит э̄р­гысыт, йӣквсыт. Э̄ти­па̄лаг ка̄сыӈ организация яны­тлавес, диплом-нэ̄­па­кыл майвес. 
