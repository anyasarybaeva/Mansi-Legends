
Хо̄сло̄х па̄вылт пēс та̄гыл мо̄йт ва̄нэ ма̄хум, са̄ӈквылтапыл са̄ӈквылтаӈкве ос тӯлыглахтуӈкве ха̄снэ ма̄хум са̄в о̄лыс. Ха̄льӯс районт тав намыӈ-суиӈ па̄влыг о̄лы. О̄йттур э̄тпос 17 хо̄талэ̄т 1947 та̄лт Хо̄сло̄хт ма̄щтыр хум Рудольф Васильевич Меров самын патыс. Ты намыӈ-суиӈ па̄вылт оматэ̄н ты нёвитавес.
Ты ма̄ньщи хум ёт ам намхо̄талэ кастыл хо̄нтхатыгласум. Мēн потрамасмēн, о̄лупсатэ о̄вылтыт китыгласлум, хо̄т яныгмас, ханищтахтас. На̄н ань э̄лаль Рудольф Васильевич потре ловиньтэлы̄н.
— Самын патсум Хо̄сло̄хт, то̄нт Мувынтес па̄выл хот-вуйвес. Колхоз манос артель ва̄руӈкве патвес, ётыл пуссын Хо̄сло̄хн ва̄нтлысыт. Мувынтес па̄вылт са̄в щēмья о̄лыс, ань тай нас па̄вылъёре о̄лы. А̄тям Василий Никитич Меров тот самын патыс. Омам тай А̄нъя ēрныл Кӯртъя па̄вылныл о̄лыс, Мария Николаевна, такви о̄парищ наме Гоголева. А̄тям ань хӯл алыщлым яласэ̄гыт, А̄сн хо̄т-а̄ти. Планыл мивет, тувыл ло̄ӈхаль та кēтавет, плананыл то̄влын мус та алыщлэ̄гыт. Яласанэ̄тэ мус хо̄т акван-хо̄нтхатсы̄г, тувыл Хо̄сло̄хн та минасы̄г.
Омам тав ма̄к э̄ще Матрёна Ха̄ӈлат Кунов Степан палт о̄лыс. А̄тям Екатерина увщитэ, яныг а̄квум Ягримт о̄лыс, хум ва̄рыглас. Митри аким сутытавес, репрессия порат тыт хо̄т порславēсыт. Са̄ӈквылтаӈкве ха̄сыс, таима̄гыс саманыг паттувес. Па̄рсал тотвēсыт, аман па̄тлуптавēсыт.
Омагум-а̄тягум колхозт хо̄т-а̄ти рӯпитасы̄г. А̄тям ётыл Саранпа̄выл пожаркан патхатас, во̄рт на̄й харыгтым рӯпитас. Хо̄сло̄хт о̄лы те, хунь э̄рмыглы, вертолёт ёхтыгпа̄лы. Юн те а̄тим, нэ̄пак хӯлēгыт, ты порат та порат ёхтэн.
— Колта̄глынт манах ня̄врам самын патыс?
— Ма̄н онтолов пыг о̄лсӯв, ам котиль, ос кит яга̄ги. Щар яныг Щēрти каӈкум, тав Хо̄сло̄хт ос Хо̄рыӈпа̄вылт о̄лыс, ётыл Саранпа̄вылн ва̄нтлыс. Владимир каӈкум са̄в ма̄т яласас, педучилищат ханищтахтас, Ня̄хщамво̄ль па̄выл школат ня̄врамыт ханищтым рӯпитас. Ётыл Белоруссият о̄лыс, тот щēмьятэ хультыс. Митя а̄пщим тай хӯрумхуйплов та̄лэ туп то̄влыглас, хотталь щалтыс, матырсырмат менингит а̄гмыл ēмтыс. Толя, Вася о̄с а̄тимыг. Таня ос мо̄т каӈканум-а̄пщиянум щар ма̄нь порат хотталь щалтсыт. Ань хум хо̄тпаныл амттем хультсум, Олька э̄щум ня̄враманэ палт о̄лы.
— Наӈ школат хо̄т ханищтахтасын?
— Школат о̄влэ̄т Ло̄пмуст ханищтахтасум, тот интернатыт о̄лсум. То̄нт Хо̄сло̄хувт школа хот-вуйвес, колхозыт акван-тӯлуӈкве патвēсыт, пуссын Ло̄пмусн ва̄нтлуптавēсыт. Ам о̄выл учителюм Пантелей Данилович Пленин, хотыл ёхталам о̄йка, ат ва̄глум. Тав о̄влэ̄т Хо̄сло̄х школат рӯпитас, то̄нт тот ла̄пка о̄лыс, пēкарни, пӯльница. Нила класс мус Ло̄пмуст ханищтахтасум, э̄лаль Кульпаст ханищтахтасум, тот нёлолов класс а̄стласум.
Школа а̄стламум юи-па̄лт Хо̄рыӈпа̄вылн минасум, известка ва̄рнэ промкомбинатын патхатасум, известка щаритасӯв. Тот лов та̄л рӯпитасум, тувыл завод хот-по̄илттавес. Рӯпата ēмты, са̄всыр рӯпатан патхата̄лсум.
Э̄квам Аксинья Степановна Хо̄рыӈпа̄выл нэ̄ о̄лыс. А̄ги-пыг янмалтасмēн. Ань тай ня̄враманмēн яныгмасыт, а̄гиягум Людам ос Галям тыт Ханты-Мансийск ӯст щēмьянэ̄н ёт о̄лэ̄г. Ма̄нь пыгум Алёшам щēмьяӈ та̄гыл Саранпа̄вылт о̄лы. Яныг пыгагум сас а̄тимыг.
Хо̄рыӈпа̄вылт мēн лув о̄щсумēн, таса̄вит мис — мēнти мисанамēн ос казённый мисыт. О̄влэ̄т рыбкооп ма̄нь мисыт хусахтем о̄щсумēн, ётыл экспедиция ма̄нь мисыт. Туи пуссын аквъёт пум ва̄рсӯв. Лув о̄йкарищум ань Хо̄рыӈпа̄вылт манюм а̄пщитэ̄н о̄ньщаве, матуӈкве патыс, хус арыгтем та̄лыг ēмтыс. Ань па̄влув хулытэ лап-яныгмавес, таяныт тып капаит, кол халаныл атэ пыл на̄ӈкхатэ̄гыт.
— Хо̄рыӈпа̄вылт са̄лыт о̄щвēсыт?
— Э̄лнаӈ са̄лыт о̄лсыт, промкомбинатын а̄хвтасыт са̄лыл хартвēсыт. Кульпаст о̄с я̄нас са̄лыт о̄щвēсыт, па̄выл ляпат, туи нё̄рн тотыглавēсыт. То̄ва ма̄ньщи хо̄тпат аквман ловман са̄лы та̄нти о̄щсыт, ётыл тувыл налогыл пинавет та маныр, хотьют ань ат вēрми, пастухыт та̄нти нупланыл па̄сыгрищит по̄стыгпияныл. Тувыл Саранпа̄вылт акв совхоз ва̄рвес, пуссын са̄лыт тув майвēсыт.
— Омагн-а̄тягн рущ ла̄тӈыл потыртасы̄г?
— А̄тям рущ ла̄тӈыл ха̄сыс потыртаӈкве, тав ань армиян ялыс, ла̄тыӈ ханищтас. Э̄лнаӈ Сӯкыръят пуссын ма̄ньщи ла̄тӈыл потыртасыт, Саранпа̄вылт сараныт о̄с пуссын ма̄ньщи ла̄тыӈ ва̄сыт. Омам 1978 та̄лт хотталь щалтыс, а̄тям мощ о̄с о̄лыс. Тав Ленинградский фронтыт хо̄нтлыс, юв ёхталас, ка̄таге сас саквата̄лвесы̄г, тох та о̄лсӯв.
— Яныгмам па̄влынт Ӯй йӣквыглавес?
— Хотьют матыр тоты, тот на̄лми ва̄тат пуссын та пувавет маснутыӈ-лӯтыӈ та̄гыл, я̄т пувлэ̄гыт. Ань торгамтыяныл, писаль па̄тлуптэ̄гыт, писаль то̄ллы, я-ты, матыр ты тотаве, на̄лми ва̄тан та атхатэ̄гыт, я̄ хосыт. Туи я̄ хосыт, тэ̄лы ос лё̄ӈхыт. Э̄тэ-хо̄талэ тот та тӯлыглахтэ̄гыт, э̄ргēгыт, йӣквēгыт.
Ам яныгмамум порат мо̄йт ва̄нэ хо̄тпа са̄в о̄лыс. Хо̄сло̄хт Ёхор э̄кваг-о̄йкаг акваг мо̄йтсыг. Ёхор о̄йка мущ таглы̄с. Ма̄нь порат, ам иӈыт ханищтахтуӈкв патэ̄гум, ань Ёхор э̄кваг-о̄йкаг палт ха̄йтэ̄в, тув атхатэ̄в. О̄йка са̄ӈквылты-манари, э̄кватэ мо̄йты.
Ло̄пмуст ос Пēтр Шешкин оматэ мо̄йтыс. Потрыӈ э̄ква о̄лыс, мо̄йт са̄в ва̄с. Та̄н коланылт щёвал лю̄лис. То̄нт Ло̄пмуст ялпыӈкол ӯнлыс, акв колнаке библиотекаг о̄лыс. Ёхтэ̄в тув, Пēтр нэ̄пакыт ляльт ӯнланты. Воссыг маныр ва̄ри, рӯпитаӈкве сака ат вēрмыс. Тувыл матыр якытлы, хурит ман манарт, тыхал э̄рги, э̄ргим та яласы. Ань букват ва̄г, ловиньтаӈкве ханьщувлас, библиотекан мины, та ӯнланты. Уласын но̄х-ха̄ӈхи, санспуӈкыл ӯнты, тот матаре та ловиньты ман хансы, тыхал хансат по̄слы. Пēтр ма̄ньнув порат оматэ ханса ва̄ри, тав сунсы, тувыл оматэ̄н нё̄ты, о̄с ва̄ри, ханьщувлас. Тувыл по̄слуӈкв патыс матыр-а̄ти. Пēс ма̄хманув э̄ргыгласыт, тав матыр-а̄ти э̄ргыт, мо̄йтыт хансыгласанэ.
— Кульпаст хумус о̄лсын, улпыл ка̄сын холы, юв тахсын?
— Тӯяг каникулыт Кульпасныл Саранпа̄выл мус лыжал ха̄йтсӯв, тох та нуйгатахтыгласӯв, ха̄йтыгтэ̄в. Интернатыт ма̄н ка̄сыӈ ӯщлахтын хо̄тал на̄ив сартэ̄в, хӯрум метра палыт йӣвыт тотавет. Кинан ялнэ ма̄гыс олн рӯпитэ̄в, билет пять копейка о̄лыс. Яныгнув пыгрищит во̄рн делянан на̄ив атуӈкве ялэ̄гыт, ма̄ньнув пыгрищит ос юн рӯпитэ̄гыт.
Интернатыт ня̄нил са̄выл ат майлувесӯв, а̄лпыл пулка ня̄нь яктаве, акв ло̄мт во̄ил сартаве, китыт ло̄мт ос нас тох миве, тувыл ща̄й курыска. Ня̄рхул э̄рмыглы, Кугин Пашка палт ха̄йтталэ̄в. Хӯланув кол алан тотыянув, стропила халн тӯйтыянӯв, тувыл э̄ти ха̄йтталэ̄в, но̄х-ха̄ӈхыгта̄лэ̄в, та тэ̄гӯв. Са̄всыр мӯтра ва̄рēв, то̄ва порат ня̄нь по̄льтэ̄в, хуйнэ̄в э̄лы-па̄лт по̄лям ня̄нь та пуращлэ̄в, аман пӯмыщ, аман маныр.
— Рудольф Васильевич, наӈ ма̄щтырлаӈкве ха̄сэ̄гын — толыг ос хӯлуп хасуӈкве, ӯсма туюӈкве, суныт, ёсат ос ха̄пыт ва̄руӈкве, матыр ёргащлаӈкве, та маныр, хо̄т ханищтахтасын?
— Ма̄нь порат тай нас сунсэ̄в, хӯлуп хумус хасаве, ӯсма туяве. Янгыгнув ēмтсӯв, тай а̄тянувн нё̄тэ̄в, туēв, нэ̄гсалэ̄в. Тащир та ханьщувласум, а̄тям ва̄рыс, тавēн нё̄тсум. Са̄ттем хӯлуп туēв, мана палыт таӈхēгын, та палыт ва̄рилын. То̄ват па̄лиг туюӈкве э̄ри, то̄ват ос хараг. Нялк ма̄гыс тай сака ма̄нь, тамле ӯсма туюӈкве та̄рвитыӈ. Хара ут тай кӯстырнуве, пувиньтахтуӈкве ка̄т лāпсы. Э̄лнаӈ камка са̄глат ёргēв. Ха̄п ва̄рыгласум — ма̄ньха̄п ос саранха̄п. Яласаӈкве о̄влэ̄т тēрха̄п ат о̄щсӯв, йӣвха̄пыл яласасӯв.
___________________________
Ань потрумēн та оигпас. Рудольф Васильевич ма̄нь а̄гитэ палт Ханты-Мансийскыт о̄лы. «То̄рум Маа» музейн са̄всыр семинарытн во̄виньта̄лаве, ма̄ньлат ма̄хум тав нуплэ сунсым щаквщуӈкве ханищтахтэ̄гыт. Вячеслав ва̄псэ̄нтыл акван-нё̄тхатым матыр ма̄щтырлэ̄г. Юи-о̄выл семинарт тэ̄н лувыӈ сун ва̄рсы̄г.
Ювле хультум э̄тпост тав нёлса̄т нупыл акв та̄лэ то̄влыс. Ма̄н, ма̄ньщи газета ва̄рнэ ма̄хум, Рудольф Васильевич намхо̄талэ̄т янытлылӯв! Са̄в та̄л пус ка̄т, пус ла̄гыл вос о̄лы, На̄янэ̄н-О̄тыранэ̄н вос ӯргалаве!
