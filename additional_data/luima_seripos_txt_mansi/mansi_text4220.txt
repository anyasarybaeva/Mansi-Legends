
Ва̄т са̄грапнал э̄тпос оигпан э̄лы-па̄лт Ханты-Мансийск ӯст «Славим человека труда!» нампа касыл ва̄рыглавес. То̄нт округувт о̄лнэ ма̄щтыр ма̄хум та̄нки халанылт касуӈкве акван-атхатыгласыт. Нэ̄ хо̄тпат а̄кань ю̄нтсыт, хум хо̄тпат ос хоса-а̄ны ва̄рсыт.
«Народные художественные промыслы» номинация ма̄н округ кӯщаюв Наталья Комарова ва̄руӈкве номылматас ос ты юи-па̄лт  Россия Президент ва̄ӈын хум Игорь Холманских Уральский федеральный округ янытыл о̄лнэ ма̄щтыр ма̄хум ма̄гсыл касыл ва̄рыглаӈкве ла̄выс. О̄выл щёс ты тэ̄ла Ханты-Мансийск ӯст 2015 та̄лт во̄ртур э̄тпост сосса ма̄хум янытлан хо̄тал кастыл  щё̄пита̄лвес. То̄нт ос нэ̄ хо̄тпат са̄сныл со̄втыт, са̄всыр а̄ныт ю̄нтсыт, хумыт йӣвныл са̄всыр аньщарыт ёргысыт.
Ювле хультум э̄тпост округ янытыл ва̄т нупыл акв хо̄тпа касуӈкве ӯсувн ёхталасыт. Та̄н э̄лы-па̄ланылт культура департаментыт рӯпитан нэ̄ Наталья Михайлова ла̄выс: «Ка̄сыӈ та̄лныл са̄внув ма̄щтыр ма̄хум касуӈкве ёхталы. Тамле рӯпата щё̄пита̄лым, ма̄н пуссын аквъёт пēс йис ва̄рмалит э̄лаль тотыянӯв. Ань касуӈкве щар ма̄к ма̄щтыр хо̄тпат во̄ввēсыт, ма̄щтырлаӈкве та̄н сака ёмащакв ха̄сэ̄гыт. Ос акв ёмас ва̄рмаль о̄лы, ка̄сыӈ та̄лныл са̄внув ма̄ньлат хо̄тпат тыт касуӈкве ка̄сащēгыт».
Ханты-Мансийск ӯсн округ янытыл хо̄т хум хо̄тпат ёхталасыт. Та̄н нила щё̄с сыс 30 см яныт хоса-а̄ны ёргысыт. 15 нэ̄т а̄кань ю̄нтуӈкве ёхталасыт. Та̄н хумус ю̄нтуп пувēгыт ос хумус хорамыт, хансат а̄канитн ю̄нтэ̄гыт, жюри-хо̄тпатн акваг уральтавēсыт. Нэ̄т о̄с нила щё̄с рӯпитасыт. А̄ны ва̄руӈкве манос а̄кань ю̄нтуӈкве ты щё̄сыт сыс ат ке а̄лымасыт, жюри-хо̄тпат та̄н ва̄рум пормасаныл ат суссаныл. 
Ка̄сыӈ номинацият хӯрум э̄лумхо̄лас но̄х-патыс. Хум хо̄тпат халт Ханты-Мансийский район Шапша па̄вылт о̄лнэ ма̄ньщи хум Анатолий Вадичупов о̄выл места вис. Китыт местал Сургутский район во̄рт о̄лнэ ханты хум Сергей Кечимов майвес. Нягань ӯст о̄лнэ рущ о̄йка Александр Синицын хӯрмит местат о̄лыс.
Нэ̄т халт о̄выл места Урай ӯст о̄лнэ рущ нэ̄ Екатерина Смирнова вис. Китыт местал Ханты-Мансийск ӯст о̄лнэ рущ нэ̄ Ирина Боброва майвес. Хӯрмит места Галина Шиянова ё̄рн нэ̄ вис, тав о̄с Ханты-Мансийск ӯст о̄лы.
Анатолий Вадичупов ты конкурс урыл китыгласлум. Ма̄ньщи хум ювле таи ла̄выс: «Ам амки нэ̄паканум акван-атсанум, тувыл ремесла центрын кēтсанум ос ва̄рум пормасанум тув тотсанум. Ам Салехард ӯст ма̄щтыр хо̄тпаг ханищтахтасум ос ты юи-па̄лт тот рӯпитасум. Ань та ӯст са̄в юрт ма̄хум о̄ньщēгум, ты ма̄гсыл ты касылт но̄х-патуӈкве ос Салехард ӯсн ялуӈкве сака тахсум. Та ӯсн хосат ат ялсум».
Ма̄щтыр хум ла̄выс, тамле а̄ны ва̄рнэ ма̄гсыл са̄всыр инструмент э̄ри. Акв са̄грапыл ос касаил а̄ны ва̄руӈкве ро̄ви кос, тувыл нила щё̄с рӯпитаӈкве туп э̄рыс, тыима̄гсыл ма̄щтыр хум са̄в мо̄т инструмент  ёт-тотыглас. 
Тамле а̄ны ха̄ль манос ха̄пка йӣвныл ва̄раве. Ӯльпа йӣвныл ке ва̄раве, а̄ны саквалаӈкв вēрми. Ма̄ньщит ӯльпал ха̄пыт ва̄рēгыт. Хо̄вт йӣвныл тӯп ва̄раве. Тӯп ма̄гсыл йӣв тӯя порат са̄граве, то̄нт йӣв витыӈыг о̄лы. Тамле йӣвыл ва̄рим тӯп та̄к, нас тох ат саквалы. Са̄всыр пормасыт ва̄рнэ ма̄гсыл ёмас йӣв э̄ри, тувыл тав во̄рт сака хоса кинсаве. Лю̄ль йӣв ке са̄грēгын, ёмас а̄ны ат тэ̄лы. Тыима̄гсыл ам ты касылн амки сāгрум йӣв-охсам тотыгласлум.
Анатолий Вадичупов ань Ханты-Мансийск ӯст Творчество колт ма̄щтыр хо̄тпаг рӯпиты. Тав кит та̄л сыс «Школа мастеров» нампа ханищтап ня̄врамыт ма̄гсыл ва̄рыглы. Тот тав пыгрищит йӣвныл са̄в-сыр аньщарыт ёргуӈкве ос са̄ӈквылтапыт ва̄руӈкве ханищтыянэ.
Ма̄ньщи хум Ха̄льӯс район Кимкъясӯй па̄вылт самын патыс ос Кульпас па̄выл школат ханищтахтас. Тав ма̄нь та̄гыл касаил ёрыгхатуӈкве ос матыр ма̄щтырлаӈкве воратас. Тыима̄гсыл школа а̄стламе юи-па̄лт э̄лаль Салехард ӯсн ханищтахтуӈкве минас.
Тот ханищтахтаме порат Тобольск ӯсн косторезный фабрикат йӣвныл, лувныл са̄всыр сувенирыт ос са̄в мо̄т пормасыт ва̄руӈкве кēтыглавес. Училище а̄стламе юи-па̄лт Лабытнанги ӯст рӯпитас. Тувыл ювле ёхтыс ос Кульпас па̄вылн о̄лмыгтас.
Акв порат Ханты-Мансийск ӯсн центр искусств колн ня̄врам ханищтан хо̄тпаг рӯпитаӈкве во̄ввес. То̄нт колта̄глэ ёт ӯсн о̄луӈкве ва̄нтлас. Ты юи-па̄лт тав ремесла центрыт ма̄щтыр хо̄тпаг о̄лыс. Та рӯпатаныл по̄хын минас, са̄ӈквылтапыт, та̄рыгсыплувйӣвыт ва̄руӈкве о̄вылтахтас ос э̄лаль тыналаӈкве патсанэ. Ань тав ва̄рум са̄ӈквылтапанэ̄тыл округ янытыл о̄лнэ ня̄врамыт ёнгēгыт.
А̄ньтныл ос лувныл са̄всыр аньщарыт ёргын ма̄щтыр ма̄хум ётылнув та̄нки халанылт кассыт. Ты хум хо̄тпат халт о̄с ма̄ньщиюв Александр Сайнахов но̄х-патыс, тав о̄выл места вис. Китыт местат Нижневартовский район Аган па̄вылт о̄лнэ Анатолий Пелментиков о̄лы. Хӯрмит местал ос Ханты-Мансийск ӯст о̄лнэ ма̄ньлат пыг Вячеслав Симкин майвес.
Александр Сайнахов Сургут ӯст о̄лы ос ма̄щтыр хумыг «Старый Сургут» сосса ма̄хум отделт рӯпиты. Тав о̄с йӣвныл, лувныл са̄всыр аньщарыт ёрги ос мо̄т пормасыт ва̄ри.
Александр Ха̄льӯс район Сӯкыръя па̄вылт самын патыс. Школа а̄стламе юи-па̄лт Сургут ӯсн э̄лаль ханищтахтуӈкве минас. Тувыл «Старый Сургут» нампа колн рӯпитаӈ-кве патхатас. Ма̄ньщи хум ты рӯпататэ сака ка̄ркамыг ва̄ритэ, тыи-ма̄гсыл са̄всыр янытлан нэ̄пакыт о̄ньщи. 2008 та̄лт тав «Народный мастер России» яныг намыл майвес. Ты юи-па̄лт 2011 та̄лт «За значительный вклад в развитие сферы народных художественных промыслов» нампа Губернатор премиял майвес.
Касум нэ̄ хо̄тпат халт ма̄ньщи нэ̄ а̄тим о̄лыс. Ремёсла центрыт рӯпитан кӯщай нэ̄ Ольга Бубновене китыгласлум, манрыг ма̄щтыр ма̄ньщи нэ̄т касуӈкве ат во̄выглавēсыт. Тав ла̄выс, ты касыл урыл та̄н округ янытыл пищмат кēтыгласыт ос ма̄щтыр нэ̄т касуӈкве во̄выгласаныл. Тувыл ань а̄ти туп сосса хо̄тпат та̄нки рӯпатаныл тув кēтыглэ̄гыт, ань са̄всыр мирыт ты касылт касуӈкве ос та̄нки пēс йис ва̄рмаляныл тот суссылтаӈкве вēрмēгыт.
Ты касылт но̄х-патум хо̄тпат рēтыӈ ю̄свой э̄тпос Ямал ма̄н Салехард ӯсн минэ̄гыт. То̄нт Уральский федеральный округ янытыл но̄х-патум хо̄тпат халанылт касуӈкве тув ёхтэ̄гыт. Ма̄н Анатолий Вадичуповын ос Александр Сайнаховын са̄в сымыӈ ла̄тыӈ ла̄вēв. Мо̄т ма̄щтыр ма̄хум халт касым тэ̄нки На̄й-О̄тыранэ̄н вос нё̄тавег ос о̄выл места тот вос выгы̄г.
