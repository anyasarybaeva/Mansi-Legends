
Ка̄сыӈ туи во̄ртур э̄тпос онтолов хо̄талт мир янытыл сосса ма̄хум янытлан порат «То̄рум Маа» музейт ялпыӈ хо̄тал ва̄рыглаве, тув са̄в мӯй хо̄тпат ёхталэ̄гыт. Ня̄врамыт ёнгасаӈкве, халанылт касуӈкве вēрмēгыт. Ялпыӈ хо̄тал ты туи аквхуйплов щислат ва̄рыглавес, та хо̄тал сака во̄тыӈ о̄лыс, тох о̄лы са̄в ма̄хум тув та ёхталасыт.
О̄влэ̄т музей кӯщай нэ̄ Людмила Алферова ёхтум мир пуссын янытласанэ, ка̄сыӈ э̄лумхо̄ласн пуста̄гыл о̄лнэ ла̄тыӈ ла̄выс. Та юи-па̄лт Белоярский район Ваньщеват па̄вылныл о̄лнэ а̄гит ханты йӣквыт йӣквсыт, Вера Кондратьева, Сургутский районныл Лямино я̄ныл о̄лнэ ма̄ньлат нэ̄, такви ла̄тӈēтыл э̄ргыт э̄ргыс, «Югра» э̄рге рущ ла̄тӈыл э̄ргыстэ. Тав э̄ргынэ̄тэ порат ма̄нь ло̄ӈханьщап ка̄тыт пуви, таитэ карсатаптыглы, ос то̄ва э̄рганэ тумранэ ёт э̄рги. Тав турсуе сака нё̄тнэ. Сунсуӈкве пӯмыщ о̄лыс, хумус тит нэ̄г Маргарита Фёдоровна Рябова ос Людмила Романовна Хомляк ощхулиӈ э̄ргыт э̄ргысы̄г. Тэ̄н акв э̄ргēн «Петущ ос Юван», мо̄т э̄рген «Party for Everybody» акв ло̄мтэ английский ла̄тӈыл э̄ргитэ̄н ос э̄лаль акваг ханты ла̄тӈыл нуигтытэ̄н.
Ня̄врамыт ма̄гсыл каснэ кан ва̄рыглавес, тот сунсовыт ӯлтта поргысыт, товлин ӯнтым йӣв титтыгхартсыт, ё̄втыл ня̄л па̄хвтысыт. Акв ма̄т са̄сло̄мт тармыл по̄слуӈкве ро̄выс, тот ēӈтаг яктым са̄сло̄мтыт тармыл о̄льпыл ӯлум ӯй по̄слысыт. Мо̄т ма̄т ханищтавēсыт, хумус ля̄мйив лӯптатыл а̄кань ва̄руӈкве э̄ри.
Туи колт Еремей Айпин намхо̄талэ кастыл суссылтап ва̄рыглавес. Еремей Данилович ты та̄л лӯпта э̄тпост са̄тлов та̄лэ то̄влыс. Ты туи кол тав яныгмам ма̄тэ̄ныл тыг музейн тотвес, таима̄гыс тот выставка ты ва̄рыглавес. Тот та̄н ма̄нылт ва̄рнэ са̄ӈквылтапыт суссылтавēсыт. Та̄н са̄ӈквылтапаныл карсыг ва̄рим о̄лэ̄гыт. Ос ты коныпал Еремей Данилович яныгмам а̄патэ тот о̄лы, ма̄нь порат тахсуӈкве ва̄рум сунэ ос мо̄т са̄всыр пормасыт ма̄хум сунсуӈкве щалтсэ̄гыт.
Юв миннэ̄ныл э̄лы-па̄лт мӯй ма̄хум пуссын пасан ва̄тан во̄виньтавēсыт, атыӈ ня̄нил тыттувēсыт, исум со̄ламатыл ос ща̄ил айтвēсыт.
