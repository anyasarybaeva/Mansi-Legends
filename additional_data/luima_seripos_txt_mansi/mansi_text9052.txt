
Стихыт хаснэ нэ̄ Алла Иштимирова-Посохова Ханты-Мансийск ӯст о̄лы, ты накт йильпи нэ̄паке та̄ратавес. Тот яныгса̄т стихыт хансымат, ос та нэ̄пак пӯмыщ щирыл ва̄рвес, кит па̄лагēтыл ловиньтаӈкве ро̄ви. «Ам – Э̄тпос» намаим акв па̄лэ̄т атпан стихыт хансым о̄лэ̄гыт, «Ам – Хо̄тал» мо̄т па̄лэ̄т аквты са̄вит. 
Ты о̄вылтыт Алла Иш­ти­мирова-Посохова тох ла̄выс: 
– Ты нэ̄пакум ам омагум-а̄тягум янытлан ма̄гыс та̄ратаслум. То̄ва стиханум са̄ртын та̄ратым «В язы­ках огня» нэ̄пакумт о̄лсыт, то̄ват ущты хассанум ос тув ва̄рсанум. 
«Ам – Хо̄тал» нэ̄пакт омам Фаина Иштимирова янытлан ос тав о̄вылтыт хансым стихыт ва̄рсанум, «Ам – Э̄тпос» – атям Ро­ман Иштимиров ма̄гыс стихыт щё̄питасанум. 
Амки урумтыл о̄с по­тыртэ̄гум, ам са̄в кēлп о̄щнэ э̄лумхо̄лас, омам рутанэ хантыиг ос ма̄ньщииг о̄лэ̄гыт, а̄тям рӯтанэ ха­танит ос баш­кирыт. 
Стиханум ловиньтанын порат на̄н ам лылым, ам о̄щнэ сайтум ул тор­гамтылын. Омам ма̄гыс хансум стиханумт мо̄т мирыт ёт о̄лнэ, са̄всыр хӯлнэ ос матыр ханищтан тэ̄лат о̄вылтыт о̄лэ̄гыт, а̄тям ма̄гыс –ам вēритан накум, сытамыг о̄щнэ номтанум тув хассанум». 
Нэ̄пак та̄ратан э̄лы-па̄лт филология наукат кандидат нэ̄ Виктория Сязи ос Союз писателит колт рӯпитан нэ̄ Елена Аушева потыртасы̄г. Тэ̄н Алла Иштимирова-По­сохова стиханэ сака ном­тыӈыг ловиньтыянэ̄н, тот сака сэ̄ръёр тэ̄лат урыл ма̄к торгамтан щирыл хансымат.  
Ты нэ̄паке суссылтанэ̄тэ порат литература ёмщакв ва̄нэ хо̄тпаг А.Н. Семёнов ос И.А. Верховский о̄с ёмас ла̄тыӈ ла̄всы̄г. Сосса ма̄хум пēс наканыл э̄лаль тотнэ щирыл номсахтэ̄гыт, тыи сака ёмас. Акв стих «Ӯлум» Аллан сака мӯсты, ань ма̄хумн таве ловиньтастэ. 
Мо̄лал а̄нум ма̄ньщи ла̄тӈыл стих толмащлаӈк­ве мистэ, тав «В языках огня» китыт нэ̄пакт о̄лы. Оматэ сака ща̄гтым о̄лы, пӯмащипа ла̄тыӈ а̄гитэ̄н ла̄выс, а̄тятэ хосат та̄гыл мо̄т ӯст о̄лы, нэ̄матыр иӈ ат ва̄г. Тэ̄н моляхнув акван вос хо̄нтхатэ̄г ос потыртэ̄г. Ма̄н ос ла̄вилӯв, мо̄т стихыт вос хансы, пус ка̄т, пус ла̄гыл.  
Тамара Мерова 
 
