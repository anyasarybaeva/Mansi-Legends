
Ма̄н округувт акв ма̄ньщи ветеран хультыс, Гаврил Андреевич Вахрушев Кондинский район Половинка па̄вылт о̄лы. Ты тӯя о̄йка яныгса̄т нупыл ат та̄лэ то̄влыс. Тав яныг щēмья янмалтас, онтолов ня̄врам о̄ньщи, ня̄враманэ ва̄т нупыл хо̄т ня̄врам о̄ньщēгыт ос хо̄тпан нупыл хӯрум апыг. Тамле ты щёлыӈ о̄йка.
Гаврил Андреевич ня̄враманэ̄н, рӯтанэ̄н акваг потырта̄лы, яныг хо̄нтын тав онтоловхуйплов та̄л янытат добровольцыг минас. Ма̄ньлат хум 74-т миномётный полкын ēмтыс, та порат та̄н Нева я̄ ва̄тат хо̄нтлысыт. То̄нт Ленинградский фронтыт Родинав вуянтым са̄в ма̄ньщи са̄лтатыт порславēсыт. Гаврил Вахрушев со̄тыӈнув о̄лыс, тав тит щёс саквата̄лвес, лылытэ нэ̄глыс, юв ёхтыс. Пилта̄лыг хо̄нтлуме ма̄гыс са̄в мēталил ос по̄сыл майвес.
Тав а̄гитэ а̄ги Анна Мигран потырты: «Ам ащо̄йкам номылматыгла̄лытэ, хумус та̄н ма̄хманув вуянтасыт, Жуков генералув акваг ка̄стыглытэ, хумус Эльба я̄ ӯлтта ва̄рим унсах та̄н ӯргаласаныл. Ос ва̄тихал потырты, хумус та̄н ня̄врамыт ма̄гсыл о̄лнэ ма̄ ва̄рсыт, ты ня̄врамыт фашистытыл хот-вуянтасаныл. Ленинград ӯс тай акваг номитэ, тот, ла̄ви, сака ащирмаӈ о̄лыс, са̄в мир порсысыт, нас ё̄мим ёл та патэ̄гыт, тэ̄та̄л о̄лсыт, торыӈ тэ̄нут ат хо̄нтыгласыт, таима̄гыс та патыгласыт. Сака пилыщмаӈ пора о̄лыс. Номитэ, хумус фашистытын вуим ма̄т хот-вуянтасаныл, хот-висаныл, ма̄хум та̄наныл ща̄гтым ӯрсаныл».
О̄йка Анна апгēн сака э̄руптаве, ёмщакв о̄ньщаве, тыттаве, айтаве, тав яныгпа̄лаг ēмтыс, такви ё̄мыгтаӈкве ат вēрми, апыгтēтэн та о̄ньщаве. Хультум акв ма̄ньщи ветеран Половинка па̄вылт о̄лы. Таве янытлаӈкве пуссын рӯтанэ ёхталасыт, акван-атхатыгласыт. Па̄влыӈ ма̄хманэ̄н янытлавес, миркол кӯщай Александр Немзоров то̄нт ла̄выс: «95 та̄л – ты хоса о̄лупса. Ты та̄лыт сыс тав са̄в ёмас тэ̄ла ва̄рыс па̄влув, округув ос мирув ма̄гсыл. Ма̄н таве акваг уральтылӯв, маныр э̄ри – нё̄тылӯв. Школат ханищтахтын ня̄врамыт тавēн нё̄туӈкве ос ёхталэ̄гыт».
Намхо̄талэ̄т Гаврил Андреевич Россия Президентувн Владимир Путинын янытлан пищмал тēтыма, тот тавēн ловинтавес. Ты коныпал округ губернаторув Наталья Комарова, Государственный Думат рупитан нэ̄ Татьяна Гоголева тавēн янытлан ла̄тыӈ тēтсы̄г.
Ма̄навн ты хо̄тпа урыл ма̄ньщи телевидение корреспондент Татьяна Мерова ос венгр хум Норберт Силадьи потыртасы̄г, тэ̄н яныг намхо̄талн тув о̄с ялсы̄г.
Ма̄н Гаврил Андреевич намхо̄талыл ос Победа хо̄талыл янытлылӯв, иӈ са̄в та̄л пуста̄гыл вос о̄лы! Я̄тил ветеранув То̄румн, О̄тырн вос ӯргалаве.
