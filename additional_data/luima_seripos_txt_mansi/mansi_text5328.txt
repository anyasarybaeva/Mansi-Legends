
Мо̄лалнув ма̄н редакциявн Ха̄льӯс район Светлый па̄вылныл Елена Ивановна Муковнина пищма кēтыс. Тот акв а̄гирищ матумпа̄ла хо̄тпа урыл потыр хансыглас ос Ха̄льӯс район са̄всыр школаныл акван-атхатыглам ма̄хум э̄лы-па̄лт ловиньта̄лыстэ. Та сыс матахмат та̄л ювле хультыс, ос матумпа̄ла ма̄хманув пēс порат хумле о̄лсыт, ат ёрувлахтэ̄гыт, иӈ номылмата̄лавет.
Елена Муковнина школат о̄влэ̄т ня̄врамыт рущ ла̄тыӈ ос литература ханищтас ос ётыл тот психологыг рӯпитаӈкве па­тыс. Тамле хо̄тпаг рӯпитаӈкве та̄рвитыӈ кос, ос Елена Иванов­на ла̄выс, тав ка̄сыӈ ня̄врамн нё̄туӈкве таӈхи, та̄рвит номтыл нэ̄мхотьют ул вос о̄лыс. Тувыл яныг хо̄тпат та̄нки ня̄враманыл ӯргалым ос э̄руптым вос ян­малтыяныл, са̄в ёмас накн вос ханищтыяныл. Ма̄ньлат ма̄хум нэ̄мхуньт лю̄ль пищ ул вос ва̄­щинтасыт, номтаныл посыӈыг вос о̄лэ̄гыт, то̄нт э̄лумхо̄лас ща̄гтым ос со̄тыӈыщ э̄лаль о̄лы.
Ты кēтум пищмат Елена Ива­новна ос тав ханищтан а̄гитэ Татьяна Гуденко ёт Елизавета Ефимовна Игнатьева урыл по­тыртасы̄г. Ханты э̄ква та̄рвит порат о̄лыс, хо̄нтлым ва̄рмаль паттат са̄в нуса ва̄с, тувыл та юи-па̄лт хумус ма̄хум о̄лсыт, таи пуссын та̄ра-паттыстэ̄н.
 Ань Елизавета Игнатьевна то̄ва потырохсанэ на̄нан хан­сыянув:
«Ам 1932 та̄лт ханты колта̄­гылт Шухтунгорт па̄вылт са­мын патсум. Тамле па̄вылкве Октябрьский районт о̄лыс (ма̄нь­щи ла̄тӈыл тав «кисупа па̄влыг» толмащлаве). Са̄ртын ты ма̄н сака са̄в то̄влыӈ ӯит акван-атхатыгласыт, ты ма̄ Кондо-Сосьвинский заповедникыг ло­виньтавес. О̄влэ̄т тыт хантыт ос ма̄ньщит туп о̄лсыт, та̄нки ма̄гсыланыл хӯл алыщласыт, во̄раясыт. Ётыл мо̄т ма̄хум тыг ва̄нтлысыт, клуб, школа-ин­тернат ос мо̄т колыт ӯнттуӈкве патвēсыт. Тыи ёмас ва̄рмаль кос, ос та па̄сныл сосса ма̄хум  мӯсхал о̄лупсаныл та оигпас. Та̄н та̄нки самын патум ма̄нанылт ат кӯщайлахтасыт. Тох та̄н палта­ныл коллективизация ва̄рмалит ква̄лтапаптувēсыт. Колхоз па̄­лыл сыре-сыр государственный планыл майлувесӯв, тот ща̄нь-а̄щанув хо̄тал палыт рӯпитасыт. Хоты щēмьят колхозн минуӈкве ат тахсыт, та̄н мисаныл, луваныл, са̄лыяныл хот-вуйвēсыт. Тувыл туп колхозт рӯпитан ма̄хум ня̄нь ёвтнэ ма̄гыс карточкал майлувēсыт. То̄ва сосса хо̄тпат ня̄нь ка̄тн-паттын ма̄гыс рущ щēмьят палт рӯпитасыт. Та̄н палтаныл колсори рӯпата ва̄рсыт, туи ма̄ сакватасыт ос картёпка ӯнттысыт, ётыл но̄х-висыт.
Тыи щар хащта̄л о̄лупсаг ма̄н о̄луӈкве патсӯв. Са̄ртын ка̄сыӈ щēмья такви сӯмъях о̄ньщис, хӯл алыщлым, во̄раим яласасыт, сӯмъяханыл тэ̄нутыл та̄глэ̄кв о̄лсыт. Сосса ма̄хманув ань нусаг о̄луӈкве патсыт ос мо̄т хо̄тпатн намталаӈкве патвēсыт. Ты о̄лыг­лам накыт ат ёрувлахтэ̄гыт, то̄ванакт хо̄т та намталахтын ла̄тӈыт хӯнтамлыянум, щар лю̄ньщин ёхтавем.
О̄лтēмт ща̄нюм-а̄щюм но­мылматыглыягум, тэ̄н о̄с та­са̄вит та̄рвит ва̄сыг, мо̄т ма̄хум тэ̄н нуплэ̄н сака ат суссыт. Ос тэ̄н ня̄врамыт нупыл нэ̄мхуньт ат кантлысы̄г. Тэ̄натэ̄н са̄литан хо̄тпа а̄тим о̄лыс, ос тэ̄н ма̄нав са̄литасанэ̄н. Ма̄н тэ̄натэ̄н вēр­мынэ̄в тēм о̄с нё̄тсӯв, пил ва̄тсӯв, па̄квсам ва̄рсӯв, тэ̄н кол­хозн э̄рнэ са̄вит план вос мисы̄г. Тох та о̄лсӯв, яныгмасӯв».
Ань тай йильпи пора ēмтыс, ма̄хум ёмщаквегнув о̄луӈкве патсыт. Ос туп таи ла̄вēв, э̄лум­хо̄лас мо̄т хо̄тпа нупыл кантыӈ ла̄тыӈ мори ул вос ля̄галы. Тамле нак э̄лумхо̄лас номтэ̄т о̄лнэ па­лытык хульты, таи ты лю̄ль. Ма̄н пуссын юртыӈыщ вос о̄лнувув.

