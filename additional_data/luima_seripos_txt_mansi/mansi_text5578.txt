
Ма̄щтыр нэ̄ Любовь Васильевна Кашлатова Ха̄льӯст о̄лы. Рēтыӈ ю̄свой э̄тпост тав 65 та̄лэ то̄влыс. А̄с-угорский институт Ха̄льӯст Научно-фольклорный архив колнак о̄ньщи, Любовь Васильевна тот кӯщаиг о̄лы. Наука щирыл тав 1997 та̄л па̄сныл рӯпиты, пēс йис потрыт акван-аты янэ, пуссын ёл-хансыянэ. Нэ̄ культурология наукат намыл кандидат маим о̄лы.
Ма̄ньполь э̄тпост Яг­рим па̄вылт сакныл тур­ло̄пс хартнэ ханищ­тап о̄лум порат ам Любовь Василь­евна ёт потра­ма­сум, о̄луп­сатэ о̄вылтыт китыг­лас­лум. На̄н ань э̄лаль тав потре ловинь­тэлы̄н.
– Ам Мулигорт па̄вылт самын патсум, тот яныг­масум. Ты па̄вылт ялпыӈ ма̄ о̄лы – Калтащ Ща̄нь (ханты ла̄тӈыл – Калтащ Аӈки). Э̄лнаӈ тав Кал­тыщаны па̄влыг ла̄ввес. Тув са̄в ма̄ныл сосса мир ёхталасыт. Па̄выл ма̄хманув ка̄сыӈ хо̄тпа нупыл ёмас номтыл суссыт, халанылт ханты ос ма̄ньщи ла̄тӈыл по­тыртасыт. 
А̄тям Василий Ива­но­вич Лысков ханты хум, Калтыщаны па̄выл­ныл о̄лыс. Омам Зоя Але­ксе­евна ма̄ньщи нэ̄, такви о̄парищ наме Ендырева. Тав А̄нъя па̄вылныл о̄лыс. Тэ̄н нёлолов ня̄врам ян­малтасы̄г, хӯрум пыг, ат а̄ги. А̄тяв хӯл алы­щ­лас, во̄раяс. Ка̄тыл ак­ваг матыр ма̄щтырлас – суныт, ма̄ньха̄пыт, уласыт ва̄рыс, хӯлпыт хасыс. Омав о̄с нас ат ӯнлыс. Номилум, ха̄пыл пум ва̄рнэ ма̄н миннэ̄в сыс тав щулкин сагуӈкве ӯнтылматыглы. Юн ла̄­гыл маснут, суп ос мо̄т э̄рнэ пормас ю̄нтыс. Ам ань о̄с щаквщēгум, па̄кв­палыӈ ма̄ньщи ос ханты супыт ю̄нтэ̄гум.

– Любовь Васильевна, наӈ школат хо̄т ханищ­тахтасын?
– Мулигорт па̄влувт школа о̄лыс, тот ханищ­тахтасум. Хунь о̄выл клас­сыт а̄стласум, школав лап-пантвес. Ма̄н, ня̄­вра­мыт, пуссын Пере­грёб­ный па̄­выл интернатн тот­ве­сув, э̄лаль тот ханищ­тах­тасув. Тувыл ма̄х­ма­нув ла̄щал-ла̄щал мо̄т ма̄н ва̄нтлуӈкве патсыт, па̄в­лув та оссувлавес.
Школа а̄стламум юи-па̄лт Свердловск ӯст связь техникумт ханищ­тахтасум, теле­фонный станц­ият  рӯпитасум.  Яныг ӯст хоса ат о̄лсум, амти ма̄мн йи­сум, тыт хум ва̄р­сум. О̄йкам Михаил Андреевич мо̄р­тым ма̄т, Краснодарский крайт, яныгмас. Лӯи ма̄н каӈке палт нас мӯйлуӈкве ёх­тыс, Ха̄­ль­ӯст акван-хо̄­нтыгпахтысамēн. Тувыл тыг ак­ваг та о̄лмыгтас. О̄йкам сос­са ма̄хманув сака яныт­лыянэ. А̄гипыг янмал­тасмēн. Ам яныг­мам па̄влумн ва̄тихал ял­ан­тэ̄в, яныгколув ураль­тылӯв.

Любовь Васильевна «Спасение Югры» Ха̄льӯс район янытыл рӯпитан отделениятэ палт пуӈк­тоты. Ка̄сыӈъēмт са̄всыр хо̄нтхатыглапыт манос ханищтапыт щё̄питы, тыи-таи ва̄рнэ ма̄гыс кӯщаит ёт потыртахты. Ты о̄вылтыт тав тох ла̄­выс:
– Ань округ янытыл сосса мир но̄х-во̄р­мал­тан программа рӯпиты. Таима̄гыс ма̄н, ма̄ньщи ос ханты мир, акван-хо̄нтхатыглэ̄в, пēс ма̄х­ма­нув хольт ка̄тыл ма­тыр ма̄щтырлэ̄в, хала­нувт хӯлтыглахтэ̄в. Ма̄н ётув ма̄ньлат а̄гит ос пы­гыт ханищтахтэ̄гыт. Яг­римт, Тэ̄к па̄вылт хо̄нт­хатыг­ласув, са̄с ёт рӯ­пи­та­сув, па̄квпалыӈ су­пыт ю̄н­тсув, ань ос сак­ныл тур­ло̄пс хартэ̄в. 
Мо̄­тыт щёс ос совъя ва̄й ю̄н­туӈ­кве патэ̄в. Ам ма̄к таи таӈ­хēгум, сосса хо̄тпанув ёмащакв щакв­щуӈкве вос хань­щув­лэ̄гыт, пēс порат ю̄нтым маснутыт вос ва̄ганыл, та щирыл вос ма̄щ­тыр­лэ̄гыт. 
Любовь Васильевна ла̄выс, тав сымēт ма̄ньщи ос ханты мирыг о̄луп­саг о̄лэ̄г – тэ̄натэ̄н тав акв­тēм э̄руптыяге, акв­тēм янытлыяге. Любовь Васи­льевна хо̄тпа ну­пыл сы­мыӈ нэ̄, мӯтраӈ э̄лу­м­хо̄лас. Тав колта̄глэ пус ка̄т, пус ла̄гыл вос о̄лы, На̄й-О̄тыранэ̄н вос ӯр­га­лаве!       
