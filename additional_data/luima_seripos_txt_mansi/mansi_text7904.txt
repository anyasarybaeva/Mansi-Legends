
Ка̄сыӈ э̄тпост ӯсыт ос яныг па̄влыт о̄лнэ мир на̄йпос, вит ос рēг ма̄гсыл ойтхатэ̄гыт, рущ ла̄тӈыл ты ва̄рмаль «коммунальный услуги» ла̄вавет.
Манаса̄вит олн ойтуӈ­кве э̄ри, ма̄хум нэ̄пакыл акваг кēтавет. Ты нэ̄пак ка̄салым, са̄в хо̄тпат ла̄вēгыт: «Я-та-ты! О̄ста са̄в олн ойтуӈкве э̄ри». 
О̄лнэ колынт ащирмаг ке о̄лы, ос рēг ма̄гсыл са̄в олн ойтэгы̄н, вит лю̄льсаӈ со̄схаты, кол по̄хат тӯйт ат ке хилаве, тыи ос мо̄т ва̄рмалит урыл округувт рӯпитан Жилстройнадзор колн нэ̄пак хансуӈкве э̄ри. Ты колт кӯщаиг ань Артём Копылов рӯпиты. 
Яныг таквс э̄тпос 16 хо̄талэ̄т кӯщай хум округувт о̄лнэ мир ёт  «Югра» нампа ищхӣпыӈ ут хосыт потыртас. Ма̄хум са̄всыр тэ̄лат урыл то̄нт пӯмщалахтасыт. 
Ма̄хум рēг ма̄гсыл ань са̄в олн ойтэ̄гыт. Кӯщай хум китыглавес, о̄лнэ колт ке ащирмаӈ ос рēг ма̄гсыл щēмья са̄в олн ке ойты, тавēн хоталь тамле пищма хансуӈкве ро̄ви. 
Артём Петрович ла̄выс, тэ̄лы порат ма̄хум о̄лнэ коланылт хо̄тал сыс 20-22 температура са̄вит яныт ва̄раве. Ос ӣти акв щё̄с ат щё̄с мус о̄лнэ колт 18 са̄вит температура ēмтуӈкве вēрми. Тыил мощщанув ке, та̄нанылн пищма хансуӈкве э̄ри. 
О̄лнэ кол лю̄льсаӈ ке па̄лтыглавес ос са̄в олн ке вуйвес, щēмьят олна­ныл ювле тах ойтавет. Ты пищма «Госуслуги» хосыт кēтуӈкве ань о̄с ро̄ви. Хансум нэ̄паканын тох моляхнув ёхты ос кӯщаит ты хосыт рӯпитаӈкве та̄ра о̄вылтахтэ̄гыт. 
Артём Копылов ла̄выс, ЖКХа колыт лю̄льсаӈ ке рӯпитэ̄гыт ос та̄нки ва̄рум рӯпатаныл ма̄гыс са̄в олн выгыт, ма̄хум Жилстройнадзор колн пищма вос хансэ̄гыт. То̄нт ЖКХа колыт уральтаӈкве патавет. Ань округув янытыл о̄лнэ мир та̄н олнэ колыт рӯпитан управ­ля­ющий компаният ёт вори­тотуӈкве щар ат ка̄­сащē­гыт, са̄в олн э̄лаль та ой­тэ̄гыт.    
Кӯщай хум ос потыр­тас, яныг колт о̄лнэ щēмьят рēг ма̄гсыл счётчикыт щирыл олн ойтэ̄гыт. Тамле утыт са̄в накпа колыт щар ёлы накēт о̄лэ̄гыт ос ты коныпал ка̄сащан щēмьят та̄нки ма̄гсы­ланыл тамле ут о̄с ёвтэ̄гыт. 
Э̄лумхо̄лас такви о̄лнэ колэ̄т счётчик ке ва̄рыс, рēг ма̄гсыл мощщанув олн мыг. Щēмья тамле ут ат ке о̄ньщи, норма щирыл рēг ма̄гсыл са̄в олн ойты. 
Радужный ӯст акв яныг колт о̄лнэ щēмьят ос та̄нки ва̄рмаляныл урыл потыртасыт. Та̄н о̄лнэ коланыл 25 та̄лыг ēмтыс, вит та̄ратан турпат хосат пēсыг ēмтсыт. 
Ты туи са̄в щёс ты тур­пат исум вит та̄ра со̄сха­тас. Ма̄хум кӯщай хум палт пӯмщалахтасыт, ты та̄ра со̄схатым исум вит ма̄гсыл манрыг та̄н ойт­хатэ̄гыт. 
Артём Петрович ювле ла̄выс: 
– Са̄ккон щирыл, тур­пат, кēрква̄лгыт ос мо̄т са̄всыр утыт са̄в накпа лю̄лит колт о̄лнэ щēмьят нупыл хансым о̄лэ̄гыт. Тыима̄гсыл турпат пēсыг ке ēмтсыт ос вит та̄ра ке сōсхаты, ма̄хум ойтхатуӈкве ла̄вавет. 
Ань тамле яныг колы­тыт о̄лнэ мирыт ка̄сыӈ э̄т­пос Югорский фонд-колн олн ойтэ̄гыт. Пора хунь ёхты, коланыл ёмащакв щё̄питавет, иснасыт, пēс турпат пēнтавет, ко­ла­ланыл йильпииг ва̄ра­вет. 
Ты колт моляхнув йиль­пииг турпат вос ва̄равет, тот о̄лнэ щēмьятын сап­ра̄ни ань ва̄руӈкве ос тувыл пуссын аквъёт Югор­ский фонд нупыл пищма хансуӈкве э̄ри. То̄нт та̄н о̄лнэ коланыл моляхнув хот-щё̄питавет, пēс щаӈквыт пēнтсыл йильпи утыл пēнтавет. 
Хо̄нтхатыглап оигпан э̄лы-па̄лт Артём Копылов ла̄выс, ма̄хум китыглах­тын ла̄тыӈ ос та̄рвитыӈ ва̄рмаль ке о̄ньщēгыт, Жилстройнадзор колн пищма вос кēтэ̄гыт, тот рӯпитан хо̄тпат та̄нанылн тах нё̄тэ̄гыт.  
Людмила ТЕТКИНА
