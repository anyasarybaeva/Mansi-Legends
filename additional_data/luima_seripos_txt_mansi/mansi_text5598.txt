
Ты э̄тпос 25 хо̄талэ̄т Ханты-Мансийск ӯст конференция о̄лыс, рущ ла̄тӈыл тох ла̄ваве – Межрегиональная научно-практическая конференция имени А.А. Дунина-Горкавича. Ты та̄л атхуйпловит щёс ма̄хум тот акван-атхатыгласыт.
Александр Алексан­др­ович Дунин-Горкавич пēс порат о̄лыс. 1854 та̄лт самын патыс, 1927 та̄лт а̄тимыг ēмтыс. Тав во̄р ӯргалан хо̄тпаг Самаровский лесниче­стват рӯпитас, ань тыи Ханты-Мансийск ӯс. Хум о̄лмēт са̄в рӯпитас, Та̄гт я̄, Касум, Вах ос Иртыш я̄т ляпат о̄лум ма̄хум наманыл пуссын нэ̄пакн хассанэ. Тот яныгман во̄р ханищтастэ, ма̄в карта-нэ̄пакн по̄слыстэ. Ва̄рум рӯпататэ ма̄гыс тав са̄в яныг намыл майлувес, ма̄гылн тагатан са̄всыр по̄сыл мӯйлупта̄лвес.
Тав ханты ма̄хум палт акваг ялыс, та̄н хумус пēс порат о̄лсыт, хумус масхатасыт, коланыл, а̄гманыл урыл тав ты пуссын нэ̄пакн хансыс. Пēс пормасыт атыс. Ань то̄ват Тобольск ӯс музей-колт о̄ньщавет. Ты хум сака яныг рӯпата ва̄рыс. 
Тав наме э̄лаль тотнэ ма̄гыс 2005 та̄л па̄сыл ма̄н округувт ты конфе­ренция ва̄рыглаӈкв пат­вес. Тув учёный хо̄тпат, во̄р ӯргалан ма̄хум ос са̄всыр университетытт ханищтахтын а̄гит-пы­гыт ёхталэ̄гыт. Та̄н ном­тыӈ потрыт хӯнтлэ̄гыт, суссылтапыл ва̄равет. 
Ань акван-атхатыг­ламаныл порат та̄на­нылн Егор Збродов са̄в ёмас ла̄тыӈ ла̄выс, ты хум недропользование департаментыт кӯщай ва̄ӈын хо̄тпаг рӯпиты. Тав потыртас, ма̄н окру­гувт во̄р хумус ӯргалаве, манах олн тув та̄ставе. Тав ла̄выс, ма̄н во̄ранув тыт ёмащакв ӯргалавет, ма̄нь йӣвыт акваг ӯнттавет.


Ма̄-во̄й но̄х-винэ хо̄т­пат ма̄ хо̄т но̄х-о̄хтыр­тыяныл, та̄нанылн аквты яныт ма̄ ма̄нь йӣвытыл ӯнттуӈкв э̄ри. Э̄лаль тав ла̄выс, йӣвыт са̄всыр сур­уйитн ул вос пуравет, та̄н лю̄лиг ул вос ēмтэ̄гыт, ул вос саēгыт, то̄ва порат ты йӣвыт тэ̄рпиӈ витыл расалтавет. Ты рӯпата ва̄рнэ ма̄гыс округ мир­колныл о̄с са̄в олн миве.
Тав юи-па̄лэ̄т эконо­мический наукат доктор нам о̄щнэ хум Вадим Исламутдинов потыртас, тав ла̄выс, ты конфере­нция о̄лнэ порат акваг са̄всыр докладыт ло­виньтавет. Ос тувыл та, э̄лаль нэ̄матыр рӯпата ат ва̄раве. Ань мощ мо̄т щирыл э̄лаль рӯпитаӈкв э̄ри. Университетт ха­нищтахтын ня̄врамыт са̄всыр йильпи проект-тэ̄ла во̄р ӯргалан ма̄гыс вос хансэ̄гыт, тох э̄лаль вос ханищтахтэ̄гыт ос рӯпитэ̄гыт. Та̄нанылн олн ойтуӈкв ат э̄ри, та̄н та̄нти ка̄сащим тох рӯпитаӈкв патэ̄гыт.

Ань акв ёмас ва̄рмаль ка̄сыӈ та̄л ва̄рыглаве. Ты конференция э̄лы-па̄лт студентыт халт касыл ва̄раве, хотьютаныл ма̄к ёмас ос пӯмыщ потыр хансы. Та̄н халанылт акв хо̄тпа пēрияве ос янытлаве. 
Ты та̄л Нижневартов­ский ос Югорский университетыгт ханищ­тахтын а̄гит-пыгыт халт нила хо̄тпа та̄нти хан­сум потраныл ты касылн тēтсаныл. Ты потрыт пус­сын ловиньтавēсыт ос Югорский университетт ханищтахтын а̄ги Крис­тина Русских но̄х-патум хо̄тпаг ла̄ввес. Тав ань А.А. Дунин-Горкавич намыл пиным премиял ос лов со̄тыра солко̄вил майвес. 
Та юи-па̄лт конферен­цият о̄лум ма̄хум та̄нти потраныл ловиньтаӈкв патсаныл. Са̄выӈпа̄лэ пуссын во̄р ӯргалан рӯ­пата урыл потыртасыт. Хо̄талъят юи-па̄лт ла̄к­ква-уртвēсыт. Нила кол­накт са̄всыр секцият о̄лсыт. 

«Краеведение» урыл секцият щар са̄в хо̄тпа о̄лыс. Ка̄сыӈе сака пӯмыщ потыртас. Марий Эл ма̄ныл ёхтум а̄ги Ольга Кочакова татем сымы­ӈыщ ханты ма̄хум урыл по­тыртас. Пēс порат та̄н хумус о̄лсыт, хумус та̄н масхатыгласыт. 
Тав тох ла̄выс: «Ам ма̄ньщи ос ханты ма̄хум урыл щар нэ̄матыр торы­ӈыщ ат ва̄слум. Ма̄н, марий ма̄хум, та̄н холь­таныл На̄й-О̄тыр о̄ньщēв, То̄румн по̄йкщан ма̄гыс во̄рн ялэ̄в, пуӈк пинэ̄в. Александр Дунин-Гор­кавич пēс порат хансум нэ̄паке ёмащакв ловинь­таслум, татем пӯмщиг ēм­тыс, со̄ль, щар ляпа рӯтыг ханты ма̄хум ёт о̄лэ̄в.»

А̄ги юи-палт Василий Купкин потыртас, тав каснэ ва̄рмалит щирыл рӯпиты, рӯпитан кола­ныл тох ла̄ваве – «Феде­рация спортивного туризма». Та̄н округув янытыл ӯщлахтын ма̄т щё̄питэ̄гыт, ма̄хум са̄в­сыр ма̄н тотыглыяныл. Тав ла̄выс, та̄н ка̄сыӈ та̄л Нё̄ранув нупыл ялан­тэ̄гыт. Тот хумус ӯщлах­тэ̄гыт, нё̄рн но̄х хумус ха̄ӈхēгыт, ты урыл по­тыр­тас, са̄в хури суссылтас. 
Сосса мир урыл по­тыртан ма̄гыс ма̄хум о̄с я̄нас атхатыгласыт. Тот ос Т.А. Молданова пуӈкто­тыс. Та̄н о̄с са̄всыр пēс пормасыт ос пēс накыт урыл потыртасыт. А̄пат пēс порат хумус ю̄нтвē­сыт, ю̄нтуп тӯщтын то̄­рыт урыл, музеит урыл.
Та юи-па̄лт ты конфе­ренцият о̄лум ма̄хум о̄ста акван-атвēсыт. Хӯнтлум потрыт урыл потыртасыт. Хотьют сака ёмас ос пӯ­мыщ потыр ловиньтас, тав янытлавес. Пуссын пӯма­щипа ла̄тӈыл ла̄в­вēсыт ос янытлан нэ̄па­кыл майвēсыт. Ань ты потрыт пуссын акван-атавет ос ловиньтан нэ̄пакыг тах ва̄равет.
 
