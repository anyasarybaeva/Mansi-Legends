
Лӯпта э̄тпост Ханты-Мансийск ӯст ма̄щтырлан ма̄хум ловит мирхал фестиваляныл о̄лыс. Ма̄хум са̄всыр ма̄ныл тув ёхталасыт. Та̄н та̄нки ва̄рум пормасаныл тот тыналасыт ос ма̄щтырласыт. Белоярский районныл кит ханты нэ̄г ёхталасы̄г. Тэ̄н тэ̄нки урēнтыл мощ потрамасы̄г.
КОНДРАШИНА Людмила Никоновна
Нэ̄ ань пенсия олн вуим о̄лы. Тав сосса мир пормасыт ю̄нты, хорамыӈ турло̄псыт, пальсакыт ос са̄всыр хурыгсовыт сакныл харты. Тав Ха̄льӯс район Тэ̄к па̄вылт самын патыс, тот о̄лыс.
Ма̄щтырлан ва̄рмальн ма̄нь та̄гыл ханищтахтас. Оматэ ю̄нтум пормасыт сунсыгласанэ, ты рӯпата та̄ра-паттыстэ ос ла̄щал, ла̄щал такви ва̄руӈкве о̄вылтахтас.
Ань Людмила Никоновна хусахкем та̄л Касум па̄вылт о̄лы. Ты па̄вылт тав са̄в та̄л интернатыт ня̄врамыт ханищтым ос ӯргалым рӯпитас. Тот ня̄врамыт ю̄нтуп тӯщтын то̄рыт, а̄канит ю̄нтуӈкве ос сакныл хорамыт хартуӈкве ханищтасанэ. Ётыл нэ̄ пенсиян патхатас, ты ва̄рмале э̄лаль тотуӈкве патыстэ.
2014 та̄лт такви ю̄нтум пормасанэ ёт Сургут ӯсн тотыгласанэ. Са̄в щёс Ханты-Мансийск ӯсн ёхталас. Аквнакт Ямало-Ненецкий округн ма̄щтырлаӈкве во̄выглавес. Тот суссылтап щё̄пита̄лыс ос такви ва̄рум то̄ва пормасанэ тыналасанэ.
Касум па̄вылт Людмила Никоновна ловманкем та̄л ёнгын колн ялантас. Та̄н район янытыл э̄ргим ос йӣквим яласасыт. Ялпыӈ хо̄талыт акваг мӯйлысыт. Тувыл тот йӣквнэ хо̄тпат ла̄кква-миныгласыт. Ань ос «Со̄рни тāныт» нампа ёнгын кол ва̄рыс, тот хӯрум ханты нэ̄квет йӣквēгыт ос э̄ргēгыт — ты Валентина Григорьевна Вагишева, Евгения Даниловна Салахова ос Людмила Никоновна такви. Ня̄врамыт та̄н палтаныл ат ялантэ̄гыт, ётылнув ос та̄наныл тув атуӈкве номсыянэ.
Мо̄лты та̄л Мужи па̄вылн мӯйлуӈкве ялсыт. Ань ты туи порат Тэ̄к па̄выл китса̄т хо̄тпан та̄лэ то̄влыс. Ты кастыл Людмила Никоновна ёнгын колыӈ та̄гыл о̄с тув ялыс. Тот та̄н ханты э̄ргыт э̄ргысыт ос йӣквсыт.
ТУПОЛЕВА Людмила Васильевна
Тав о̄с Белоярский район Полноват па̄вылт о̄лы. Тот культура колт «Со̄рни сак» нампа кружок ва̄рыс. Тув са̄в хо̄тпа ёхталы. Ма̄щтыр нэ̄ та̄наныл ханищтыянэ. Яныг хо̄тпат ос ня̄врамыт сакныл са̄всыр хорамыт хартэ̄гыт, аканит ос мо̄т са̄всыр пормасыт ва̄рēгыт. Та̄н пуссын халанылт акван-нё̄тхатэ̄гыт, рӯпитэ̄гыт ос юртыӈыщ о̄лэ̄гыт.
Культура колт «А̄с нэ̄» ёнгын кол о̄лы. Па̄вылт матыр ялпыӈ хо̄тал о̄лыглан порат та̄н акваг тув во̄виньта̄лавет. Тот нэ̄ хо̄тпат йӣквēгыт ос э̄ргēгыт. Па̄влыӈ мир та̄наныл сака э̄руптыяныл. Людмила Васильевна та̄нанылн яныг пӯмащипа ла̄тыӈ ма̄н газетав та̄ра кēтыс.
Ты нэ̄ мо̄рсыӈ порат  ма̄щтырлан тэ̄лан ялантāлы. Ань яныг ӯсн ёхтуӈкве вēрмыс. Тавēн тыт сака мӯстыс, мо̄т ма̄щтыр хо̄тпат ёт ва̄йхатуӈкве патыс. Тав тыт хорамыӈ āкань ю̄нтыс.
_______________________
Ты ханты нэ̄г Ханты-Мансийск ӯс котильт палатка кӣвырт ю̄нсхатсы̄г ос тэ̄нки ва̄рум пормасанэ̄н тот тыналасасэ̄н. Акв хо̄тал округ кӯщай нэ̄ Наталья Комарова пормасыт сунсыглым тот ё̄мыгтас, тав ты нэ̄г ёт мощ потрамас. Кӯщай нэ̄ тэ̄натэ̄н ва̄тихал ва̄щиньтыяге, хотты порат рӯпататэ щирыл Ка̄сум ос Полноват па̄влыгн ялыс. Тыима̄гыс тав тэ̄натэ̄н та̄ра хащсаге. Наталья Комарова тэ̄н ва̄рум пормасанэ̄н сунсыгласанэ ос ты ма̄щтыр нэ̄г сас янытласаге. 
