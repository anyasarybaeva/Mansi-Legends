
Та̄рвитыӈ а̄гм о̄ста та̄рамламе ма̄гыс ты э̄тпост 24 хо̄талэ̄т округ Дума рӯпитанэ̄тэ порат депутатыт пуссын ла̄кква ма̄т рӯпитасыт. Хотьют мо̄т ӯст о̄лы, тав такви ӯс мирколэ̄т ӯнлым округ са̄кконыт пирмайтас.
Ты сапра̄нит та̄н налымантем са̄к­коныт урыл потыр­та­сыт. О̄влэ̄т та урыл по­тыр­тасыт, ма̄н округувт о̄лнэ тит хо̄тпаг – ты Борис Хохряков ос Сергей Маненков – «Почетный гражданин ХМАО-Югры» яныг на­мыл майвесы̄г, тэ̄на­тэ̄н яныт­ласаныл.
Борис Хохряков округ Думат 2011 та̄л па̄сныл пуӈктотнэ кӯщаиг о̄лы. Тыт рӯпитан та̄ланэ пус­сын акван те ло­винь­таӈкв, 47 та̄лыг ēмты. Сергей Маненков – ты о̄с намыӈ-суиӈ хо̄тпа, тав са̄в та̄л Белоярский район кӯщаиг рӯпиты, ты сака ёмас кӯщай о̄йка, тав округувт сака янытлаве. 
Округ бюджет-олныт урыл та̄н нэ̄пак о̄с пир­майтасыт. Олн ловинь­тан департамент колт рӯпитан кӯщай нэ̄ Вера Дюдина потыртас, хо̄т э̄тпос сыс та̄н манаса̄­вит олн холтсыт. Тав ла̄выс, та̄л-охса сыс 147,3 млрд солко̄ви округув сэ̄лыс, ты олнытыл 111 млрд. солко̄ви холт­саныл. 35,4 млрд сол­ко̄ви со̄пасыг хультсыт. 
Яныг миркол урыл та̄н о̄с потыртасыт. Ань округ щар ма̄к яныг Устав-нэ̄паке мо̄т йильпи ла̄тӈыл нё̄тум­та­саныл. Правительство ХМАО-Югры колт ань са̄внув хо̄тпа рӯпитаӈкв паты, ӯс кӯщаит, район кӯщаит пуссын тув хан­савет. Ты тэ̄ла таима̄гыс ва̄раве, мирколт рӯпи­тан хо̄тпат та̄рвитыӈ ва̄рмалит та̄ра-ва̄ӈкв патыяныл ос моляхнув мирувн нё̄туӈкв тах патэ̄гыт. 
Мо̄тыт 2021 та̄л о̄выл­тахтын па̄сыл ма̄нь ня̄врамыт ма̄гыс ойтнэ олныт мощ мо̄т щирыл ойтуӈкв па­тавет. Окру­гувт «про­житочный минимум» нампа олн мир­кол кӯ­щаит ловинь­ты­яныл. Та̄н ты хӯлтэ̄­гыт – яныг­па̄ла хо̄тпат ос ма̄нь ня̄врамыт ма̄­гыс тув манах олн хан­суӈкв э̄ри. Йильпи та̄лт ня̄в­ра­мыт ма̄гыс ойтнэ олныт ос «прожиточный минимум» олныт акв са̄витыг хансавет. То̄ва депутатыт ты ва̄рмаль ёт матрыг ат ка̄саща­сыт, мощ воритотсыт. Тувыл ты тэ̄ла са̄кконыг та хасвес.
Колыт на̄йвыл па̄лтыг­лан ма̄гыс то̄ва хо̄тпат на̄ив ёвтэ̄гыт. Та̄н мир­колныл олныл мивет. Ос тыи ма̄гыс кол нэ̄пакыт тот суссылтаӈкв э̄ри. Пēс са̄кконт тох хансым о̄лыс, туп такви колэ̄т о̄лнэ хо̄тпа олныл миӈкв вēрмаве.
Ос са̄в хо̄тпа кол ат о̄ньщēгыт. То̄ват ма̄нь колнакт о̄лэ̄гыт, кӯр тот па̄лтыглэ̄гыт, та̄н олныл ат майлувēсыт. Ань ты урыл хан­сым са̄к­кон ты щирыл хасвес – хо̄тпа кӯрыл па̄л­тыг­лан квартират манос кол­накт те о̄лы, тав ань о̄с нё̄туӈкв патаве. Та са̄кконт «жилой дом» мо̄т ла̄тӈыл хасвес – «жилое помещение». Ань кос хо̄т о̄лнэ ма̄хум кол нэ̄пака­ныл ёмащакв хансым те о̄лэ̄гыт, мир­колныл на̄ив ёвтнэ ма̄­гыс олныл нё̄туӈкв тах патавет.
Ма̄н о̄лнэ ма̄вт то̄ва ма̄нь па̄влытт сака мощща хо̄тпа о̄лы. Акв кӯщай хум ты сапра̄нит потыртас, тамле ма̄нь па̄влыӈ ма̄тт хо̄тпат «добровольный пожар­ный дружинан» хансы­мат. Та са̄кконт тох хансым о̄лы – Я̄сунтыт, Хо̄рыӈпа̄вылт, Сортыӈъ­ят, Усть-Ма̄ньят тамле дружинат о̄с о̄лэ̄гыт. На̄й харыгтан ма̄гыс ты па̄влытт мотопом­пат ос мо̄т э̄рнэ ут о̄лы.
Валентина УЗЕЛЬ
