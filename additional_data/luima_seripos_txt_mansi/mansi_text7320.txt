
Ма̄ньщи ос ханты ма̄хум культурав, о̄лупсав ань Египет ма̄т Каир ос Александрия ӯсыгт ва̄ӈкве патаве. 
Ма̄н округувныл ты­накт са̄в ма̄хум тув ялсыт, та̄н лӯима̄ мир культура тот суссылтасыт. Та̄н хала­нылт «То̄рум Маа» музей ос округ творчество колт рӯпитан ма̄хум тув о̄с во̄выглавēсыт. 
Вячеслав Юрьевич Кондин, музейт заве­дую­щииг рӯпитан хум, ты урыл тох потыртас: 
– Ōвлэ̄т «Тобольский Север» нампа по̄слым хурит выставка суссыл­таӈкве патвес, таве Ма̄-вит ос Э̄лумхо̄лас музейт кӯщаиг рӯпитан хум Г.Б. Чечевин тув тотыстэ, тот са̄в хурит мирн сун­сыглавēсыт. Ты пēс порат учёныит лӯима̄н ёхта­ламаныл порат сосса ма̄хум хурин по̄слыса­ныл, ань та̄н хосытанылт  пēс йис о̄лупса ва̄ӈкве ро̄ви. 
Ханты мир художник Геннадий Степанович Райшев по̄слум хуриянэ тув о̄с тотыглавēсыт. Ты хосыт ма̄н нё̄тнэ ма̄тēв­тыл ос ханты, ма̄ньщи мир хорамыӈ маснутыл пӯм­ща­лахтэ̄гыт. 
Округ творчество кол­ныл Алексей Александ­ро­вич Рещиков ялыс, тав 1988 та̄лт «То̄рум Маа» музейт Ӯй йӣквим порат ва̄рим ху­рит сус­сылтаӈ­кве тув то­тыс. Ты коныпал тав вы­с­тав­кан ёхталан ма̄хум са̄ӈк­выл­тапыл са̄ӈквыл­таӈкве ха­нищтасанэ ос ны­нюхыл (ты ханты ма̄хум нэ̄рнэ йӣваныл тох ла̄­ви­яныл) ёнгуӈкве ханищта­санэ. 
Ня̄врамытын са̄ӈквыл­таӈкве манос ёнгуӈкве сака пӯмыщ о̄лыс, та̄н тамле ут нэ̄мхуньт ат ва̄­щинтасыт. 
Ма̄н «То̄рум Маа» му­зеюв суссылтапēн сака са̄в ма̄хум ёхталасыт, «Музей ка̄тпаттат» про­ектув хосыт ма̄ниг ва̄рим колыт, а̄мпарыт, ня̄лит ам суссылтасум, ты ка̄сыӈ кол урыл ос порма­сыт урыл я̄нас потыр­тасум. 
«Волшебный сундучок» то̄тапсовум о̄с ёт-то­тыг­ла­слум, тот ня̄врамыт ма̄г­сыл ёнгынутыт, ном­сах­тым ёнгасан голово­лом­кат о̄лэ̄гыт. Я-ты, та̄н тай тот та ёнгасасыт, ка­пыр­та­сыт. 
Елизавета Тасьманова, ма̄н музеювт рӯпитан а̄ги, ня̄врамаквет ос нэ̄квет ёт то̄рло̄мтытыл а̄кань пēрсыт. Ты ханты ма̄хум тамле а̄канит ва̄рēгыт, та̄наныл ю̄нтуӈкве ат э̄ри, нас то̄рло̄мтытыл пēрлыг­таӈкве ро̄ви. 
«По дороге на стой­бище» нэ̄пакув о̄с ёт-тотыгласлӯв. Ты нэ̄пакт  по̄слым ӯйхулыт манос колыт нупыл телефонын те тактылын, са̄ӈквылтап суй манос ӯйхулыт по­тыр­тан суй хӯлэ̄гын, тыи ня̄вра­мытын ос яныг ма̄х­мытын сака пӯмыщ о̄лыс. Та̄н маттем та о̄щатах­тыг­ласыт, пӯмщалах­тасыт, насати, тох та ро̄ви хӯнт­луӈкве ос сунсуӈкве. 
Пуссын аквъёт ма̄н округувныл са̄тловтем хо̄тпа Египет ма̄н ялсыт  – ты Ханты-Мансийск, Нягань, Сургут, Нижне­вартовск, Югорск ӯсыт­ныл артистыт ос э̄ргын-йӣ­квнэ ма̄хум, та̄н тот спек­таклит суссыл­тасыт, рущ ла̄тӈыл э̄ргысыт ос йӣквсыт. 
«Русский Север» проект ва̄рыглан ма̄гсыл РФ культура Министерство па̄лыл ялнэ ма̄гыс олн та̄стыглавес, ос округ культура департамент та̄н ты ма̄гыс яныг нё̄т­мил ва̄рсыт. 
Потыр хансыс Галина КОНДИНА
