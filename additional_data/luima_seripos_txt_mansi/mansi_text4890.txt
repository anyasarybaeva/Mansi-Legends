
Покачи ӯсныл са̄т вēрыстат Вать-Ёган я̄ хосыт алгаль Василий Антонович Тылчин, ханты хум, во̄р ма̄т щēмьятэ ёт о̄лы. Тылчиныт йис та̄гыл са̄лыяныл ӯрим о̄лэ̄гыт. 
Ты та̄л Мегион ӯс ляпат «Ха̄тлые» нампа округ фестиваль о̄лум порат ам тав ётэ тот хо̄нтхатыгласум. Са̄лыӈ хум щēмьятэ ос такви о̄лупсатэ урыл потыртас.
Ты ма̄хум о̄лнэ ма̄наныл яныг, тот Тылчиныт нёлолов щēмья рут ма̄хум о̄лэ̄гыт. Та̄н пуссын аквъёт са̄тловкем са̄лы о̄ньщēгыт. О̄лнэ ма̄наныл мувлахи лё̄ӈх ва̄рсыт. Са̄лыяныл тот ё̄мыгтэ̄гыт. 
То̄ванакт са̄лыпурнэуит ёхталэ̄гыт. Таима̄гыс са̄лыт ка̄сыӈ хо̄тал уральтаӈкве э̄рēгыт. Тэ̄лы порат са̄лыт уральтым са̄лыӈ суныл яласэ̄гыт. Ща̄рк мувылтэ̄гыт, лё̄ӈхыт акваг сунсыглыяныл, матырсыр ӯй щарк нупыл мины, та̄ра ка̄салыяныл ос юил коияныл. 
Хӯрум та̄л ювле хультум порат акв са̄лыпурнэуй ёхталас. Во̄ртур э̄тпосныл са̄лыт пуруӈкве о̄вылтахтас, ва̄т са̄грапнал э̄тпос мус акваг алыщлас. Алам са̄лыянэ пуссын ат тэ̄санэ, во̄иӈ ма̄нанэ маныгты ос кēлпе юв аитэ, тувыл та, тох та хультуптытэ. 
Сака ощмарыӈ ӯй о̄лыс. Та кос ня̄влаласаныл, тав на̄йтэмн мины. Тот ёл-патум йӣвыт ос йӣкварыт халт тӯйтыглахтас, тох аты хо̄нтсаныл. Тувыл ты ӯй Нижневартовский район Варъёган па̄выл нупыл минас. Тот сосса ма̄хум о̄с са̄лыт о̄ньщēгыт. Та̄н ты са̄лыпурнэуй я̄ӈкылмат юил ёхтысаныл, ка̄тын-паттысаныл.
Тувыл йис ма̄нанылт о̄с акв тамле ва̄рмаль о̄лы. Ляпат Покачи ӯс ӯнлы. Та ӯсныл мори ха̄йтнэ а̄мпыт акваг ёхталасыт. Тӯяг па̄сыгрищит ты а̄мпытын сака ня̄влалавет ос алыщлавет. Аквмат та̄л са̄тахкем тамле а̄мп пувыгласыт. Ётыл са̄лыӈ ма̄хум ты урыл ӯс кӯщаин потыртасыт. Ань о̄тыр ат о̄щнэ а̄мпыт воссыг ат ёхталэ̄гыт, ул ёл пувавет.
Таквсы порат пилыт понсэ̄гыт, та порат о̄с са̄в хо̄тпа а̄мпыӈ та̄гыл во̄рт ё̄мыгтэ̄гыт. Ты а̄мпыт о̄с торас ва̄рēгыт. Сосса ма̄хум ялнэминнэ хо̄тпатн ты кос ла̄вēгыт, та̄н а̄мпаныл ёт са̄лыт ляпан ул вос ёхтэ̄гыт, нэ̄мхотьют ат хӯнтлы, тох та яласэ̄гыт. Хащта̄л а̄мпыт са̄лыт ла̄кква-ня̄влыяныл. 
Са̄лыӈ ма̄хум ля̄пат ма̄-во̄й ма̄ныл но̄х-винэ ма̄хум рӯпитэ̄гыт. Нефтяникыт та̄н ётаныл договор-нэ̄пак хассыт, сосса хо̄тпатн нё̄тмил ва̄рēгыт. Тот рӯпитан ма̄гыс та̄н сосса хо̄тпатн «Буран», моторха̄п, комбикорм, пенщин акваг мыгыт. Хӯрум э̄тпос сыс акв щёс компенсация-олн ойтэ̄гыт. Са̄ртын акв хо̄тпа нила со̄тыра атса̄т солко̄вил майлувес. Ань ты накт нёлолов со̄тыра яныгса̄т солко̄ви ойтаве.
Василий Антонович э̄кватэ – ханты нэ̄, тав Варъёган па̄вылныл о̄лы. Тэ̄н ат ня̄врам о̄ньщēг. Ня̄врамыт пуссын янгыг ēмтсыт. Яныг пыге йис ма̄ ляпат нефтяникыт палт сторожиг рӯпиты. Та ёлы-пал пыге ос па̄вылт яныг кӯр па̄лтыглан ма̄т рӯпиты. Акв пыге самаге а̄гмыӈыг, ань юн о̄лы, пусмалтахты. Щар ма̄нь пыге армият лусыты, ва̄т са̄грапнал э̄тпост юв ёхтын щирыл о̄лы. Яныг пыганэ̄н пуссын нэ̄ тотсыт. 
Ты щēмья са̄лы ӯрнэ коныпал таквсы порат пил ва̄тэ̄гыт, ла̄хыс атэ̄гыт. Тэ̄лы ос «Бураныл» во̄раим яласэ̄гыт. Ань ос Василий Антонович пенсия-олн вуим о̄лы, во̄раяӈкве ат яласы. Са̄выӈпа̄лэ са̄лыянэ ӯрим о̄лы, пыганэ во̄раēгыт, хӯл алыщлэ̄гыт. Хум са̄лыянэ сунын кēруӈкве ханищтыянэ. Ты о̄с та̄рвитыӈ рӯпата, са̄лыт сун хартуӈкве та̄ра ат ке ханищтавет, та̄н нищтаг та о̄лэ̄гыт, ётыл пилуӈкве патэ̄гыт.
 
