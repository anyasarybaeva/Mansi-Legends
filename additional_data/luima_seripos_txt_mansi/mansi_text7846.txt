
Лӯима̄вн таквсы пора молях ёхты, йӣвыт лӯптаныл ёл-патыглэ̄гыт ос ма̄нь таквсы э̄тпост хол ва̄ри, тувыл ащирмаг та ēмты. Таима̄гыс ма̄хум во̄рт туи сыс яныгмам матыр со̄пас ва̄рēгыт, янгыщ номсэ̄гыт, пил ва̄туӈкве вос а̄лыманувыт. 
Тувыл ос таи лю̄ль о̄лыс, ты тув округув янытыл во̄рт са̄в на̄й тэ̄с. Ха̄льӯс районт на̄й ма̄нь па̄влыт мус а̄латы ат ёхталас, тот о̄лнэ ма̄хум ос на̄й харыгтан ма̄т рӯпитан хо̄тпат аквъёт та̄нки ё̄рыл на̄й харыгтасаныл.
Ма̄хумн во̄раныл ма̄­гыс, ва̄им, сыманыл ща̄р­гысыт. То̄нт таса̄вит во̄руй порсы, тувыл тамле щарнэ ма̄т сака са̄в та̄л нэ̄матыр ат тэ̄лы.
Ань ма̄-вит ӯргалан департамент тамле ля̄х­хал хансыс: 
– Ма̄нь таквсы э̄тпос лов хо̄талэ̄т ань во̄рт на̄й тэ̄нэ нак та оигпас. Ты та̄лт яныгпо̄ль э̄тпосныл Югра авиалесоохранат рӯпи­тан хо̄тпат 439 на̄й тэ̄нэ ма̄ харыгтасыт.
Округув янытыл ты пора сыс во̄рт 401031,23 гектар ма̄тэ на̄йн новвес. Тыгыл 93% щахыл ēм­талам порат на̄йпистам пēламлас, ос 7% – э̄лум­хо̄лас мори на̄й пēламтан паттат яныг пēта ва̄рыс.
Воссыг тамле пилыщ­маӈ тэ̄лат ул вос ēмталэ̄­гыт, ма̄хум аквписыг во̄р ӯргалаӈке пуссын ла̄вавет.
Тамара МЕРОВА
