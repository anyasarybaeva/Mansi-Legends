
Ка̄сыӈ са̄тыт округ кӯщай нэ̄ Наталья Комарова сапра̄ни ва̄рыглы, тув такви ва̄ӈын хо̄тпанэ ос са̄всыр департамент кӯщаит мирколн акван-атыглыянэ.  Яныгпо̄ль э̄тпос 14 хо̄талэ̄т сапра̄ни о̄лум порат кӯщаит хус арыгкем са̄всыр са̄кконыт ос программат пирмайтасыт.

	О̄влэ̄т та̄н «Обеспечение экологической безопасности Югры на 2016-2020» нампа программа-нэ̄пак урыл потыртасыт. Яныг кӯщай нэ̄ ла̄выс, ты нэ̄пак хосыт та̄н ма̄-вит ӯргалан ма̄гсыл олн та̄стыглэ̄гыт, тувыл иӈ са̄в рӯпата ва̄руӈкве э̄ри. Та̄н ань 891 млн. солко̄ви арыг олн ты программан хассыт. Ма̄-во̄й но̄х-винэ ос мо̄т са̄всыр компаният олн мисыт. Па̄ӈктым ма̄т хот-сыстамтан ос са̄всыр порса̄нят хо̄т-щё̄питан ма̄хум ты олныл тах ойтавет.

	Тувыл ос акв ёмас, э̄рнэ тэ̄ла урыл кӯщаит потыртасыт. Мо̄тыт э̄тпост Россия янытыл о̄лнэ мир Победа хо̄тал янытлаӈкве патэ̄гыт. Ты ялпыӈ хо̄тал кастыл ма̄н округувт о̄лнэ хо̄нтлуӈкве ялум хо̄тпат хӯрум со̄тыра солко̄вил мивет.

	Мирн нё̄тнэ департамент кӯщай нэ̄ Людмила Низамова ла̄выс, ма̄н округувт туп 150 хо̄нтлам яныгпа̄ла хо̄тпа о̄лы. Война порат са̄в рӯпитам хо̄тпат, та порат Ленинград ӯст о̄лум мир ос концлагерит савалам ма̄хум кит со̄тыра солко̄вил ойтавет. Ос та хо̄тпат, хотьют ща̄няныл-а̄щаныл яныг хо̄нтлан нак о̄лум порат порславēсыт акв со̄тыра солко̄вил мивет. Ты ва̄рмаль ма̄гсыл округ бюджетныл лов миллион 500 со̄тыра солко̄ви холтаве.

	Та юи-па̄лт кӯщаит кол ӯнттын ва̄рмаль урыл потыртасыт. Ма̄н округувт ӯсыт ос район мирколыт кол ӯнттын ма̄гсыл касыл щирыл субсидия-олныл мивет. Кол ӯнттын департаментыт рӯпитан нэ̄ Диана Саваровская ла̄выс, ты касылт ӯсыт халт о̄выл места Мегион ӯс вис. Та ӯс миркол 57 млн. 750 со̄тыра солко̄вил миве. Китыт местал Ханты-Мансийск ӯс майвес, мирколэ 34 млн. 650 со̄тыра солко̄вил та̄ставе. Нижневартовск ӯс хӯрмит местат о̄лы, ты ма̄гсыл миркол 23 млн. 100 со̄тыра солко̄вил тах миве.

	Районный мирколыт халт о̄выл места Белоярский район миркол вис. Тот колыт ӯнттын ма̄гсыл 24 млн. 750 со̄тыра солко̄ви тах та̄ставе. Китыт местал Кондинский район майвес. Та район миркол 14 млн. 850 со̄тыра солко̄вил миве, ты олныл Междуреченский па̄вылт о̄лнэ кол тах ӯнттаве. Хӯрмит места о̄с Белоярский район вис, онтолов млн. 900 со̄тыра солко̄вил тах та̄ставе. Район янытыл пēс колытыт о̄лнэ щēмьят йильпи колыл ты олныл ӯнттуӈкве патавет.
