
Россия ма̄ янытыл са̄всыр мирыт о̄лэ̄гыт, та̄н пēс йис ва̄рмаляныл э̄лаль тотыяныл ос ща̄нь ла̄тӈаныл ат ёрувлыяныл. Ма̄хмыт юртыӈыщ э̄лаль вос о̄лэ̄гыт, халанылт вори ул вос тотэ̄гыт, ань са̄всыр са̄кконыт, программат ос мо̄т нэ̄пакыт пирмайтавет. Ялпыӈ хо̄талыт, фестивалит ос мо̄т са̄в рӯпата акваг ва̄раве. 

Ма̄нь таквс э̄тпос 8-11 хо̄талытт Рос­сия янытыл о̄лнэ ма̄хум Ханты-Мансийск ӯст ак­ван-атхат­ыгласыт. Са̄всыр ма̄ныл 900 арыгкем хо̄тпат тыг ёхталасыт. Ты яныг сапра̄ни рущ ла̄тӈыл тох нам­аи­м о̄лыс: «Все­рос­сий­ский форум нацио­наль­ного еди­н­ства». Нила хо̄тал сыс ӯст суссылтапыт, ха­нищ­тапыт, конфе­ре­н­цият, хо̄нт­хатыг­лапыт, сапра̄нит рӯ­пит­асыт.  
Са̄всыр ми­рыт тэ̄­ланыл щирыл рӯ­пи­тан Феде­ра­ль­ный Агентства рӯпи­тан ма̄хум, Рос­сият о̄лнэ мирыт Ассамб­л­е­яныл ос округ мир­колт рӯпитан хо̄т­пат ты форум ак­въёт щё̄­питасыт. 
О̄выл хо̄талэ̄т яныг сапра̄ни о̄лыс, кӯщаит тув о̄с ёх­та­ласыт. Маго­мед­салам Маго­медов, Россия Пре­зи­дент палт рӯпитан хум, Влади­мир Путин кēтум пищматэ тот ловиньтастэ. Россия Президент хансыс, са̄в та̄л ювле хультум по­рат ма̄хум ма̄-во̄й кинсуӈкве Югра ма̄н ёхтысыт. Ань ок­ругувт 124 арыг­кем са̄всыр мирыт юр­ты­ӈыщ о̄лэ̄гыт, пу­ссын ка̄рка­мыг рӯпитэ̄гыт ос Рос­сия ма̄гсыл яныг па̄рс тотэ̄­гыт. 


Магомедсалам Ма­гомедов ла̄выс, ма̄н округувт акваг са̄всыр яныг сапра̄­нит ва̄рыг­лавет ос са̄в мӯй ма̄хум тыг во̄выглавет. Мо̄лты та̄л ма̄нь таквс э̄т­пост Ханты-Манси­й­ск ӯсн Вла­димир Путин ёхта­лас. То̄нт яныг кӯщаит Рос­сия о̄лнэ са̄всыр ми­рыт пēс йис ва̄рма­ля­ныл урыл тыт поты­рта­сыт. Ос ты та̄л ма̄нь­поль э̄тпост сос­са мирыт ща̄нь ла̄т­ӈаныл янытлан мирхал та̄л кастыл ма̄хум тыт акван-ат­хатыгласыт. Та̄н ма̄ янытыл тыг ёх­таласыт ос ща̄нь ла̄т­ӈаныл э̄лаль то­тнэ тэ̄ла урыл пус­сын аквъёт потыр­та­сыт. Округувт о̄л­нэ мирыт ма̄гсыл ак­ваг са̄в рӯпата ва̄­р­аве, тыима̄гсыл та̄н юртыӈыщ ос ём­а­щ­акв тыт о̄лэ̄­гыт.

Ильдар Гиль­мут­динов, Государст­вен­ный Дума депу­тат, сосса ма̄хум ма̄г­сыл рӯпи­тан са̄­к­коныт ос ман­ху­рип нэ̄па­кыт иӈ пир­май­таӈ­кве э̄ри, та урыл сап­ра̄нит ла̄­тыӈ ла̄выс. 
Са̄всыр мирыт тэ̄­ланыл щирыл рӯпи­тан Агентства-колт кӯщай Игорь Бари­нов рӯпатаныл урыл потыртас. Агент­ст­ва-коланыл 2015 та̄­лт рӯпитаӈкве о̄в­ыл­тахтас. Та̄н Рос­сият о̄лнэ са̄в­сыр мирыт куль­ту­р­аныл ӯргалым о̄нь­щияныл ос ты хосыт са̄в рӯпата ва̄рēгыт.  Мощщаг  хультум мирыт ва̄рмаляныл ёт о̄с рӯпитэ̄гыт. Мо̄­тыт та̄л сосса хо̄т­пат реестр-нэ̄­пакн хансуӈкве о̄выл­ты­яныл. Ты урыл хан­сым са̄ккон 2019 та̄л оигпан мус тах пирмайтаве. 
Кӯщай нэ̄ Ната­лья Ко­марова сап­ра̄­нит тох ла̄­выс: «Ок­руг­увт о̄лнэ ми­рыт халанылт во­ри ул вос тотэ̄гыт ма̄н программа-нэ̄­па­кыт пир­майт­а̄­лэ̄в, ос ты хо­сыт ми­рколыт субси­дия-олныл та̄стыг­лы­я­нӯв. Куль­тура­ныл э̄лаль тотнэ ма̄­г­сыл ял­пыӈ хо̄­талыт, суссылта­пыт, фести­ва­лит щё̄­пи­та̄лэ̄в. Ты э̄рнэ рӯ­пата ма̄г­сыл ак­ваг са̄в олн хол­тэ̄в». 


Са̄всыр мирыт ма̄гсыл манхурип рӯпата э̄лаль ва̄руӈ­кве ань э̄ри, ма̄х­мыт нила хо̄тал сыс по­тыртасыт. Акв­ты порат «Золо­тые имена много­наци­о­нальной Югры» нампа касылт но̄х-патум хо̄тпат яныт­лавēсыт. Но̄х-патум 17 э̄лумхо̄лас халт хӯрум ма̄­ньщиянув о̄л­сыт: Марина Самсонова (Кугина), Сургут ӯст о̄лнэ нэ̄, Анна Изю­мова, Урайт о̄лнэ нэ̄, ос Югорск ӯст о̄лнэ хум Павел Дунаев. Та̄н ма̄ньщи пēс йис ва̄рмалянув э̄лаль тотнэ ма̄г­сыл пуссын яныт­ла­вēсыт ос ты намыл майвēсыт. 
Форумт са̄всыр ха­нищтапыт рӯпит­асыт, акв ма̄т ма̄­хум проект-нэ̄па­кыт ха­нсуӈкве ханищ­та­вēсыт. Са̄всыр ял­пыӈ хо̄талытн са̄в мир хумус во̄вуӈ­кве ос тыхалт олн сэ̄л­уӈкве, та ур­ыл китыт ма̄т пот­ыр о̄лыс. Мо̄т ма̄т ля̄­х­хал тотнэ хо̄т­пат акван-аты­гла­вēсыт. Та̄н са̄в­сыр мирыт пēс йис ва̄р­маляныл урыл пот­рыт ос ля̄х­халыт э̄рнэ щирыл хан­суӈкве хани­щ­та­вēсыт. 

Ань мо̄т э̄лыхо̄н ма̄­ныл акваг сака са̄в ма̄хум Россиян рӯпитаӈкве ёх­тэ̄­гыт. То̄ват мӯс­халыг о̄луӈкве ат вēр­мē­гыт, мори капы­р­тэ̄­гыт. Та̄н ётаныл ху­мус рӯпи­таӈ­кве ос ня̄вра­маныл ху­мус рущ ла̄тӈын ханищ­таӈкве, та урыл ма̄хмыт о̄с потыртасыт.           
Юи-о̄выл хо̄талэ̄т кон­церт о̄лыс. Рос­сия янытыл ёх­та­лам ансамблит э̄р­гы­сыт ос йӣквсыт. Окру­гув­ныл ма̄­хум о̄с тыг во̄вы­гла­вē­сыт. Ха̄льӯс рай­он Саранпа̄вылныл «Са̄­лы лё̄ӈх» нампа  театр ёхталас. Ня̄­вра­мыт ос ма̄ньла̄т а̄гит, пыгыт са̄ӈ­квыл­та­пыл са̄ӈк­выл­тасыт ос ма̄нь­щи э̄ргыт э̄ргысыт. 
 
