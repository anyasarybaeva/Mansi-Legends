
Ты учёный нэ̄ ёт ам мо̄т хо̄н ма̄т Эстоният о̄лум конференцият ва̄йхатасум, тав наме Лариса Пономарева. Лариса Геннадьевна филология наукат кандидатыг о̄лы, тув Финляндияныл ёхталас, о̄йкатэ̄нтыл ань тот рӯпитэ̄г.
Та конференцият ма̄н ща̄нь ла̄тӈанув урыл потыртасӯв. Таве ам потыртаӈкве во̄выслум, потре газетав ма̄гсыл хансыслум.
Коми-пермякыт мощщаг хультум мирыт палт хансым о̄с о̄лэ̄гыт. 2010 та̄лт Россиявт пуссын мирыт хансым порат то̄нт 94 456 коми-пермяк хасвес. Та̄н халанылт 63 со̄тыра э̄лумхо̄лас та̄нти ла̄тӈыл потыртаӈкве ха̄сэ̄гыт. Ты сараныт Пермский крайт коми-Пермяцкий округт о̄лэ̄гыт. Тот таи ёмас, та̄н ла̄тӈаныл па̄влыӈ школат ня̄врамытын предмет хольт ханищтаве. Ос Кудымкар ӯс школатыт о̄выл нила классытыт уроканыл а̄стланэ̄ныл юи-па̄лт ка̄сащан ня̄врамыт ща̄нь ла̄тыӈ ханищтаӈкве ялантэ̄гыт.
Лариса Геннадьевна такви урēтыл а̄нумн мощ потыртас. Тав 1975 та̄лт Пятигоры па̄вылт самын патыс. Та̄н щēмьяныл тот акв та̄л о̄лыс ос мо̄т па̄вылн ва̄нтлысыт. Омаге-а̄тяге сас ня̄врамыт ханищтым рӯпитасы̄г. Оматэ о̄выл классыт ня̄врамыт ханищтас, а̄тятэ ня̄врамыт та̄ксарыг о̄луӈкве ханищтасанэ. Ань сас пенсиян патсы̄г. Лариса школа а̄стламе юи-па̄лт Пермский государственный университетт коми-пермяцкий ос рущ отделеният ханищтахтас. Таве а̄стламе юи-па̄лт ня̄врамыт ханищтан хо̄тпаг ēмтыс.
1998 та̄лт э̄лаль ханищтахтуӈкве номылматас, Удмуртский государственный университетн аспирантуран минас. Ос 2002 та̄лт «Фонетика и морфология мысовско-лупьинского диалекта коми-пермяцкого языка» нампа научный рӯпататэ вуянтастэ. Ижевск ӯст аспирантурат удмуртский ла̄тыӈ ханищтас. Ювле ёхтумēт такви университетэ̄т рӯпитаӈкве патыс. А̄гит-пыгыт саран ос финский ла̄тӈыл ханищтасанэ. Ты коныпал научный сотрудникыг институтт рӯпитас.
2007 та̄лт тав Венгриян Будапешт ӯсн рӯпитаӈкве во̄ввес. Тот Лоранда Этвёша нампа университетт финно-угроведение кафедрат хӯрум та̄л рӯпитас. Венгр а̄гит-пыгыт саран ла̄тӈыл потыртаӈкве ханищтасанэ. Будапештыт о̄лым тав венгерский ла̄тыӈ ханищтас.
2011 та̄л па̄сыл Финляндия ма̄т Хельсинки ӯст о̄лы. Тав Кудымкары ӯст о̄лнэ Коми-Пермяцкий институт ёт ос Санкт-Петербург ӯс Российский Академия наук ёт рӯпиты. Лариса Геннадьевна са̄всыр научный рӯпата ва̄ри, ма̄хманэ ёт акван-нё̄тхатым словарит ос са̄всыр ханищтахтын нэ̄пакыт та̄ратэ̄гыт. Ань мус атпантем са̄всыр научный рӯпата ва̄рыс. Коми-пермяцкий ла̄тыӈ фонетикатэ, лексикатэ ос грамматикатэ ёт рӯпиты. Ка̄сыӈ ма̄т о̄лнэ ма̄хум хумус ла̄тӈаныл ла̄вияныл, хумус ос хо̄т потыртэ̄гыт, пуссын нэ̄пакн хансыянэ. Ты сыс са̄в саран ма̄хум хассанэ, 760 потрыт акван-атыс. Ты урыл такви тох потырты: «Ам амти рӯпатамн са̄в пēс йис потрыт, мо̄йтыт, э̄ргыт, стихыт атсум. Пēс порат хумус ялпыӈ хо̄талыт ва̄рыглавēсыт, хумус пӯри ва̄рыглавес ос мо̄т са̄в пӯмыщ ва̄рмалит пуссын ханищтасанум. Ма̄хманув манарыл хӯл алыщласыт, манхурип суныт, ха̄пыт о̄щсыт, таи а̄нумн о̄с сака пӯмыщ. Ка̄сыӈ потрыт хо̄тпа такви щирыл потырты, ты 1917 та̄л па̄сыл хумус о̄лсыт ос ань мус хумус ма̄хум о̄лэ̄гыт, хумус алыщлэ̄гыт. Та порат са̄в та̄рвит хо̄талыт ēмталасыт, ма̄хум ӯйхул та̄л патыгласыт, тувыл колхозыт ва̄рвēсыт, яныг хо̄нт пора ос мо̄т са̄в ва̄рмаль урыл потрыт хассум. Пуссын ты потрыт рущ ла̄тӈыг ос толмащласанум».
Тамле ты ка̄ркам нэ̄ ёт ам потыртасум. Тав нупылэ сунсым, ном-са̄лэ̄гын, татем нёмса нэ̄ ос таса̄вит рӯпата ва̄руӈкве та а̄лыми. Такви ла̄тӈе сака э̄руптытэ ос янытлытэ. Ань мо̄т хо̄н ма̄т о̄лым такви ща̄нь ла̄тӈēтыл са̄в рӯпата хансыс. Лариса Геннадьевнан ам пӯмащипа ла̄тыӈ тēтэ̄гум о̄с аквтох э̄лаль вос рӯпиты, э̄лы хо̄н ма̄т такви То̄рмēн вос ӯргалаве.
