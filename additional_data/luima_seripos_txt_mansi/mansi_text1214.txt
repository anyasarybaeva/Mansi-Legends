

	Ма̄н округувт Нефтеюганск ӯст ма̄ньлат ма̄хум ма̄гыс йильпи ханищтахтан кол ӯнттувес, политехнический колледжиг ла̄ваве. Тот ма̄ньлат ма̄хум округ янытыл са̄всыр ма̄т рӯпитан ма̄гыс ханищтавет – сварщикыт, слесарит, плотникыт, колыт ӯнттын ма̄хум, электромонтёрыт, тэ̄нут па̄йтнэ ма̄хум ос кондитерыт.


		Тот ань 630 хо̄тпа ханищтахты. Ты коны-пал тот туи порат школат ханищтахтан ня̄врамыт ма̄гыс са̄всыр ханищтапыт ва̄рыглавет. Кӯщаиг Сергей Николаев тав о̄лы. Ань ты хум ла̄внэ̄тэ щирыл, колледжанылт ханищтахтан ма̄гыс хоталь-а̄ти э̄рнэ матыр та̄н пуссын о̄ньщēгыт. Ты э̄рнэ рӯпатат коныпал та̄н иӈ хӯрум специальность щирыл ханищтап щё̄питэ̄гыт – ты автомеханик, токарь ос пуӈк хуратан тэ̄ла. 

		Тув округ кӯщаюв Наталья Комарова ос Тюменский область губернатор пēнтсыл рӯпитан хум Владимир Якушев ялсыг. Тэ̄натэ̄н ты ханищтахтан кол сака мӯстыс.

		 

		Светлана РОМБАНДЕЕВА 

		 

 
