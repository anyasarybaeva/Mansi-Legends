
Ты та̄л я̄ӈк на̄тнэ э̄т­пос 9 хо̄талэ̄т Россия янытыл ос мо̄т э̄лы хо̄н ма̄тт о̄лнэ мир Победа хо̄тал янытлаӈкве па­тэ̄гыт. То̄нт Победа хо̄­талув 75 та̄лэ тах то̄влы. 
Ань ты яныг ялпыӈ хо̄тал кастыл ма̄ньщи газетат хо̄нтлам, войнат порат са̄в рӯпитам ма̄хум хансуӈкве патэ̄в. Ма̄н редакциявн Ха̄ль­ӯст сосса ма̄хум куль­тураныл э̄лаль тотнэ отделт рӯпитан нэ̄ Калерия Супрун пищма кēтыс. Тав Иван Ефимо­вич Челданов урыл по­тыр хансыс. Тав потре э̄лаль хансым о̄лы.
«Ма̄ньщи хум Иван Ефимович Челданов О̄лтатумп па̄вылныл о̄лыс. Ты ма̄ньщи па̄выл Ха̄льӯс район А̄нъя па̄выл ляпат ӯнлыс. Тав 1924 та̄лт та па̄вылт самын патыс, тот яныгмас, школат ханищтахтас. Ма̄ньта̄гыл хӯл алыщ­лым ос во̄раим яласас. 
1942 та̄л лӯпта э̄тпос китыт хо̄талэ̄т 18 та̄лэ то̄влын порат та̄ра хо̄нтлаӈкве тот­вес. Во̄ртур э̄тпос 12 хо̄талэ̄т Ленинград ӯс вуянтаӈкве кēтвес. Ма̄ньпо̄ль э̄тпос 23 хо̄­талэ̄т Ленинградский областьт Мгинский район Карбусель па̄выл ляпат хо̄нтлым порсыс. 
Ты юи-па̄лт рӯтанэ похоронка-нэ̄пакыл кēтвēсыт. Тот хансым о̄лыс, ма̄ньщи хум Карбусель па̄вылт ёл-щё̄питавес. Ань та ма̄т яныг па̄рт-капай ва̄рвес ос тот хо̄нтлам хо̄тпат наманыл хасвēсыт. Иван Ефимович Челданов наме ты па̄ртыт о̄с хансым о̄лы.

Калерия Супрун кēтум потре ма̄ньщи ла̄тӈыл Людмила Теткина хансыстэ
