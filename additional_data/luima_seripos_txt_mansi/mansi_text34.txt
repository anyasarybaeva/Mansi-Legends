
Виктор Сергеевич Зы рянов Сургутский район Белый Яр па̄вылт о̄лы. Тув тав Свердловский областиныл ёхтыс, са̄в та̄л геологыг рӯпитас. Э̄кватэ хӯл алыщлаӈкв сака э̄рупты, тав ты о̄йкатэ во̄рн ялуӈкв акваг ёт-во̄выгластэ.
Са̄т та̄л ювле хультум порат о̄йка во̄рт ё̄мыгтыматэ яныг поталыӈ ха̄ль ка̄саластэ. Та йӣв ёл-сартыстэ ос йӣв поталытэ юв тотыстэ. Номсыс, матыр пормас тах ёрги. О̄выл щёс нэ̄матыр ат тэ̄лыс, йӣве тув-то̄сыс. Хумус йӣв ёт рӯпитаӈкв тав ханищтахтуӈкв патыс. Нэ̄пакыт хо̄нтыс, ищхӣпыӈ утыт са̄в потыр ловиньтас.
Ань о̄выл щёс Ханты-Мансийск ӯст суссылтапе ва̄рвес. Са̄всыр пӯмыщ утанэ тыг тотыгласанэ. А̄ныиг манос мо̄т пормасыг ань иӈ ат ва̄рсанэ. О̄йка тох ты ла̄ви: «Ка̄сыӈ йӣв такви щирыл яныгми, тӣвраныл пуссын са̄всырыт. А̄нумн тыи пӯмщиг о̄лы, ос матыр а̄ны манос хусап ва̄руӈкв ам тах ханищтахтэ̄гум».
Тав э̄кватэ̄н акваг нё̄таве. Ань ты выставка ва̄рнэ ма̄гыс э̄кватэ хо̄та̄ти титыглахтас, потыртахтас. Тэ̄н акв пыг о̄ньщēг, пыгēн ань яныг, такви ня̄врамыӈыг ēмтыс. Та̄н пуссын сака юртыӈыщ о̄лэ̄гыт, халанылт нё̄тхатэ̄гыт. Тох о̄луӈкв ос рӯпитаӈкв, ва̄им, сака ёмас.
