
Валерия Тимофеева Свердловский область Ивдель ӯсныл о̄лы. Ма̄ньщи а̄ги тот яныгмас, школа а̄стлас ос Советский ӯсн ёхтыс. Ань тав Советский Политехнический колледжит ханищтахты. 
Валерия такви урēтыл таи потыртас: 
– Ам о̄выл курсыт ар­хив-колт рӯпитан хо̄тпаг ханищтахтэ̄гум. А̄нумн хӯрум та̄л ханищ­тах­туӈ­кве тыт э̄ри. 9 класс а̄ст­ламум юи-па̄лт ам Советский ӯсн минуӈкве номсысум, тувыл ща̄нямн ат та̄ртвēсум, 10 классын ялантасум. Школат ха­нищтахтуӈкве щар ат ка̄­сащасум. Та̄л сыс то̄втыл ха̄йтыгтасум ос «Шанс» нампа клубн ялантасум. Ты колт ханищтан хо̄тпаг Игорь Иванович Шаба­лов рӯпиты, ты хум Ивдель ӯст ва̄ве, мирн сака яныт­лаве. Тав ӯст ма̄ньлат а̄гит-пыгыт ёт рӯпиты.
10 класс а̄стласум, школан э̄лаль ялантаӈ­кве воссыг щар ат тахмаясум. То̄нт ща̄ням ёт Советский ӯсн мина­са­мēн, нэ̄пака­нум колледжин тотсанум. Ам бухгалтерыг рӯпи­таӈкве сака тахсум, тувыл тамле специальность та та̄лт а̄тим о̄лыс. Архив-колт рӯпитан хо̄тпаг ханищ­тахтуӈкве патсум. 
Тувыл Советский ӯст коронавирус а̄гмыл ēмт­сум, нила э̄тпос сыс пӯль­ницат пусмалтавēсум. Тох а̄гмыл хартым юв-хультсум, ма̄хманум китыт курсыт ханищтахтуӈкве о̄вылтахтасыт. Ивдель ӯсн минасум, юн э̄лаль пусмалтахтасум. 
Мощ ёмаснувег ēмтсум, Бур­ман­тово па̄вылныл о̄лнэ ма̄ньщи нэ̄ Наталья Кури­кова ёт ма̄ньщи су­пыт ю̄нтуӈкве патсум. О̄влэ̄т юн ю̄нсхатсумēн, ётыл Ивдель ӯст «Ха̄снэ кол» ва̄рвес, мēн тув ялантас­мēн. Ты колт ма̄ньщи нэ̄т акван-атха­тыглэ̄гыт. Тох акв та̄л сыс юн о̄лсум, тувыл Совет­ский ӯсн ювле ёхтысум, ань о̄выл курсыт э̄лаль ханищ­тахтэ̄гум. 
Ӯщлах­тын хо̄талыт Ивдель ӯсн ялан­та̄лэ̄гум. Ма̄н о̄лнэ ма̄вт туристыт акваг яласэ̄гыт. Ам «Тран­зит» нампа колт касси­рыг ос администраторыг рӯпитэ̄гум. Советский ӯст са̄всыр рӯпатан о̄с вуйхатэ̄гум. Тох олн мощ атсум, ты та̄л о̄вылтахтам порат Гелен­джик ӯсн ӯщлах­туӈкве ялсум. Ювле Москва ӯс та̄ра мина­сум, тот кит хо̄тал ōлсум. Ань ВДНХ нампа ма̄т «Россия» нампа яныг суссылтап рӯпиты, тув ялсум.   
Тэ̄ла та̄л ӯнлуӈкве щар ат вēрмēгум, школат товтыл акваг ха̄йтыгта­сум, волейбол ос баскет­бол ёнгуӈкве ханищтах­та­сум, тувыл мо̄т а̄гит ёт ка­суӈ­кве ялантасум. Советский ӯст ōс аквты щирыл ёнгуӈкве ялантэ̄­гум. Кол­леджит ханищ­тахтан ма̄­хум ёт Ханты-Мансийск ӯсн касуӈкве во̄выглаве­сӯв.
Рӯтанум пуссын Ивдель ӯст о̄лэ̄гыт. Ща̄ням наме Юлия Николаевна Косу­хина, такви о̄парищ наме Самбиндалова. Тав акв-кит ма̄ньщи ла̄тыӈ ла̄вуӈ­кве вēрми, ам ща̄нь ла̄т­ӈыл потыртаӈкве щар ат ха̄сэ̄гум. 
Ща̄ням ла̄выс, ащо̄йкам Николай анēквам Анна Бурмантово па̄вылныл Ивдель ӯсн тотыстэ. Тэ̄н хӯрум а̄ги Оксана, Татьяна ос ам ща̄ням Юлия о̄щ­сы̄г. Тувыл киттыг-минасы̄г, анēквам ювле Бурман­това ня̄враманэ ёт минас. Тот хоса ат о̄лыс, а̄тимыг ēмтыс. Ащо̄йкам а̄гиянэ Ивдель ӯсн тотсанэ, такви янмалтасанэ. Анēквам о̄с акв а̄ги о̄ньщилас, наме Наталья. Тав мо̄т щēмьят яныгмас, ань Краснотурьинск ӯст о̄лы. 
Ам а̄пщим наме Миша, э̄щум – Маша. Миша 6 классыт ханищтахты, Маша нила та̄лэ то̄влыс, садикын яланты.
Ань Ивдель ӯст ма̄ньщит Пакиныт, Бахтияровыт, Дунаевыт, Анямовыт ос Самбиндаловыт о̄лэ̄гыт, пуссын аквъёт 140 арыг­кем хо̄тпа. Ма̄нки халувт ма̄н пуссын ва̄йхатэ̄в. 
Валерия ос ла̄выс, та ма̄т о̄лнэ ма̄ньщитын нё̄т­нэ ма̄гсыл «Ассоциация Сверд­ловских манси» организация ва̄р­вес. Тот о̄лнэ ма̄ньщит «Поли­Металл» яныг орга­низа­ция па̄лныл олныл, пор­масыл та̄сты­главет. Студентыт нё̄тми­лыл о̄с мивет. Та̄н стипендия-олныл ойтавет, юв ялнэ ма̄гсыл билетыл та̄л сыс акв щёс ёвтавет, обще­жи­тие-кол ма̄гсыл ойтха­туӈкве нё̄тавет. 
Людмила ТЕТКИНА
