
Марина Викторовна Самсонова пыге ты тāл яныгпо̄ль э̄тпост СВО мāн хо̄нтлаӈкве минас, тав добровольческииг лāвнэ «Барс» группат отделениет командирыг о̄лы. 
Тув минам хо̄тпат наманыл лāвуӈкве ат ро̄вēгыт, таимāгыс тав ань «Метисыг» лāваве, ты тӯя сыс мāньщи пыг ёмас лусытанэ̄тэ мāгыс ма̄гылн тагатан тит по̄­сыгтыл майвес.
Пыге минаме пāсыл Марина Викторовна мо̄т нэ̄ хотпат ёт волонтёрыг рӯпитаӈкве патыс, та нэ̄т ёт, хотьютыт о̄йканыл ман пыганыл о̄с хо̄нтлан мāн тотвēсыт. Нэ̄т рӯпатанылт сāлтатыт нумыл ул вос нāӈкнэ̄ныл мāгыс, ӯсмат сагēгыт, тувыл ос сāвсыр пормас ос тэ̄нут атэ̄гыт, хунь сāв атхаты, яныг мāшинал пормасаныл хо̄тал ӯнтнэ ēр нупыл тотавет. 
Тыхо̄тал мус нэ̄ хо̄тпат 107 сāвсыр ӯсмат сагсыт. Марина Викторовна Самсонова ты урыл потырты: 
– Хунь ам о̄выл щёс тыг рӯпитаӈкве ёхтысум, то̄нт мāн аквхурип ӯсмат сагсӯв. Ты мāн тāс ӯсма то̄рсāлмытыл нэ̄гсалыя­нӯв, во̄р тӣвырт сāлтатыт нумыл ул вос кāсалавет. Ань мāн СВО мāныл лāвавēв, манхурип яныт ос ман­хурип оспа ӯсма сāлта­танув мāгыс э̄рмыг­лас.
Мощ мо̄лалнув, насати, ӯсма сагнэ хо̄тпат касы­ланыл о̄лыс, ат вāглум, манхурип ӯсмат вāруӈкве э̄рсыт, туп Россия янытыл мāн титыт места висӯв, о̄выл места Москва ӯст ӯсма сагнэ нэ̄ хо̄тпат висыт. 
Ань мāн ӯсманув яныг­нувег вāруӈкве патсанӯв, пāӈхвитэ – 4 метраг, па­лытэ – 6 метраг вāриянӯв. Тув мāн ня̄рпум оспа ман хōлам пум оспа то̄рсāл­мыт тāкыщ нэ̄гиянӯв, ну­мыл сускēнт, аквтоп во̄р яныгми, нэ̄матыр ат нāӈки.
Ос та урыл лāвуӈкве таӈхēгум, мāн группав нāн газетан хольт мāньщи лāтӈыл те лāвуӈкве, о̄с «Лӯимā сэ̄рипос» намыл пиным о̄лы, рущ лāтӈыл мāн лāвавēв – «Северные зарницы». Тыт Юграт аквторыг 400 э̄лумхо̄лас сāлтатытн нё̄тмил вāрнэ мāгыс рӯпитэ̄гыт, группа я̄нас уртхаты, Сургут ӯст мāн 60 нэ̄ хо̄тпа рӯпитэ̄в. 
Аквторыг мāхум рӯпи­тан колувн ат ёхталэ̄гыт, то̄ват юн мāщтырлэ̄гыт, матыр ю̄нтэ̄гыт, сагēгыт, то̄рсāлмыт якытлэ̄гыт. То̄ва нэ̄т ӯщлахтын хо̄талыт ущ ёхталэ̄гыт, тох, акван-нё̄тхатым рӯпатав ты вāрилӯв. 
Пуӈктотнэ нэ̄в наме Ксения, мāн таве э̄руп­ты­лӯв, сака сāв ёмас вāр­маль тав вāри. Такви о̄с тув, хо̄нлан мāн, пормас то­тым ялантāлы. Тот сāл­та­тыт ёт хо̄нтхатыглāлы, титыглахты, мāныр тāна­нылн э̄ри. Ань, ты хо̄талыт сыс, мāн нэ̄ хо̄тпанув тāн­ти мāшинатыл тувле мина­сыт, хотьютаныл отпуска вис, хотьютаныл пенсият о̄лы, пуссын госпиталитн нё̄туӈкве тот патсыт.
Мāн Югра мāт о̄лнэ хо̄тпанув СВО мāгыс сāв нё̄тмил вāрēгыт. То̄ват тāнти мāшинаныл тув тēтыяныл, рацият ос мо̄т сāвсыр э̄рнэ утыт ёвтэ̄гыт. Мāн рӯпитан мāв – ты яныг кол-капай, таве мā­навн акв рущ о̄йка мистэ, нэ̄матыр олн ты пēнтсыл ат во̄выс. Тох акван-нё̄т­хатым о̄луӈкве ты э̄ри. Тамле яныг сав ань мā яныт мины, рӯпитэ̄в, нё̄­тэ̄в, вос­сыг хомус?! Мāн вāрнэ ӯсманув са̄ит сāл­татанув вос вуянтавет.
Ты хōталыт сыс Марина Викторовна ёмас ля̄хха­лыл тēтвес: пыге мощēрт юв ёхты. Пуста̄гыл ōлэ̄н, тыныӈ хōтпаг, На̄й-О̄тыраныӈ вос ӯргалавēн. 
Светлана ДИНИСЛАМОВА
