
Ханты-Мансийск ӯст А̄с-угорский институтыт рӯпитан соссаӈ ма̄хманув ня̄врамыт ма̄гыс йильпи нэ̄пакыт та̄ратасыт. Нэ̄пак о̄щнэ коланыл кӯщай нэ̄ Елена Степанова ла̄вме щирыл, та̄н пуссын 2016 та̄лт хасвēсыт, щё̄питавēсыт. Тувыл ты нэ̄пакыт хансум хо̄тпат наманыл ла̄всанэ.

	Ма̄ньщи ла̄тӈыл хансым хӯрум нэ̄пак – «Кит пыгыг урыл мо̄йт», «Мансийские колыбельные песни» (Ма̄нь ня̄врамыт ма̄гыс ӯлыглапыт) ос «Заклички народа манси» филологический наука кандидат нэ̄ Мария Владимировна Кумаева хансыс. Ты нэ̄пакыт урыл тав тох потыртас:

	— Ма̄нь ня̄врамыт ма̄гыс ӯлылапыт ам Ха̄льӯс район Хулюмсӯнт па̄вылт хассанум, ма̄ньщи нэ̄ Мария Тихоновна Двинянинова тав потыртас. Ты нэ̄пакын хӯрум э̄рыг щё̄питасум, ма̄ньщи ос рущ ла̄тӈыл хасвēсыт. Ка̄тыл хурит по̄слын нэ̄ тув сыре-сыр пӯмыщ хурит по̄слыс. «Кит пыгыг урыл мо̄йт» нэ̄пак хӯрум ла̄тӈыл хасвес — ма̄ньщи, рущ ос английский, тув о̄с хурит по̄слувēсыт. Ты мо̄йт 2012 та̄лт Хулюмсӯнт па̄вылт Татьяна Владимировна Куприянова тав мо̄йтыглас.

	Хӯрмит нэ̄пакум – «Заклички народа манси». Ты потыр-охсат 1994-2000 та̄лыт сыс а̄нум ма̄ньщи нэ̄ Варвара Васильевна Алгадьева потырта̄лыс. Тав хосат а̄тимыг ēмтыс, ос потранэ хультсыт, нэ̄пакыг ва̄рсанум.

	Тамле потыр-охсат ма̄ньщи ма̄хум туп матыр тэ̄ла порат ла̄всэ̄гыт. Кос выгув, ань тӯяг, хунь я̄ӈк на̄таве, хо̄тпа ха̄пēн о̄выл щёс та̄лы – ка̄тэ витын ма̄гумта̄лытэ, тувыл пуӈкпаттатэ витыл утыгпитэ ос тох ла̄ви: «Тӯр вит, А̄с вит, поть-поть-поть». Ма̄ньщи ма̄хманув манрыг тох ла̄всыт? Э̄лумхо̄лас матыр ка̄тын вос патты, вит тармыл ёмащакв вос яласы, На̄й-О̄тыранэ̄н вос ӯргалаве.

	Мо̄т потыр-охсав ос тамле: «Витхон акиягум-а̄квагум, а̄нумн вит маēн, ам витум холас». Ма̄хум тох та порат ла̄вēгыт – хо̄тал ӯнтыс те, кон турманлас, ос хо̄тпа юн вит ат о̄ньщи, хо̄тыл вит тотуӈкве ат а̄лымас. Тавēн ань вит э̄ри, вēтраге выг, воссыг хоталь щалты, витын та мины. Я̄н ёхты, вит а̄мартан э̄лы-па̄лт тох та ла̄ви.

	Ма̄н ма̄хманув пēс порат манрыг тох ла̄выгласыт? Та̄н То̄рум нупыл сака суссыт. Та̄н ва̄саныл, хунь хо̄тылы, то̄нт ёмас, вēщкат, ё̄рыт ма̄ янытыл ё̄ӈхēгыт, ос хо̄тал ӯнтнэ юи-па̄лт са̄всыр лю̄ль матарыт манос кулит но̄х та ква̄лапēгыт. Таима̄гыс э̄лумхо̄лас турманлан порат витын те мины, тав На̄й-О̄тыранэ нупыл потырты, китыглахты, аман тай ро̄ви тавēн вит виӈкве. Тувыл хо̄тпа На̄й-О̄тыранэ̄н нё̄таве те, ты вит тавēн яныг па̄рыс тоты.

	Ханты ла̄тӈыл «Апщема» («А̄пщи») нампа нэ̄пак та̄ратавес, тот стихыт хансым о̄лэ̄гыт. Ты нэ̄пак доктор наук ханты нэ̄ Валентина Николаевна Соловар тав щё̄питастэ, тав ща̄нь ла̄тӈыл стихыт хаснэ̄тэ.

	Научный сотрудник Светлана Даниловна Дядюн ханты мо̄йт щё̄питас – «Хо̄хра пуӈке манрыг выгыр». Педагогический колледжит ханищтахтын а̄гииг ты мо̄йт хосыт сценка ва̄рсы̄г, татем пӯмщиг ёнгысы̄г. Светлана Даниловна ня̄врамыт ма̄гыс хаснэ нэ̄пакыт о̄вылтыт мощ потыртас:

	— Ня̄врам фольклор – ты ёл-хуюптан э̄ргыт, а̄мщит, ма̄нь потыр-охсат ос сыре-сыр считалкат. На̄н ань хунь во̄рт куккук хӯнтамлэгы̄н, маныр ла̄вегы̄н? Остыгыл, на̄н та китапахтэгы̄н: «Куккук, куккук, ла̄вен, ам манах та̄л о̄лэ̄гум?» Тувыл ловиньтаӈкве та о̄выл-тахтэгы̄н. Ханты щирыл тай а̄ти тох – хунь хо̄тпа куккук хӯнтамлытэ, тав та ла̄ви: «Куккук, куккук, ам палтум со̄т тотэн, тыг пинэ̄лын, ня̄нь ос пил тотэн, ёмас туииг вос ēмты, са̄в пил, са̄в па̄кв вос яныгми».

	Ня̄врамыт халанылт са̄всыр щирыл намта-лахтасыт, то̄ва тамле потрыт ма̄н ёл-хассанӯв. Рущит хольт, ма̄н соссаӈ ма̄хманув о̄с са̄в мо̄йт ва̄сыт, ня̄враманылн акваг мо̄йтыгласыт. Пēс порат кина суснэ то̄тап манос телефон а̄тим о̄лыс, тэ̄лы порат ня̄врамыт ща̄нь-а̄щаныл ляпан ӯнтэ̄гыт, мо̄йт та хӯнтлэ̄гыт. Мо̄йтытт са̄всыр э̄лумхо̄ласыт манос ӯит о̄лэ̄гыт – то̄ва вēщкат, ласкат манос кантыӈ, то̄ва оссам манос савыӈ.

	«Во̄рхум па̄вылт» ма̄ньщи мо̄йт филологический наука кандидат нэ̄ Светлана Селивёрстовна Динисламова щё̄питастэ. Ты нэ̄пак урыл тав тох потыртас:

	— Ам номсэ̄гум, ты мо̄йт аквхотты анēква манос щащēква, э̄рыӈ ома ва̄рыс. Э̄лнаӈ нэ̄пак а̄тим о̄лыс, ня̄врамытн матыр потыртаӈкв э̄рыс. Тувыл ты мо̄йт акваг мо̄йтуӈкве патвес, ка̄сыӈ хо̄тпа таве мощ мо̄тнув щирыл потыртытэ. Янгыщ тох ты мо̄йтыглавес. Во̄рхум сака ёмас па̄вылт о̄лы, туп акв кол тот ӯнлы. Ка̄тыл по̄слын нэ̄кве Наталья Жеманская нэ̄пак татем ёмас хуритыл по̄слыстэ.

	Ханты мо̄йт «Как появились комары» («Лё̄мвоит хотыл ква̄лапасыт») исторический наука кандидат нэ̄ Татьяна Владимировна Волдина хансыстэ. Тав о̄с акв-кит ла̄тыӈ ла̄выс:

	— Тамле тэ̄ла ам о̄выл щёс ва̄рсум — проект щирыл ма̄нь ня̄врамыт ма̄гыс нэ̄пак хассум. Командировкат ос экспедицият ма̄н акваг яласэ̄в, этнография тэ̄ла ма̄гыс потрыт хансэ̄в. То̄ванакт ам фольклорный потрыт хӯлыглэ̄гум, ос ёл ат хансыглыянум. 2015 та̄лт сӯкыр э̄тпост Ханты-Мансийский районын яныг экспедиция ва̄рыглавес. Назым я̄ныл Ить-ях я̄ овты, ма̄н, наука тэ̄ла ва̄рнэ ма̄хум, ты я̄ хосыт алгаль ялсув. Лё̄ӈх хӯлтыглым ма̄н ётув ханты нэ̄ Антонина Николаевна Никонова (Волдина) ялыс. Тав ханты мо̄йт са̄в ва̄г, ма̄навн акваг мо̄йтыс. «Лё̄мвоит хотыл ква̄лапасыт» мо̄йт тав та порат ты мо̄йтыгластэ, ам ёл-хансыслум, ань нэ̄пакыг ва̄рвес. Ты нэ̄ ла̄вме щирыл, тав а̄тятэ Николай Тимофеевич Волдин мо̄йт ва̄нэ хо̄тпаг о̄лыс.

	Ты мо̄йт маныр пӯмыщ о̄ньщи? Хунь таве ущ хӯлыслум, амтирот хоса номсахтасум. Ма̄н ань ва̄глув, лё̄мвоит – ты сака пилымаӈ утыт. Пēс нэ̄пакытыт хансым о̄лы, хунь Йипыгэ̄ква на̄йн туясавес, лё̄мвоит та посымыл ква̄лапасыт. Ты урыл са̄в нэ̄пакытт хансым о̄лы.

	Ос ань ла̄вылтам мо̄йтумт лё̄мвоит э̄лумхо̄ласн па̄рыс тотэ̄гыт. Ты э̄лы-па̄лт ам нэ̄мхуньт тамле потыр манос мо̄йт ат хӯлыгласум. Ты мо̄йт щирыл на̄ӈки – ма̄ янытыл пуссын акв То̄рум ёлы-па̄лт о̄лэ̄гыт, ка̄сыӈ хо̄тпа, товлыӈ ӯй манос ӯйхул пуссын То̄румн о̄луӈкве ла̄ввēсыт.

	Ты нэ̄пакыт пуссын Наталья Жеманская нэ̄квēн хурил по̄слувēсыт. Тав такви рӯпататэ о̄вылтыт о̄с мощ потыртас:

	— Мо̄йт хунь ка̄тыл хурит по̄слын хо̄тпа палт ликми, тав о̄влэ̄т ловиньтытэ, тувыл номсащлахты, маныр тув по̄слуӈкв э̄ри. Мо̄йтыт ла̄вылтым утыт тав пуссын хунь по̄слыянэ, то̄ва хурит ва̄ри, тувыл ловиньтан хо̄тпа такви вос номсахты, номтэ̄т такви э̄лаль матыр хури вос по̄слы. Ка̄тыл по̄слын хо̄тпа о̄влэ̄т нас карандашил рӯпиты, тувыл хансаӈ хаснэйӣвыл по̄слы, ка̄сащи те, акварель манос гуашь о̄льпыл рӯпитаӈкве вēрми. По̄слын ма̄ныл а̄сты, тав хурит нэ̄пак ва̄рнэ колн тотыянэ, тот та̄н акван-о̄лтавет, нэ̄пакыг ва̄равет. Ам ань соссаӈ мирыт мо̄йтаныл ёт рӯпитэ̄гум — ка̄сыӈ мо̄йт ловиньтылум, тувыл ка̄тыл по̄слэ̄гум. На̄н культуран сака пӯмыщ, таве ам ханищтаӈкве патыслум, янытлаӈкве патыслум.

	Нёлоловит нэ̄паканыл – «Как моря стали солёными» («Ща̄рщит хумус солвалыӈыг ēмтсыт»). Ты ма̄ньщи мо̄йт исторический наукат кандидат нэ̄ Светлана Алексеевна Попова хасме. Тав тох ты потыртас:

	— «Ма̄нь ӯскве» ня̄врамыт ӯщлахтан ма̄н ам ка̄сыӈ туи ялантэ̄гум. Тув ма̄ньщи яныгхо̄тпанув акваг ёхталэ̄гыт – ань яныгман ня̄врамытын та̄н са̄всыр ва̄рмалит суссылтэ̄гыт, матыр ва̄руӈкве ханищтыяныл, та̄н ётаныл ма̄ньщи ла̄тӈыл потыртэ̄гыт. Са̄в та̄л тув ма̄ньщи хо̄тпа Аксинья Степановна Мерова ёхталас. Тав са̄в мо̄йт ва̄с, пēс потыр, а̄мщит, та маныр пуссын ва̄с, акваг потырта̄лыс. То̄ва мо̄йтанэ ос потранэ ам ёл-хансыгласанум. «Ща̄рщит хумус солвалыӈыг ēмтсыт» мо̄йт тав ты мо̄йтыгластэ. Ма̄ньщит ща̄рыщ йис та̄гыл ва̄ганыл. Хунь я̄ о̄нты, ща̄рыщ хольт янгыг ēмты. Ма̄н А̄с я̄в яныг вит порат о̄с янгыг ēмты, Ха̄льӯс па̄вылныл Полноват па̄выл мус овты – онтырса̄ттем вēрыста палытаг ēмты. Ледниковый период юи-па̄лт ща̄рщиг ēмтыс, тав Ма̄ньщи тӯр-ща̄рщиг ла̄ввес, Обская губа мус овтыс. Археологыт ты о̄вылтыт са̄в потыр хансыгласыт, та̄н ла̄внэ̄ныл щирыл, витэ, со̄ль, солвалыӈ о̄лум. Ты мо̄йт а̄нумн сака мӯстыс, таима̄гыс ам таве нэ̄пакын хансыслум, ань ня̄врамытын вос ловиньтаве.

Елена Степанова кит юи-о̄выл нэ̄пакыг урыл потыртас – «Ма̄нь Мощнэ ос ма̄нь Мощхум» ос «Как появились очки у куликов-туруханов».

	— Акв нэ̄пак Татьяна Дмитриевна Слинкина та̄ратастэ. Ты ма̄ньщи мо̄йт. Нэ̄пак нё̄тнэ хуритыл ва̄рим о̄лы, хӯрум ла̄тӈыл хасвес. Э̄лы хо̄н ма̄хум английский ла̄тӈыл ловиньтаӈкве вēрмēгыт. Китыт нэ̄пак исторический наука кандидат нэ̄ Виктория Ивановна Сподина тав щё̄питастэ. Ты ос ё̄рн мо̄йт, Олег Янчевич Айваседа мо̄йтыс, таве ловиньтаӈкве сака пӯмыщ. Нэ̄пак хуритыл по̄слувес, хуриӈ словарь о̄ньщи, нила ла̄тӈыл хансым о̄лы — ё̄рн, рущ, английский ос венгерский.

	Пуссын ты потрыт ос мо̄йтыт английский ла̄тӈыг Марина Волдинан толмащлавēсыт. Я̄тил ма̄хум, матъёмас тыг ёхталасын, потыр хӯнтлысын. Хунь ты нэ̄пакыт ловиньтыяны̄н, ва̄ӈкве патэгы̄н — Хо̄хра пуӈке манрыг выгыр? Щулщит самтер хотыл висыт? Манос Ма̄нь Мощнэг-Мощхумыг хотыл ёхтысы̄г? Пуссын пуста̄гыл о̄лэ̄н, нэ̄пак та̄ратам хо̄тпанув о̄с са̄в мо̄йт вос хансэ̄гыт!
