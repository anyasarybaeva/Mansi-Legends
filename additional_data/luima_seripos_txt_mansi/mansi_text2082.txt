

	(Ма̄ньщи мо̄йт)

	Э̄кваг-о̄йкаг о̄лэ̄г. Хӯрум а̄ги о̄ньщēг. Яныг а̄гитэ̄н ань витын кēтытэ̄н. Витын минас, на̄лваль ё̄ми, ӯйрищакве тав э̄лы-палэ̄н исапи. Юил кос ня̄влытэ, кос 

	пувумтытэ, тав о̄с э̄лаль ты-ламлы. Ос та ня̄влытэ, кос 

	пувумтытэ, о̄с э̄л-тыламлы. Вит ва̄тан ёхтыс, вит вēтраге а̄мартасаге, но̄х-а̄лмысаге, ӯйрищакве вēтраге кит па̄лагēт тыгле-тувле исапа̄нтым та исгащлы. Вит вēтраге оссувласаге, ӯйрищ юи-па̄лыл та ня̄вылхатас. Вит тотын йӣвыл ты кос ю̄ныгтытэ, о̄с э̄л-тыламлы. Тащир ня̄влыматэ, во̄рн акваг та минас. Во̄рн минас, во̄рт ё̄ми, ня̄влытэ. Аквматэ̄ртн сунсы, ха̄ссытым, та̄ӈквитым кол ӯнлы. Та колн ёхтыс. Воссыг хоталь мины, юв щалтыс. Ань ӯйрище хотталь тыламлам, а̄тим. Тувыл юв щалтыс, юн хӯрум хум ӯнлэ̄гыт. Яныгнув каӈканыл ла̄ви:

	– Щалтэн, щалтэн, йиен, йиен, па̄г-йиен. Ма̄н алыщлым о̄лэ̄в. Ня̄ранув хот-холасыт, мольщаӈанув хот-холасыт. Ма̄навн ня̄ра ю̄нтэн, мольщаӈ ю̄нтэн. Хӯрум ня̄ра тагыл кот о̄ньщēв, хӯрум мольщаӈ та̄гыл со̄выт о̄ньщēв. Ма̄н во̄рн минэ̄в. Во̄рт ялнэ̄в сыс наӈ ня̄рат ос мольщаӈыт ю̄нтэ̄н, вос а̄стэ̄гыт.

	Тувыл ма̄хманэ масхатасыт, во̄рн та минасыт. Во̄рн минасыт, а̄ги таквирот ла̄ви: 

	– Со̄рни яныг То̄рум, тыса̄вит ня̄ра, мольщаӈ акв хо̄тал сыс хумус ю̄нтумтыянум?

	Тувыл ань кон-ква̄лыс. Кон ё̄ӈхатахтыглыматэ, сунсы, мощ э̄лыннув о̄с ха̄ссытым, та̄ӈкви-тым кол ӯнлы. Таквирот ла̄ви:

	– Сар та колн ялэ̄гум, ва̄йпатта пум юв тӯлэ̄гум. 

	Тув щалтыс, ва̄йпатта пум атыматэ, я-та, 

	пӯи-па̄лыл яныг э̄ква тыгле нэ̄глыс, ла̄ви:

	– Апа̄гикве, апа̄гикве, щалтэ̄-тен, щалтэ̄тен. Юв щалтэн, ляпан 

	йиен, а̄нумныл ул пилэн. Ам 

	хӯрум пыг о̄ньщēгум, ань ня̄враманум алыщлэ̄гыт. Йиен ам пуӈкум кинсэ̄лын. 

	Ань а̄ги ювле ла̄ви:

	– Ам тыса̄вит ня̄рал, мольща-ӈыл ю̄нтуӈкве майвēсум, хумус кинсэ̄гум, а̄нумн ю̄нсхатуӈкве э̄ри.

	Яныг э̄ква ла̄ви:

	– Наӈ мощщан ӯнтылматыглэн, пуӈкум мощ кинсэ̄лын.

	А̄ги я̄ртхатас, яныг э̄ква пуӈке сунсуӈкве ат тахмаястэ. Я-та вос, э̄ква кон-ква̄лыс, сысы та минас. А̄ги таккēт хультыс. Ань щёвал кӯр сыспа̄лт сунсыглахты, э̄льм пӯт хо̄нтыс. Э̄льм пӯт хо̄нтыс, таквирот ла̄ви:

	– Ня̄рат ос мольщаӈыт ю̄нтмилыт тыгыл ханлыянум ке, молях а̄стэ̄гыт. 

	Я-та, молямтахтым ю̄нтмилыт ханлысанэ. Ня̄ранэ, мольщаӈанэ та а̄стысыт. Тувыл ань э̄типа̄лаг ēмтыс, хум ма̄хманэ юв та ёхтысыт. А̄ӈкватасыт, акваг ня̄рат, мольщаӈыт а̄стым о̄лэ̄гыт. Тувыл та, э̄т хуясыт. Ань а̄лпылыг ēмты, ня̄раныл, мольщаӈаныл но̄х-маснэ̄ныл мус ла̄кква-кӯлатэ̄гыт, ю̄нтмилыт э̄льмын ат пувавет. Ань а̄ги кон та ня̄влувес. Хотталь минас, тавагт.

	Ань э̄кваг-о̄йкаг кит а̄гиягēн хультсы̄г, ос котля а̄гитэ̄н витын кēтытэ̄н, ла̄вēг:

	– Котля а̄ги, наӈ витын ялэ̄н. Увщин хотталь минас, иӈ ты а̄тим. Наӈ вит тотэ̄н.

	Ань котля а̄ги витын та минас. О̄с аквтыхольт ӯйрищакве ля̄льт хо̄нтыс. Юил та ня̄влытэ, кос пувумтытэ, о̄с э̄л тыламлы. Вит ва̄тан ёхтыс, вит вēтраге а̄мартасаге но̄х-алмысаге, ӯйрищакве вēтраге кит па̄лагēт тыгле-тувле исапа̄нтым та исгащлы. Вит вēтраге оссувласаге, ӯйрищ юи-па̄лыл та ня̄вылхатас. Вит тотын йӣвыл ты кос ю̄ныгтытэ, о̄с э̄л тыламлы. Тащир ня̄влыматэ, во̄рн акваг та минас. Во̄рт ё̄ми, ня̄влытэ. Аквматэ̄ртн, сунсы, ха̄ссытым, та̄ӈквитым кол ӯнлы. Та колн ёхтыс. Ань ӯйрище хотталь тыламлам, а̄тим. Воссыг хоталь мины, юв щалтыс. Юн хӯрум хум ӯнлэ̄гыт. Яныгнув каӈканыл ла̄ви:

	– Щалтэн, щалтэн, йиен, йиен, па̄г-йиен. Ма̄н алыщлым о̄лэ̄в. Ня̄ранув хот-холасыт, мольщаӈанув хот-холасыт. Ма̄навн ня̄ра ю̄нтэн, мольщаӈ ю̄нтэн. Хӯрум ня̄ра та̄гыл кот о̄ньщēв, хӯрум мольщаӈ та̄гыл совыт о̄ньщēв. Ма̄н во̄рн минэ̄в. Во̄рт ялнэ̄в сыс наӈ ня̄рат ос мольщаӈыт ю̄нтэ̄н, вос а̄стэ̄гыт.

	Тувыл ма̄хманэ масхатасыт, во̄рн та минасыт. Во̄рн минасыт. А̄ги таквирот ла̄ви: 

	– Со̄рни яныг То̄рум, тыса̄вит ня̄ра, мольщаӈ, акв хо̄тал сыс хумус ю̄нтумтыянум?

	Тувыл ань кон-ква̄лыс. Кон ё̄ӈхатахтыглыматэ, сунсы, мощ э̄лыннув о̄с ха̄ссытым, та̄ӈквитым кол ӯнлы. Таквирот ла̄ви:

	– Сар та колн ялэ̄гум, ва̄йпатта пум юв тӯлэ̄гум. 

	Тув щалтыс, ва̄йпатта пум атыматэ, я-та, пуи-па̄лыл яныг э̄ква тыгле нэ̄глыс ос ла̄ви:

	– Апа̄гикве, апа̄гикве, щалтэ̄тен, щалтэ̄тен. Юв щалтэн, ляпан йиен, а̄нумныл ул пилэн. Ам хӯрум пыг о̄ньщēгум, ань ня̄враманум алыщлэ̄гыт. Йиен, ам пуӈкум кинсэ̄лын. 

	Ань а̄ги ювле ла̄ви:

	– Ам тыса̄вит ня̄рал, мольщаӈыл ю̄нтуӈкве майвēсум, хумус кинсэ̄гум, а̄нумн ю̄нсхатуӈкве э̄ри.

	Яныг э̄ква ла̄ви:

	– На̄ӈ мощщан ӯнтылматыглэ̄н, пуӈкум мощ кинсэ̄лын.

	А̄ги я̄ртхатас, яныг э̄ква пуӈке сунсуӈкве ат тахмаястэ. Я-та вос, э̄ква кон-ква̄лыс, сысы та минас. А̄ги таккēт хультыс. Ань щё̄вал кӯр сыспа̄лт сунсыглахтыматэ э̄льм пӯт хо̄нтыс, таквирот ла̄ви:

	– Ня̄рат ос мольщаӈыт ю̄нтмилыт тыгыл ханлыянум ке, молях а̄стэ̄гыт. 

	Я-та, молямтахтым ю̄нтмилыт ханлысанэ, ня̄ранэ, мольщаӈанэ та а̄стысыт. Тувыл ань э̄типа̄лаг ēмтыс, хум ма̄хманэ юв та ёхтысыт. А̄ӈкватасыт, акваг ня̄рат а̄стым о̄лэ̄гыт, мольщаӈыт а̄стым о̄лэ̄гыт. Тувыл та, э̄т хуясыт. Ань а̄лпылыг ēмты, ня̄раныл, мольщаӈаныл но̄х-маснэ̄ныл мус, ла̄кква-кӯлатэ̄гыт, ю̄нтмилыт э̄льмын ат пувавет. А̄ги кон та ня̄влувес, хотталь минас, тавагт.

	Ань э̄кваг-о̄йкаг ма̄нь а̄гитэ̄н хультыс. Ос ма̄нь а̄гитэ̄н витын кēтытэ̄н, ла̄вēг:

	– Ма̄нь а̄ги, наӈ витын ялэ̄н. Увщин хотталь минас, иӈ ты а̄тим. Наӈ сакати вит тотэ̄н.

	Ань ма̄нь а̄ги витын та минас. О̄с аквты хольт ӯйрищакве ля̄льт хо̄нтыс, юил та ня̄влытэ, кос пувумтытэ, о̄с э̄л-тыламлы. Вит ва̄тан ёхтыс, вит вēтраге а̄мартасаге, но̄х-а̄лмысаге, ӯйрищакве вēтраге кит па̄лагēт тыгле-тувле исапа̄нтым та исгащлы. Вит вēтраге оссувласаге, ӯйрищ юи-па̄лыл та ня̄вылхатас. Вит тотын йӣвыл ты кос ю̄ныгтытэ, о̄с э̄л-тыламлы. Тащир ня̄влыматэ, во̄рн акваг та минас. Во̄рт ё̄ми, ня̄влытэ. Аквматэ̄ртн сунсы, ха̄ссытым, та̄ӈквитым кол ӯнлы. Та колн ёхтыс. Ань ӯйрище хотталь тыламлам, а̄тим. Воссыг хоталь мины, юв щалтыс. Юн хӯрум хум ӯнлэ̄гыт. Яныгнув каӈканыл ла̄ви:

	– Щалтэн, щалтэн, йиен, йиен, паг-йиен. Ма̄н алыщлым о̄лэ̄в. Ня̄ранув хот-холасыт, мольщаӈанув хот-холасыт. Манавн ня̄ра ю̄нтэн, мольщаӈ ю̄нтэн. Хӯрум ня̄ра та̄гыл кот о̄ньщēв, хӯрум мольщаӈ та̄гыл совыт о̄ньщēв. Ма̄н во̄рн минэ̄в. Во̄рт ялнэ̄в сыс наӈ ня̄рат ос мольщаӈыт ю̄нтэ̄н, вос а̄стэ̄гыт.

	Тувыл ма̄хманэ масхатасыт, во̄рн та минасыт. Во̄рн минасыт. А̄ги таквирот ла̄ви: 

	– Со̄рни яныг То̄рум, ты са̄вит ня̄ра, мольщаӈ акв хо̄тал сыс хумус ю̄нтумтыянум?

	Тувыл ань кон-ква̄лыс. Кон ё̄ӈхатахтыглыматэ, сунсы, мощ э̄лыннув о̄с ха̄ссытым, та̄ӈквитым кол ӯнлы. Таквирот ла̄ви:

	– Сар та колн ялэ̄гум, ва̄йпатта пум юв тӯлэ̄гум. 

	Тув щалтыс, ва̄йпатта пум атыматэ, я-та, пӯи-па̄лыл яныг э̄ква тыгле нэ̄глыс ос ла̄ви:

	– Апа̄гикве, апа̄гикве, щалтэ̄тен, щалтэ̄тен, ляпан йиен, а̄нумныл ул пилэн. Ам хӯрум пыг о̄ньщēгум, ань та̄н алыщлэ̄гыт. Йиен ам пуӈкум кинсэ̄лын. 

	Ань а̄ги ювле ла̄ви:

	– Ам тыса̄вит ня̄рал, мольщаӈыл ю̄нтуӈкве майвēсум, хумус кинсэ̄гум, а̄нумн ю̄нсхатуӈкве э̄ри.

	Яныг э̄ква ла̄ви:

	– Наӈ кинсэ̄лын, ам наӈын ос нё̄тылум.

	Тувыл ма̄нь а̄ги а̄кве пуӈке кинсуӈкве та ӯнтыс. Та̄кум хо̄нты, щанасы, мольщаӈ хот-а̄сты. О̄с та̄кум хо̄нты, щанасы, о̄с мольщаӈ хот-а̄сты. Тувыл пуӈке ос та кинсытэ. Са̄ныг хо̄нты, щанасы, ня̄ра а̄сты. О̄с са̄ныг хо̄нты, щанасы, о̄с ня̄ра а̄сты. Тыщир ня̄ранэ, мольщаӈанэ пуссын та а̄стыпасыт, яныг э̄ква ла̄ви:

	– Я-ты, а̄гикве, пуӈкум та кинсыслын, ань а̄нумн татем кӯпнит ēмтыс. Наӈ ос ня̄ранын, мольщаӈанын а̄стысыт. Мощēртын ма̄хманын ёхтэ̄гыт, ам минэ̄гум. 

	Тувыл а̄кве та минас. Ань э̄типа̄лаг ēмтыс, хум ма̄хманэ юв та ёхтысыт. А̄ӈкватасыт, ня̄рат, мольщаӈыт а̄стым о̄лэ̄гыт. Э̄т хуясыт. А̄лпыл ня̄раныл, мольщаӈаныл но̄х-масэ̄гыт, ёмас, ла̄кква ат кӯлатэ̄гыт. Масхатасыт, во̄рн та минасыт. Мощ о̄лсыт, ювле лэ̄ӈныл, нё̄хсыл та̄глыӈ э̄нтапыл ёхтысыт. Яныг каӈканыл а̄ги нупыл ла̄ви:

	– Ань ща̄нин, а̄щин палт пӯри ва̄руӈкве минэ̄в. Хотьют наӈ сымын хо̄и, таве о̄йкаг вуēлын.

	Я-та минасыт, ха̄йталахтасыт. Та нёхыс э̄нтапыӈ хумит ань ты мус о̄лэ̄гыт, ань ты мус щунēгыт.

	 

	Ты мо̄йт М.С. Мерова мо̄йтыстэ, нэ̄пакн 

	Николай НИКИТИН хансыстэ.
