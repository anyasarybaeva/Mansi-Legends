
Ханты-Мансийск ӯст нэ̄пак ловиньтан колт рӯпитан хо̄тпат «Мой род, моя семья» касыл щё̄пита̄лсыт. Касыл 12-17 та̄л яныт а̄гирищит-пыгрищит ма̄гыс о̄лыс. Та̄нанылн та̄нки рӯтаныл о̄вылтыт матыр та̄ра-паттуӈкве ос потыр хансуӈкве э̄рыс. Ань 23 ня̄врам потрыт кēтсыт ос тыгыл 15 а̄гит ос пыгыт нэ̄пак ловиньтан колн ща̄няныл-а̄щаныл ёт потрыт ловиньтаӈкве ёхталасыт.
Тамле касыл тот рӯпитан нэ̄, Алла Иштимирова-Посохова щё̄пита̄лыс ос тавēн Сергей Ремизов, Надежда Постика нё̄тсы̄г. О̄выл потыр «Мои предки — Сатыгинские князья» Злата Фомина ловиньтас, тав оматэ рӯтанэ щирыл ма̄ньщи ка̄нащ рӯтныл о̄лнэ̄тэ. Ты тэ̄лат та̄рапаттуӈкве анēкватэ̄н нё̄твес, тав пēс нэ̄пакыт пуссын акван-атсанэ. 
Нёлолов та̄л яныт пыгрищ Александр Токарев Анатолий Иванович Глухих яныг о̄патэ, урыл «История ордена Красной звезды» потыр щё̄питас. Тав а̄тятэ̄н архив колн тотыглавес, тэ̄н тот пēс нэ̄пакыт китыгласы̄г. То̄ва хо̄нтлам ва̄рмалит хӯлтыглаӈкве ат та̄ртавет, тэ̄н тэ̄нки рӯтныл матыр-а̄ти та̄рапаттысы̄г ос хурит суссылтасы̄г. 
Екатерина ос Николай Панченко Николай Иванович Хозумов, ащо̄йкатэ̄н, урыл яныг потыр хасмы̄г. Кит ягпыгыг Владимир ос Михаил Хромовыг ос тот о̄лсы̄г, акватэ ханты ащо̄йкатэ урыл, мо̄танэ эвенк о̄патэ урыл потыртасы̄г. Тувыл ащо̄йкатэ̄н ос о̄патэ̄н ма̄ньлат пора хуриянэ̄н суссылтанэтэ̄н порат мӯй ма̄хум ла̄всыт, пыгыг такем тэ̄н нупылэ̄н хартавēг. 
Елизавета Посохова ос Вероника Обадэ Ялпус па̄вылт о̄лум рӯтанэ̄н о̄вылтыт потыртасы̄г.  
Та̄нки анēкваныл, щащēкваныл, ащо̄й-каныл ман о̄паныл урыл Жасмин Мерова, Мария Фоминых, Руслан Вьюткин, Мария Юмашева, Мария Головина, Роман Ведров, Сергей Заикин потрыт ловиньтасыт. Ня̄врамыт пуссын сертификат-нэ̄пакыл мӯйлуптавēсыт. Ты э̄лы-па̄лт ня̄врамыт китыглавēсыт, та̄н та̄нки рӯтаныл о̄вылтыт ня̄врамытын манрыг ва̄ӈкве э̄ри? Та̄н ла̄всыт: «Ма̄н та̄н о̄вылтыт ва̄нэ̄в ма̄гыс мощ та̄ксарыг э̄лаль о̄луӈкве патэ̄в, та̄наныл янытлаӈкве ос номуӈкве э̄ри». 
Тувыл Алла Иштимирова-Посохова та̄н ма̄гсыланыл «Маленький таёжник» нампа хурит суссылтан тэ̄ла урыл потыртас. Тот ханты, ма̄ньщи ос ё̄рн ня̄врамаквет ма̄нь порат по̄слым о̄лэ̄гыт. 
Акв тамле суссылтап та̄н Ханты-Мансийск ӯс мирколт ва̄рыгласыт. Тав «Миг и Вечность» намтым о̄лы. Тот сосса мирыт хумус пēс порат о̄лсыт, маныр ва̄рсыт, та о̄лупсав хурит щирыл суссылтаве. Пēс хурин по̄слым ма̄хмыт хоты па̄вылт, хоты щēмьят о̄лсыт, Аллан пуссын э̄лаль ханищтавет. Ос ма̄н мо̄т порат тах ты урыл на̄нан хансэ̄в. 
