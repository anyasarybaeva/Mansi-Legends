

	Округ историкыг ос краеведыг о̄лнэ хум Яков Яковлев мощ мо̄лалнув пищмал тēтвес. Тот пēс тит накпа а̄мпар урыл потыр хансым о̄лыс. Мо̄лты «Новости Югры» нампа нэ̄пакт Ханты-Мансийский районт о̄лум Сухорукова пēс па̄выл урыл тит потрыг о̄с хансым о̄лсы̄г. 


		Та па̄выл урыл иӈ 1740 та̄лт яныг учёный хум Герард Миллер такви нэ̄паканэ̄т хансыглас. Ань ты мус тот тит накпа пēс а̄мпар туп хультыс. Тав яныгса̄т та̄л ювле хультум порат ӯнттувес. Хунь пēс йис о̄лупсав ханищтан ма̄хум Сухорукова па̄вылн ёхталасыт, та̄н ла̄всыт: «Со̄ль, ты кол ӯргалаӈкв ос «объект культурного наследия» намыл пинуӈкв э̄ри». 

		Ты а̄мпар тамле яныг намыл пиныма юи-па̄лт са̄ккон щирыл мо̄т ма̄н тотуӈкв ат ро̄ви. Аквта ма̄т таве хультуптаӈкв о̄с ат ро̄ви, во̄раян ос хӯл алыщлан ма̄хум а̄ращаныл па̄лтыглан ма̄гсыл на̄йивыг хот-сартуӈкв вēрмияныл. Хуритэ̄т хультуптан щирыл таве ӯсыӈ ма̄н тотуӈкв кос э̄ри. Таи ты лю̄ль, а̄мпар мо̄т ма̄н тотнэ олныӈ смета лап-пантвес. Ты урыл пēс о̄лупсав ӯргалан щирыл рӯпитан хо̄тпаг Андрей Кондрашов ос Яков Яковлев ла̄всы̄г. 

		А̄мпар ӯсыӈ ма̄н тотнэ ма̄гсыл ань пуссын ва̄раве. Таве мо̄т ма̄н тотнэ кастыл Тобольск ӯст о̄лнэ пēс пормасыт ёт рӯпитан ма̄хум тыг во̄виньтаӈкв номсавет. Ханты-Мансийск ӯст таве «Торум Маа» музейн «Югорская долина» нампа ма̄н ӯнттаве. А̄мпар мо̄т ма̄н тотнэ щирыл са̄в олн э̄ри. Ты ма̄гсыл та̄н олн миӈкв ка̄сащан хо̄тпатныл о̄лныӈ нё̄тмил во̄вēгыт. 

		На̄н олн миӈкв таӈхегы̄н те, ищхӣпыӈ утыт тисхатэ̄н. Тот тох хансым о̄лы: БУ «Этнографический музей под открытым небом «Торум Маа». «Пожертвование на сохранение исторической постройки – амбар из деревни Сухорукова».

		Ты потыр ма̄ньщи ла̄тӈыл Александр ВЬЮТКИН хансыстэ.

 
