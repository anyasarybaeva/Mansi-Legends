
Анфиса Михайловна Хромова нэ̄ мо̄йтыӈ урыл «То̄рум Маа» музейт суссылтап щё̄пита̄лвес, тав «Сподвижница мансийской культуры» намтым о̄лыс. 
Та э̄тпос ва̄т нупыл нила щислат тав 85 та̄лэ то̄влынув. Юи-о̄выл о̄лум та̄ланэ̄т тав ты музейт рӯ­питас ос ма̄ньщи ма̄хум пēс йис накыт ханищтым потрыт хансыглас. 2004 та̄лт а̄тимыг ēмтыс ос тав ва̄рум тэ̄ланэ ань тыг мус номавет.
Ань акв э̄типа̄лаг музейт Анфиса Хромова рӯтанэ ос юрт ма̄хманэ акван-атыглавēсыт ос таве ка̄стысаныл. Нэ̄ о̄лме сыс сака са̄в ёмас тэ̄лат ва̄руӈкве а̄лымас. Тав о̄в­лэ̄т Ханты-Мансийскат педучилище ос ётыл Ленинград ӯст А.И. Гер­цен нампа институт а̄ст­лас. Тувыл Саранпа̄выл школат ня̄врамыт рущ ла̄тыӈ ос литературан ханищтасанэ. 
Ётылнув Владимир Вячеславович Хромов о̄йкатэ̄нтыл ос кит пы­гаге ёт Кульпасн ва̄нт­лысыт. Тот сас школат рӯпитасы̄г, о̄йкатэ са̄в та̄л школат кӯщаиг о̄лыс. 
Владимир Вячесла­вович ань потыр­тас: «Мēн Анфиса Ми­хай­ловнал о̄выл щёс Ленин­градыт ханищ­тахтамумēн порат хо̄нт­хатсумēн. Тот лӯи­ма̄ ма̄ныл ёхтум а̄гит-пыгыт акв йӣквнэ колн ха̄йт­тала̄лсыт, ам о̄с то̄­ва­накт тув ялантасум. Акв щёс сунсэ̄гум, йӣквнэ кол­накн такем нё̄тнэ а̄ги щалтыс. Ам тав нупылэ акваг суссум ос тувыл йӣквуӈкве во̄выслум. 

Та па̄сныл мēн юрщ­хат­сумēн ос ётыл акван-минасмēн. Ам амки эвенк хо̄тпа, Иркутский областьныл о̄лэ̄гум. Институт юи-па̄лт Анфиса Михайловнам ос Вася пыгум амки палтум то­тыгласагум. Мēн ам о̄лнэ па̄влумт акван-хасхатсумēн, тот мощ о̄лсӯв. 
Тувыл э̄квам ла̄выс: «Ань ос ам о̄лнэ ма̄мн ялэ̄в, тот мощ о̄лэ̄в, мар­щувлавен ке, ювле тах ёхтэ̄в». Тувыл маныр, кит-хӯрум та̄л сыс Саранпа̄вылт ос ётыл Кульпаст о̄лмув сыс, тав ла̄вум ла̄тӈе та ёрувластэ. Мēн китыт пыгмēн тот самын патыс. Э̄лаль тоха та Кульпасн о̄лмыгтасӯв, пыгагмēн тот яныгмасы̄г, мēн школат ня̄врамыт ханищтасмēн, ам воссыг юв ат воратасум».
Пēс наканув хотталь ул вос со̄ймысыт, Ан­фиса Хромова 1978 та̄лт Куль­пас школат музей ва̄руӈ­кве номылматас. Тув тав ма̄ньщи колт о̄щнэ пормасыт, маснут атыс. Ос ётыл «Найотыр Маа» нампа музей ва̄рыс. Тот ма̄ньщи кол, сӯмъях ӯнт­тувес ос тав ты музейт кӯщаиг паттувес. 
Анфиса Михайловна па̄вылт о̄лнэ а̄гирищит-пыгрищит ща̄нь ла̄тӈыл потыртаӈкве ханищ­тасанэ, та̄н э̄ргысыт ос ма̄ньщи йӣквыт йӣкв­сыт. Хум хо̄тпатн са̄ӈк­вылтаӈкве ханищтавē­сыт. 1985 та̄лт «Сэ̄рипо̄с» нампа э̄ргын-йӣквнэ ансамбль атыс ос тав ётэ Ха̄льӯс районт о̄лнэ па̄влытын ос мо̄т ма̄тын ялсыт.

Хромов э̄кваг-о̄йкаг 1996 та̄лт Ханты-Мансий­ск ӯсн ва̄нтлысы̄г, ос та па̄сныл колтаглыӈыг тыт о̄лэ̄гыт. Анфиса Михай­ловна акв ма̄т тыт о̄с ат ӯнлантас, тав аквтох ма̄ньщи мир пēс йис на­канув э̄лаль тотсанэ. Тот «Э̄рупса» нампа э̄ргын-йӣквнэ коллектив атыг­лас, «То̄рум Маа» музейт рӯпитас. 
Таве ка̄стыглан хо̄­талт ма̄хум э̄ква са̄всыр ва̄рум тэ̄ланэ о̄вылтыт потыртасыт. Евдокия Нёмысова, Дина Гера­симова Ленинград ӯст о̄лум пораныл номыл­матыгла̄лсанэ̄н. Мария Мерова рӯт ма̄хумныл сымын ро̄внэ ла̄тыӈ ла̄­выс. Альбина Станиславец ты э̄ква ёт тыт Ханты-Мансийскат ма̄ньщи ма̄хум пēс накыт э̄лаль тотнэ ва̄рмалит ос Ло̄п­муст «Шешкинские чте­ния» аквъёт ялмēн урыл потыртас. 
Ханты-Мансийскат са̄всыр ма̄тт рӯпитан ма̄ньщи нэ̄т ма̄нь таквс э̄тпост э̄ргын-йӣквнэ коллектив ва̄руӈкве номылматсыт. Та̄н ань «Сӯма мēсыг» ос «Пил ва̄тнэ а̄гит» э̄ргыг тот э̄ргысыт. Ты э̄ргыт хуньт та Анфиса Михайловна э̄ргуӈкве сака э̄руптасаге. Ты э̄ргыг Татьяна Романо­вна Садоминан ва̄рвесы̄г. Тэ̄н сас хосат а̄тимыг ēм­сы̄г, ос тэ̄н сака тахсы̄г - ма̄ньщи пēс наканув хот ул вос ёрувлавēсыт, ща̄нь ла̄тӈув э̄лаль вос суйтыс. Ма̄навн ань ты тэ̄лат э̄лаль тотуӈкве э̄рēгыт.
 
