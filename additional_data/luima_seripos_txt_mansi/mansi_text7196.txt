
Белоярский район Касум па̄выл музейт рӯпитан хо̄тпат «Пунанг сухлув хошум рув» («Тепло дающие меховые вещи») нампа йильпи тэ̄ла ёт рӯпитаӈкве о̄вылтахтасыт. 
Тамле ёмас тэ̄ла «Ильбигорская» сосса ма̄хум община щё̄питас, тот Мария Игишева пуӈктотнэ нэ̄г о̄лы. Ань община тэ̄лат э̄лаль тот­нэ ма̄гыс округ миркол па̄лыл олныл та̄сту­вēсыт. Та̄н ань та̄л сыс совныл ю̄нтнэ ханищтапыт ва̄­руӈкве тах патэ̄гыт. 
Ты э̄тпост хӯрмит хо̄талэ̄т о̄выл ханищта­па­ныл ищхӣпыӈ ут хо­сыт ва̄рыгласаныл. То̄нт история наукат кандидат нам о̄щнэ э̄ква Татьяна Александровна Молда­нова «Изделия из меха и их декорирование» намаим потыр ловиньтас ос сыре-сыр хурит сус­сылтас. 
Са̄в ма̄ныл 22 э̄лум­хо̄лас потыр хӯнтлысыт ос лов хо̄тпа Касум музейт акван-атхаты­гла̄лсыт. Тувыл Франция ос Германия хо̄н ма̄ныл учёныиг о̄с пӯмщалахта­сы̄г. 

О̄влэ̄т Татьяна Мол­да­нова А̄с-угорский ма̄хум маснутаныл ха­нищтан ос ты о̄вылтыт нэ̄пак хаснэ учёныит на­маныл ла̄всанэ. 
Ма̄ньщи ма̄хум мас­нутыл Е.Е. Фёдорова пӯмщалахтас ос потрыт хансыс, лӯима̄ ēрт о̄лнэ хантыт ёт А.А. Богордае­ва рӯпитас ос хо̄тал нэ̄г­лын ё̄рт о̄лнэ хантыт палт Н.В. Лукина ялыс. Масну­тыт хансал ю̄нтнэ ва̄рмалит А.М. Сязи, О.М. Рындина ос Т.А. Молда­нова ханищта̄лсыт. 
Тувыл ма̄хумн кит пēс картаг суссылтавесы̄г. Ос сосса ма̄хум та̄нки маснутаныл манрыг тох йиныяныл, ты пēс накыт та̄ра-паттысаныл. Пумыӈ-лӯптаӈ хара ма̄т о̄лнэ манос угорский культура намаим нак ос мо̄тан палеоазиатский манос яныг во̄рыӈ, сайтыӈ ма̄т о̄лнэ пēс нак щирыл су­пыт йинвēсыт. 

Тамле кит пēс накыг хантыт ос ма̄ньщит мас­нутанылт ёмщакв ханищ­тан порат ма̄к на̄ӈкēгыт. Угорский культурат супыт ман сахит туникообраз­ный хольт йинсаныл ос палеоазиатский щирыл – са̄в сāлмилыл акван-о̄лтым ю̄нтавет. 
Мо̄т картат суссылтавес – хоты ма̄т хантыт о̄лсыт, манхурип маснут о̄щсыт, таи урыл потыртасыт.
Са̄всыр хурит сус­сылтан порат Татьяна Александровна ка̄сыӈ сахи, вāит ос тучаныт о̄вылтыт матыр я̄нас ла̄тыӈ ла̄выс. Хоты ēрныл э̄лумхо̄лас о̄лы, манхурип хансал маснут ю̄нтаве, нэ̄ хо̄тпат хумус пуӈкто̄­раныл пиныяныл, та урыл потыртас. 
Пēс порат сосса нэ̄к­вет акв щирыл сахит йинсаныл, туп ка̄сыӈ нэ̄ такви ма̄гсылэ я̄нас ханса кинсыс. Вāит о̄с акв щирыл ю̄нтавет, та̄н сака хорамтым ат о̄лсыт. Тувыл хо̄тал нэ̄глын ēрт о̄лнэ хантыт маснутаныл суссылтасанэ. Та̄н ань сахияныл, вāяныл щар йильпииг хорамтаӈкве патсаныл. Манах хансал хо­рамтыяныл, таса̄вит сов ло̄мтыл йинавет ос акван та солтавет.  

Юи-о̄выл та̄лытт хантыт ос ма̄ньщит са̄в­сыр пормасыт музей ма̄гыс манос тыналан ма̄гыс ва̄руӈкве патсыт, тув щар ат ро̄внэ ханса ю̄нтэ̄гыт. 
Тувыл хоты мо̄т ма̄хумныл вим хансат ат хӯлтыяныл, та щирыл маснутыт, пормасыт пус­сын тэ̄лыгтым э̄лаль та тотавет. Тох ва̄руӈкве ат ро̄ви. 
Ань э̄лаль тох ул вос о̄лыс, нэ̄ хо̄тпат ма̄кыг ханищтавет. Ты проект щирыл та̄н совныл мас­нут ю̄нтуӈкве кусэ̄гыт. Татьяна Молданова та̄на­нылн ла̄выс, та̄н сака ул вос молямлэ̄гыт. 
О̄влэ̄т матыр ёнгын утыт, ма̄нь хӯрыгсовыт ю̄нтуӈкве вос ханищтах­тэ̄гыт. Ётыл ущ совныл маснут йинэ̄гыт ос э̄рнэ щирыл хорамтыя­ныл.
Тамара МЕРОВА
