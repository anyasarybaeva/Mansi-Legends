
Тынакт ма̄хум Ханты-Мансийск ӯст о̄лнэ Окружной Дом народного творчества колн атхатыгласыт. Тот Окружная школа мастеров колнак о̄лы, ня̄врамыт ос яныгхо̄тпат э̄рыгсов та̄ныт са̄ӈквылтасыт. Та̄наныл ханищтан хум Алексей Александрович Рещиков тох ла̄выс:
– Ма̄н ань таима̄гыс акван-атхатсӯв, ханищ­тахтын та̄лув та оигпас, хотьют манхурип э̄рыг­сов та̄ныт ханищтас, ань суссылты, са̄ӈквылтапыл са̄ӈквылты. Ты та̄ныт ма̄ньщи ос ханты ма̄хум ва̄рсыт – Каллистрат Петрович Лончаков, Григорий Николаевич Сайнахов, Алексей Василь­евич Бахтияров, Андрей Александрович Ангашупов, Владимир Иванович Юдин, Артём Григорьевич Гришкин ос мо̄т мӯтраӈ хо̄тпат.  
Та̄н ва̄рум та̄наныл матъёмас Дмитрий Георгиевич Агеевын ханищтавēсыт, э̄лаль тотвēсыт. Тав 1980-ыт та̄лыт оигпан порат са̄ӈк­вылтапыл са̄ӈквыл­таӈ­кве такви ханищтахтас, э̄ргыт, йӣквыт ва̄нэ хо̄т­пат кинсыс, та̄ра-патты­санэ, та̄н палтаныл ялан­тас, сунсыс, хумус са̄ӈквылтэ̄гыт, ханищтах­тас. Тувыл ня̄врамыт ос ма̄ньлат а̄гит ос пыгыт ханищтаӈкве патсанэ. Ётыл Дмитрий Георгие­вич Саранпа̄вылн ва̄нт­лыс, тот са̄в та̄л рӯпитас, пенсиян патхатас, ань ты­хо̄тал мус та па̄вылт о̄лы.  
Ма̄н Дмитрий Георгие­вич Агеев хольт тыт Окружная школа мастеров колнак ва̄рсӯв, янге-ма̄не тыг во̄виянӯв, хотьют ка̄сащи, са̄ӈквылтапыл са̄ӈквылтаӈкве вос ха­нищтахты. Ты юи-о̄выл та̄лыт сыс са̄в хо̄тпа ма̄н палтув ёхталы. Ханты-Мансийск ӯст о̄лнэ ма̄хум тай то̄ваныл ка̄сыӈ хо̄тал щалтапа̄лэ̄гыт, са̄ӈквыл­тапыл са̄ӈквылтэ̄гыт. 
Тувыл ма̄н тыт ка̄сыӈ та̄л ханищтап семинар ва̄руӈкве патсӯв, ма̄хум Ямал, Свердлов­ский область ос мо̄т ма̄ныл ёх­талэ̄гыт, та̄ныт са̄ӈк­выл­таӈкве ханищтахтэ̄гыт. 
Та̄ныт са̄ӈквылтам хо̄тпат
Нёлолов хо̄тпа са̄ӈк­выл­тапыл са̄ӈквылтасыт. Алексей Александрович ка̄сыӈ хо̄тпа о̄вылтыт акв-кит ла̄тыӈ ла̄выс.
Щар ма̄нь а̄гирищ наме Ксения Егорова, тав ты та̄л ущ ханищтахтуӈкве патыс. Ань на̄н ма̄гсылын «Со̄выр со̄юм» э̄рыгсов та̄н са̄ӈквылты.
Ханты а̄ги Валентина Тарлина «Голос весен­не­го лебедя» та̄н са̄ӈквыл­тас. Тав юр­тыӈ яга̄гитэ Александра Тарлина «Куккук нелме» нампа А.А. Ангашупов ва̄­рум та̄нэ са̄ӈквылтас. Ты яга̄гииг Касум па̄вылныл о̄лэ̄г, ЮГУ колт филология факультетт ханищтахтэ̄г.
Школат ханищтахтын рущ а̄гирищ Евгения Жемердеева Окружной школа мастеров колн китыт та̄л ты яланты, са̄в­сыр концертытт ос фес­ти­валитт са̄ӈквылтапыл са̄ӈквылта̄лы. Ань ос А. Тургачёв ва̄рум «Легенда» нампа ма̄ньщи та̄н са̄ӈквылты тах.
Ма̄ньщи а̄ги Анастасия Гындыбина Центр искус­ств колт ханищтахты. Тав Г.Н. Сайнахов ва̄рум «Со̄выр сōюм» э̄рыгсов та̄нэ са̄ӈквылтас.
Мария Григорьевна Эккерт Народный мастер России нам о̄ньщи. Тав сака ка̄ркам нэ̄, пēс щи­рыл ханты маснут ю̄нты, сакныл са̄всыр хорамыт харты, тувыл са̄ӈквылта­пыл са̄ӈквылтаӈкве а̄лыми. Тыхо̄тал мēн тав ётэ А.А. Ангашупов ва̄рум «Танец оленеводов» та̄нэ са̄ӈк­вылтымēн. 
Ма̄ньщи пыг Марк Ромбандеев ма̄нь та̄гыл са̄ӈквылтаӈкве ханищ­тахты, «Лылыӈ со̄юм» колн ялантас, ань ос тыг ёхталы. Ань тав ётэ мēн К.П. Лончаков ва̄рум «Са̄т тӯрхул тэ̄м э̄ква» та̄н са̄ӈквылтымēн.
Рущ пыг Александр Замиралов ма̄н палтув хо̄тыт классыт ханищ­тахтаме порат ёхтыс. Ань ЮГУ колт ханищтахты, 23 та̄лэ то̄влыс, ос са̄ӈк­вылтапыл са̄ӈквылтан тэ̄латэ ат хӯлистэ, э̄рыгсов та̄ныт аквта щирыл ха­нищтыянэ, э̄лаль тотыянэ. 
Тувыл А. Гындыбина, М.Г. Эккерт, А. Замиралов ос А. Рещиков аквторыг нила та̄н акв юи-па̄лт са̄ӈквылтасыт – Лӯсум нэ̄т йӣкв «Сбор ягод» (Николай Тимофеевич Пеликов ва̄рум э̄рыгсов та̄н), «Па̄йпыӈ о̄йка» (Григорий Николаевич Сайнахов ва̄рум э̄рыгсов та̄н), «Со̄выр сōюм» ос «Кӯринька» та̄ныт хӯнтлысӯв. 
Окружной Дом народного творчества кол кӯщай нэ̄ Елена Евгеньевна Исламуратова ма̄хум ёт пащалахтас, ща̄гтым ла̄выс:
– Ты хо̄нтхатыглапув ханищтапыг ла̄вуӈкве ро̄ви, таса̄вит э̄рыгсов та̄ныт хӯнтамласӯв. Алексей Александрович ка̄сыӈ та̄н наме ла̄выстэ, хотьютн ва̄рвес, та маныр. Са̄ӈквылтапыл са̄ӈквылтан та̄ныт хосыт на̄ӈки, ань Юграв ман­ху­рип нё̄тнэ ос та̄ксар ма̄кве, тыт тамле мӯтраӈ ма̄хум о̄лэ̄гыт - пēс э̄рыг­сов та̄ныт са̄ӈквылтэ̄гыт, о̄лнэ ма̄наныл янытлыяныл. 
Алексей Александро­вич Рещиковын яныг пӯмащипа ла̄тыӈ ла̄вē­гум. Тав ня̄врамыт, ма̄нь­лат хо̄тпат ос яныг­хо̄тпат ёт рӯпиты, та̄наныл са̄ӈк­вылтапыл са̄ӈквыл­таӈкве ханищтыянэ. Тав сака сымыӈ хо̄тпа, таима̄гыс а̄гирищит-пыгрищит тав палтэ ха̄йтэ̄гыт, тав ла̄тӈанэ̄н хӯнтлэ̄гыт. 
Э̄рыгсов та̄ныт ханищ­таӈкве ма̄хум ма̄н палтув э̄лы ма̄ныл ёхталэ̄гыт – Ямал, Свердловский область, Пермский край ос мо̄т ма̄ныл, школав пӯмщалаве, сосса мир са̄ӈквылтапыт урыл сака китыглахтэ̄гыт.
Тувыл Елена Евгеньевна ос Алексей Александро­вич са̄ӈквылтам хо̄тпат янытлан нэ̄пакытыл ос мӯйлупсатыл мисанэ̄н.
«Ёмвош ёх» («Ханты-Мансийск ӯс ма̄хум») нампа ансамбль кӯщай нэ̄ Фаина Павловна Иштимирова тох потыртас:
– Матъёмас ма̄нь ма̄хум пēс йис та̄ныт са̄ӈквыл­тэ̄гыт, ма̄хманув э̄лнаӈ маныр ва̄сыт, таи ханищ­тэ̄гыт, мирн суссыл­тэ̄гыт. Татем нё̄тнэ̄г са̄ӈк­выл­тэ̄гыт! 
Я̄тил ня̄врамыт, ам ань таи ла̄вуӈкве таӈхēгум, ма̄нь та̄гыл маныр ханищ­тэгы̄н, маныр ва̄ӈкве патэгы̄н, та тэ̄ланын на̄н ётын акваг хультэ̄гыт. Ты тэ̄ла щирыл э̄лаль ха­нищтахтуӈкве патэгы̄н те, ты щёлын э̄лаль тотылы̄н те, на̄н та̄ксар, мӯтраӈ хо̄тпаг яныгмегы̄н. Тыхо̄­тал ма̄н на̄н ляльтын ща̄гт­тым суссӯв, на̄н пус­сын татем нё̄тнэт, татем ёмащакв, нё̄тнэ̄г са̄ӈквыл­таӈкве ха̄сэгы̄н! Таяныт ёмас ва̄рēн, ты тэ̄лан э̄лаль тотэлы̄н, ма̄хум вос сунсэ̄гыт, вос хӯнтлэ̄гыт. Ма̄н на̄н концертанын акваг ӯруӈкве патыянӯв. Пуссын пуста̄гыл о̄лэ̄н, со̄тыӈыщ яныгмēн!
Светлана РОМБАНДЕЕВА
