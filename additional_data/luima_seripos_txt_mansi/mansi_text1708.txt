

	Ты 2015 та̄л Россия Президентын литература та̄лыг ла̄ввес. Ань ты кастыл Ханты-Мансийск ӯст ялпыӈ хо̄тал ва̄рыглавес. 


		Ма̄ньполь э̄тпос 3 хо̄талэ ма̄ янытыл о̄лнэ писателит янытлан хо̄талыг о̄лы. Ма̄н округувт ловиньтан нэ̄пакыт  о̄с са̄в ма̄хум хансэ̄гыт. Та̄н халанылт то̄ват потрыт хансэ̄гыт, то̄ват – стихыт, то̄ват – мо̄йтыт. Ӯсувт ханты хум Владимир Енов о̄лы, тав «Ханты ясанг» газетат рӯпиты. А̄с ма̄хум ла̄тӈыл са̄всыр ля̄ххалыт хансы. Матах та̄л ювле хультум порат тав мо̄йтыт хансуӈкв патыс. Ань тыг мус тит ловиньтан нэ̄пак та̄ратас. Акватэ рущ ла̄тӈыл тох намаим о̄лы – «Вēщкатыг о̄лнэ ма̄хум потраныл», мо̄танэ – «Мēӈкв о̄йка мӯйлупсатэ».

		Ань ты хум ос тит рущ о̄йкаг Владимир Волковец ос Дмитрий Сергеев округ кӯщаюв па̄лыл янытлавēсыт, та̄н хӯрум ёмас пуссын «премия губернатора» нампа яныг мӯйлупсал майвēсыт. 

		Ты э̄тпос хӯрмит хо̄талт та̄н ты янытлавēсыт. Округ кӯщай ва̄ӈын хум Алексей Путин та̄нанылн мӯйлупса ос диплом-нэ̄пак мис. Ань та̄н «писателиг» ла̄виманыл ма̄гыс 2015 та̄л сыс округув янытыл са̄всыр ӯсытн ос па̄влытн ялантаӈкв патэ̄гыт, мир ёт тот хо̄нтхатыглэ̄гыт ос та̄нти ураныл та̄нанылн тах потыртэ̄гыт.

		 

		Валентина Васильева

 
