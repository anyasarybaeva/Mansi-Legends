
Ма̄н рӯпитан колувн Дина Васильевна Герасимова щалтсас ос ма̄навн ёмас ла̄тыӈ тотыс. Тав мо̄лалнув Свердловский область Ивдельский район Полуночный па̄вылн мӯйлуӈкве ялыс. Та ма̄т лӯсум ма̄ньщиянув о̄лэ̄гыт, таима̄гыс э̄ква хосат та̄гыл тув ялуӈкве сака таӈхыс. Ань номтэ тэ̄лаг та ēмтыс.

	Дина Васильевна та па̄вылт ва̄т са̄грапнал э̄тпос ва̄т нупыл атыт щисланыл ос рēтыӈ ю̄свой э̄тпос китыт хо̄талэ мус о̄лыс. Ты урыл тав потыртас: «Ювле хультум са̄тыт ам Полуночный па̄вылныл ёхтысум. Ты па̄вылн Ивдель ӯсныл иӈ ва̄т нупыл нила вēрыста минуӈкве э̄ри. Полуночный – яныг па̄выл. Тот кит со̄тыра арыгкем э̄лумхо̄лас о̄лы. Па̄выл яныг школа о̄ньщи ос тот хӯрумса̄т са̄вит ня̄врам ханищтахтэ̄гыт.  Интернат тот о̄с о̄лы. Ань та колт аквхуйплов ма̄ньщи ня̄врам о̄лэ̄гыт ос ханищтахтэ̄гыт. Та̄н Ушма, Кēрасколыӈъя ос Лэ̄пла ма̄ньщи па̄влытныл тув тотыглавет. Са̄выӈпа̄лэ а̄гирищит-пыгрищит ща̄нь ла̄тӈыл сака ёмщакв потыртэ̄гыт, туп хансуӈкве ос ловиньтаӈкве ат ха̄сэ̄гыт. Ам мощщан тув во̄виньта̄лвēсум, та̄наныл ма̄ньщи ла̄тӈыл ловинтаӈкве ос хансуӈкве ханищтасанум.

	Школат та̄наныл ханищтан нэ̄ а̄тим, ос а̄гирищит-пыгрищит ма̄ньщи ла̄тыӈ э̄лаль ханищтаӈкве сака таӈхēгыт кос. Тув ам Ханты-Мансийсканыл са̄всыр нэ̄пакыт, «Витсам» ма̄ньщи журналыт ос «Лӯима̄ сэ̄рипос» газетат ёт тотсум. Ня̄врамыт ка̄тн висаныл ос такем хот-ща̄гтсыт. Та̄н пӯмщиг хурит суссыт, та̄нки ва̄нэ ма̄хманыл тот ка̄саласыт. Акв газетат Татьяна Бахтиярова потре хансым о̄лыс ос по̄слум хуриянэ тот о̄лсыт. Та̄н туп потрыт ловиньтаӈкве ат вēрмысыт. Ла̄вēгыт, та ма̄ньщит ла̄тӈаныл мо̄т щирыл ла̄вияныл, то̄ват щар ат торгамтахтэ̄гыт.

	Ма̄н ма̄ньщи ла̄тӈанув са̄всыр э̄рнэ рущ буквал хансыянӯв, та̄н та букват щирыл ловиньтыяныл ос таима̄гыс мо̄т щирыл хӯлыяныл. Аквтуп мо̄т ла̄тӈыг ēмтэ̄гыт. Ма̄н ос нас ханьщувлым о̄лэ̄в, нэ̄пакн хансым щирыл ма̄н ат потыртэ̄в. Аквтох нэ̄пакн букват хансым щирыл ке потыртаӈкве, тыи манырсыр ма̄ньщи ла̄тӈув паты. Ань ня̄врамытын ты о̄вылтыт потыртасум ос ла̄щал ханищтаӈкве патсанум. Ам туи пора мус та̄н палтаныл ялантаӈкве тах патэ̄гум. Школа-интернатт рӯпитан ма̄хум ня̄врамыт ма̄ньщи ла̄тӈыл ханищтан хо̄тпа тув кинсэ̄гыт кос. Хотьют э̄рыӈ тув ва̄нтлуӈкве ка̄сащанув, сака ёмас о̄лнув».

	Дина Васильевна ла̄выс, тот о̄лум хо̄таланэ молях минасыт. Тав интернатт колнакыл майвес, матыр-а̄ти э̄рнут тот пуссын о̄лыс. Ма̄ньщи ня̄врамыт ёт ка̄сыӈ хо̄тал рӯпитас. Тав нэ̄пак щирыл потрыт ловиньтаӈкве ханищтасанэ. Тувыл Татьяна Бахтиярова йильпи ва̄рум словарь-нэ̄паке ня̄врамытын суссылтас. Тав лӯсум ма̄ньщит потыртанэ̄ныл хольт ла̄тӈыт хассанэ. Ня̄врамыт тув хансум ла̄тӈыт та̄раторгамтыяныл, нэ̄мхотталь ат таглэ̄гыт. Ань Ханты-Мансийск ӯст о̄лнэ А̄с-угорский институт рӯпитан ма̄хум са̄внув тамле нэ̄пак вос щё̄питанувыт, тыи сака э̄рнэ ва̄рмаль».

	Лӯсум ма̄ньщи ма̄хум мощща хультыс. Китса̄т са̄вит э̄лумхо̄лас туп о̄лы, ос та̄н пуссын ща̄нь ла̄тӈыл потыртэ̄гыт. Лӯсум ма̄т ты ла̄тыӈкēныл э̄лаль о̄с вос о̄лы, тав нэ̄пакн хансуӈкве вос а̄лымаве.

	Дина Васильевна юв миннэ̄тэ э̄лы-па̄лт ня̄врамыт манарн ханьщувласыт, уральтаӈкве ла̄выс. А̄гирищит-пыгрищит пуссын стихыт, потрыт ловиньтасыт, мо̄йтыт мо̄йтсыт. Та̄нанылн сака пӯмыщ о̄лыс. Ты тэ̄ла тав турсуй хаснэ утын о̄с хассанэ, ос ма̄навн хӯнтлуӈкве мисанэ.

	Мощēртын э̄ква о̄с тув минуӈкве щё̄питахты. Ма̄н ка̄сыӈ ня̄врамакве урыл я̄нас потыр газетавт тах хансэ̄в.
