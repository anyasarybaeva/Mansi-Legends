
Хӯл алыщлан общинат, са̄всыр тэ̄нут ва̄рнэ колыт, пил ва̄тнэ, ла̄хыс атнэ, ӯйхул янмалтан организацият ос са̄в мо̄т рӯпата ва̄рнэ ма̄хум ка̄сыӈ та̄л «Лучший товар Югры» нампа касыл щирыл олныл та̄ставет. 
Округувт ва̄т са̄грап­нал э̄тпост но̄х-патум организацият янытлавет. Ювле хультум та̄лт «Охте­урская» нампа ӯйхулыт янмалтан перма «Пушно-меховое сырье и изделия» нампа касылт но̄х-патыс ос 300 со̄тыра солко̄вил майвес. 
Охсар, лэ̄пык, сэ̄мыл охсарыт янмалтан кол Нижневартовский район Охтеурье па̄вылт о̄лы. Кӯщаиг тот Татьяна Николаевна Скокова рӯпиты. Та̄стым олнаныл хоталь холтуӈкве ном­сэ̄гыт, ӯйхул сованыл хо­таль тыналаӈкве патэ̄гыт, манхурип та̄рвитыӈ ва̄р­маль ань о̄ньщēгыт, ты урыл ам Татьяна Николаевна китыгласлум. 

Кӯщай нэ̄ потре
– Та̄стым олныл ма̄н охсарыт тах ёвтэ̄в. Ань хоты ӯсыт, па̄влыт ёвтуӈ­кве – иӈ номсэ̄в. Ты э̄лы-па̄лт о̄с акв тамле нё̄т­милыл майлувесӯв, то̄нт Кировский область Вятка па̄вылт ӯйхул ёвтсӯв. 
2019 та̄лт ма̄н 853 сов тыналасув, хӯрум арыгкем млн солко̄ви туп сэ̄лсӯв, ма̄н ма̄гсылув сака мощща олн. Ма̄навн район ос па̄выл миркол кӯщаит нё̄­тэ̄­гыт ос э̄лаль рӯпитан ма̄г­сыл олн та̄стыг­лэ̄гыт. 
Ма̄н миркол кӯщаит ёт договор-нэ̄пак хассӯв. Нэ̄паканув щирыл ка̄сыӈ та̄л са̄внув ӯйхулыт ян­мал­таӈкве ма̄навн э̄ри. Акв та̄л 564 охсар о̄щсув, китыт та̄лыт 570 арыг­кем ӯйхулыг ēмтыс. 
2021 та̄лт 594 охсар, лэ̄пык, сэ̄мыл охсарыт ма̄навн янмалтаӈкве тах э̄ри. Тыил мощщанув ке ēмты, олныл ат та̄ставēв. Охса­рыт тӯяг ма̄ньполь э̄т­пост рēпыгтэ̄гыт, таквсы пора мус янмалтыянӯв, яныг таквс э̄тпост алыя­нӯв ос совыг ва̄риянӯв.  

Маснут ю̄нтэ̄гыт ос тыналэ̄гыт
Юи-о̄выл та̄л охсар совыл са̄всыр маснут ю̄н­тэ̄в. Ань Нижневар­товск ӯст о̄лнэ нэ̄ ёт рӯпи­таӈкве патсӯв. Тав я̄рмак то̄рныл ос охсар совныл нё̄тнэ маснут ю̄нты, ма̄н ос э̄лаль тыналыянӯв.
Пермат ань 13 э̄лум­хо̄лас рӯпиты, та̄н халанылт сосса хо̄тпат о̄с о̄лэ̄гыт. Ты та̄лныл рӯпитан хо̄т­панув сэ̄лум олнаныл но̄х тах нё̄тыянӯв. Акв э̄тпос сыс 28 со̄тыра солко̄вил ойтуӈ­кве патыянӯв. 
2020 та̄лныл ма̄ янытыл ма̄хум пуссын мо̄т щирыл о̄луӈкве патсыт. Ты э̄лы-па̄лт ма̄н ӯйхул совыт Тюмень, Санкт-Петербург, Екатеринбург ос мо̄т ӯсытн ос тыт округув янытыл тыналасанӯв. Ос са̄всыр выставкатын, ялпыӈ хо̄та­лытын ва̄тихал ялан­та­сӯв, тот совыт ёмащакв ёвт­вēсыт. 
Тамле суссылтап ань ищхӣпыӈ ма̄т туп ва̄рыг­лавет, тот ӯйхул сованув щар ат ёвтавет. Новоси­бирск ӯсн са̄внув совыт ань во̄вавет. Тынт­лым сов 5-7 со̄тыра сол­ко̄ви тынэ, ма̄ньнув со̄выт – 3-4 со̄тыра солко̄ви. Ма̄хум са̄в сов та̄ра ке выгыт ос тынта̄лнувег тыналыянӯв. 

Та̄рвитыӈ ва̄рмаляныл
Яныг та̄рвитыӈ ва̄р­маль ань о̄ньщēв – ӯйху­ланув тыттын ма̄гсыл хӯл ёвтуӈкве ат вēрмēв. Тыт о̄лнэ организацият са̄в хӯл ат тыналэ̄гыт, мо̄т ма̄т о̄лнэ хо̄тпат сака са̄в олн во̄вēгыт. Ма̄навн са̄в хӯл э̄ри, охсаранув ка̄сыӈ хо̄тал тэ̄ӈкв таӈхēгыт. Ань охсаранув, лэ̄пыканув, сэ̄мыл охсаранув а̄гмыл ул вос ēмтэ̄гыт, са̄всыр витаминыл ос тэ̄рпит майлыянув.  
Ты мус зоотехник ос ӯйхул пусмалтан лēккар ат о̄ньщēв. Такос ма̄хум рӯпитаӈкве тыг во̄виянув, тувыл ка̄сащан хо̄тпа аты хо̄нтсув. 
Ань ӯйхул пус­мал­тан лēккар та̄л тох та о̄лэ̄в. Акв нэ̄ ӯйхул пусмалтым рӯпитас, тувыл ӯст о̄лнэ колыл майвес. Тав тув ва̄нтлас, ма̄н о̄ста лēккар та̄л хультсӯв. 
Сосса щēмьят о̄лнэ кол ёвтнэ ма̄гсыл олн-нё̄тми­лыл ёма­щакв ань мивет. Та̄н о̄лнэ колыт ӯст ёв­тэ̄гыт ос тув ва̄нт­лэ̄гыт. Та та̄л оигпам э̄лы-па̄лт пер­мат рӯпи­тан нила сосса хо̄тпа яныг ӯсн о̄луӈкве минасыт, ма̄н мо̄т хо̄тпа рӯпитаӈкв висув. 
Ань таи лю̄ль, ка̄сыӈ та̄лныл па̄влыӈ мир мощ­щаг­нув ēмты. Ань Охте­урье па̄вылт туп 400 э̄лумхо̄лас о̄лы. Ка̄сыӈ та̄лныл са̄в ма̄х­манув ӯсн ми­нэ̄гыт, э̄лаль ке тох паты, рӯ­питан хо̄тпа та̄л тах хуль­тэ̄в. 

Людмила ТЕТКИНА
