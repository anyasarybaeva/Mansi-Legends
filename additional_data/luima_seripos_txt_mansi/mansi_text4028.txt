
Римма Константиновна Слепенкова ханты мир халт намыӈ-суиӈ хо̄тпаг о̄лы. Тав са̄в та̄л Белоярский ӯст фольклорный архив-колт рӯпитас. Рӯпитаме сыс са̄в ловиньтан нэ̄пак та̄ратас. Тот пēс йис мо̄йтыт, пēс йис потрыт ос э̄ргыт хансым о̄лэ̄гыт.

	Мо̄лты та̄л тав хо̄тпан та̄лэ то̄влыс. Та юи-па̄лт тав рӯпатаныл по̄хан минас, ань пенсият о̄лы. Ты э̄тпост тав Ханты-Мансийск ӯсн ёхталас, «Ханты ясаӈ» газетат рӯпитан ма̄хум янытлыманыл порат, нэ̄кве округ миркол па̄лыл янытлан нэ̄па-кыл о̄с майвес.

	 

О̄лупсатэ урыл

	 

	Такви урēтыл тав а̄нумн тох потыртас. Тав Тугияны нампа ма̄нь па̄вылт самын патыс. Ты па̄выл са̄в та̄л Ха̄льӯс район нупыл хансым о̄лыс, ань ос Белоярский районт о̄лы. Па̄влэ Яныг А̄с нампа я̄ ва̄тат ӯнлы. Я̄ тот сака па̄хвыӈ ос мил. Пēс порат тот яныг па̄выл о̄лыс. Ань тот туп хусахтем колытт ма̄хум о̄лэ̄гыт, мо̄тананыл пуссын мо̄т ма̄н минасыт, мо̄т па̄вылн манос ӯсн о̄лмыгтасыт.

	Римма Константиновна са̄в ня̄врамыӈ колта̄гылт яныгмас, тав щар яныг ня̄врамыг о̄лыс, ма̄нь а̄пщиянэ ос э̄щанэ янмалтаӈкв оматэ̄н нё̄тыс. Омаге-а̄тяге урыл тав тох потыртас. Ща̄не Дарья Николаевна Лельхова Паштор нампа па̄вылныл о̄лыс. А̄ще Константин Ильич Себуров — Тугияны па̄выл хум. Тэ̄н акван-минамēн юи-па̄лт Тугияны па̄вылт о̄луӈкв патсы̄г.

	А̄ще па̄лыл ляпа рӯтанэ пуссын та̄ксарыг о̄лсыт. Са̄в мис, лув о̄щсыт. Яныг хо̄нтлын ва̄рмаль э̄лы-па̄лт та̄н ӯйхуланыл пуссын хот-няртумтавēсыт. О̄паныл войнан тотвес, нила та̄л хо̄нтлын ма̄т яласас, юв ёхтыс. Ня̄врамыт ма̄нь та̄гыл рӯпитаӈкв ханищтавēсыт, нэ̄мхотьютаныл рӯпата та̄л ат ӯнлыс. Тувыл яныгмасыт, то̄ваныл вина айнэ ва̄рмаль нупыл сунсуӈкв сака патсыт. Ань ты хо̄тал мус та̄н щēмьяныл туп тэ̄н тит хо̄тпаг хультсы̄г, Римма ос тав э̄ще. Мо̄тананыл пуссын а̄тимыт. Вина аиманыл хотталь щалтсыт.

	 

Нэ̄кве потре

	 

	Римма такви о̄лупсатэ урыл тох потыртас:

	— Ам школан амти па̄влумт минасум. Нила класс мус тот ханищтавесӯв. Тувыл ма̄н, ня̄врамыт, Полноват па̄вылн тēтыглавесӯв, тот пуссын интернатыт о̄лсӯв. Ам нёлолов класс а̄стламум юи-па̄лт э̄лаль ханищтахтуӈкв Ханты-Мансийск ӯсн минасум. Нэ̄паканум училищан тотсанум кос, ос амти ня̄врамыт ханищтан хо̄тпаг рӯпитаӈкв щар ат тахсум. Нэ̄паканум пуссын ювле висанум, ос Салехард ӯсн минасум, культпросветучилищат ханищтахтуӈкв патсум. Ма̄навн тот ханищтахтуӈкв сака пӯмыщ о̄лыс. Ма̄н тот э̄ргуӈкв, йӣквуӈкв ханищтавесӯв. Ос ам илттыг а̄гмыл ēмтсум, пӯльницан пинвēсум, титахтем э̄тпос тот пусмалтавēсум. Лēккарытн то̄нт ла̄ввēсум, а̄нумн э̄ргуӈкв ос йӣквуӈкв щар ат ро̄ви. Матыр мо̄т рӯпатан вос ханищтахтэ̄гум.

	Юв та минасум. Ла̄пкат тыналахтын хо̄тпаг хӯрум э̄тпос ханищтахтасум. Ос па̄влувт ла̄пкат тэ̄нут-пормас тыналаӈкв та патсум. Хум ва̄рсум, тит а̄гиягмēн самын патсы̄г. Ос о̄йкам а̄тимыг ēмтыс. Ам тит ма̄нь ня̄врамагум ёт та хультсум.

	То̄нт па̄влувт школа лап-пантвес, а̄гиягум интернатн тēтуӈкв э̄рыс. Ам мощ номсахтасум, ос Белоярский ӯсн тэ̄н ётэ̄н та ва̄нтлысум, тув та о̄лмыгтасӯв. Мо̄т хум ва̄рсум, тит пыгагмēн самын патсы̄г. Тот ам о̄с ла̄пкат рӯпитасум, тувыл «Белоярские новости» газетат ля̄ххалыт матах та̄л хассум.

	 

Мо̄т рӯпатан

во̄ввес

	 

	Та та̄лытт Ева Шмидт тув рӯпитаӈкв ёхтыс. Мēн тав ётэ ва̄йхатсумēн, тав а̄нум фольклорный архив-колн рӯпитаӈкв во̄выстэ. Ам та̄ра ка̄сащасум, ос тав ётэ рӯпитаӈкв та патсум. Хус арыгтем та̄л тот рӯпитасум. Ты та̄л пенсиян ущта минасум.

	Тот рӯпитаӈкв а̄нумн сака мӯстыс. Ма̄н са̄в ма̄нь па̄влыӈ ма̄н ялсӯв, яныгхо̄тпанув потраныл атсанӯв. Тувыл рӯпитан колн ювле ёхтэ̄в, ты потрыт, пēс мо̄йтыт, э̄ргыт нэ̄пакн хансыянӯв. Сака ёмас ос пӯмыщ рӯпата о̄лыс.

	Тот рӯпитамум сыс ам са̄в ловиньтан нэ̄пак та̄ратасум. Ка̄сыӈ хо̄тпа э̄рганэ ос потранэ я̄нас нэ̄пакыг ва̄рсанум. Герасим Никитич Молданов, Татьяна Ксенофонтовна Вандымова, Евдокия Ефремовна Лельхова ос са̄в мо̄т хо̄тпат потраныл пуссын хассанум.

	Ос ань ма̄н, ханты ма̄хум, тамле та̄рвитыӈ ва̄рмальн я̄рмысӯв, то̄ва учёныянув йильпи алфавит ва̄руӈкв номылматсыт. Таима̄гыс ма̄навн та̄рвитыӈ рӯпитаӈкв ēмтыс. Ма̄н пēс щирыл хансуӈкв ханьщувласӯв, ань ос мо̄т щирыл хансуӈкв э̄ри.

	Са̄в та̄л рӯпитан колув я̄нас организацияг о̄лыс, тувыл ма̄н Обско-угорский институт нупыл хасвесӯв. Ань та кӯщаит маныр ла̄вēгыт, тох ма̄хум архив-колт та рӯпитэ̄гыт.

	Ам тот рӯпитамум порат йильпи нэ̄пак щё̄питасум, Ханты-Мансийск ӯсн тēтыслум. Нэ̄пакум та та̄ратавес. Ханты ла̄тӈыл хансым пēс мо̄йтыт, пēс потрыт, э̄ргыт хот-вуимат, рущ ла̄тӈыл хансым потрыт тай хультсыт.

	Ам Татьяна Гоголеван пищма хассум, нё̄тмил во̄всум, тав а̄нумн ты нэ̄пак та̄ратаӈкве вос нё̄ты. Мо̄лты та̄л тав а̄нумн нё̄тыс. Ань ты нэ̄пакум титынтыг та̄ратавес, ханты ла̄тӈыл хансым потрыт ань пуссын тот о̄лэ̄гыт. Ты ёмас ва̄рмаль ма̄гыс ам тавēн яныг пӯмащипа ла̄тыӈ ла̄вēгум.

	Тох ты ма̄н рӯпитасӯв, ань ма̄хманув иӈ рӯпитэ̄гыт. Аквъёт рӯпитамув порат, акваг та уральтавēв. Интернет хосыт та сунсавēв, ма̄н рӯпатат о̄лэ̄в ман а̄ти. Ща̄й айнэ урак ат о̄лыс. Тув мус ма̄навн рӯпитан ма̄т ӯнлуӈкв э̄рыс. Ты щирыл рӯпитаӈкв ам ат кāсащасум, хо̄тпан та̄лум то̄влыс, таима̄гыс ам та̄ра пенсиян та минасум. Ань э̄лаль ма̄ньлат ма̄хум рӯпитаӈкв вос ханищтахтэ̄гыт. Ма̄нь па̄влыӈ ма̄т о̄лнэ яныг-хо̄тпаныл пēс йис мо̄йтанув, э̄рганув вос атыяныл.

	 

О̄йкатэ ос

э̄ще урыл

	 

	Римма Константиновна о̄йкатэ урыл я̄нас потыртас. Юртэ Башкирияныл о̄лы, о̄с ма̄нь па̄влыӈ ма̄т яныгмас. Па̄вланыл ляпат ма̄нь я̄кве овты. Хунь А̄с я̄ ка̄саластэ, сыме тот та хультыс. Такви хӯлп ӯнтты, сунсыянэ. Хӯл солвалтаӈкв ёмащакв ха̄сы. Щар аквтуп ты ма̄т самын патыс, соссаӈ хо̄тпа хольт о̄лы.

	Мо̄лты тув хум а̄лпыл хӯл алыщлаӈкв минам. Ос юн яныг о̄выл а̄латы ēмтыс, на̄й но̄х та пēламлам. Матъёмас ма̄хум посым та̄ра ка̄саламаныл ос на̄й та̄ра хот-харыгтасаныл. Та юи-па̄лт э̄кваг-о̄йкаг колэ̄н о̄ста ёмащакв щё̄питастэ̄н. Тӯя па̄сныл ащирма мус та па̄влэ̄т о̄лэ̄г, тувыл ӯсн о̄луӈкв минэ̄г. Тэ̄лы Белоярский ӯст о̄лэ̄г, ма̄лтыпыг ēмты, Тугияны па̄вылн о̄ста ва̄нтлэ̄г.

	Ня̄враманэ̄н пуссын ӯст о̄лэ̄гыт. Римма Константиновна ань хо̄т апыг ос акв правнук о̄ньщи. Тав ла̄выс, ань щар ма̄нь апыгрище ханты ла̄тӈыл потыртаӈкв ханищтаӈкв патытэ. Ю̄нсхатуӈкв о̄с таӈхи. Рӯпитаме порат, матыр пормас ю̄нтуӈкв щар ат а̄лымас.

	Э̄ще тав ляпатэ̄т о̄лы, тав тит ла̄пка о̄ньщи. Ла̄пкаге Касум па̄вылт рӯпитэ̄г. Са̄т сыс тав тит щёс Екатеринбург ӯсн такви ма̄шинал яланты. Тэ̄нут-пормас усныл тоты, тувыл тыналыянэ. Тэ̄н халэ̄нт сака юртыӈыщ о̄лэ̄г, нё̄тхатэ̄г. Римма ла̄выс: «Ань мēнттемēн та хультсумēн. Акваг хо̄нтхатыгла̄лымēн, омамēн-а̄тямēн о̄лум кол акваг уральта̄лылмēн. Туи о̄йкамēнтыл тот ты о̄лымēн. Яныгпа̄лаг ēмтуӈкв патсӯв, ма̄нь па̄влыӈ ма̄н та хартавēв».

	Тамле ты ёмас сымыӈ хо̄тпаг Римма Константиновна о̄лы. Ты йис соссаӈ ма̄хум яныг ӯсн ва̄нтлэ̄гыт, тав ос юн, ма̄нь па̄влыӈ ма̄т, о̄луӈкв номсы. Мо̄тыт э̄тпост тав намхо̄талэ ēмты, са̄тпан нупыл о̄выл та̄лэ тах то̄влы. Ты кастыл ма̄н таве янытлылӯв, са̄в ёмас ла̄тӈыл ла̄вилӯв — На̄й-О̄тыранэ̄н вос ӯргалаве, пус ка̄т, пус ла̄гыл вос о̄лы.
