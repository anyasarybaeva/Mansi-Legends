
Росгвардият рӯпитан хо̄тпат рēтыӈ ю̄свой э̄тпос китхуйплов хо̄талэ̄т ялпыӈ хо̄таланыл о̄лыс. Та̄н палтаныл ма̄хум ӯргалым ОМОН ос СОБР полиция хо̄тпат лусытэ̄гыт. 
Ты хо̄тпат рӯпатанылт ань маныр йильпи ва̄р­малит щё̄питавēсыт, ты урыл ля̄ххал тотнэ колт Росгвардият рӯпитан кӯ­щай ва̄ӈын хум Михаил Клепалов ос писаль о̄щнэ хо̄тпат уральтан кӯщай хум Николай Горбатенко потыртасы̄г. 
Росгвардият рӯпитан хо̄тпат са̄в мир акван-атхатыглан ма̄т акваг ма̄­хум ӯргалэ̄гыт. Тувыл писаль о̄щнэ хо̄тпат, округувт о̄лнэ топливно-энер­гетический комп­лексыт ос мо̄т са̄в мирн э̄рнэ колыт уральтым о̄ньщи­яныл. 
Михаил Клепалов ла̄вме щирыл, Югра ма̄т са̄тлов нупыл хӯрум со̄­тыра писаль о̄щнэ э̄лум­хо̄лас о̄лы. Тан пуссын аквъёт яныгса̄т хус са̄вит писаль о̄ньщēгыт. То̄ва хо̄тпат кит-хӯрум писалил ёвтхатсыт. Уральский федеральный округув янытыл ма̄н ма̄вт щар са̄в писалиӈ э̄лумхо̄ла­сыт о̄лэ̄гыт. 
Тувыл ос то̄ва ма̄хум писаляныл сунсыглан ма̄гыс юн о̄ньщияныл. Та̄н ос тамле писалил во̄раяӈкве ат та̄ртавет, са̄ккон хосыт туп юн о̄ньщуӈкве вēрмияныл. То̄ва хо̄тпат ма̄нь писа­лит та̄нкина̄ныл ӯргалан ма̄гыс висыт. 
Мо̄лты та̄л сыс Рос­гвардият лусытан ма̄хум хус со̄тыра арыгтем хо̄т­пат уральтасыт, та̄н писа­ляныл кēр хусапт вос о̄нь­щияныл. Ты хосыт акв со̄тыра атса̄т са̄виткем э̄лумхо̄лас осн-паттысыт, то̄нт пуссын аквъёт акв со̄тыра са̄тса̄т са̄вит писаль хот-вуйвес.
Ань писаль о̄щнэ хо̄т­пат та̄кыщ уральтавет. Ты ва̄рмаль ма̄гыс са̄к­кон рӯпиты. Писаль лю̄ль­саӈ о̄щнэ хо̄тпат яныг штрафыл пинавет, то̄ват ос писаляныл хот-вивет. Ты са̄ккон палт ань йильпи ла̄тыӈ хасвес. 
Пēс ва̄рмаль щирыл ма̄ньлат хо̄тпат нёло­лов­хуйплов та̄ланыл то̄влын порат писаль ёвтуӈкве вēрмысыт. Ань ос ва̄т нупыл акв та̄л яныт хо̄т­патн ущ писаль ёвтуӈкве ро̄ви. 
Михаил Клепалов ла̄выс:
– Йильпи та̄л о̄выл­тахтам па̄сныл о̄с акв ёмас ва̄рмаль щё̄пита­вес. Хоты э̄лумхо̄лас нэ̄мхо̄т ёл ат хансым писаль юн о̄ньщи ке, таве Росгвар­дия колн тотуӈ­кве вēр­митэ. Тувыл ань я̄нас писаль щаӈквыт, ку­ратан утыт (взрывчаткат), сэ̄лят, саквнялыт, са̄в­сыр патроныт о̄с та̄н пал­та­ныл миӈкве ро̄вēгыт. Писалит экспертиза хо­сыт ёмщакв уральтавет, ты писалил нэ̄матыр о̄выл ат ке ва̄рвес, хо̄тпа са̄т со̄тыра атса̄т са̄вит солко̄вил ойтаве тах.
Хотьют во̄рт писаль хо̄нтыс ке, тав о̄с Рос­гвардия колн тотуӈкве вēрмитэ. Тот ты писаль ёмщакв уральтаве, хо̄тпа тув нэ̄матыр ва̄рмаль ат ке о̄ньщи, тав о̄с нэ̄ма­та­рыл ат ва̄раве. Писалит Росгвардия колт лицен­зи­онно-разре­шительный рӯпата ва̄рнэ хо̄тпатн манос полиция колн на̄н тотэ̄н, тот пирмайтавет. 
Юи-о̄выл та̄лытт то̄ва хо̄тпат хо̄т-а̄ти писалил па̄т­луптэ̄гыт, ты паттат са̄в э̄лумхо̄лас порславес. Ань округувт о̄лнэ школат пус­сын ёмщакв ураль­та­вēсыт, тот са̄всыр ищ­хӣ­пыӈ утыт ва̄рим вос о̄лсыт, по̄х хо̄тпа тув ул вос щалтыс. Ань Росгвар­дият лу­сытан хо̄тпат школат уральтым ва̄тихал яласэ̄гыт. 
Та̄н школат ос яныг ла̄пкат а̄висӯнтыт ма̄хум уральтан (охрана) хо̄т­пат рӯпатаныл ōс ураль­тыяныл. Ювле хультум та̄лт яныгса̄ткем охрана ва̄рнэ хо̄тпат лю̄льсаӈ рӯпитаманыл ма̄гыс штрафыл пинвēсыт. Та̄н акваг тох лю̄льсаӈ рӯпи­таӈкве патэ̄гыт ке, э̄лаль лицензия-нэ̄паканыл хот-виӈкве вēрмаве. 
Николай Горбатенко ос топливно-энергетичес­кий комплексыт ӯргалан урыл потыртас. Тав ла̄вме щирыл, округувт китса̄т са̄вит тамле кол о̄лы. Ты ма̄-во̄й ос газ но̄х-винэ ма̄т, электростанци­ят, ма̄-во̄й овтнэ кēртурыт, компр­е­с­сорный станцият ос мо̄т ко­лыт уральтым о̄ньщавет. 
То̄ва тот рӯпитан кӯ­щай хо̄тпатн Росгвардия ма̄хум нэ̄пакыт хассыт, ты ва̄рмаляныл мӯсхалыг вос щё̄питасаныл. Мо̄лты та̄л налыман арыгтем тамле предприятият штрафыл пинвēсыт. 
Кӯщаиг о̄с акв тэ̄ла урыл потыртасы̄г. Ма̄хум во̄раян ма̄гыс ё̄втыт ос ня̄лыт ёвтуӈкве о̄с вēр­мēгыт. Та̄кнуве ё̄вт ма̄гыс о̄с разрешение-нэ̄пак виӈкве э̄ри. Ос ма̄н ма̄вт о̄лнэ хо̄тпат тамле ут иӈ нэ̄мхотьют ат ёвтыглас, ма̄хум пуссын писалил алыщлэ̄гыт. 
Николай МЕРОВ
