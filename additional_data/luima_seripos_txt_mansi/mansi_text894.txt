
Ма̄ньполь э̄тпос 27-29 хо̄таланэ̄т Ханты-Мансийск ӯст «Ремёсла и промыслы: прошлое и настоящее» нампа конференция рӯпитас.

	Тамле конференция Ремёсла центрыт рӯпитан ма̄хум ка̄сыӈ та̄л ва̄рыглэ̄гыт ос 

	округ янытыл о̄лнэ ня̄врамыт тыг во̄виньта̄лэ̄гыт. 

	Ты та̄л ня̄врамыт ос ханищтан хо̄тпат Ха̄льӯс район Хулюмсунт па̄вылныл, Октябрьский район Талинка па̄вылныл, Нефтеюганский район Салым па̄вылныл, Сургут, Лянтор, Радужный, Нефтеюганск, Урай ӯсытныл тыг ёхталасыт. Ханты-Мансийск ӯст «Лучик» ня̄врам ӯргалан кол ос «Лылыӈ союм» нампа студиян ялантан ня̄врамыт та̄нки докладаныл ловиньтасаныл ос мастер-классыт суссылтасыт.

	Конференция о̄выл-тахам порат ня̄врамыт э̄лы-па̄лт Тамара Николаевна Глушкова, 

	Сургутский университетытт  рӯпитан нэ̄, ла̄тыӈ ла̄выс: «Кит хо̄тал сыс тыт рӯпитым, на̄н халынт ва̄йхатэгы̄н ос ханищтах-тэгы̄н. Матьёмас на̄н пēс йис ва̄рмалитыл пӯмщалахтэгы̄н ос э̄лаль тотыяны̄н. Тыи ма̄гсыл ка̄сыӈ ня̄в-рамын ам яныг пӯмащипа ла̄тыӈ ла̄вēгум».

	Людмила Сенгепова Лянтор ӯсныл тыг ёхталас. Ханты а̄гирищ атыт классыт ханищтахты. Лянтор ӯс ляпат о̄лнэ хантыт хумус та̄н ва̄рēгыт, та урыл тав конференцият потыртас. Ос ханищтапыт  ма̄хум та̄н ва̄руӈкве ханищтасанэ.  Людмила ла̄выс, оматэ ма̄щтырлаӈкве сака ха̄сы, са̄лы та̄ныл сахи ос мо̄т маснут ю̄нты.

	Тыи ма̄гсыл а̄гирищ тамле рӯпата ва̄руӈкве о̄с ёмащакв ха̄сы. 

	Татьяна Юмина Сургут ӯсныл ёхталас,  тав о̄с са̄лы та̄н ма̄хум ёт ва̄рыс. Татьяна о̄с атыт классыт ханищтахты. Тав «Старый Сургут» нампа центрын яланты. Тот ма̄ньщи хо̄тпат ня̄врамыт ёт са̄всыр щирыл ма̄щтырлэ̄гыт. Александр Дмитриевич Сайнахов ос Мария 

	Владимировна Ситникова  «Старый Сургут» центрыт рӯпитан хо̄т-паг, а̄гирищ ма̄щ-тырлаӈкве ханищтастэ̄н. Ты коныпал Татьяна «Лӯима̄ ханса» нампа коллективыт э̄рги. Тав ма̄ньщи ос ханты культурал сака пӯмщалахты, тыи ма̄гсыл тамле конференциян ёхталас. Ты рӯпата ма̄ньщит пēс порат ос ань хумус ва̄рē-гыт, тав та урыл доклад ловиньтас. 

	Татьяна Петрова, Октябрьский район Талинка па̄вылт о̄лнэ а̄ги, ма̄хум са̄всыр сас хусапыт ва̄руӈкве ханищтасанэ. Тав Галина Георгиевна Сунгатова, таве ханищтан хо̄тпа, ёт тыг ёхталас. 

	Галина Георгиевна ла̄выс: «Талинка па̄вылт культура центр рӯпиты, тот ма̄н ня̄врамыт ёт ма̄щ-тырлэ̄в. А̄гирищит-пыгрищит ёт са̄сныл са̄всыр хусапыт ва̄рēв. Тамле утыт 

	ва̄рнэ ма̄гсыл са̄с ма̄н я̄ӈк  на̄тнэ э̄тпос ос лӯпта э̄тпос порат нуюӈкве ялантэ̄в. Ам 

	ты ма̄т хосат та̄гыл о̄лэ̄гум, ма̄ньщи, ханты культурал сака пӯмщалахтэ̄гум. Та̄н са̄сныл ва̄рим со̄втыт, па̄йпыт хумус ю̄нтэ̄гыт, о̄с ёмащакв  ва̄глум. Пēс порат рущ ма̄хум а̄ныяныл о̄с са̄сныл ва̄рсаныл. Рущит ос соссаӈ ма̄хум са̄сныл ва̄рӯм то̄ва хусапаныл аквхурипаг о̄лэ̄гыт. Амки рущиг о̄лэ̄гум, тыи ма̄гсыл на̄н пēс йис ва̄рмалянын ханищтыянум ос э̄лаль тотыянум». 

	Мо̄т ня̄врамыт кон-ференцият йӣвныл са̄всыр а̄ньщарыт яктуӈкве, а̄канит ю̄нтуӈкве, ра̄ктыл а̄ныса̄ныт ва̄руӈкве ос мо̄т щирыл ма̄щтырлаӈкве ханищтахтасыт. 

	 

	Людмила Тасманова

	 
