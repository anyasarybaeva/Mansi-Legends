
Сосса мирн нё̄тмил ва̄рнэ Советыт рӯпитан хо̄тпат округ мирколт акван-атхатыгласыт. Округ кӯщай ва̄ӈын хум Алексей Шипилов сапра̄ни ва̄рыглас. Ты ва̄рмаль кина суссылтан то̄тап хосыт мо̄т ӯсытныл ос па̄влытныл ма̄хум о̄с хӯнтлысыт. Ань ма̄хум хумус нё̄тавет, та̄н тот ты урыл потыртасыт.
Ма̄-вит ӯргалан кӯщай ва̄ӈын хум Александр Комиссаров ла̄вме щирыл, округувт сосса хо̄тпатн нё̄тнэ ма̄гыс э̄рнэ программа пирмайтым о̄лы. Ты программа рӯпитанэ̄тэ па̄сныл акв млрд арыгтем са̄вит олн са̄всыр э̄рнэ тэ̄лан холтвес.
Ань хоты э̄лумхо̄лас йис ма̄т о̄луӈкве ка̄сащи ке, тав тот кол, а̄мпар, сӯмъях ос мо̄т э̄рнэ утыт ӯнттын ма̄гыс олныл миве. Тувыл ханищтап, о̄лнэ-хӯлнэ нак, каснэ ва̄рмаль ос финно-угор мирыт аквъёт юртыӈыщ о̄лнэ̄ныл ма̄гыс ма̄хум о̄с олныл тāставет. Округувт онтолов муниципалитетыт о̄лнэ хантыт ос ма̄ньщит тамле нё̄тмилыл ва̄равет.
Ювле хультум та̄лт нёлса̄т нупыл ат хо̄тпа та̄нкина̄нылн матыр э̄рнэ ут ёвтнэ ма̄гыс олныл майвēсыт. Налыман нупыл хӯрум э̄лумхо̄ласн йис ма̄т колыт ӯнттын ма̄гыс олн майвес. Аквхуйплов во̄раян общинатын субсидия-олн ойтвес.
Ханищтахтын ма̄ныл а̄стын китхуйплов ма̄ньлат хо̄тпат ос олныл нё̄твēсыт. Хӯрум сосса хо̄тпа писаль о̄щнэ тэ̄лан ханищтавēсыт. Тувыл ос хӯрум хо̄тпа ма̄гыс пуссын аквъёт ва̄т нупыл ат са̄лы ёвтвес.
Са̄лыт уральтан тэ̄лан о̄с олн та̄ставе. Мо̄лты та̄л са̄лыт тэ̄рпиӈ уколыл тӯщтын ма̄гыс пуссын аквъёт са̄т арыгтем млн солко̄ви холтвес. Округув янытыл ка̄сыӈ та̄л ветеринарыт ниласа̄т арыгтем стойбищат уральтаӈкве ялантэ̄гыт. Электронный чипыл налыман нупыл хӯрум со̄тыра са̄лыт ва̄рвēсыт. Ты чип хосыт та̄н ловиньтым о̄ньщавет.
Тувыл мо̄лты та̄л училищатт ос университетт ханищтахтын хо̄тса̄ткем ма̄ньлат а̄гит-пыгыт олныл майвēсыт. Та̄н са̄всыр тэ̄ланыл ма̄гыс пуссын аквъёт налыман нупыл са̄т арыгтем млн солко̄ви холтвес. Ты ня̄врамыт э̄лаль ханищтахтынэ̄ныл ма̄гыс олн ойтвес. Ты коныпал сосса ня̄врамыт маснутыл ёвтавет ос мо̄т са̄всыр э̄рнэ тэ̄ла щирыл нё̄тавет.
Округувт са̄в та̄л рӯпитан ос яныг намхо̄таланыл янытлан хо̄тпат ма̄гыс о̄с олн та̄стыглаве. Ювле хультум та̄лт атса̄т арыгтем э̄лумхо̄лас янытлавес. О̄лнэ-хӯлнэ накыт э̄лаль тотнэ ма̄гыс о̄с олн майлаве. Ка̄сыӈ та̄л культура департамент па̄лыл йис о̄лупса, ща̄нь ла̄тыӈ э̄лаль тотнэ ма̄гыс ос та̄нки рӯпата ва̄рнэ ма̄хум касыл щирыл грант-олныл мивет. Округув янытыл «Тылащ пори» ос «Ӯринэ̄ква хо̄тал» соссаӈ мир ань акваг мӯйлэ̄гыт.
Общественный связь департаментыт рӯпитан кӯщаит сосса мир пēс йис ва̄рмаль, ща̄нь ла̄тыӈ э̄лаль тотнэ хо̄тпатн ань Юван Шесталов намыл пиным премия мыгыт. Мо̄лты та̄л ма̄хум ва̄т нупыл хӯрум заявка-нэ̄пак ты премия винэ ма̄гыс кēтыгласыт. Ос то̄нт «Ханты ясаӈ» нампа газетат рӯпитан мāхум майвēсыт.
Каснэ ва̄рмаль щирыл о̄с са̄в мо̄т нё̄тмил ва̄раве. Ка̄сыӈ та̄л ма̄ньха̄пыл товыгтан касыл щё̄пита̄лаве. Округ янытыл са̄всыр ма̄ныл хантыт ос ма̄ньщит касуӈкве акван-атхатыглэ̄гыт. Тыи ос мо̄т касылыт ма̄гыс олн акваг тāставе.
Ма̄н соссаӈ ма̄хманув мо̄лты та̄л порат Север, Сибирь ос Дальний Восток ма̄ янытыл о̄лнэ мирыт съезданылн Салехард ӯсн, Швеция ма̄т о̄лум са̄лыӈ ма̄хум мирхал Конгрессын ос Эстония ма̄т о̄лум финно-угор мир заседаниян ялсыт. Кӯщай хум ла̄выс, тыи ос мо̄т тэ̄лат ма̄гыс манаса̄вит олн та̄стыглаве, та̄н пуссын тэ̄лаг минэ̄гыт.
