
Лӯима̄ янытыл са̄всыр мирыт о̄лэ̄гыт. Ам Таймыр ма̄т о̄лнэ а̄ги ёт румалахтасум, тав ётэ потыртасум. Мēн потрумēн э̄лаль хансылум.
– Паща о̄лэн, наӈ на­мын маныр, хотыл наӈ ёхтасын? 
– Паща о̄лэн, ам намум София Кох, ам Дудинка ӯст самын патсум, Пота­пово па̄вылт Таймырский Долгано-Ненецкий районт о̄лсум. Па̄влум Таймыр тумпыт о̄лы, Лӯима̄ Я̄ӈкыӈ ща̄рыщ ва̄тат. Па̄вылт китса̄тныл са̄внув ма̄хум о̄лэ̄ит. Па̄вылт искола, ня̄врам ӯрнэ кол, почта ос тит ёмас яныт лāпкаг о̄лэ̄ит. Рӯпитан мā са̄в а̄тюм, яный кӯрыт па̄л­тыйлым рӯпитэ̄ит. Туи порат сака рēгыӈ а̄ти, +10, +15 градус, тэ̄лы порат -30, то̄ванакт -50 градус ēмталы. Ма̄н о̄лнэ ма̄вт тāлыӈ йūвыт талкват. Яный на̄иӈха̄пыт па̄й-пӯх­талан ма̄ Ща̄рыщ порт, Дудинка ӯст ōлы. 
– София, наӈ па̄влынт манхурип мирыт о̄лэ̄ит, хоты ла̄тӈыл потыртэ̄ит? 
– Ам ё̄рн а̄ги, та ма̄т о̄лнэ мирт халт ам сосса хо̄тпай ат ловиньтахтэ̄юм. Ты мус ам нас са̄всыр акван-атхатнэ ва̄рмалит ва̄рыгла̄лнэ порат мирыт ёт о̄лэ̄юм, сунсэ̄юм, пӯм­щалахтэ̄юм. Па̄вылт олэ̄ит: ё̄рныт, энцыт, долганыт, нганасаныт. 
Са̄внув ма̄хмыт энец­кий ла̄тӈыл потыртэ̄ит. Ам туп рущ ла̄тӈыл потыр­тэ̄им. Исколат энецкий ла̄тыӈ ханищтан факуль­татив о̄лыс, тув хотьют ка̄сащи, тав ялантаӈкв вēрмыс. Ам тув яланта­сум. Таима̄гыс ва̄йлум ты ла̄тӈыт: «локичу» – «ōс ёмас ӯлум», «дороба най» – «паща о̄лэн», «ума» – «ща̄нь», «ача» – «а̄щ»,  «дисику» – «матум ōйка » «комитада»- тыныӈ, «дюба» – «рēгыӈ» ос мо̄т ла̄тӈыт. 
– Манхурип ялпыӈ хо̄талыт наӈ па̄влынт о̄лэ̄ит? 
– Ка̄сыӈ та̄л яныгпо̄ль э̄тпост «Хейро» – «Хо̄тал» нампа ялпыӈ хо̄тал ва̄­рыглаве. Ты ялпыӈ хо̄тал ня̄врамыт ма̄гыс о̄лыйлы, та̄н ма̄йсыланыл са̄всыр касыл ва̄раве, хотьют э̄ланув са̄йрап па̄хвты,  сун ӯлтта поргащлаӈкве,  хотьют но̄х-паты - таи нэ̄пак-ло̄мтыл миве. Тувыл ты нэ̄пак-ло̄мтыл ня̄вра­мыт исум ща̄й, ня̄нь, кан­пēткат ос мо̄т тэ̄нут ёвтуӈкве вēрмēгыт. Ня̄врамыт ёт ёнгын хо̄т­пат та̄нти щир маснутыл о̄лэ̄ит.
Яныйнув ялпыӈ хо̄та­лыт о̄с о̄лылэ̄ит. Акв тамле хо̄тал ла̄ваве «Таймыр хо̄тал». То̄нт ма̄хум сценат энецкий ла̄тӈыл э̄рйит э̄ргēит ос стихыт ловинь­тэ̄ит, йӣквēит. Тувыл пус­сын Енисей-я̄н минэ̄ит, тот са̄лыӈ ма̄хум касэ̄ит, хотьют моляхнув мины, таи но̄х-паты. 
Касуӈкв туп сосса ма̄хум вēрмēгыт, хоты пēс щирыл во̄рт о̄лэ̄ит, хӯл пувим, во̄раим манос са̄лы ӯрим. Но̄х-патум хо̄тпат моторыл, я̄ӈкыт витво̄ӈха пасатан утыл ос снегоходыл мивет. Ка̄сыӈ та̄л мо̄т сāвсыр мӯйлупсат о̄лэ̄ит. Хунь каснэ вāрмаль ва̄раве, ма̄хмыт са̄всыр тэ̄нут тэ̄ӈкве вēрмēит. Ос Лӯима̄т о̄лнэ мирыт ма̄нь таквс э̄тпоста янытлан хо̄таланыл ēмталы. 
– Ань ё̄рныт та̄нки маснутыл масхатэ̄ит ман а̄ти? 
– Та̄нки маснутыт ма̄­хум масэ̄ит, хунь хотты ялпыӈ хо̄тал ēмталы. Хум хо̄тпат мольщаӈыл мас­хатэ̄ит. Мольщаӈ пуныл кӣвыр па̄лын масаве. Мольщаӈ кēнтыл ос па̄с­сал ю̄нтаве. Тав хоса – ла̄йл мус. Ма̄нь хо̄тпат воссыг ат масэ̄ит тамле маснут, матум ма̄хмыт о̄ньщēит.
– Ма̄хум хумус алыщ­лэ̄ит? 
– Тыт о̄лнэ ма̄хмыт во̄раяӈкв ялантэ̄ит, хӯл алыщлаӈкве, пил ва̄туӈкв: морах, та̄хтпил, са̄вни, выир сосый. Ма̄хмыт во̄раим ос хӯл алыщлым аквай о̄лэ̄ит.
Галина, номсэ̄юм, китыг­лахтын ла̄тӈанын ювле пӯмащ ла̄всум. А̄нумн ёмас па̄влум урыл потыр­таӈк о̄лас.
– София, наӈын яныг пӯмащипа ла̄тыӈ ла̄вēюм. Потрын сака пӯмащ. Ма̄н ма̄ньщи хо̄тпанув акв­топ наӈ яныгман па̄влын ялсыт, па̄влын ка̄сала­саныл. Пуста̄гыл о̄лэн, ёмас ханищтахтэн. 
Галина ДУНАЕВА, лӯсум ма̄ньщи а̄ги
 
