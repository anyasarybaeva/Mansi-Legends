
Ювле хультум э̄тпос ва̄т нупыл атыт хо̄талэ̄т  Россия янытыл культура тармыл рӯпитан ма̄хум янытлавет. Ты ялпыӈ хо̄тал ва̄рнэ ма̄гыс 2007 та̄л па̄сыл Президентув  хӯлтыглан-нэ̄пак хансыс. 
Ань сосса ма̄хманув халт са̄в хо̄тпа э̄ргын-йӣквнэ ма̄т о̄с рӯпитэ̄­гыт, са̄в мирн ка̄с то­тэ̄гыт. Ам акв нэ̄ урыл на̄нан потыртаӈкве ань таӈхēгум. Тыи Людмила Александровна Торо­хова (Прасина), тав Октябрьский район Лӯи Ня̄рихумит па̄вылт о̄лы. 
Тав клуб кӯщаиг тот рӯпиты. Нэ̄ хосат та̄­гыл ма̄ньщи ос ханты ма̄хум пēс наканыл но̄х-во̄рмалтыянэ ос э̄лаль тотыянэ. Такви са̄ӈквылтаӈкве ханищ­тахтас. Тав ла̄выс, ты тэ̄латэ ма̄гыс Дмитрий Георгеевич Агеевн ос «Са̄лы лё̄ӈх» театрын ялантан ня̄вра­мытн пӯмащипа ла̄тыӈ ла̄вуӈ­кве таӈхи. 
Та̄н о̄влэ̄т хо̄т-а̄ти ха­нищтапыт ва̄рыгласыт ос тувыл видео хосыт са̄всыр са̄ӈквылтан та̄­ныт суссылтасыт. Тох э̄лаль ханищтахтаме юи-па̄лт, Людмила Торохова такви ос мо̄т хо̄тпат ха­нищтаӈкве патсанэ.
Па̄вылт ялпыӈ хо̄та­лыт о̄лнэ̄ныл порат са̄ӈк­вылтапыл акваг са̄ӈк­вылты ос сосса ма̄хум э̄ргыт э̄рги, ня̄врамыт йӣквēгыт. Тувыл та̄нки рӯпата коланылт акв нэ̄ нё̄тнэ супыт ю̄нты, матыр э̄рнэ маснут пуссын о̄ньщēгыт. 
Та̄л сыс клубт са̄в­сыр ялпыӈ хо̄талыт, ка­сылыт щё̄питэ̄гыт. Лӯи Ня̄рихумит па̄вылт ос ты ляпат ма̄нь па̄вылт о̄лнэ ма̄хум пуссын ты колн  атхатыглэ̄гыт ос аквъёт ка̄с ва̄рēгыт, ӯщлахтэ̄гыт. 
Людмила Торохова то̄ванакт такви о̄с финно-угор ма̄хманув палт яланты. Тот пēс наканув урыл потырты, сыресыр та̄ныт са̄ӈк­вылты ос мо̄т мирыт пӯмщалыянэ.
Ты та̄лт клуб коланылт акв касыл ва̄рыгласыт. Та̄н «Уха на Оби» проект щё̄питасыт ос та̄нки па̄вланылт ка̄сыӈ туи ва̄руӈкве номсэ̄гыт. Тув са̄в ма̄ныл ма̄хум мӯйлуӈкве во̄вияныл. Та̄нанылн атыӈ хӯл исмит тот па̄йтуӈкве э̄ри. Ты халт мӯй ма̄хум вос йӣквēгыт, э̄ргēгыт, ощхуль ва̄рēгыт. 
Ты проектаныл  щирыл Людмила Торо­хова округув янытыл па̄влыӈ клубыт халт «Дом культуры. Новый формат» нампа касылт о̄выл места вис. Ос диплом-нэ̄паке винэ ма̄гыс Москва ӯсн ялуӈкв номсы. 
Ма̄ньполь э̄тпос атыт хо̄талэ̄т Людмила Александровна самын патум хо̄талэ о̄лыс, тав 50 та̄лэ то̄влыс. Ма̄н таве янытлылӯв, пус та̄гыл э̄лаль вос о̄лы, такви ёмас номтанэ тэ̄лаг вос ēмтэ̄гыт. То̄рум ёт, О̄тыр ёт! 
Тамара МЕРОВА
