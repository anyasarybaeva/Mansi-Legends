

	Округувт о̄лнэ мир пенсияныл ловиньтан колт ля̄ххал тотнэ хо̄тпат акван-атыглавēсыт. Тот кӯщаиг о̄лнэ нэ̄ Татьяна Зайцева  2015 та̄л па̄сныл пенсия-олныт йильпииг ловиньтан ва̄рмаль урыл потыртас.


		Ань ка̄сыӈ хо̄тпан ва̄ӈкве э̄ри: тав пуссын сэ̄лнэ олнанэ рӯпитан ма̄тэ̄т нэ̄пакн хансым вос о̄лэ̄гыт. Тыгыл «страховой» олныт са̄внув виӈкве вēрмаве, та̄н пенсия ма̄гыс ловиньтавет. Ма̄хум хот-тӯйтум олнаныл паттыиг ётыл пенсияныл мощщаг ловиньтавет. 

		Манса̄вит та̄л на̄н страховой олныт ойтэгы̄н – та та̄ланыл ма̄гыс пенсиян но̄х-яныгми. Ань нэ̄ хо̄тпат 55 та̄ланыл то̄влум порат, хум хо̄тпат 60 та̄ланылт то̄влум порат пенсиян минуӈкве ат ке ка̄сащēгыт ос э̄лаль рӯпитаӈкве патэ̄гыт ке – та̄н пенсияныл «премиальный коэффициент» щирыл э̄лаль тах  са̄вми.

		1967 та̄лт  самын патум хо̄тпат ос тыгыл ма̄ньнувēг о̄лнэ ка̄сыӈ хо̄тпа такви вос пēрии – тав туп «страховой» олныт акван-атыянэ манос «накопительный»  олныт атуӈкве паты. 

		Ань ма̄хум йильпи щирыл атнэ пенсияныл «баллыг» ловиньтавет. Ка̄сыӈ э̄лумхо̄лас та̄л сыс  лов балл мус олн миӈкве вēрми. Ты ма̄гыс тавēн та̄л сыс 624 со̄тыра солко̄ви сэ̄луӈкве э̄ри. Хунь пуссын акван-ловиньтым 30 балл акван-аты, то̄нт тав матумпа̄лаг ēмтнэ порат пенсиял (пенсия по старости – рущ щирыл) ойтуӈкве патаве. 

		Матыр урыл на̄н китыглахтуӈкве таӈхегы̄н ке – на̄нки Пенсионный фонд ищхӣпыӈ ло̄псэ̄т матыр-а̄ти хо̄нтуӈкве вēрмегы̄н. Тот пенсиян атнэ олныт «баллыг» ловиньтан ханищтап о̄лы.                                                           

		 Тамара Мерова  

		 

 
