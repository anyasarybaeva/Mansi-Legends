
Ты та̄л во̄ртур э̄тпост Ха̄льӯс районт о̄лнэ «Вогулка» нампа ма̄-вит ӯргалан заказник 30 та̄лэ то̄влыс. Кӯщаиг тот Игорь Первов рӯпиты, ты э̄лы-па̄лт 2011 та̄л мус тав а̄тятэ Александр Первов пуӈктотыс. 
Манса̄вит э̄лумхо̄лас ань тот рӯпитэ̄гыт, ман­хурип во̄руит та ма̄т о̄лэ̄гыт ос са̄в мо̄т тэ̄лат урыл Игорь Александро­вич ма̄ньщи газетав ма̄г­сыл потыртас. 
– Ма̄-вит ос тыт о̄лнэ во̄руит ӯргалаӈкве – тыи щар ма̄к яныг рӯпатав. «Вогулка» нампа ма̄ 1993 та̄лныл во̄ртур э̄тпос 9 хо̄талныл рӯпитаӈкве о̄вылтахтас. 2002 та̄лт «Объединённая дирек­ция особо охраняемых природных территорий» нупыл хасвес. Ань «Во­гулка», «Унторский», «Сорумский», «Сургут­ский, «Берёзовский» ос округ янытыл о̄лнэ са̄в мо̄т ӯргалан ма̄т тув ловиньтавет. 
Учёный хо̄тпат ма̄-витув ханищтаӈкве акваг тыг ёхталэ̄гыт. Ма̄н ётув Нижневартовск, Сургут, Тюмень ӯс университе­тыт рӯпитэ̄гыт, о̄с ма̄-витув, тыт о̄лнэ во̄руит ха­нищ­тэ̄гыт, ты урыл потрыт хансэ̄гыт, нэ̄па­кыт та̄ратэ̄гыт. 
Заказникыт ма̄н хо̄т э̄лумхо̄лас рӯпитэ̄в. Инс­пектор-хо̄тпаг кит са̄т во̄рт о̄лэ̄г, тувыл мо̄т кит хо̄тпаг ма̄-вит ӯргалаӈкве минэ̄г, тох пēнтхатым рӯ­питэ̄гыт. Ма̄хум тыт ул вос во̄раясыт, хӯл ул вос алыщласыт, полицият, Ростехнадзорыт рӯпитан хо̄тпат ма̄н инспектора­нув ёт тот о̄с яласэ̄гыт, ӯргалан ма̄в уральтэ̄гыт.  
Ха̄льӯсныл заказник мус 35 вēрыста, туи ха̄­пыл тув минэ̄в. О̄влэ̄т во̄руит, товлыӈӯит щар ат на̄ӈкēгыт, заказник мус туп ёхтэ̄в, та̄ра та ка̄салэ̄в – тыт со̄руп на̄лми ва̄тан ёхталас, тот товлыӈӯит пити ва̄рсыт, та ма̄т со̄­выр ха̄йтыс. Инспекторыт яныг рӯпата ва̄рēгыт, таи­ма̄гсыл во̄руит акваг ты ма̄т са̄вмēгыт. Тувыл то̄ва ма̄хум щар ат торгам­тэ̄гыт, во̄раяӈкве тыг во­ра­тэ̄гыт, то̄ват тай ля̄в­тэ̄­гыт, а̄латы алхатэ̄гыт. 
– Манхурип во̄руит, товлыӈӯит  «Вогулкат» ань о̄лэ̄гыт?
– Ты ма̄т ю̄своит о̄лэ̄­гыт, рущ ла̄тӈыл «орлан белохвост» ла̄вавет. Ты товлыӈӯит «Выгыр нэ̄­пакн» хансым о̄лэ̄гыт. Та̄наныл акваг ӯргалыя­нув, хоты ма̄т пити ва̄р­сыт, ман­са̄вит мӯӈи тув пинсыт, пуссын нэ̄пакын хансэ̄в. Тӯяг лунтыт тыг ёхталэ̄гыт, рущ щирыл «гусь гуменник» ла̄вавет. Ты тов­лыӈӯй ань о̄с сака мощща. 
Са̄лыт акваг ловинь­тыянӯв, та̄н о̄с «Выгыр нэ̄пакн» хасвēсыт. Мо̄лты та̄л Ямал ма̄ныл 700 арыг­кем са̄лыт тыг ёхталасыт. То̄нт Ямалт сака са̄в тӯйт патыс, тувыл ма̄лтыпыг ēмтыс ос раквыс. Ётыл илтторыг ащирмаг ēмтыс, тох яныг по̄ль ва̄рыс. Са̄­лыт тэ̄п хилуӈкве ат вēр­мысыт, тыг ёхтысыт. Тыт са̄лы тэ̄пыӈ ма̄ мощща, та̄н йӣвыт нюсыт пуссын юв-тэ̄саныл. Ма̄лтыпыг ēмтыс, ювле минасыт, та па̄сныл воссыг ат ёхталасыт. 
«Вогулка» ма̄т са̄лыт кит пӯӈ аня акваг о̄лэ̄г. Тыт о̄лнэ са̄лыянув ма̄н тай ёмащакв ва̄ганӯв. Тӯлмахыт та̄н по̄ханылт акваг о̄лэ̄гыт, то̄ва порат о̄с ва̄щиньтыянӯв. Со̄рпыт тыт ха̄йтыгтэ̄гыт, а̄ӈквыт ӯнттэ̄гыт ос ня̄паныл ёт тыт о̄лэ̄гыт. Ты янгӯит солвал сака нёлантэ̄гыт, ма̄н солвал хурат па̄ртныл та̄н ма̄г­сыланыл ва̄рēв.
Нёхсыт, норкат, со̄врыт ловиньтыянув, юи-о̄выл та̄лыт со̄врыт мощ са̄в­мысыт. Лов та̄л сыс щар ат ващиньтасанӯв, ты та̄л ущта ка̄саласанӯв. Акв та̄л ты ма̄т о̄лнэ со̄в­рыт туляремия а̄гмыл ēмтсыт, щар пуссын ӯс­сыт. Тамле а̄гмыл ма̄ порсыт, со̄врыт, норкат, онта̄трат ха̄х­туӈ­кве вēр­мавет. Онта̄тра ты мус сака мощща. 
Во̄рто̄лнут акв порат о̄с сака са̄в о̄лыс. Кит та̄л ювле хультум порат са̄в во̄рто̄лнутыт тэ̄та̄л ӯссыт. Ань мощща кос, тувыл, тӯяг тыт со̄рпыт, са̄лыт, а̄ӈквыт ня̄пыӈ та̄­гыл сака ня̄влалыяныл, порслыяныл.  
Тӯяг ма̄н ӯми пēнтсыл ва̄рум хусапанув хот-сакватыяныл. Тув пиным мӯӈит юв ва̄тыяныл, тов­лыӈӯит ма̄гсыл ва̄рум хусапанув карс йӣвын ва̄риянув, та̄н но̄х-ха̄ӈ­хē­гыт, мӯнит ёл-паттыяныл. Тыщир лю̄ль ва̄рēгыт.
Ма̄н ты дуплянкат ак­ваг уральтыянув, тов­лыӈӯит манса̄вит мӯӈи пинсыт, ловиньтыянӯв. Акв порат пӯмащ о̄лыс, нёхс тув о̄лмыгтас. Тох тай ты ӯит сосыг ва̄тат, ёл-патум йӣвыт халт во̄ӈха хилэ̄гыт. 
Ха̄йнут акв та̄лт о̄с са̄в о̄лыс, тувыл илтто­рыг хотталь пуссын мины­г­ласыт. То̄ва порат та̄ра миннэ ха̄йтнутыт ва̄щинь­тыянӯв, тох та̄н тыт ат о̄лэ̄гыт. Ты та̄л мансын са̄в о̄лыс, тох са̄в товлыӈӯит ат та̄л сыс ēмталы. Та̄н о̄с Ямалныл тыг ёхталэ̄гыт.
– Ань заказникыт хо̄т хо̄тпа рӯпитэ̄гыт, та̄н ха­ланылт ма̄ньлат ма̄хум о̄лэ̄гыт?
– Рӯпитан хо̄тпанум пенсиян патхатнэ та̄л янытыг пуссын ты ēмтэ̄­гыт. Ма̄н э̄рнэ рӯпата ва̄рēв, тувыл ма̄хум тыт рӯпитаӈкве щар ат ка̄са­щēгыт. Инспектор-хо̄тпат са̄в нэ̄пакыт хансэ̄гыт. Ань та̄н протокол-нэ̄пак хансуӈкве ла̄вавет, тыи­ма̄гсыл са̄всыр са̄кконыт ва̄ӈкве о̄с э̄ри. Во̄рт акваг яласаӈкве, во̄руит ловинь­таӈкве, рӯпата сака са̄в, олныл мощщал ойта­вēв, ка̄сащан хо̄тпа ань таи­ма̄г­сыл щар а̄тим. Кӯщаитн ты урыл акваг кос по­тыртэ̄в, та̄н ты та̄рвитыӈ ва̄рмаль ёмащакв ва̄ганыл, тувыл олнанув но̄х ат нё̄тавет.  
– Ха̄пыт, моторха̄п, ма̄шинат, «Бураныт» ос мо̄т э̄рнэ утыт пуссын о̄ньщēгыт?
– Э̄рнэ техника пуссын кос о̄ньщēв. Тувыл ма̄х­манув акваг во̄рт яласэ̄­гыт, мотор, «Бураныт» о̄с пēсыг ēмтэ̄гыт, ва̄тихал саквалэ̄гыт. Акв порат кӯщаянув ма̄-во̄й но̄х-винэ компаният ёт акв программа щирыл рӯпи­тасыт. То̄нт ма̄н лильпи техникал майлавесӯв, ань нэ̄матырыл воссыг ат та̄ставēв. Во̄раян, хӯл алыщлан хо̄тпат са̄всыр тыныӈ техника ёвтэ̄гыт, тыг во̄раяӈкве ке ёхтэ̄гыт, ма̄н пēс «Бураныл» юил ат ёхтыянӯв. Та̄н ань са̄в­сыр пēлп снегоходыл яла­сэ̄гыт, ма̄н тамле утыт ёв­туӈкве олн ат о̄ньщēв. 
– Ма̄-вит ӯргалан ма̄ тыт овтнэ Вогулка я̄ на­мыл пинвес?
– Со̄ль, заказникт Вогулка я̄ овты, ӯргалан ма̄в о̄с тох намаявес. Я̄ я̄ӈкылманыл овты, витэ па̄ӈкыӈ. Ос я̄ сака мил а̄ти, на̄иӈха̄пыт ат яласэ̄гыт. Таквсы витэ щар ма̄ниг ēмты, то̄нт инспектор-хо̄тпанув Ха̄льӯсныл рӯ­питан колув мус 8 щё̄с ос тыил са̄внув минэ̄гыт, то̄ва ма̄т ха̄паныл нас хартыяныл, тув мус я̄ то̄самыг ēмты. 
– Пēс порат ты ма̄т сосса ма̄хум о̄лсыт? 
– Сосса ма̄хум тыт о̄лсыт, та̄н па̄вланыл хōт ӯнлысыт, ма̄н ёмащакв ва̄глув. Та̄н ялпыӈ ма̄на­ныл о̄с ӯргалыянӯв. Пēс порат тыт пēс Тутлейм па̄выл ӯнлыс. Колхозыт ва̄рнэ порат са̄в ма̄нь па̄вылквет о̄лнэ мирыт Ха̄льӯсн ос мо̄т па̄влытн ва̄нтлуптавēсыт. «Вогулка» рӯпитаӈкве хунь о̄выл­тахтас, тыт акв щēмья во̄раим, хӯл алыщлым туп о̄лыс. Та̄н палтаныл нэ̄мхотьют ат новхатас. Ётыл 2014 та̄лт заказник нэ̄паканув мо̄т щирыл хасвēсыт, та па̄сныл тыт во̄раяӈкве, хӯл алыщлаӈ­кве, пил ва̄туӈкве, ла̄хсыт атуӈкве ат ро̄ви. Та порат та щēмья а̄тимыг ēмтыс. 
Ха̄льӯсн ос мо̄т ма̄н ва̄нтлам сосса ма̄хум ял­пыӈ ма̄наныл ат ёрувлы­яныл. Акв та̄л та̄н пуссын акван-атхатыгласыт, ма̄н та̄наныл тув тотыгласанӯв. Ты ва̄рмаль урыл учёный нэ̄ Любовь Васильевна Кашлатова са̄внув ва̄г, тав ма̄хманэ тув ялуӈкве атыгласанэ. Ань сосса ма̄хмыт ялпыӈ ма̄нанылн пӯрлахтуӈкве ялуӈкве ке ка̄сащēгыт, ма̄н тув тотыглаӈкве вēрмиянӯв. 
Ам Игорь Александро­вич потре ма̄гсыл яныг пӯмащипа ла̄вēгум. Тав а̄тятэ ёт ма̄-вит ӯргалым ма̄нь та̄гыл яласас. Ос хунь яныгмас «Вогулка» заказникт такви рӯпи­таӈкве патыс, ань а̄тятэ ва̄рум рӯпататэ э̄лаль тотытэ. 
Людмила ТЕТКИНА
