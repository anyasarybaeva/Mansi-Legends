
Ха̄льӯс район Мēӈквъя па̄вылныл о̄лум ма̄ньщи хум Александр Васильевич Алгадьев 1942 та̄л ва̄т са̄грапнал э̄тпос 29 хо̄талэ̄т Ленинградский областит хо̄нтлым порславес.
Щēмьянылт Александр щар яныг пыгыг о̄лыс. Тав ща̄няге-а̄щаге Василий Алексеевич ос Анна Андреевна Алгадьевыг ат ня̄врам о̄щсы̄г. А̄тятэ 1940 та̄лт а̄тимыг ēмтыс. То̄нт Александр 23 та̄лэ то̄влыс, а̄пщияге Илья ос Владимир иӈ ма̄ниг о̄лсы̄г. Анна Андреевна 1950 та̄лт а̄тимыг ēмтыс, пыгыг увщитэ̄н Прасковья 
Васильевна  Алгадьеван  янмалтавесы̄г. 
 
Илья ос Владимир Алгадьевыг ня̄враманэ̄н ань Ха̄льӯс район Хулюмсӯнт па̄вылт о̄лэ̄гыт. Та̄н акияныл Александр Васильевич хоты ма̄т ёл-щё̄питавес, са̄в та̄л аты ва̄саныл. Ты та̄л Илья Васильевич яныг а̄гитэ Анна Назаренко (Алгадьева) ищхӣпыӈ ут щирыл кисхатуӈкве патыс, ос тав ёл-щё̄питым ма̄тэ хо̄нтыстэ. Ты урыл Анна таи потыртас:
— Аким урыл потыр ам интернетыт «Мемориал» нампа ло̄псыт хо̄нтыслум. Тувыл о̄парищ наме «Алгатьев» хасвес. Пēс нэ̄пакт тох хансыма: «Рядовой-стрелок — Алгатьев Александр Васильевич, о̄лнэ ма̄тэ: «Омский область Берёзовский район, Нахсемвольский с/с, Хатумвольский колхоз». Тав 125 ЗСП нампа ротат хо̄нтлас. 1942 та̄лт ва̄т са̄грапнал э̄тпос 29 хо̄талэ̄т пӯльницат а̄тимыг емтыс. Ленинградский областит Тихвин ӯст ёл-щё̄питавес». 

Ты пēс нэ̄пак щирыл похоронка ам а̄тямн, Илья Васильевич Алгадьевын, кēтвес. Ос аквты ло̄псыт хури ка̄саласлум, тот а̄хвтас тармыл аким наме хансым о̄лыс. Нэ̄пак ёмащакв сунсыгламум ос ловиньтамум юи-палт та̄ра торгамтаслум, тав ёл-щё̄питым ма̄тэ та хо̄нтыслум. Ты юи-па̄лт та ӯсн ялуӈкве щё̄питахтасум. Аким ёл-щё̄питым ма̄тэ рущ ла̄тӈыл «Братское кладбище» намаим о̄лы. 
Яныг хо̄нтлан нак порат тот кит со̄тыра 742 хо̄нтлам сāлтатыт ёл-щё̄питавēсыт». 
Яныгпо̄ль э̄тпос 24-25 хо̄талыгт Анна Ильинична Назаренко ос Татьяна Владимировна Куприянова (Алгадьева) Тихвин ӯсн ялсы̄г. Тэ̄нки о̄лнэ па̄влэ̄ныл ма̄ло̄мт ёт-тотсы̄г ос акитэ̄н ёл-щё̄питым ма̄ по̄хыт тув ла̄кква-расалтастэ̄н. 
Хулюмсӯнтыт па̄вылкан котильт пāнт а̄хвтас тӯщтым о̄лы, яныг хо̄нтыт по̄рслым ма̄хмыт наманыл тув хасвēсыт. Алгадьев Александр Васильевич ос Алгадьев Пётр Никитич намагēн о̄с тот хансым о̄лэ̄г. Па̄влыӈ мир ка̄сыӈ тӯя Победа 
хо̄тал кастыл та а̄хвтас по̄хат акван-ат-хатыглэ̄гыт ос нё̄тнэ лӯптат тув пинэ̄гыт.  Алгадьевыт рӯт ма̄хум та̄нки акияныл ка̄стуӈкве тув о̄с акваг ялантэ̄гыт. 
  
