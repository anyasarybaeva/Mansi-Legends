

	Марина Ивановна Тасманова о̄йкатэ Сергей Петрович Самбиндалов ёт Ха̄льӯс район  Ня̄хщамво̄ль па̄вылт о̄лэ̄г. Щēмья субсидиял майвес, ты олныл йильпи кол ӯнттуӈкве о̄вылтахтасыт.  Мария Ивановна кол ӯнттын ва̄рмале урыл ма̄ньщи газета ма̄гсыл тох потыртас. 


		– Мēн 2007 та̄лт очередин хасхатсумēн, ос соссаӈ ма̄хум ма̄гсыл рӯпитан программа па̄лныл олн ӯруӈкве патсумēн. Ань очередин хасхатнэ хо̄тпат та̄нки нэ̄паканыл Ипотечный агентстван пищмал кēтыяныл. Ма̄нь па̄влытт о̄лнэ ма̄хумн Ха̄льӯсн ялантаӈкве воссыг ат э̄ри.  Ам са̄всыр э̄рнэ нэ̄пакыт акван хунь атсанум, заявление-нэ̄пак хансуӈкве Ха̄льӯсн ялсум. То̄нт акваг тыгле-тувле ялантым са̄в олн холтсум. 

		2013 та̄л ва̄т са̄грапнал э̄тпост Ха̄льӯсныл Ипотечный агентстваныл пищма ёхтыс. Тот хансым о̄лыс, очередьмēн кос ёхтыс, тувыл  о̄йкамēнтыл кол о̄ньщимēн, тыи ма̄гсыл мощща субсидия-олныл мивемēн. То̄нт ам  заявление-нэ̄пак хассум ос ты олн виӈкве ат патсум. Колмēн хосат пēсыг ēмтыс, са̄всыр нэ̄пакыт акван-атсанум, о̄лнэ колмēн пēсыг вос хансаве. Нэ̄пакыт пуссын э̄рнэ щирыл хунь ва̄рсанум, о̄йкамēнтыл сас субсидия-олн ма̄гсыл хасвесамēн.   

		Мо̄лты та̄л во̄ртур э̄тпос о̄ста пищмал ёхтувесмēн, тот хансым о̄лыс, субсидия-олныл мивемēн, о̄лнэ кол ёвтуӈкве манос ӯнттуӈкве вēрмимēн.  О̄влэ̄т а̄гиягмēн ма̄гсыл Хулюмсӯнт па̄вылт манос яныг ӯст кол ёвтуӈкве тахсумēн. Тувыл туп мēн о̄йкамēнтыл субсидия-олныл майвесмēн. Ты олныл мо̄т ма̄т о̄лнэ кол ёвтуӈкве ат то̄влавемēн. Мēн сас рӯпитымēн, тувыл ипотека-олныл ат мивемēн, мощща  олн сэ̄лымēн. Тыи ма̄гсыл номсахтуӈкве воссыг ат патсумēн ос Ня̄хщамво̄ль па̄вылт о̄лнэ кол ӯнттуӈкве патсумēн. 

		О̄влэ̄т субсидия-олн акв-ло̄мтэ майвес. Олныл мēн норыт, партыт ос мо̄т э̄рнэ утыт ёвтсанмēн. Ты  юи-па̄лт ам смета-нэ̄пак хассум. Хоты ма̄т норыт, партыт ёвтсумēн ос манаса̄вит олн тув холтсумēн, пуссын тув хассанум ос са̄всыр чек-нэ̄пакыт тув пинсанум. Ты нэ̄пакыт Ипотечный агентстван кēтсанум. Ты юи-па̄лт субсидия-олн  китыт ло̄мтэ  та кēтвес. 

		Норыт, партыт ос мо̄т э̄рнэ утыт яныг ӯст мēнки ёвтуӈкве тахсумēн. Номсысмēн, колмēн мощ тынта̄лнув ēмты, тувыл ӯсн ялантаӈкве олн о̄с э̄ри. Тыи ма̄гсыл Ня̄хщамво̄ль па̄вылт рӯпитан коммерсант палт ёвтхатсумēн. 

		О̄йкамēнтыл хосат та̄гыл ты олн ма̄гсыл хасхатсамēн. То̄нт а̄гиягмēн иӈ ма̄ниг о̄лсы̄г. То̄нт тай яныг кол капай ӯнттуӈкве кусыласмēн. А̄гиягмēн яныгмасы̄г, ань тай мēнамēн яныг кол воссыг ат э̄ри. 

		Ипотечный агентстват рӯпитан хо̄тпат  ла̄вēгыт, йильпи колмēн акв та̄л ос хо̄т э̄тпос сыс вос а̄стлылмēн. Ос кол нэ̄паканэ пуссын мӯсхалыг атуӈкве ос та̄н палтыланыл кēтуӈкв э̄ри. Тох уральтавēв, та̄стым олн мо̄т тэ̄ла нупыл ул вос холтыянмēн. 

		 

		Марина Ивановна кол ӯнттын ма̄тэ ос нэ̄паканэ пуссын ёмащакв щё̄питасанэ, тамле нэ̄пакыт ат ке о̄ньщас, субсидия-олныл ат майвес.  Ма̄ньщи нэ̄ ла̄выс, ты нэ̄пакыт ва̄руӈкве Ха̄льӯсн ва̄тихал ялантас, тув о̄с са̄в олн холтыс. Ань нэ̄ ща̄гтым о̄лы, нэ̄паканэ э̄рнэ щирыл ва̄рсанэ, субсидия-олныл майвес, ань  йильпи колэ туп а̄стлуӈкве э̄ри. Тав ла̄выс, та̄стым олныл Ня̄хщамво̄ль па̄вылт йильпи кол ӯнттуӈкве ань то̄влавēг.  

		Людмила Теткина


	 
