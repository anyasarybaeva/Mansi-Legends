
Ханты-Мансийск ӯст о̄лнэ а̄ги Анастасия Лонгортова 10 класс а̄стлас. Я̄ӈк на̄тнэ э̄тпос 16 хо̄талэ̄т тав «Гимназический весна» нампа  конференцият стихыт ос потрыт хаснэ ма̄ньщи, ханты ос ё̄рн хо̄тпат урыл потыртас. 
Такви потре «Попу­ляризация творчества поэтов и писателей Ханты-Мансийского округа-Югры» намаястэ. Ты кон­ференцият тав но̄х-патыс ос хӯрмит места вис.
Ма̄ньщи а̄ги акв ёмас номт о̄ньщи, ты урыл тав ла̄выс: «Нэ̄пак хаснэ сосса ма̄хманув наманыл ос пот­раныл, стиханыл са̄внув мир вос ва̄ганыл, Ханты-Мансийск ӯст «То̄рум Маа» нампа музейт манос Анна Конькова ӯсхулыт хосыт та̄н хурияныл ва̄руӈкве э̄ри ос «Аллея поэтов и писателей коренных ма­лочисленных народов Югры» намаяӈкве. Ма̄хум Анна Конькова ӯсхулыт ё̄мыгтым манос музейн ёхтын порат ты хурит ка̄­салым, поэтыт, писателит урыл ловиньтаӈкве тот вēрмēгыт. 

Ётыл о̄с акв ёмас ва̄р­маль ва̄руӈкве ро̄внӯв, э̄лумхо̄лас такви телефонэ нэ̄пак хаснэ хо̄тпа хури­тэ нупыл ке такталытэ ос QR-код щирыл та̄ра ищхӣпыӈ ма̄т тав урēтыл ла̄тыӈ хо̄нтнӯв. Хоты па̄вылт самын патыс, хот ханищтахтас, манхурип нэ̄пак та̄ратас, хансум потранэ, стиханэ о̄с тот ло­виньтаӈкве ро̄внӯв». 
Анастасия ты потыр щё̄питанэ̄тэ порат, ӯст о̄лнэ сосса ма̄хум, шко­лан ялантан а̄гит-пы­гыт ёт хо̄нтхатыглас ос нэ̄пак хаснэ хо̄тпат урыл китыгласанэ. Ханты-Ман­сийск ӯст о̄лнэ сосса ма̄­хум Еремей Айпин, Юван Шесталов, Мария Волдина, Светлана Динисламова ос Мария Двинянинова ва̄ганыл. Та̄н халанылт щар пуссын Еремей Айпин наме ла̄всаныл, тав мирн ва̄нэ, намыӈ-суиӈ хо̄тпаг о̄лы. 
Ма̄ньщи а̄ги сосса ма̄­хум о̄с китыгласанэ, хоты нэ̄пак та̄н ловиньтасыт. Са̄в э̄лумхо̄лас Еремей Айпин хансум потре «Бо­жья Матерь в кровавых снегах» ла̄всыт. Тав ты яныг потре Касум я̄ хосыт  о̄лум хо̄нт урыл хансыс, ты нэ̄паке щирыл «Сага о хантах. Красный лёд» ки­на по̄слувес. 

Анастасия нэ̄пак хас­нэ сосса ма̄хум урыл ня̄в­рамыт о̄с китыгласанэ. Са̄в а̄гит, пыгыт Анна Конькова урыл ва̄гыт, та̄н халанылт то̄ват «Сказки бабушки Аннэ» нэ̄пак ловиньтасыт. Гимназия по̄хат о̄лнэ акв ӯсхулы Анна Конькова намыл майвес, таима̄гсыл са̄в ня̄врамыт тав наме ла̄всыт. 
Нэ̄пак хаснэ ханты о̄йка Еремей Ай­пин ёт Анастасия Лонгортова о̄с хо̄нтхатыглас, са̄всыр ва̄рмалит урыл таве ки­тыгластэ ос такви номтанэ урыл тавēн по­тыртас. 
Еремей Данилович ла̄выс: «Тамле ма̄ Ханты-Мансийск ӯст ке ва̄раве, сака ёмас паты, э̄лумхо̄лас нэ̄пакыт ке ловиньты, тав со̄тыӈыг, щуниӈыг ēмты. Юван Шесталов са̄в нэ̄паканэ ма̄ньщи ла̄тӈыл хассанэ, тох ща̄нь ла̄тӈе э̄лаль тотыстэ. Андрей Тарханов рущ ла̄тӈыл о̄лум ма̄тэ урыл са̄в стихыт хансыс. Тав нэ̄паканэ ло­виньтым, хо̄тпат ты ма̄ э̄руптаӈкве ос янытлаӈкве патэ̄гыт».
Ты потыр хансуӈкве Анастасиян ня̄врамыт ха­нищтан нэ̄ Елена Игорев­на Перепелюк нё̄тыс. Ма̄нь­щи а̄ги таквсы порат мо̄т конференциян во̄ва­ве, то̄нт Ханты-Мансийск ӯст са̄всыр школатн но̄х-патум ня̄врамыт та̄нки хансум потраныл тот тах ловиньтыяныл. 
Людмила Теткина
