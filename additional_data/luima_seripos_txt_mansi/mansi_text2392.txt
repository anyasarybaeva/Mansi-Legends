

	Ма̄нь таквс э̄тпос налыман нупыл о̄выл щислат Людмила Рудольфовна Мерова 50 та̄лэ то̄влыс. Тав юи-о̄выл лов та̄лкем Ханты-Мансийск ӯст о̄лы ос «Светлана» нампа колт ма̄нь лēккарыг рӯпиты. Та колт рӯпитан ма̄хум матумпа̄ла хо̄тпатн нё̄тэ̄гыт. Людмила та̄н палтаныл юв яланты, давленияныл уральты, укол тӯщты манос э̄рнэ тэ̄рпил тотыянэ. Ты пусмалтан ва̄рмалянэ коныпал тав «НЕО-Клиника» нампа мир пусмалтан колн рӯпитаӈкве во̄ввес. Ӯст о̄лнэ ма̄хум тув олн ойтэ̄гыт ос тот пусмалтахтэ̄гыт.  Людмила а̄лпыл анализыт ма̄гыс кēлп выг.

	Тав Саранпа̄выл школа а̄стламе юи-па̄лт Тюмень ӯст медицинский училищат ханищтахтас ос та юи-па̄лт областной пӯльницат ва̄т нупыл кит та̄л рӯпитас. Ма̄хум ла̄внэ̄ныл щирыл, тав ёмас лēккар, ка̄тагēт кӯпнит, укол ёмас а̄гмта̄л тӯщты. Людмила Рудольфовна кит а̄ги янмалтас, ань кит апыг о̄ньщи. Ма̄н, газетат рӯпитан хо̄тпат, таве 50 та̄лэ̄тыл янытлылӯв. Рӯтанэ̄н тав о̄с яныг паща  ос сымыӈ ла̄тӈыл кēтаве. Са̄в та̄л пуста̄гыл вос о̄лы, рӯт ос юрт ма̄хманэ̄н вос э̄руптаве, На̄й-О̄тыранэ̄н вос ӯргалаве. 

	Тамара Саквъяныл

	 
