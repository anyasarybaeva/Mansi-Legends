
Ань ты йист сыреса̄т пилыщмал ма̄хум пилуптавет, хотты колн марлавет, са̄в мир аквторыг порыславет. Рущ щирыл «терроризм» ла̄ваве. Ма̄н, ля̄ххал хаснэ ос потыртан хо̄тпат, акв хо̄тал мирколн акван-атыглавесӯв ос хумус ты урыл хансуӈкве,  полиция хо̄тпатын ос мир ӯргалан кӯщаитын ханищтавесӯв.

	Округ губернаторув аппаратыт рӯпитан кӯщай ва̄ӈын хум Максим Киселев ла̄выс: «Ля̄ххал хаснэ ма̄хум э̄рēгыт ханищтаӈкве, на̄н вос ва̄глын, хумус мирн ты урыл потыртаӈкве. То̄ва порат нас хотыл ла̄внэ, хӯлнэ ла̄тыӈ журналистыт хӯлыяныл, я-ты, ля̄ххал та ва̄рапēгыт, ос хотыл ты ля̄ххал ёхтыс, та̄нти аты ва̄ганыл. 

	Тох ва̄руӈкве щар ат э̄ри, мир наска̄ссыг рохтуптыяныл, хотьют  э̄рыӈ пилуӈкве паты. Туп кӯщаитныл тēтым ля̄ххал ро̄ви э̄лаль хансуӈкве».

	Тав ла̄тӈе щирыл, ты сымта̄л, ма̄йтта̄л утыт, террористыт, намыл тох капыртэ̄гыт. Та̄н сака таӈхēгыт, телевизор хосыт вос суссылтавет, ма̄ янытыл вос ва̄вет, вос пилавет. Тох та̄наныл суссылтаӈкве щар ат э̄ри.

	Ля̄ххал тотнэ хотпат акваг вос номияныл, о̄влэ̄т э̄лумхо̄лас лылытэ урыл номсуӈкве э̄ри, тувыл ущ матыр ла̄вуӈкве манос хансуӈкве.

	Ос хунь полицияв террористыт ёт хо̄нтлы, о̄с ат ро̄ви ла̄вуӈкве, манса̄вит хо̄тпа, манса̄вит ма̄шина та порат рӯпиты. Ты ма̄н полициян торас ва̄рēв. Хунь яныг кӯщаит, губернаторув ла̄тыӈ ва̄ри, таве ма̄навн хансуӈкве ос суссылтаӈкве ро̄ви ос э̄ри.

	Евгений Лейком, губернатор палт рӯпитан хум, ла̄тӈе щирыл, ты пилыщмаӈ тэ̄ла урыл ля̄ххалыт э̄ри номсахтым хансуӈкве, ма̄хум ул вос рохтэ̄гыт, мори ул вос ха̄йтэ̄гыт. Ма̄н полициял акван-потыртахтым вос рӯпитэ̄в. Маныр та̄н ла̄вēгыт, тащир ва̄руӈкве э̄ри. 

	Россияв янытыл тох ловиньтаве, ка̄сыӈ пилыщмаӈ тэ̄ла такви оспа ла̄тӈыл ла̄ваве: атыр оспа (синий) – хунь ма̄хум ва̄ганыл, ӯргалахтым о̄луӈкве э̄ри, хо̄лам ха̄ль лӯпта  оспа (жёлтый) – ты  ма̄хум ӯргалахтым ос щё̄питахтым вос о̄лэ̄гыт, ос выгыр оспа (красный) – щар атхатым ос ӯргалахтым вос о̄лэ̄гыт. Ты оспа ӯргалахтын тэ̄лат туп яныг кӯщаюв, губеранторув, тав ла̄вуӈкве вēрми. Тав ла̄тӈе юи-па̄лт пуссын полиция хо̄тпат ла̄щхатым, щё̄питахтым о̄лэ̄гыт. 

	Хунь полиция мир ма̄гыс ла̄тыӈ тēтэ̄гыт, то̄нт журналистыт нэ̄матыр ла̄тыӈ тув нё̄туӈкве ат э̄ри, атиӈк ма̄хум наска̄ссыг хот-рохтуптавет. Ос ма̄н ма̄вт тамле пилыщма нэ̄мхуньт  ул вос ēмты, полиция ма̄хум э̄тэхо̄талэ рӯпитэ̄гыт, лю̄ль ва̄рнэ утыт ла̄щиглэ̄гыт. 
