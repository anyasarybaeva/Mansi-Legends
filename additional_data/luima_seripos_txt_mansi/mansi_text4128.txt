
Ювле хультум э̄тпост Россия янытыл са̄всыр ма̄т ща̄нь-а̄щ ла̄тыӈ э̄лаль тотнэ хо̄тпат ос пēс йис ва̄рмалит ва̄нэ ма̄хум Санкт-Петербург ӯсн акван-атхатыгласыт. Ма̄н округувныл хусахкем хо̄тпа тув ялсыт.

	Ты округ ханищтап департаментыт рӯпитан ма̄хум, ма̄нь ня̄врам колытыт ос школат ня̄врамыт ханты, ма̄ньщи ла̄тӈыл ханищтан хо̄тпат, А̄с-угорский институтыт, «Лылыӈ со̄юм» колт рӯпитан ма̄хум ос мо̄таныт. Та̄н кит хо̄тал рӯпата ва̄рмаляныл урыл потыртасыт.

	Акв нэ̄ Саранпа̄вылныл о̄лыс. Ты Ольга Владимировна Лелятова, тав са̄в та̄л ня̄врамыт ма̄ньщи ла̄тӈыл потыртаӈкве ханищтыянэ. Ты съездыт маныр рӯпата та̄н ва̄рсыт, нэ̄ ты урыл а̄нумн потыртас. Тав ла̄выс: «Ты съездын ма̄хум Лӯима̄, Сибирь ос Дальний Восток ма̄ныл акван-атхатыгласыт.

	Ты коныпал Канада, Норвегия, Аляска мо̄т хо̄н ма̄нытыл соссаӈ ма̄хум о̄с о̄лсыт. Ка̄сыӈ хо̄тпа тот потыртас, хумус тав школат ос садикыт ня̄врамыт ханищтыянэ. Тот ма̄хум та̄нки ва̄рум проектаныл суссылтасыт. Ам тув ёхтысум, сака ща̄гтсум. Пуссын потрыт ёмщакв хӯнтлысанум ос нэ̄пакн хассанум. Рӯпатам ма̄гыс са̄в э̄рнэ тэ̄ла хӯлсум».

	Москва ӯсныл ты ва̄рмалин государственный Думат депутатыг рӯпитан ма̄ньщи нэ̄ Татьяна Гоголева тув ёхталас. Тав ща̄нь ла̄тӈанув ӯргалан ос э̄лаль тотнэ урыл са̄в ёмас ла̄тыӈ ла̄выс. Лӯима̄т о̄лнэ ма̄хум та̄рвитаныл пуссын акв хурипат, ща̄нь ла̄тыӈ ва̄нэ хо̄тпа ка̄сыӈ та̄лныл мощщами. Таима̄гыс ты ва̄рмаль акван-юрщхатым мӯсхалыг щё̄питаӈкве э̄ри.

	Щар янгыщ тамле ва̄рмаль о̄лы. Школатыт ня̄врамыт ща̄нь ла̄тӈыл ханищтан хо̄тпа ат то̄вылхаты. Ты хо̄тпат ань ханищтаӈкве э̄ри. Якутия ма̄ныл ёхталам нэ̄ потыртас, та̄н ня̄врамыт ханищтанэ̄ныл порат урокын ла̄тыӈ ва̄нэ хо̄тпат во̄вияныл. Та хо̄тпат урок ва̄рнэ порат та̄нки ла̄тӈыл ня̄врамыт ёт потыртэ̄гыт. Та̄нанылн хӯнтлуӈкве пӯмащ, тыщир мӯсхал щирыл торгамтэ̄гыт.

	Та съездын ёхталам ма̄хум потраныл акван-ёхтысыт. Школат рӯпитан учителит пуссын ла̄всыт, та̄н ня̄врамыт ханищтан ма̄гыс сака мощща щё̄сыл мивет. Тувыл ща̄нь-а̄щ ла̄тыӈ урок расписанияныл хот-вуйвес. Хотьют ла̄тӈе ханищтаӈкве ка̄сащи ке, тавēн расписаният о̄лнэ урокыт юи-па̄лт школат хультуӈкве э̄ри.

	Саранпа̄вылт тамле ва̄рмаль о̄с о̄лы. Са̄ртын школат ня̄врамытын ма̄ньщи ос саран ла̄тӈыг урок щирыл ханищтавесы̄г. Ань ты ва̄рмаль урыл кӯщаит о̄с са̄в потыртасыт, э̄рыӈ, школат о̄с тах урокыг ва̄равēг.

	Ань школат хотты ня̄врам ща̄нь-а̄щ ла̄тыӈ ханищтаӈкве ка̄сащи ке, тав ща̄нягēн-а̄щагēн заявление-нэ̄пак хансуӈкве э̄ри. Ос та̄н ня̄враманыл рущ ла̄тыӈ ханищтан ма̄н кēтыяныл. Тыима̄гыс са̄выӈпа̄лэ ня̄врамыт та̄нки ла̄тӈаныл э̄лаль ханищтаӈкве по̄йтсыт. Саранпа̄выл школат саран, ма̄ньщи ос рущ ла̄тӈын ханищтавет.

	Ща̄нит-а̄щит та̄нки ня̄враманыл та̄ра рущ ла̄тыӈ ханищтаӈкве хансыяныл. Ольга Владимировна ла̄выс, садикын ялантанэ̄ныл порат ня̄врамыт мāньщи ла̄тӈаныл татем ёмщакв ханищтасаныл. Школат та̄н ос рущ ла̄тыӈ ханищтаӈкве кēтавет. Ос са̄выӈпа̄лэ ня̄врамыт школа а̄стланэ̄ныл юи-па̄лт ща̄нь-āщ ла̄тыӈ э̄лаль ханищтан щирыл патхатэ̄гыт ос та̄нки ла̄тӈаныл ат ва̄ганыл. Съездыт ты щар та̄рвит тэ̄ла о̄лыс. Са̄всыр ма̄ныл ёхталам ма̄хум та̄рвит ва̄рмаляныл пуссын хасвēсыт. Ос ты потраныл хосыт кӯщаит резолюция-нэ̄пак щё̄питэ̄гыт ос э̄лаль тотыяныл.

	Ты съездын Ольга Васильева, Россия ханищтап ос наука Министерстват яныг кӯщаиг рӯпитан нэ̄, ёхталас. Тав соссаӈ мирытын ты та̄рвит ва̄рмалит щирыл нё̄тмил ва̄руӈкве ла̄вхатас.
