

	Галина Петровна Самбиндалова 1998 та̄лт Ня̄хщамво̄ль па̄вылн ва̄нтлыс. Ты э̄лы-па̄лт Ягрим па̄вылт о̄лыс, тот рӯпитас. Тувыл хум ва̄рыс, о̄йкатэ наме Тимофей Константинович Самбиндалов, тэ̄н са̄в та̄л аквъёт о̄лэ̄г. 


		Ам ты ма̄ньщи па̄вылн ялмум порат Галина Петровна ёт хо̄нтхатыгласум, тав а̄нумн такви о̄лупсатэ урыл мощ потыртас. На̄н тав потре ловиньтэлы̄н:

		– Мēн о̄йкамēнтыл о̄влэ̄т Яныгпа̄вылт о̄лсумēн. О̄йкам ща̄не хотталь щалтме юи-па̄лт, а̄ще а̄гмыӈыг ēмтыс. Таима̄гыс тот акв та̄л о̄лсумēн. Тувыл а̄гим ханищтахтан поратэ ёхтыс, ма̄н щēмьяӈ та̄гыл Ня̄хщамво̄льн ва̄нтлысӯв. Тыт клубыт ам художественный руководителиг рӯпитаӈкве патсум. 

		То̄нт ма̄н музей-кол пунсуӈкве тахмаясӯв. Са̄ртын э̄лыл ёхталам хо̄тпат па̄вылт о̄лнэ пēс пормасыт пуссын ӯс музейн тотыгласаныл. Яныгпа̄вылт о̄лмум порат Югорск ӯсн сака са̄в пēс пормас вуйвес. Ам ла̄всум, манрыг наска̄ссыг э̄л миӈкве, ма̄нки пормас атнэ кол ва̄рēв.  Тыт хультэ̄гыт ке, сакати ня̄враманув сунсэ̄гыт. 

		Ам клуб-колт рӯпитасум. Хотьют музейн ёхты, та̄ра во̄вавем. Ма̄хум сака пӯмщалахтасыт. Ма̄н ка̄сыӈ та̄л суссылтап щё̄пита̄лсув. Ялпыӈ хо̄талыт о̄лыгланэ̄ныл порат ю̄нтум ос сагум пормасанув пуссын тот суссылтасанӯв.

		Тувыл Хулюмсунт па̄вылн йильпи кӯщай паттувес. Тав румэ̄кватэ тавēныл па̄влувт тыналахтын ма̄гыс колнак во̄выс. Таима̄гыс клуб кӯщай пēс пормасыт та колнакыл хот-виӈкве ла̄всанэ. Та румэ̄ква тот пормасыт тыналаӈкве патыс. 

		Музеюв рӯпитан ма̄ныл по̄илттаслӯв, то̄ва пормасанув па̄влыӈ ма̄хумн ювле мисанӯв, то̄ват ма̄н палтув хультсыт. О̄йкам ва̄рыглам сол ква̄лганэ хот-кулатасыт. Омамныл хультум са̄хи ань но̄х-виӈкве пилэ̄гум, о̄с сака пēсыг ēмтыс. 

		Та колнак клуб нупыл хансым о̄лы. О̄влэ̄т тот кина суссылтавес. Ма̄н та нэ̄ ты колнак ма̄гыс ойтхатуӈкве ла̄выслӯв. Олн ат ойтнэ̄тэ ма̄гыс, ма̄н ань та колнак туманыл лап-пантыслӯв. Ань миркол кӯщаюв та колнак о̄с музей-колыг ва̄руӈкве ла̄выстэ. Ос ма̄н пēс пормасыт пуссын ла̄кква-мисанӯв. Тувыл ос то̄ва пормасыт сака пēсыг ēмтсыт. 

		А̄гим ханищтахтын ма̄ныл а̄сты, ты рӯпатаныл по̄хын минуӈкве таӈхēгум, пенсиян патхатэ̄гум. Тав па̄вылт о̄луӈкве щар ат таӈхи, тыт рӯпата а̄тим. Ань ма̄хум мирколт, ма̄нь ня̄врамыт колт, школат, пӯльницат ос клубыт рӯпитэ̄гыт. Тувыл та, воссыг нэ̄мхо̄т рӯпитан ма̄ а̄тим. 

		Клуб колт 2002 та̄л па̄сныл «Ма̄нь са̄лыкве» нампа кружок о̄ньщēв. Са̄ртын ловманкем ня̄врам ма̄щтырлаӈкве тув ёхталас. Ка̄тыл ва̄рим пормасаныл ӯсн кēтыгласанӯв. Юи-о̄выл та̄лыт сыс мощща ня̄врам тув ялантаӈкве патыс, ань а̄гирищанув сакыл матыр сагуӈкве ос ю̄нсхатуӈкве ат таӈхēгыт.

		Тувыл та̄наныл Саранпа̄вылн «Ма̄нь ӯскве» нампа ня̄врамыт ӯщлахтын ма̄н тотыглаӈкве патсанум. Ам ла̄вēгум, кружокн ялантаӈкве ат патэгы̄н ке, тув ат тотыглыянум. Ты хосыт ань атах а̄гирищ яласаӈкве патыс. Ма̄ньщи то̄р ос мо̄т са̄всыр пормас ю̄нтэ̄в. Ты та̄л рēтыӈ ю̄свой э̄тпост рӯпатанув ос Ха̄льӯсн тотыгласанӯв. Мо̄лты ма̄н ма̄ньщи э̄ква саг сагсӯв, ма̄ньщи суп йинсӯв. А̄гит ёмщакв ю̄нсхатуӈкве ат ха̄сэ̄гыт, ты кос ханищтыянӯв (мовиньты), ю̄нтмиланыл ка̄салэгы̄н ке, такем янгыт. Саранпа̄выл а̄гит татем ёмщакв ю̄нсхатэ̄гыт, ма̄н ня̄враманув тох ат ха̄сэ̄гыт. Ань а̄канит ма̄гыс ма̄нь то̄рыт ю̄нтэ̄в. Ханищтахтэ̄в, тувыл пуӈкын пиннэ яныг то̄рыт ущ ю̄нтуӈкве патэ̄в. 

		 

		Ам Галина Петровнан са̄в ёмас ла̄тыӈ кēтэ̄гум. Тав ня̄врамыт са̄всыр пормасыт ю̄нтуӈкве ос сакныл пормасыт сагуӈкве ханищты. Ты ма̄щтыр нэ̄ хо̄тпа ма̄н янытлылӯв. Са̄в та̄л пуста̄гыл э̄лаль вос о̄лы!

		 

		Николай МЕРОВ

		 

 
