
Мо̄лты та̄л Ханты-Мансийск ӯст суссылтап о̄лыс. Ма̄хум са̄всыр ма̄ныл та̄нки пормасаныл тыг тотыгласаныл. Ха̄льӯс мирколныл Анна Геннадьевна Морозова ёхталас. Тав Ха̄льӯс район янытыл ӯщлахтын ва̄рмаль урыл ма̄хумн потыртас.
Тот ты ва̄рмаль ущнув мӯсхалыг щё̄питавес. Ты нэ̄ потре щирыл, ювле хультум та̄л сыс Ха̄льӯс районын са̄тхуйплов со̄тыра са̄виткем э̄лумхо̄лас Россия ос мо̄т хо̄н ма̄ныл ӯщлахтуӈкве ёхталасыт. Тот ня̄врамыт ма̄гыс «Ма̄нь Ӯскве» ос «Сорни сэ̄й» ма̄г та̄стым о̄лэ̄г. Тот та̄н тув палыт ӯщлахтэ̄гыт. А̄гит-пыгыт нё̄рн тотыглавет, ювле я̄ хосыт ха̄пыл на̄тылтэгыт. Ня̄врамытн тот сака пӯмыщ, та̄н яныг ща̄гтыл тув ёхталэ̄гыт.
Яныг хо̄тпат ма̄гыс ос хӯл няслын тэ̄ла щё̄пита̄лаве, та̄н ос нё̄рн ялантэ̄гыт. Тэ̄лы порат тот товтыл тахсэ̄гыт ос «Бураныл» яласэ̄гыт. Туи порат ма̄хум ос ла̄глыл нё̄рн ялантэ̄гыт манос велосыипедыл минэ̄гыт. Кульпас па̄вылт «Рахтынья» нампа ма̄ о̄лы. Тот соссаӈ ма̄хум о̄лнэ̄ныл щирыл ӯщлахтуӈкве ро̄ви. Мӯй ма̄хум ё̄рнколт о̄лэ̄гыт. Та̄н ма̄гсыланыл ма̄ньщи тэ̄нут па̄йтаве. Ка̄сыӈ порат ялпыӈ хо̄талыт щё̄пита̄лавет.
Анна Геннадьевна э̄лыл тув ёхтыс. Казахстан ма̄т самын патыс. О̄влэ̄т Тобольск ӯст о̄лыс. Тувыл аквмат порат лӯима̄н ёхтыс. Ха̄льӯс район тав э̄руптаӈкве патыстэ. Ётылнув ос тув та о̄лмыгтас. Тав ла̄выс: «Ам хунь о̄выл щёс Ха̄льӯсн ёхтысум, тыт ма̄хум татем сымыӈыт, халанылт акваг нё̄тхатым о̄лэ̄гыт.  Ма̄-витэ нё̄тнэ, лылыеп сыстам. Ань тыт акваг о̄луӈкве патэ̄гум».
Тот ты ма̄гыс сака са̄в олн холтуӈкве ат э̄ри. Ма̄хумаквет, на̄н ты нё̄тнэ ма̄н ӯщлахтуӈкве о̄с ялэ̄н. Акв щёс тув ёхталэгы̄н ос ка̄сыӈ порат тув хартуӈкве патавēн.
