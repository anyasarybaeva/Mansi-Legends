
Ка̄сыӈ та̄л ма̄нь таквс э̄тпост финно-угор рӯт мирыт хотты хо̄талытыт акван-хо̄нтхатыглэ̄гыт ос ка̄с ва̄рēгыт. Мо̄лалнув тамле ялпыӈ хо̄талт Лангепас ос Тюмень ӯсыгт о̄лнэ ма̄хум мӯйлысыт. 
Лангепас ӯст атхуйплов хо̄талт «Ланге-Пасолъ» нампа ма̄нь па̄вылн ма̄­хум во̄виньта̄лвēсыт. Ты урыл Маргарита Заяц по­тыртас. Тув ӯст о̄лнэ са̄в­сыр мирыт ёхталасыт – тыи хантыт, ма̄ньщит, рущит, хатанит, башкирыт ос мо̄­таныт. Ка̄сыӈ хо̄тпа такви мире о̄вылтыт потыртас. 
Ос тувыл та̄н ща̄нь ла̄тӈыл э̄ргыт э̄ргысыт, йӣквсыт, ёнгысыт. Мӯйлын мир ма̄гыс хӯл исмит яныг пӯт па̄йтыгласыт, ня̄нь ва̄рнэ кӯрт атыӈ ня̄нь ва̄рсыт ос лӯптаӈ ща̄ил ма̄хум айтсыт.
Па̄вылн ёхтын э̄лы-па̄лт мӯй ма̄хум пуссын то̄р са̄лмыл майвēсыт, тувыл матыр ва̄рмальн по̄йк­щим йӣвн нэ̄гсала­саныл. Са̄в хо̄тпа туп акв номт о̄щсыт – хо̄нтлан ва̄рма­ль молях­нув ёл вос по̄илттаве, хум хо̄тпат пуста̄гыл юв вос ёхтэ̄гыт ос са̄всыр мирыт та̄нки халанылт юртыӈыщ вос о̄лэ̄гыт.   
Тюмень ӯсныл ты ялпыӈ хо̄тал о̄вылтыт Любовь Собянина ля̄ххал кēтыс. Та̄н тот са̄т сыс сыре-сыр пӯмыщ ва̄рмалит щё̄пи­та̄лсыт. Нэ̄пак ловиньтан колт Сергей Политов такви хансум мо̄йтанэ урыл потыртас. Тав А̄с-угор­ский ма̄хум мо̄йтыт ловиньтасанэ ос та̄н щи­ра­нылт стихыт хансыс. Та̄наныл тав акв нэ̄пакн щё̄питасанэ. Та юи-па̄лт марийка нэ̄ Людмила Муфтахова такви стиханэ ловиньтасанэ. Ётыл финно-угор ма̄хум палт по̄слым мультфильмыт сус­сылтавēсыт. 
Тувыл мӯйлын ма̄хум пуссын халанылт ва̄йхат­нэ ос акван-юрщхат­нэ ма̄гыс «Возьмёмся за руки, друзья» нампа э̄ргын-йӣквнэ ка̄с щё̄пи­та̄лсыт. Тот марий ма̄хум «Лунгалтыш», удмурт ма̄хум «Оскон», саран ма̄хум «Зыряночка» ан­самблит э̄ргысыт, йӣкв­сыт. Кит группаг «Хэс» ос «Схэт» финно-угорский ма̄хум йӣквыт ос са̄в­сыр ёнгыт суссылтасыт. 
Ты ялпыӈ хо̄талт о̄лум накыт пуссын ёмщакв ва̄­рыглавēсыт, ма̄хум та̄нки халанылт ва̄йхатасыт, та̄н ёмас номтыл мӯйлысыт, са̄в ща̄гт тотсыт ос ка̄сыӈ та̄л акван-атхатыглаӈкве ла̄вхатсыт. 
Тамара МЕРОВА
