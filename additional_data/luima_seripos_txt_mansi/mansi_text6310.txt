
Э̄лумхо̄лас алпитэ ма̄гыс щищкурек мӯӈи яныг па̄рс тоты. Тав я̄ӈк утэ (белоке) сака кӯпнит, са̄в э̄рнэ матыр о̄ньщи – аминокислотат, В6 ос В12 витаминат, тувыл цинк, фосфор ос железо. Мӯӈи тамле э̄рнэ утыт о̄щнэ̄тэ тēпыл, тав сальмонеллез нампа инфекционный а̄гм ква̄лтапаптуӈкве вēрми.
Сальмонеллез – ты со̄рыг тӣвырт илттыг хулиглан а̄гм, тав саль­монеллы нампа бак­териятныл тэ̄лапи. Э̄лумхо̄лас тамле бак­терияӈ тэ̄нут тэ̄г те, со̄рге та̄ра а̄гмыӈыг ēмты. Тымат а̄гм мӯ­ӈит, па̄йтта̄л нё̄выль ос щаквитыӈ тэ̄нутыт о̄ньщуӈкве вēрмēгыт. 
А̄гм хо̄тпа алпитэ̄т хулиглы те, тав хӯрум хо̄тал сыс со̄рге ку­рыг­таве, алпитэ тем­пература 39 градус мус но̄х-лапи, пуӈке лоӈ­хитаве, а̄йтумтахты, тувыл уро̄влын акваг та ха̄йты. 
Ма̄нь ня̄врамыт ос яныгхо̄тпат ма̄гыс ты сака пилыщмаӈ а̄гм, тӣв­ранылт щар нэ̄матыр ат хульты – матыр тэ̄гыт, аēгыт, пуссын кон та тотыгпавет. А̄гм ат те пусмалтаве, манос торыӈ тэ̄рпи а̄тим те, э̄лумхо̄лас хотталь щал­туӈкве вēрми. Таи­ма̄гыс тэ̄рпи мори аюӈкве ат э̄ри. Лēккар ла̄тӈēн хӯнт­луӈкве э̄ри, тав сунсы, ты яныгхо̄тпа манос ня̄врам, мо̄т а̄гмыт о̄нь­щи ман а̄ти, тӣвре сака савалы ман а̄ти. Тувыл ущ ла̄ви, хоты тэ̄рпи аюӈкве э̄ри.
Ос ма̄к таи, мӯӈит тӣв­раныл сальмонел­лез а̄гм ат о̄ньщēгыт, щищкурекыт та̄н там­ле а̄гм о̄ньщуӈкве вēр­мēгыт. Инфекция мӯӈи­тēрен ханы. Таима̄гыс хунь мӯӈит ёвтэгы̄н, юн мо̄йтакыӈ витыл ёмащакв хот-ловтэ̄н. Холодильникыт я̄нас ма̄н пинэ̄н, ляпат мо̄т тэ̄нутыт ул вос о̄лэ̄гыт. 
Тамле а̄гм янгыщ лунтыт ос ва̄сыт мӯ­ӈияныл о̄ньщēгыт. Щищкурекыт ос пере­пёлка товлыӈӯит мӯ­ӈиянылт ты а̄гм мо̄р­сыӈ порат хо̄н­тыг­лаве. Хащта̄л ма̄хум палт манос рынкат мӯӈи ул ёвтэ̄н.  
Хо̄тпа а̄гмыӈ те, тав ётэ ка̄тыл пащалахты­нэ̄н порат, а̄гмыл ха̄х­туӈкве вēрмавēн. Таи­ма̄гыс ма̄хум ёт тох ул пащалахтэ̄н, ӯргалах­тым о̄лэ̄н.  
Югра мир пусмалтан департамент колныл кēтым ля̄ххал ма̄ньщи ла̄тӈыг Светлана Ромбандеева толмащластэ 
