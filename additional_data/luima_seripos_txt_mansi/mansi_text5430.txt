
Ты э̄тпос 15 хо̄талэ̄т ля̄ххал тотнэ ма̄хум Ханты-Мансийск ӯст  РИЦ «Югра» нампа колн во̄выглавēсыт. Та̄н ётаныл общественный ос внешний связь департаментыт кӯщай ва̄ӈын хум Александр Деменко, «Центр гражданских и социальных инициатив Югры» нампа колт кӯщай хум Яков Самохвалов ос «Югра лылыēп» организацият рӯпитан хум Алексей Шесталов хо̄нтхатыгласыт.
А. Деменко ла̄выс, округувт НКО (неком­мерческие организации)  рӯпитан ма̄хум олн-нё̄тмил винэ ма̄гсыл нэ̄паканыл кēтуӈкве вēрмēгыт, рущ ла̄тӈыл ты олныт «грант гу­бернатора Югры» нама­им о̄лэ̄гыт. Нэ̄паканыл во̄ртур э̄тпос 7 хо̄талныл сӯкыр э̄тпос 7 хо̄талэ мус пирмайтавет ос касыл щирыл ла̄кква-уртавет. Ты э̄лы-па̄лт о̄лум ка­сылн 250 хо̄тпат нэ̄па­каныл ты олн-нё̄тмил ма̄гсыл кēтыгласаныл.

Ань ты нэ̄пакыт «Центр гражданских и социальных инициатив Югры» нампа колт пир­майтавет. Ты кол ювле хультум та̄лт ва̄рвес, тот рӯпитан хо̄тпат грант-олныт касыл щирыл уртыяныл. Кӯщаиг тот Я. Самохвалов рӯпиты. Тав ла̄выс: «Сӯкыр э̄т­пос са̄тыт хо̄тал юи-па̄лт кēтым проект-нэ̄пакыт акван-атыянӯв ос о̄влэ̄т ма̄нки ловиньтыянӯв, тувыл экспертный со­ветыт о̄лнэ ма̄хумн мы­ганӯв. Советыт ань 55 хо̄тпат рӯпитэ̄гыт. Та̄н Россия янытыл о̄лэ̄гыт. Нэ̄пакыт ищхӣпыӈ ут щирыл кēтыянӯв. Акв проект кит э̄лумхо̄лас ловиньтытэ̄н ос тэ̄н­ки халэ̄нт нэ̄мхуньт ат ва̄щиньтахтасыг, тох тэ̄н акван-потыртахтуӈкве щар ат вēрмēг. Ты ма̄хум туп акв хо̄тпа пēриēгыт. Хультум проектыт ко­ординационный сове­тыт рӯпитан ма̄хум ло­виньтэ̄гыт. Та̄н о̄с акван тах атхатэ̄гыт ос по­тыртэ̄гыт, хоты хо̄тпат грант-олныл та̄стуӈкве э̄ри. Ты рӯпата ма̄нь таквс э̄тпос 25 хо̄талэ мус ва̄рилӯв ос ва̄т са̄г­рапнал э̄тпос о̄выл хо̄та­лэ̄т касылт но̄х-патум ма̄­хум олныл кēтыянӯв».

«Югра лылыēп» нам­па колт рӯпитан хум А. Шесталов во̄ртӯр э̄т­пос 1-4 щислат Ха̄льӯс рай­он Ягрим па̄вылн ма̄ньщит ма̄ньха̄пыл касуӈкве во̄выгласанэ. Ты рӯпата ва̄рнэ̄тэ ма̄гсыл тав о̄с касыл щирыл грант-олныл та̄стыглавес. 
Тав тох потыртас: «Ам ма̄ньщи ма̄хманум ма̄ньха̄пыл товуӈкве ка̄сыӈ та̄л Восыӈтӯр па̄вылн во̄выгласанум. Касыл 2005 та̄л па̄сныл щё̄пита̄лылум. Мо̄лты та̄л проект-нэ̄пак хас­сум ос олн ма̄гсыл кē­тыслум ос тот но̄х-патсум. Ань Белоярский, Октябрьский ос Ха̄льӯс районытныл ма̄хум ма̄ньха̄пыл товуӈкве во̄­выгласанум. Тувыл ол­ныл та̄ра ат майвēсум, таима̄гсыл са̄всыр пищ­мат ос мо̄т нэ̄пакыт хан­суӈкве э̄рыс. Ань про­ектыт хансум ма̄хумн ла̄вуӈкве таӈхēгум, ты нэ̄пакыт ёмащакв ва̄­рēн, то̄нт са̄ртыннув олныл та̄ставēн». 
Я. Самохвалов ла̄выс: «Нэ̄пакыт туп ищхӣпыӈ ут хосыт  ма̄навн кēтуӈ­кве ро̄ви. Ос ка̄сыӈ хо̄тпа такви электронный пе­чать ос электронный счет вос ва̄ри. То̄нт но̄х-патум ма̄хум та̄ра ол­ныл та̄стыянӯв».
