
Нижневартовский район Варьёган па̄вылт о̄лнэ ня̄врамыт са̄лыӈ сун ӯлтта поргуӈкве, тыньщаӈ па̄хвтуӈкве, ощща йиво̄выл ёт ха̄йтыгтаӈкве ос акв ма̄ныл э̄л порыгмаӈкве Александр Юрьевич Фальченко ханищтавет.
Ты рущ хум «Заслуженный деятель физической культуры и спорта ХМАО-Югры», «Отличник физической культуры и спорта РФ» ос мо̄т яныг нам о̄ньщи. Тав са̄в та̄л школат рӯпиты ос ня̄врамыт касуӈкве ханищтыянэ. Ты хум ёт ам мо̄лты та̄л таквсы порат Сургутский район Солнечный па̄вылт о̄лум касылт ва̄йхатасум.
Тав такви рӯпататэ урыл тох ла̄выс: «Ам ва̄т нупыл ат та̄л ня̄врамыт соссаӈ ма̄хум касылытн ханищтыянум. Ты э̄лы-па̄лт амки са̄в та̄л са̄лыӈ сун ӯлтта поргысум, тыньщаӈ ос са̄грап па̄хвтысум. Ам тыт лӯима̄т ма̄н ва̄т арыгкем та̄л о̄лэ̄гум. Ты ма̄н ёхтумум порат са̄в ма̄хум са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве ханищтахтуӈкве патсыт. То̄нт ам Новоаганск па̄вылт о̄лсум ос соссаӈ хо̄тпат ёт Россият янытыл касуӈкве ялантасум. 
Ты юи-па̄лт ня̄врамыт ханищтаӈкве патсанум. Ань Варьёган па̄вылт о̄лэ̄гум ос соссаӈ ня̄врамыт ёт рӯпитэ̄гум. Та̄н тох касуӈкве сака ка̄сащēгыт. То̄ва ня̄врамыт ща̄няныл-а̄щаныл во̄рт са̄лыяныл ёт о̄лэ̄гыт. Во̄рт яныгман пыгыт ё̄рнувег о̄лэ̄гыт, тыньщаӈ ма̄нь та̄гыл ка̄тыт пувēгыт, са̄в щёс са̄лыӈ ӯлтта порыгмаӈкве вēрмēгыт. Ты ня̄врамыт ёт рӯпитаӈкве а̄нумн сака мӯсты.
Ма̄н командавт туп ханты ос ё̄рн ня̄врамыт о̄лэ̄гыт. Ань Нижневартовский район янытыл туп ма̄н па̄влувт ня̄врамыт тох касуӈкве ханищтахтэ̄гыт, са̄всыр окружной касылытын ты  ня̄врамыт ялантэ̄гыт. Тувыл таи лю̄ль, ань са̄всыр  касылн ялантан ма̄гсыл олныл ат майлувēв. Солнечный па̄вылн туп кит ня̄врамагум тотыгласагум».
Ань Варьёган па̄вылт 40 арыгкем а̄гит-пыгыт соссаӈ ма̄хум хольт касуӈкве ты тренер-хум палт ханищтахтэ̄гыт. Ня̄врамыт ты касылыл акваг вос пӯмщалахтасыт ос са̄лыӈ сун ӯлтта по̄ргуӈкве, тыньщаӈ па̄хвтуӈкве вос ка̄сащасыт, та̄н школат урокт ты урыл потыртавет. 
