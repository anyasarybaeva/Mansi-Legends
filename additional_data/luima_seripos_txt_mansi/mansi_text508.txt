
«Торум Маа» музейт рӯпитан хо̄тпат «История семьи в истории страны - след прожитой жизни» нампа проектаныл щирыл э̄лаль рӯпитэ̄гыт. Та̄н ань Молданов яныг рӯт урыл йильпи суссылтап щё̄питасыт  ос таве «Хранители Казымской богини» намтсаныл.
 Ань Ханты-Мансийскат Молдановыт музейн акван-атыглавēсыт, тот та̄н та̄нки пēс рӯтаныл о̄вылтыт ос та̄нки урыл потыртасыт. Касум ма̄т XIV нотыт Молтан нампа канащ хум о̄лум. Ты урыл Ольга Кравченко (Молданова) пēс нэ̄пакытт потыр хо̄нтум. Тот 1483-1485 та̄лытыт канащаныл ёт о̄лыглам ва̄рмалит хансым о̄лсыт. Тувыл «Югра» телерадиокомпания та йис ва̄рмалит о̄с та̄ра-паттысаныл ос та̄наныл  «Фамилии Югры» программа ма̄гыс кинан по̄слысаныл. Та кина ань мӯй ма̄хумн суссылтавес.
Мо̄т пēс нэ̄пакт тамле ля̄ххал хо̄нтсыт: «1782 та̄лт Юильск па̄вылт Молданов о̄парищ намыӈ 11 хум  ос 11 нэ̄ хо̄тпат о̄лсыт». Са̄тпан арыгкем та̄л ювле-хультум порат  тамле о̄парищ намыл 74  э̄лумхо̄лас ловиньтавес. 
1990 та̄л па̄сныл Татьяна Александровна Молданова рӯт ма̄хманэ пуссын акван-хансуӈкве патсанэ. Ань тав яныг рӯтэ  пуссын нэ̄пак-ло̄псын хансыстэ. Тот са̄т аква̄рт Молдановыт акван-атым о̄лэ̄гыт. Ниласа̄т арыгкем хо̄тпа наманыл тув хансымат. Та̄н Югра ос Ямал ма̄н ла̄кква-о̄лмыгтамыт ос то̄ват мо̄т о̄парищ нам о̄ньщēгыт, тыи Вагатовыт, Вэнку, Лозямовыт, Кетовыт, Рандымовыт, Сенгеповыт, Тарлиныт, Тасьмановыт, Тоголмазовыт, Шугановыт. То̄ваныл иӈ та̄ра ат паттыяныл, ты рӯпататэ Татьяна Александровна тах э̄лаль тотытэ. 
Ты яныг рӯт ма̄хумныл то̄ват хӯл алыщлэ̄гыт, во̄раēгыт, са̄лы янмалтэ̄гыт, то̄ват ня̄врам ханищтэ̄гыт, ма̄хум пусмалтэ̄гыт, ханты культура ос наука ма̄гыс са̄в тэ̄ла ва̄рēгыт. Репрессия та̄лыт порат то̄ва хум хо̄тпаныл порславēсыт, мо̄тананыл хо̄нтлуӈкве тотвēсыт. Ань музейн ёхталам Молдановыт  халт ка̄сыӈ хо̄тпа такви урēтыл ос щēмьятэ урыл потыртас. 
Татьяна Александровна ос Тимофей Алексеевич история наукат сас кандидат нам о̄ньщēг. Тэ̄н ханты пēс йис накыт ханищтэ̄г ос нэ̄пакыт хансэ̄г. Ольга Кравченко а̄ще, Александр Михайлович Молданов, урыл потыртас. Тав «Казымский» нампа совхозт бухгалтерыг рӯпитас. Суссылтапыт пēс хурит сунсыгласанӯв, ты то̄ва хурит а̄щēн по̄слымат.  
Хурит коныпал выставкат мо̄т са̄всыр пормасыт суссылтавēсыт. Тыи пуссын та̄н рӯт ма̄хманылн ва̄рим пормасыт. Нэ̄ хо̄тпат ма̄щтырыг маснут ю̄нтэ̄гыт, сак хартэ̄гыт, хум хо̄тпат йӣвныл матыр ёргēгыт.  Мария Кузьминична Волдина ос Ульяна Николаевна Шульгина ты рӯтныл о̄лэ̄г, мо̄лал тэ̄н ты музейн тэ̄нки ю̄нтум  хорамыӈ супанэ̄н, лэ̄пта мӯйлуптасы̄г. Ульяна Николаевна ань Молданов рӯтанэ ма̄гыс такви э̄ргаге э̄ргысаге. 
Любовь Федоркив, Ирина ос Надежда Молдановыг о̄с та̄нки ща̄нь-а̄щаныл урыл потыртасыт. Любовь  «Лылынг союм» нампа колт ос Ирина технолого-педагогический колледжит  ня̄врамыт ханищтэ̄г, Надежда соссаӈ ма̄хум культура  колт рӯпиты.  
Молдановыт та̄нки  халанылт э̄руптахтым о̄лэ̄гыт, нэ̄мхотьютаныл о̄вылтыт ат ёрувлэ̄гыт. Ань акван-нё̄тхатым рӯтаныл нэ̄пакын э̄лаль хансуӈкве тах патыяныл.
Ты хурит Ханты-Мансийскат о̄лнэ Молдановыт по̄слысанум.       
 
Тамара Мерова
 
