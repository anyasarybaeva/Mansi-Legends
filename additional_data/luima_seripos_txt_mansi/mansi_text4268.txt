
Николай Андреевич Евлахов — ма̄ньщи хум. Мо̄лты та̄л тав сака яныг кӯщаиг рӯпитаӈкв патыс, «Уполномоченный по делам предпринимателей Югры» тамле хо̄тпаг ēмтыс.
Тав яныг колта̄гылт самын патыс. Омаге-а̄тяге нёлолов ня̄врам о̄щсы̄г, Николай пыгēн - пити патта пыг. А̄тяныл Андрей Кириллович Евлахов совхозт рӯпитас, оманыл Фёкла Андреевна ня̄враманэ янмалтым юн о̄лыс. Юн та̄н ма̄ньщи ла̄тӈыл потыртасыт. Ос Николай Андреевич такви ща̄нь ла̄тӈе щар ат ва̄гтэ, ат потырты.
Ам таве титыгласлум, манрыг тох ēмтыс. Юн тав ма̄ньщи ла̄тӈе хӯлыстэ ос манрыг ла̄тӈе ат торгамтытэ. Тав ла̄выс, та̄н яныгмаманыл поранылт мо̄т ня̄врамытн сака намталавēсыт, сака лю̄камтавēсыт. Таима̄гыс та̄н ма̄ньщииг о̄лнэ̄ныл ма̄гыс э̄ссамтасыт. Ул таима̄гыс ла̄тӈе ва̄ӈкв ат ка̄сащас.
Ос ань ты хум предприниматель-хо̄тпат ос бизнес о̄щнэ ма̄хум тармыл-патыянэ, та̄нанылн нё̄ты. Тав рӯпататэ урыл тох потыртас. Ты рӯпата ва̄руӈкве тавēн мӯсты. Ты э̄лы-па̄лт са̄в та̄л такви я̄нас рӯпитас, предприниматель хо̄тпат та̄рвитыӈ ва̄рмаляныл ёмащакв ва̄ганэ. Мо̄лты та̄л сыс тав о̄круг кӯщай нэ̄ Наталья Комарова ёт тит щёс хо̄нтхатыглас. Район ос яныг ӯс кӯщаит ёт потырта̄лы. То̄ванакт предприниматель-хо̄тпат акван-атыглыянэ, аквъёт потыртэ̄гыт, э̄лаль хумус рӯпитаӈкв патэ̄гыт, маныр та̄рвит о̄ньщēгыт.
Ты ма̄ньщи кӯщай хум ань ла̄выс, рӯпатаныл э̄лаль ёмащакв вос мины, та̄н ты предпринимателит ва̄рнэ рӯпатаныл щирыл пуссын ла̄кква-уртыяныл. Тох та̄нанылн кӯстырнув нё̄туӈкв ро̄ви. Ос ка̄сыӈ группаныл ма̄гыс я̄нас ханищтапыт ва̄рыглаӈкв патэ̄гыт.
Ма̄ньщи манос ханты хо̄тпат та̄н халанылт о̄лэ̄гыт ман а̄ти, Николай Андреевич о̄с титыгласлӯв. Тав ювле ла̄выс, манах соссаӈ хо̄тпа тох рӯпиты, тав ат ва̄гтэ. Ань хотьют тох рӯпитаӈкв ка̄сащи, та̄н «этнотуризм» тэ̄ла щирыл рӯпитэ̄гыт. Та̄нти о̄лнэ ма̄нанылн турист-хо̄тпат тотыглыяныл, хумус во̄рт о̄лэ̄гыт, мӯй ма̄хумн суссылтэ̄гыт.
