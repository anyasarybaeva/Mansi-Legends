
Музеит янытлан мирхал хо̄тал я̄ӈк на̄тнэ э̄тпос 18 щислат о̄лыс. Та хо̄талэ̄т Югорский университетт пēс пормасыт о̄щнэ музей-кол ва̄рвес.
Ты колнакт пēс нэ̄пакыт, газетат, кина по̄слын камерат, хури по̄слын фотоаппаратыт акван-атвēсыт. Та хо̄талт са̄всыр ма̄тт рӯпитан ля̄ххал тотнэ хо̄тпат тув ёхталасыт, са̄в ёмас, сымыӈ ла̄тыӈ ла̄всыт ос музей ма̄гсыл са̄всыр мӯйлупсат ёт тотсыт.
О̄влэ̄т Югорский университет кӯщай ва̄ӈын хум Роман Кучин ма̄хум янытласанэ. Тав ла̄выс, округ янытыл ань туп ты колт ля̄ххал тотнэ ма̄хум музеяныл о̄лы. Ты ханищтахтын колт атхуйплов та̄л а̄гит-пыгыт ля̄ххал тотнэ хо̄тпаг ханищтавет. Университет а̄стлам ма̄ньлат хо̄тпат са̄всыр ма̄т ань рӯпитэ̄гыт, то̄ват намыӈ-суиӈ хо̄тпаг ēмтсыт.
Югорский университетт рӯпитан нэ̄ Любовь Третьякова тох потыртас: «Акв порат ра̄тиват рӯпитан хум Александр Комаров ла̄выс, ма̄н округувт са̄всыр музеит о̄лэ̄гыт, тот пēс пормасыт суссылтавет ос са̄всыр пӯмащ ва̄рмалит урыл потыртаве. Ля̄ххал тотнэ ма̄хум та̄нки музей ат о̄ньщēгыт, та̄н ма̄гсыланыл тамле кол о̄с ва̄руӈкве э̄ри. Ты номт а̄нумн сымын ро̄выс, та юи-па̄лт ма̄н пēс нэ̄пакыт ос пормасыт акван-атуӈкве о̄вылтахтасӯв. Ты колнак ма̄н а̄ти нас пӯмащ ма̄гсыл ва̄рыслӯв, а̄гит-пыгыт тыт ханищтахтэ̄гыт ос пēс нэ̄пакыт ловиньтэ̄гыт, пēс пормасыт сунсыглэ̄гыт. Та̄н профессияв урыл са̄внув вос ва̄гыт ос ханищтахтын ма̄ныл а̄стланэ̄ныл юи-па̄лт ля̄ххал тотнэ хо̄тпаг вос рӯпитэ̄гыт».
Общественный связь департамент кӯщай ва̄ӈын нэ̄ Галина Липатова ма̄хум о̄с янытласанэ. Тав ла̄выс: «Атахкем та̄л ювле хультум порат Альбина Сергеевна Глухих «Легенда югорской журналистики» намыл ос нё̄тнэ посыл майвес. Ты та̄л о̄вылтахтам порат Альбина Сергеевна ам палтум ёхталас ос ла̄выс: «Хуньт тах ма̄н округувт ля̄ххал тотнэ ма̄хум урыл музей ва̄раве, ам ты по̄сум тот вос суссылтаве». Ань тамле кол рӯпитаӈкве ты о̄вылтахтас. Тав по̄сэ ам тыг ты мӯйлуптылум».
«Ханты ясаӈ» ос «Лӯима̄ сэ̄рипос» газетагт кӯщай нэ̄ Раиса Решетникова о̄с тув во̄выглавес. Тав ма̄ньщи ос ханты газетаг урыл тот потыртас. Тав ла̄выс: «Ма̄н хосат та̄гыл Югорский университет ёт рӯпитэ̄в. Редакциявт рӯпитан нила хо̄тпа Югорский университет а̄стласыт. Та̄н ань пуссын ща̄нь ла̄тӈыл газетаг ма̄гсыл са̄всыр потрыт хансэ̄гыт. Ань тыт ханищтахтын а̄гит-пыгыт ёт ма̄н о̄с рӯпитэ̄в, та̄н диплом нампа нэ̄паканыл хансуӈкве ма̄н палтув ёхталэ̄гыт.
Са̄в та̄л ювле хультум порат ма̄ньщи, ханты поэтанув, писателянув о̄с студентыг о̄лсыт, газетан та̄нки потраныл кēтыгласыт. «Ленин пант хуват» нампа пēс газетат ханты хум Владимир Семёнович Волдин стиханэ ань о̄лэ̄гыт. Та э̄тпос 25 хо̄талэ̄т тав 80 та̄лэ то̄влынӯв.
Ма̄н, редакцият рӯпитан ма̄хум, кит газета та̄ратэ̄в ос са̄всыр нэ̄пакыт щё̄питэ̄в. Ты та̄л ма̄н ООО «Ханты-Пресс» нампа организация ёт «Живая капелька» ат нэ̄пакыт та̄ратасанӯв. Андрей Семёнович Тарханов хансум стиханэ ханты ла̄тӈыг толмащласанӯв ос тув ва̄рсанӯв. Ань ма̄ньщи о̄йка хансум потранэ ханты ла̄тӈыл ловиньтаӈкве о̄с ро̄ви. Тамле нэ̄пакыт ма̄н ня̄врамыт ма̄гсыл щё̄питасанӯв». Кӯщай нэ̄ ты нэ̄паканэ музейн мӯйлуптасанэ.
Йильпи музей сунсуӈкве ос ма̄хум янытлаӈкве «Союз журналистов Югры» нампа организацият кӯщаиг о̄лнэ нэ̄ Любовь Корнеева ёхталас. Тав «Энциклопедия журналистов России XX и XXI веков» нэ̄пак тув мӯйлуптастэ. Ма̄н округувт ля̄ххал тотнэ хо̄тпаг рӯпитан хумыг Анатолий Корнеев ос Виталий Копнов намагēн ты нэ̄пакн о̄с хансым о̄лэ̄г.
Мо̄т ма̄хум та̄нки газетаныл, та̄ратам нэ̄паканыл тув мисаныл ос музей ва̄рум ма̄хум янытласаныл.
