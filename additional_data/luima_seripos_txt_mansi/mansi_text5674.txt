
Нэ̄г-хумыг киттыг-миннэтэ̄н порат янгыщ ня̄врамēн тав савалы. Китыг ня̄врамēн урыл ат номсэ̄г, маныр тав номсы, номтэ савалы ман а̄ти, туп тэ̄нти тэ̄ланэ̄н ма̄гыс халэ̄нт ля̄втэ̄г, ро̄хтахтэ̄г – тамле потыр Ханты-Мансийск ӯст РИЦ «Югра» колт о̄лыс. 
Ля̄ххал тотнэ ма̄хум тув «Вопросы исполне­ния судебных решений, вынесенных в отноше­нии законных представи­телей» тэ̄ла та̄ра-паттын ма̄гыс акван-атыглавē­сыт. Кит нэ̄г потырта­сы̄г – округ янытыл о̄лнэ ня̄врамыт ураль­тан нэ̄ Татьяна Мохови­кова ос Югра ма̄т судеб­ный приставыт колт пуӈктотнэ нэ̄ Елена Ло­вандо. 
Татьяна Дмитриевна ла̄выс: «Ань тынакт ня̄врам вуянтан колн янгыщ а̄тят ёхталаӈкве патсыт. Та̄н ла̄вēгыт, э̄кваныл ёт киттыг-мин­нэ̄ныл юи-па̄лт, са̄ккон щирыл ня̄врамыт ома­ныл ёт хультэ̄гыт. Ос ома ня̄враманэ хо̄т-а̄ти оссув­лыянэ, та̄н ӯльнаг яныг­мēгыт. А̄тят по̄йкщēгыт, та̄наныл вос нё̄тыянув, ня̄врамыт та̄н ётаныл о̄луӈкве вос мивет. То̄ва тамле а̄тят, со̄ль, ня̄вра­маныл мӯсхал щирыл ян­малтаӈкве вēрмияныл, ханищтан ос пус­мал­тан ма̄гыс олн сэ̄лэ̄­гыт. 
Ам ты ма̄т лов та̄л рӯпитанэм сыс, са̄в омат ос а̄тят нё̄тмил ма̄гыс ёх­таласыт. Ань нэ̄г-хумыг киттыг-минуӈкве те номылматсы̄г, ня̄врамēн киттыг-хартуӈкве та патытэ̄н. Тэ̄нти халэ̄нт потыртахтуӈкве ат вēр­мēг, акв ляльт нас та ля̄в­тэ̄г, таима̄гыс ня̄врам номтэ савалы. Ня̄врам ма̄гыс тэ̄н сас ёмасыг, тав тэ̄н ётэ̄н о̄луӈкве таӈхи. Тэ̄нти халэ̄нт ла̄щлакв по­тыртахтынувы̄г те, то̄нт ня̄врамēн роттыг яныг­ма­нув, оматэ ос а̄тятэ ёт ва̄щинтахтынув, хо̄т о̄луӈ­кве тахмаи, тот о̄лнув». 
Елена Евгеньевна тох потыртас: «Алимент-олн ща̄нь-а̄щит ойтуӈкве сака ат молямлэ̄гыт. Ты та̄л судебный пристав ма̄т рӯпитан ма̄хум тамле хо̄т­пат олн ат ойтнэ̄ныл ма̄­гыс мощ аргеннув пащ­ра­ласаныл. Тувыл ма̄х­ма­нув ойтхатуӈкве ты патсыт. Ты та̄л сыс 260 млн солкови ойтсыт, мо̄лты та̄л сыс – 160 млн солкови туп ойтыгласыт. Ань али­мент-олн а̄рынтаг о̄щнэ щирыл 11 со̄тыра хо̄тпа наманыл хансым о̄лэ̄гыт кос, ос ты хо̄тпатныл 6 со̄тыра э̄лумхо̄лас туп ойтхаты. Хотьют ат ойт­хаты, ва̄ӈнаныл по̄сыӈ хо̄тпатын кинсаве – ты тай о̄с сака рӯпатаӈ ва̄р­маль. Ща̄нь-а̄щин таи э̄ри ва̄ӈкве, ня̄враме самын патыс те, таве э̄ри мӯсхал щирыл янмал­таӈкве – тыттуӈкве, ай­туӈкве, мастуӈкве. Кит­тыг-миннэтэ̄н порат, туп ня̄врамēн урыл вос номсэ̄г, тавēн э̄рнэ щирыл вос о̄лэ̄г».
 
