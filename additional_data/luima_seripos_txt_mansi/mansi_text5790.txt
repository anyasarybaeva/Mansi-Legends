
Ханты-Мансийск ӯст о̄лнэ хум Никита Партанов рущ ла̄тӈыл ма̄навн пищма кēтыс. Тав рӯпататэ щирыл сосса ма̄хум о̄лнэ ма̄нь па̄влытн са̄в щёс яланта̄лыс ос радиопередачат ва̄рнэ ма̄гыс ма̄ньщи хо̄тпатныл са̄всыр потрыт хансыглас. Тав ань а̄гит ха̄йталан ос пӯри ва̄рнэ потрыт атыс. Ань акв потре ам ты газетан толмащласлум. 
Монин э̄кваг-о̄йкаг
Ты потыр Ягримныл о̄лнэ э̄ква Мария Нико­лаевна Монина потыр­та̄лыс, тав 1947 та̄лт самын патыс. 
«Ам Ханты-Мансийск ӯст кит та̄л лēккарыг ханищтахтамум порат тэ̄лы ӯщлахтуӈкве а̄квум палт Ягримн минасум. То̄нт ам нё̄тнэ я̄ӈк пӯр­кал масхатасум. Тамле пӯрка ма̄ньщи нэ̄т туп са̄всыр ялпыӈ хо̄талыт ос са̄лыӈ ма̄хум янытлан хо̄тал ва̄рыглан порат масыгласыт. Та юи-па̄лт хот-а̄ӈхвияныл, са̄рыл паргылтыяныл ос мо̄т ялпыӈ хо̄тал мус акв ма̄н та пиныяныл. То̄нт я̄ӈк пӯрки о̄щнэ нэ̄т со̄тыӈ нэ̄г ловиньтавēсыт.
Ам ул то̄нт со̄т та хо̄нтсум, хумим ёт ак­ван-хо̄нтхатсумēн. Ам Елена юрта̄гим палт мӯйлысум. Ос Юрий, ма̄ньлат пыг, ёсал ха̄й­тыгтас, аквматэ̄рт ёса­тэ̄т ла̄гылмаснут кēре хот-хусматас. Тувыл маныр тавēн ва̄руӈкве?  Тав Елена кол по̄хат лю̄ляхо̄лыс ос тув та щалтыс. Юрта̄гим такви юн а̄тим о̄лыс. Мēн то̄нт та акван-хо̄нтхатсумēн ос ва̄йхатсумēн, ӯнлым хоса потыртасмēн. Та па̄сыл ка̄сыӈ хо̄тал ва̄­щиньтахтуӈкве пат­су­мēн. 
Ма̄н, ма̄ньщи а̄гит, та порат оманувн та пилупта̄лавēв: «Па̄вылт хо̄т-а̄ти мори ул ё̄мēн, мо̄т ма̄ныл ёхтум ма̄-во̄й киснэ о̄йкат та̄нки ма̄гсыланыл нэ̄ хо̄тпа кинсэ̄гыт. Та̄н нупыл­аныл ул сунсэ̄н, ма̄ньщи хо̄тпа хумыг кинсэ̄н». Ам омам ла̄тӈын хӯнт­лысум. 
Тувыл Юра ёт  хо̄нт­хатыгла̄лмēн юи-па̄лт а̄квумн ла̄вēгум: «Ам тыт улпыл хум ва̄рēгум». А̄квум китыглахтас: «Оман тай наӈ ат ра̄­тащлавен?». Ам тавēн ювле-ла̄всум: «Тав мо̄т ма̄ныл ёхтум хо̄тпат ёт а̄нум румалахтуӈкве ат та̄ртыс, ты юртум ма̄ньщи, таима̄гыс таве хумыг ва̄рилум». А̄квум туп ля̄галас: «Ёмас, ты наӈки ка̄сащасын». 
Тувыл мēн Юра ща̄не палт Восыӈтӯр па̄вылн минасмēн. Тот мощ о̄л­сумēн ос а̄нумн э̄лаль ханищтахтуӈкве э̄рыс. Ам Ханты-Мансийскан та минасум. А̄квумн ёмас нё̄твēсум. Тав ка̄сыӈ э̄т­пос ат солко̄ви кēтыг­лас, ос амки ханищ­тахта­мум ма̄ныл хо̄т солко̄вил майлувēсум. Юра то̄нт Ягримт ма̄-во̄й но̄х-винэ ма̄т рӯпитас, а̄нумн о̄с нё̄тыс. Хӯрум та̄л тох ханищтахтасум ос Ха̄ль­ӯс пӯльницан практика миӈкве кēтвēсум. Юрам ос тув ёхтыс, тот акван та о̄лмыгтасмēн, тот ам а̄гим самын патыс. А̄гимēн э̄тпосэ иӈ ат то̄влыс, ам ня̄врамыӈ та̄гыл государственный экзаменыт минэ ма̄гыс Ханты-Мансийскан ювле минасум. Мēнамēн нё̄­туӈкве то̄нт Юра ща̄не о̄с ёхтыс.
Училище а̄стламум юи-па̄лт ам Ха̄льӯсн ня̄врам самын патнэ колн рӯпитаӈкве кēт­вēсум. Ма̄н Ха̄льӯсн о̄л­мыгтасӯв, Юра оматэ ос ма̄н ётув о̄лыс. О̄выл порат ка̄сыӈ хӯрум щё̄с сыс Юра рӯпатаныл юв ялуӈкве китыглахтас ос ня̄врамум щаквтуӈкве пӯльницан тотыгластэ.
Тох та̄л оигпам юи-па̄лт Юра ща̄не юв вора­таӈкве патыс. Ла̄ви, ты рущ ма̄т хоса о̄луӈкве ат вēрми, такви о̄лнэ ма̄ньщи ма̄тэ̄н ювле таӈхи. 
Ма̄н щēмьяӈ та̄гыл пуссын Восыӈтӯрн ва̄нт­лысӯв. Ам тот ня̄врам ӯрнэ колн рӯпитаӈкве пат­хатсум, ос Юра мир­кол кӯщай хо̄тпаг паттувес. Тувыл миркол па̄лыл ма̄н колыл май­весӯв. Тох та о̄лсӯв, щуньсӯв. 
Тыт ос Ягримт ма̄н ма̄нки кол ӯнттысӯв. Тыт Волотя пыгум самын патыс. Тыи сака ёмас ма̄, я̄ ляпат колув ӯнлы. Яныг вит ва̄рнэ̄тэ порат ха̄пыл колув мус ляпан ёхтуӈкве ро̄ви».
Потыр Тамара Мерова ма̄ньщи ла̄тӈыл хансыстэ
