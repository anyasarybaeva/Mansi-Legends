
Ва̄т са̄грапнал э̄тпост нэ̄пак хаснэ сосса хо̄тпа Мария Кузьминична Волдина ущ нэ̄глум нэ̄паке мирн суссылтастэ, тох намаим о̄лы – «За жизнь! За счастье!». Тамле тэ̄ла кастыл ма̄хум Ханты-Мансийск ӯст Государственный библиотека Югра колт акван-атхатыгласыт. Ты нэ̄пакт Великий Отечественный войнат хо̄нтлум ма̄хум потраныл хансым о̄лэ̄гыт. Мария Кузьминична «Ханты ясаӈ» газетат са̄в та̄л рӯпитас, сосса мирыт о̄лнэ ма̄н яланта̄лыс – хантыт, ма̄ньщит ос ё̄рн ма̄хум палт. Рущ са̄лтатыт ос мо̄т хо̄тпат потраныл о̄с хансыгласанэ. То̄нт хо̄нтлум ма̄хум са̄в о̄лыс, хо̄нтлын нак урыл тавēн потырта̄лсыт.
Мария Кузьминична ла̄выс: 
– «За жизнь! За счастье!» нэ̄пакт хо̄нтлум хо̄тпат ос та порат та̄рвитыӈ рӯпата ва̄рум ма̄хум о̄вылтыт хассум, тувыл та̄н потра­ныл акван-атсанум ос нэ̄пакн хассанум. Тамат китлер утыт ёт хо̄т хо̄нт­лысыт, хотьют ёт хо̄нт­хатыгла̄лсыт, юрщхаты­гла̄лсыт, хумус саваласыт, та маныр, пуссын потыр­та̄лсыт. То̄ваныл стихыт ловиньта̄лсыт, о̄с тув о̄лт­санум.
Нэ̄пак коныпа̄лэ̄т Сургут ӯст о̄лум ветеран о̄йка Павел Фомич Свер­быкин хуритэ по̄слувес. Тав Белоруссия, Украина ос Польша ма̄т вуянтым хо̄нтлыс. 1945 та̄лт я̄ӈк на̄тнэ э̄тпост ма̄хманув но̄х-патманыл порат Павел Фомич Берлин ӯст о̄лыс. Ты урыл тав а̄нумн самвитанэ нэ̄глым потырта̄лыс. 
Ань ювле хультум э̄тпос 28 хо̄талэ̄т Мария Кузьминична 86 та̄лэ то̄влыс. Таве янытлаӈкве, сымыӈ ла̄тыӈ ла̄вуӈкве са̄в хо̄тпа ёхталасыт. 
Нэ̄пак хаснэ ханты хум, округ Дума депутат Еремей Данилович Айпин тох потыртас:
– Ты сака э̄рнэ нэ̄пак. Хо̄нтлын нак ос тот хо̄нтлум ма̄хманув урыл потыртаӈкве, хансуӈкве ат те патэ̄в, ня̄врамыт ос ма̄ньлат хо̄тпат ва̄ӈкве хунь патэ̄гыт, мирув хумус савалас, манхурип ё̄рва̄глыл но̄х-патсыт. О̄панув ос ащо̄йканув ва̄рум ёмас тэ̄ланыл та̄н вос ва̄ганыл, э̄лаль вос тотыяныл.
А̄с угорский институтт рӯпитан профессор о̄йка Александр Николаевич Семёнов ла̄выс:
– Ты э̄рнэ потрыт Мария Кузьминична са̄в та̄л атсанэ, ань матъёмас акв нэ̄пакн хасвēсыт. Ма̄ньла̄т хо̄тпатн атхунь ва̄ӈкве э̄ри, ты ма̄т манхурип ма̄хум о̄лсыт, халанылт хумус о̄лсыт, потыртасыт, манхурип тэ̄лат ва̄рсыт.   
Югра ма̄ янытыл куль­тура департамент кол тармыл пуӈктотнэ хум Артур Альбертович Латы­пов ос мо̄т ма̄хум нэ̄пак хаснэ э̄ква нупыл са̄в ёмас, сымыӈ ла̄тыӈ ла̄всыт. 
Мария Кузьминична Волдина яныг намыт о̄ньщи – Почётный житель Югры, нэ̄пак хаснэ нэ̄, журналист. 2018 та̄лт Россия культура министр хум Владимир Медин­ский тавēн «Душа России» нампа ма̄гылн тагатан по̄с мис. 
Ма̄н, газета ва̄рнэ хо̄т­пат, Мария Кузьминична о̄с янытлылӯв! Са̄в та̄л пус ка̄т, пус ла̄гыл вос о̄лы, нэ̄пакыт о̄с вос щё̄питы, хансы.
Светлана РОМБАНДЕЕВА
