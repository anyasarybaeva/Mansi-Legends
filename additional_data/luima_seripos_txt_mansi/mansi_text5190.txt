
Сургутский районт пēс йис ма̄тэ̄т са̄лыянэ ӯрим акв ё̄рн хум о̄лы. Тав наме Сергей Хомаказович Айваседа, хум Белоярский район Нумто па̄вылт самын патыс. Тав Касум па̄выл школат нёлолов класс а̄стлас.
Мо̄лал ам тав палтэ ялсум. Хум такви о̄лупсатэ урыл мощ потыртас. Сергей Хомаказович школа а̄стлас ос Салехард ӯсн э̄лаль ханищтахтуӈкве минас. Тот училищат киномеханикыг ханищтахтас. Та юи-па̄лт Нумто па̄влэ̄н ювле ёхтыс.
 Тувыл нёлоловхуйплов та̄лэ то̄влын мус хо̄тахкем э̄тпос па̄вылт мирн кина суссылтым рӯпитас. Та юи-па̄лт ос армиян вуйвес. Ма̄ньлат пыг кит та̄л Иркутский область Усть-Кут ӯст лусытас. Тав тот «БАМ – Байкало-Амурская магистраль» нампа лё̄ӈх ва̄руӈкве нё̄тыс. 
Тувыл юв ёхтыс, мощ о̄лыс ос нэ̄ тотыс. Э̄кватэ наме Татьяна Владимировна Айваседа, тэ̄н Нумто па̄вылт акван-минасы̄г. Тот са̄лыӈ колт рӯпитасы̄г. Э̄кваг-о̄йкаг аквъёт хо̄т ня̄врам янмалтасы̄г. 
Яныг а̄гитэ̄н Людмила, тав ётэ са̄лы ӯрнэ ма̄т о̄лы. Юн кол-сори рӯпата ва̄ри. Тав са̄лыл ос ма̄шинал яласаӈкве ха̄сы. Владимир пыге Сургут ӯст карыс колныл ёл-патыс, ань а̄гмлахты. 
Виталий Ханты-Мансийск ӯст Югорский университетыт ханищтахтас. Ань нэ̄ тотыс, Нижнесортымский па̄вылт о̄лы. Тот ма̄-во̄й но̄х-винэ ма̄т рӯпиты. Наталья о̄йкатэ ос ня̄враманэ ёт Когалым ӯст о̄лы. Тувыл Кристина самын патыс, тав ань ханищтахтын ма̄ныл а̄стыс. 
Щар пити-патта пыг Артём, тав иӈ ханищтахты.
Ань э̄кваг-о̄йкаг киттыг-минасыг. Хӯрум та̄л ювле хультум порат Сергей Хомаказович Сургутский районын ва̄нтлыс. Тот са̄лы о̄щнэ ма̄л майвес. 
Тэ̄н а̄пщитэ̄нтыл тот норыт яктысы̄г, йильпи кол, сӯмъях ос пувлынкол ӯнттысы̄г. 
Во̄рколаныл яныг, та̄н палтаныл Когалым ӯсныл рӯтаныл ва̄тихал ӯщлахтуӈкве ёхталэ̄гыт. Таквсы порат та̄н тот саӈквлыпил ос сӯйпил ва̄тэ̄гыт, ла̄хыс атэ̄гыт, па̄кв паттэ̄гыт. Во̄р па̄вланыл ляпат со̄юм овты. Та со̄юмт а̄рпи ва̄рēгыт, ощща йӣвовлытыл ва̄рим камкат ӯнттэ̄гыт. Сорт-пыгыт, сыгыт ос мо̄т хӯлыт пувиньта̄лэ̄гыт. Ты со̄юм янытэ̄т ат по̄ляве. То̄ва ма̄т тэ̄лы порат акваг па̄лыг-о̄лы. Па̄влыӈ ма̄хум вит а̄мартаӈкве тамле а̄смасын ты ялантэ̄гыт. 
Сергей Хокамазович ла̄выс: «Са̄ртын янгӯит ва̄тихал ёхталасыт, лё̄ӈханыл о̄лсыт. Ань юи-о̄выл кит та̄л щар ат ва̄щиньтыянӯв. Во̄рыӈ ма̄в мувлахи ма̄-во̄й ма̄ныл но̄х-винэ ма̄хум рӯпитэ̄гыт. Хо̄т-а̄ти яласан лё̄ӈхыт ва̄рим о̄лэ̄гыт. Яныг ма̄шинат акваг кургим тыгле-тувле яласэ̄гыт. Янгӯин улпыл тыгле йиӈкве пилыщмаӈ. Тыима̄гыс та̄наныл тыт ат ва̄щиньтыянӯв. Хотталь мо̄т сытам ма̄н ва̄нтлысыт. 
Ам то̄ванакт писалюм выглум, ёсагум масэ̄гум, во̄раим мощ ё̄мыгтэ̄гум. Щёпрыт, мансыныт, ятрит ос мо̄т товлыӈ ӯит ва̄щиньтыянум. Ос ляпан ат майхатэ̄гыт, э̄лыл тыламлэ̄гыт, мо̄рсыӈ порат  па̄тамталэ̄гум».
Сосса ма̄хум нефтяникыт ёт договор-нэ̄пак хассыт, матыр та̄рвит ва̄рмаль о̄ньщегы̄т ке, та̄нанылныл нё̄тмил во̄вēгыт. Са̄лыӈ хо̄тпат ма̄-во̄ил па̄ӈктым ма̄ хо̄нтэгы̄т ке, нефтяникытын ла̄вēгыт, та̄н ты ма̄ та̄ра хот-сыстамтыяныл. Ань халанылт юртыӈыщ  о̄лэ̄гыт.
Когалым ӯст ос Русскинская па̄вылт ка̄сыӈ та̄л са̄лыл каснэ ва̄рмаль ва̄рыглаве. Сергей Хокамазович ос а̄гиятэ Людмила са̄лыл касуӈкве акваг ялантэ̄г. Тэ̄н са̄в щёс но̄х-патыгласы̄г, ёмас мӯйлупсал майлувēсы̄г. Ань ты та̄л Людмила хӯрмит места винэ мус мощнув акв матах кӯмыл ат то̄в-лувес. 
Ты ё̄рн щēмья во̄р-коланылт ам хӯрум хо̄тал о̄лсум. Юи-о̄выл хо̄тал кол сыспалт йир тӯщтысӯв, са̄лы аласӯв. Пасан ва̄рсув, э̄лаль 
о̄лнэ посыӈ хо̄тал ма̄гыс пуӈкпинсӯв ос пӯрлахтасӯв. Ты ёмас щēмьян ам пуста̄гыл о̄лнэ  ла̄тыӈ  кēтэ̄гум.
