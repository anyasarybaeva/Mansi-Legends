
Ам ла̄тыӈ рӯтанув палт мо̄т хо̄н ма̄н Эстониян ялсум, тот Нарва ӯст яныгпо̄ль э̄тпос хо̄тыт ос са̄тыт хо̄талыгт VI мирхал конференция о̄лыс. Тув са̄в па̄лыл Венгрияныл, Финляндияныл, Россия са̄в ӯсытныл — Петрозаводск, Москва, Санкт-Петербург, Ханты-Мансийск, Йошкар-Ола, Кудымкар, Ижевск ма̄ныл ёхталасыт. Ма̄хум тот налымантем докладыт ловиньтасыт. Са̄выӈпа̄лэ мир та̄нти ла̄тӈаныл ос литератураныл урыл потыртасыт.
Яныгпо̄ль э̄тпос онтолов хо̄талт Эстоният Микаэль Агрикола хо̄талыг ла̄вияныл. Ты хум «Новый Завет» нэ̄пак финский ла̄тӈыл толмащластэ ос о̄выл финский букварь хансыс, тав ма̄ньполь э̄тпос 9 хо̄талт 1557 та̄лт а̄тимыг ēмтыс, таима̄гыс ань ты хо̄тал та̄н янытлыяныл.
Ма̄н о̄выл хо̄тал ёхтумув порат э̄типа̄лаг ма̄нь тинатыл суссылтавесӯв. Тот сету ма̄хум о̄лнэ̄ныл урыл тина такталавес, хумус та̄н масхатэ̄гыт, манхурип тэ̄нут ва̄рēгыт ос хумус о̄лэ̄гыт — тамле ва̄ти тина суссӯв. Сету ма̄хум хуньт ос ма̄н ма̄ньщит ос хантыт хольт та̄нти пӯрлахтын ма̄т о̄щсыт, йӣвныл са̄грим пупыг хурит о̄щсыт. Ётыл рущ то̄рум нупыл по̄йкщаӈкве патсыт. Ос ань тыг мус йӣвныл ёргим ма̄нь пупыг хурит о̄ньщēгыт. Ты тӯяг колас сам ӯнттуӈкве о̄вылтахтынэ̄ныл порат тамле пупганыл нупыл по̄йкщēгыт. Маснутаныл о̄с хорамыл ю̄нтыяныл. Ань та̄н ма̄ньлат а̄гияныл пēс хольт то̄р ва̄руӈкве, та̄нти хурип маснутаныл ю̄нтуӈкве ханищтыяныл. Сету ма̄хум Псковский областьт о̄лэ̄гыт, та̄н туп титса̄т арыгтем хо̄тпа ловиньтавес. Та̄н ла̄тӈаныл эстонский хурипа ос туп та̄н православныиг о̄лэ̄гыт.
Мо̄тыт хо̄тал а̄лпыл Нарвский колледжит конференция о̄вылтахтас. Тув Нарва ӯс мирколныл кӯщай хум Антс Лийметс ёхталас, ма̄хум янытласанэ, мирн ёмщакв рӯпитан ла̄тыӈ ла̄выс. Ос та юи-па̄лт пуссын но̄х-лю̄лсыт, Финляндия гимн э̄ргысӯв, ма̄н пуссын нэ̄пак-ло̄мтыл майвесӯв, тот э̄рыг хансым о̄лыс.
Швецият о̄лнэ Барбро Аллардт Люнггреп ос потыртас, тав ла̄выс, тот ма̄нь ня̄врамыт ма̄гсыл финский ла̄тӈыл рӯпитан садик о̄лы, школат ос колледжит, университетыт та̄н ла̄тӈаныл ос ханищтаве. Мо̄т странат о̄лым та̄н та̄нти ща̄нь ла̄тӈаныл ул вос ёрувлыяныл, таима̄гыс акваг ма̄нь та̄гыл ня̄врамыт потыртаӈкве ханищтыяныл.
Тамаш Орос, венгр хум, венгерский культурный центрыт Таллин ӯст рӯпиты, тав ла̄выс, та̄н са̄всыр мирыт ёт культурат хосыт акван-румалахтэ̄гыт, тащир ла̄тӈаныл акван-ёхтэ̄гыт. Ос культура хосыт политика тэ̄лат о̄с сохытлаӈкве ро̄ви. Тох та̄н дипломатический тэ̄лат о̄с ва̄руӈкве вēрмēгыт. Тох акван-юрщхатым рӯпитаӈкве рӯтыг о̄лнэ мирытын кӯпнитыг паты.
Ты кӯщаит пуссын та̄нти ла̄тӈыл потыртасыт, та̄н рущ ла̄тыӈ ат ва̄гыт, а̄нумн ам по̄хумт ӯнлум а̄ги то̄ва ла̄тӈыт толмащласанэ. Та юи-па̄лт ма̄н титтыг уртвесӯв ос тит колнакыгт, тэ̄н секцияг ла̄вавēг, рӯпитасӯв. Акв колнакт рущ ла̄тӈыл докладыт ловиньтасӯв, мо̄т ма̄т эстонский, финский ос венгерский ла̄тӈытыл потыртасыт. Э̄типа̄лаг «Весёлые ребята» нампа ингерманландский финныт э̄ргыт э̄ргысыт, та̄н халанылт Татьяна Белан пуӈктотнэ хо̄тпаг о̄лы.
Та юи-па̄лт Тони Тэндэр, институт директор, акв нэ̄пак урыл потыртас. Тав ка̄сыӈ хо̄тпа такви палтэ во̄виньтас ос та хо̄тпа эстонский ла̄тӈыл стихыт ловиньтас, та̄н татем мовиньтасыт, ма̄н тай ат торгамтасӯв, нас та ӯнлахо̄лсӯв, улпыл кос пӯмыщ о̄лыс. Юи-о̄вылт вепсыт урыл тина суссылтавес ос ма̄н ӯщлахтуӈкве та минасӯв.
Титыт хо̄тал а̄лпыл потранув э̄лаль ловиньтаӈкве патсанув. Та хо̄тал акв намыӈ-суиӈ хо̄тпа ёхталас, наме Арво Валтон, тав эстонский ла̄тӈыл потрыт хансы. Мирн тот ваве ос сака янытлаве. О̄йка ла̄выс, тав налыман мирытныл са̄всыр потрыт, та̄н рущ щирыл эпосыг ла̄вавет, такви эстонский ла̄тӈēн толмащласанэ.
Ма̄н ма̄ньщи мирув урыл Михаил Плотников хансум «Я̄ӈкылмаа» потыр о̄влэ̄т Арво Валтон эстонский ла̄тӈыг толмащластэ. Тох ка̄сыӈ мирныл эпос нампа потрыт такви ла̄тӈēн хассанэ. Арво Валтон ла̄внэ̄тэ щирыл, та̄н мираныл ань са̄в эпос-потыр о̄ньщи, таима̄гсыл та̄н эстонский ла̄тӈаныл сака хоса о̄луӈкве паты.
О̄йка рущ ла̄тӈыл ёмщакв потырты, таве хӯнтлуӈкве сака ёмас о̄лыс. Тав щēмьятэ яныг хо̄нт юи-па̄лт Новосибирск нупыл тēтыма, тав тот яныгмам, таима̄гыс рущ ла̄тыӈ ёмщакв ва̄гтэ.
Конференция оигпам юи-па̄лт секцият о̄лум кӯщай хо̄тпат та̄нти ва̄рум рӯпатаныл урыл потыртасыт, пуссын докладаныл ёмасыг ос номтыӈыг хансым о̄лсыт, ёхталам мирн пӯмащипа ла̄тыӈ ла̄всыт.
Ос э̄лаль акв колнакн во̄ввесӯв, тот ма̄н ра̄кт хурип утыл са̄всыр хорамыт по̄щгысӯв. Ка̄сыӈ хо̄тпа тот хансат по̄слуӈкве вēрмыс. Ма̄н о̄с мощ матыр пувыр утыт таӈращласӯв.
Нарва ӯс — пēс йис та̄гыл о̄лаве, тот са̄всыр пēс колыт ӯнлэ̄гыт. Ты ӯс урыл ам тах я̄нас потыр хансэ̄гум. Ос нēлм рӯтанув палт ялмув ма̄гсыл номтум сака ёмас, та̄н та̄нти пēс йис о̄лупсаныл янытлыяныл, та̄нти ща̄нь ла̄тӈаныл э̄руптыяныл ос потыртаӈкве ат э̄ссамтэ̄гыт. Ма̄н ма̄ньлат хо̄тпанув ат те э̄ссамтанувыт, о̄с э̄рыӈ потыртаӈкве ханищтахтынувыт.
