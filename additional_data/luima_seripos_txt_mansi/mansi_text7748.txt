
Ты тув Ха̄льӯс район Кульпас па̄выл ня̄врамыт лӯпта э̄тпост ос ойттур э̄тпост миркол па̄лыл рӯпитасыт. Саранпа̄выл нупыл тӯлым Кульпас миркол кӯщай ва̄ӈын нэ̄ Людмила Георгиевна Денисова ла̄выс, ты та̄л ня̄врамыт кит э̄тпос рӯпитасыт. Нила хо̄тпа туп рӯпитаӈкве вēрмысыт, мо̄т ня̄врамыт о̄с кос тахсыт тыг патхатуӈкве, центр занятости колн по̄хан ӯрвēсыт, ат вуйвēсыт. Аман олн мощща та̄стувес, тава̄гт. Мо̄лты о̄с аквта щирыл о̄лыс, ка̄сыӈ э̄тпос нила а̄ги-пыг рӯпитасыт. 
Людмила Георгиевна ня̄врамыт э̄сгиянэ, ла̄ви, пуссын сака ка̄ркамыг пувиньтахтасыт. Па̄выл янытыл порс атсыт, ӯс­хулыт сыстамтасыт, пӯса­сыт о̄льпыл сартсыт ос мо̄т са̄в э̄рнэ тэ̄лат ва̄р­сыт. А̄лпыл онтолов щё̄с порат ёхтыгпēгыт, рӯпи­таӈ­кве та о̄вылтахтэ̄гыт, хо̄талъя̄т юи-па̄лт ущ а̄с­тэ̄гыт. Нэ̄мхотьютаныл ат та ла̄всас, ва̄гта̄л патыс манос та̄рвитыӈ, пуссын ёмас номтыл ёхталасыт, тэ̄ланыл ва̄рсаныл.

Ня̄врамыт ёт Елена Александровна Толстых рӯпитас, ты тэ̄ланыл палт тав пуӈктотыс. Нэ̄ ла̄выс, ка̄сыӈ хо̄тал та̄н нила щё̄с рӯпитасыт – ӯсху­лыт хо­сыт порс атсыт, кумыска сульят, нэ̄пак ло̄мтыт, йӣв о̄влыт пус­сын акван-тот­саныл, ту­выл хӯргын тох­рысаныл, лё̄ӈх ва̄тат хультупта̄л­саныл. Ётыл порс атнэ ма̄шина ёхта­лас, порсанян тотвēсыт. Ня̄врамыт ёмащакв рӯ­пи­та­сыт, олнло̄мтыл ойт­вēсыт. 
Ка̄ркам а̄ги-пыгыт
Тот рӯпитам ма̄ньлат хо̄тпат ёт ам потрамасум, китыгласанум, хумус рӯ­пи­тасыт, манах класс а̄ст­ласыт. Лӯпта э̄тпост а̄гит халт акв пыг о̄лыс, наме Саша Кочкин, 14 та̄л. Тав ла̄выс, рӯпитаӈкве тавēн мӯстыс, товлыӈха̄пыт иснэ ма̄т порс атсыт, па̄вланыл ӯсхулыт сыстамтасыт.

Агата Гындыбина, 16 та̄л. А̄ги ла̄выс: 
– Ка̄сыӈ хо̄тал ма̄н акв хотты ма̄т порс акван-атым ё̄мыгтасӯв манос па̄ртыт о̄льпыл сартсӯв. Нила щё̄с рӯпитасӯв. Ты­накт ам лов класс а̄ст­ласум, таквсы 11 классыт ханищ­тахтуӈкве патэ̄гум.
Саша Денисова, 14 та̄л: 
– Па̄вылт порс са̄в о̄лыс, сыре-сыр нэ̄пак ло̄мтыт атсӯв, сульят та маныр. А̄нумн рӯпитаӈ­кве мӯстыс. Ма̄к таи э̄ри, па̄влув сыстамыг вос о̄лы, ма̄хманув порс мори ул вос па̄хвтынувыт. Ам 8 класс а̄стласум. Омам Людмила Георгиевна, а̄тям Владимир Петрович.
Арина Албина, 16 та̄л: 
– Рӯпитаӈкве сака мат та̄рвитыӈ а̄ти, пӯмыщ о̄лыс. А̄тям Ло̄пмус па̄выл хум, наме Николай, омам Светлана. Ты та̄л ам 10 класс а̄стласум. Ягрим па̄вылн минуӈкве номсэ̄гум, тот э̄лаль ха­нищтах­туӈкве патэ̄гум.
Ты а̄ги-пыгыт пус ка̄т, пус ла̄гыл вос о̄лэ̄гыт, па̄вланыл ма̄гыс са̄в ёмас, э̄рнэ тэ̄ла вос ва̄рēгыт.

Светлана Ромбандеева
