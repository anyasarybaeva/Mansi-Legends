

	Туи ӯщлахтаманыл юи-па̄лт мирн пēриим депутатыт акван-атхатыгласыт, та̄н ань округ Дума о̄выл заседанияныл о̄лыс. Ловиньтам са̄кконаныл та̄н ань са̄выӈпа̄лэ пуссын йильпи ла̄тӈыл хассаныл.


		О̄лнэ мА̄гыс олныт нО̄х-нё̄твсыт

		 

		«Прожиточный минимумыг» ла̄внэ олныт са̄ккон хаснэ ма̄хум ань но̄х-нё̄тсаныл. Ня̄врамыт ма̄гыс ань тыса̄вит олн хасвес – 11 со̄тыра 354 солко̄ви, ты э̄лы-па̄л э̄тпосытт ня̄врамыт ма̄гыс 11 со̄тыра 118 солко̄ви хансым о̄лыс. Пенсия винэ ма̄хумн акв э̄тпосн 9 со̄тыра 566 солко̄ви хасвес. Ты пирмайтым са̄ккон щирыл 2015 та̄л о̄выл э̄тпосныл пенсионерыт ос ня̄врамыт арыг 230 солко̄вил миӈкв патавет. 

		Акв-ма̄н патум хо̄тпатытн нё̄тмил те ва̄раве, та̄н хотты казённый колт о̄ньщавет те манос та̄нанылн нё̄туӈкв ма̄хум юв ёхталэ̄гыт те, та̄н пенсияныл 75% са̄вит олн юв-ӯраве. Ты ва̄рмаль ма̄гыс са̄ккон о̄с акваг йильпииг хансаве.

		 

		Соссаӈ мир мА̄гыс хансым сА̄кконыг

		 

		Ань депутатыт ты заседаниянылт соссаӈ мир ма̄гыс хансым тит са̄кконыг урыл потыртасыт. Акв са̄ккон рущ ла̄тӈыл тох ла̄ваве – «О факториях», мо̄танэ – «О территориях традиционного природопользования».  

		2013 та̄лт общинат «факторияг» ла̄вуӈкв патвēсыт. Округув янытыл 11 тамле организация рӯпиты.  Ты йильпи тэ̄ла о̄вылтам порат та̄н сака ёмащакв нё̄твēсыт. 2013 та̄лт та̄н ма̄гсыланыл 58 млн. солко̄ви майвес, ты 2014 та̄лт 1 млн. 200 со̄тыра солко̄ви миве. Мо̄тыт 2015 та̄лт туп 453 со̄тыра солко̄ви та̄ставе. 

		Еремей Данилович Айпин депутатытн ла̄выс, та̄н округ кӯщаюв Наталья Комарова палт ялсыт, ла̄всыт, соссаӈ мир факторияныл ма̄гсыл сака мощща олн та̄ставе. Округувт ка̄сыӈ районт акв-тит тамле рӯпитан ма̄ о̄лы. Ха̄льӯс районувт 2 фактория рӯпиты – ты «Рахтынья» ос межрайпотребсоюз.

		Сургутский районт «Яун-ях» нампа община ва̄рвес, тот 248 хо̄тпа рӯпиты. Та̄н 1 млн. солко̄вил майвēсыт. Общинат рӯпитан хо̄тпатн рӯпата олн ойтнэ ма̄гыс олн щар ат то̄вылхаты. Ты урыл Айпин кӯщаюв ла̄выс, ань Россияв ма̄гыс са̄всыр «экономический санкция» хо̄н ма̄т ты ва̄рēгыт. Ты хосыт тэ̄нутыт, пормасыт тынаныл сака но̄х-лапēгыт. 

		Ос ань ма̄н соссаӈ ма̄хманув пил ва̄тэ̄гыт, хӯл алыщлэ̄гыт, са̄лы о̄ньщēгыт. Ты хосыт округувт о̄лнэ мир тыттуӈкв о̄с кос ро̄ви. Таима̄гыс община о̄щнэ ма̄хум нё̄туӈкв э̄рēгыт, та̄нанылн ань олн миӈкв э̄ри, матыр э̄рнэ ут та̄н ёвтуӈкв вос вēрмēгыт.

		Мо̄т са̄ккон ос таима̄гыс мо̄т щирыл хасвес. Са̄в та̄л ювле хультум порат ка̄ркамнувег о̄лнэ соссаӈ ма̄хум та̄нти о̄лнэ ма̄наныл «родовой угодияг» хассаныл. Ань ты йильпи са̄кконыт щирыл та̄н о̄лнэ ма̄наныл тох ла̄вавет – «территории традиционного природопользования». Округув янытыл 475 тамле ма̄ о̄лы. Ты ма̄т тармыл о̄лнэ ос нэ̄паканыл атуӈкв а̄лымам ма̄хум ань са̄всыр олныл ойтавет, нё̄тавет. 

		Ос ты коныпал са̄в соссаӈ хо̄тпа нэ̄пак ва̄руӈкв ат а̄лымасыт. Та̄н о̄с во̄рт о̄лэ̄гыт, са̄лы ӯрēгыт, пил ва̄тэ̄гыт, во̄раēгыт. Пēс о̄лупсав э̄лаль тотыяныл. Та̄нанылн о̄с нё̄туӈкв э̄ри. Ань ты хо̄тпат наманыл пуссын акв нэ̄пакн хансавет, ос округ миркол па̄лыл нё̄туӈкв патавет. Тамле хо̄тпа округув янытыл сака са̄в о̄лы. 

		 

		Валентина Васильева

 
