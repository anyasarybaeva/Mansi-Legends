
Ты э̄тпос 26 хо̄талэ̄т округ Дума колт Ассамблея депутатыт акван-атхатыгласыт. Ты сапра̄нит Руслан Проводников пуӈктотнэ хо̄тпаг о̄лыс.
Та̄н ань тит тэ̄ла урыл потыртасыт. Ань хӯрум ма̄нь па̄выл — ты Патрасуй па̄выл Ха̄льӯс районт, Скрипунова па̄выл Ханты-Мансийский районт ос Колекъёган па̄выл Нижневартовский районт ань наманыл хот-щуртумтавет.
Депутатыт ань тох ла̄всыт. Патрасуйт о̄лнэ кол а̄тим, нэ̄мхотьют ат о̄лы. Колекъёгант акв хо̄тпа, Скрипунова па̄вылн тит хо̄тпаг хансым о̄лэ̄гыт: хум налыман нупыл акв та̄лэ то̄влыс, э̄ква 1939 та̄лт самын патыс. Тэ̄н сас тув хансымаг, ос тэ̄нти мо̄т пāвылт о̄лэ̄г. Колекъёгант хум прописка о̄с о̄ньщи. Ань тāн ётаныл са̄всыр кӯщаит потыртэ̄гыт, ла̄вавет, прописканыл хот вос выганыл. Ос тāн щар ат ка̄сащēгыт.
Ань ты кастыл Ассамблея депутатыт яныг кӯщаитн нэ̄пак щё̄питасыт, ты хо̄тпат тувыл ул вос ня̄влавет, тāн вос нё̄тавет, ул вос урккуптавет.
Мо̄т яныг кӯщай Александр Киселев ос АПК урыл потыртас, АПК — тыи агропромышленный комплекс, тув са̄лы ӯрнэ, хӯл алыщлан, пил ва̄тнэ ос са̄всыр мо̄т рӯпата хансым о̄лэ̄гыт. Ты кӯщай ла̄выс, округувт са̄лы ӯрим 81 хо̄тпа рӯпиты, оленевод-частникыт — 389 хо̄тпа, 2 со̄тыра 152 хо̄тпа хӯл алыщлэ̄гыт. Ты ма̄хум округ миркол па̄лыл пуссын нё̄тавет, олныл мивет.
Ты кӯщай та̄рвитыӈ ва̄рмалит урыл о̄с потыртас. Ань ма̄н округувт са̄в община хӯл пувим рӯпитэ̄гыт. Ос тувыл э̄лаль ты хӯланыл хоталь тотуӈкв ос хотьютн тыналаӈкв, аты ва̄ганыл. Хӯл тыналаӈкв вēрмēгыт кос, ос хӯл ма̄гыс сака мощща олн миве, акв кила ма̄гыс — 8-15 солко̄ви, тыи сака мощща. Общинат тыкос хӯл та̄нти тыналыяныл, мощща олн сэ̄лнэ̄ныл ма̄гыс хӯл пувнэ ма̄хумн та̄н сака са̄в олныл ойтуӈкв о̄с ат вēрмияныл.
Ты сапра̄нит депутатыг ла̄всыт, общинат хӯл пувнэ ос пил ва̄тнэ ма̄гыс я̄нас ма̄-ло̄мтыл мивет. Ты тэ̄ла ма̄гыс та̄н олн ойтэ̄гыт, рущ ла̄тӈыл тав «арендаг» тох ла̄ваве. Ты коныпал та̄н налок-олныл хансавет, та̄л сыс са̄в солко̄ви ēмты.
Ань Ассамблея депутатыт округ мир-колн тамле пищма хансэ̄гыт, ты общинат ойтнэ налок-олнаныл са̄витэ мощщагнув вос хансаве. Та̄н такос рӯпитэ̄гыт, тувыл са̄всыр ма̄н са̄в олн ойтэ̄гыт, та̄нти ма̄гсыланыл матыр сэ̄луӈкв торыӈыщ аты вēрмēгыт.
