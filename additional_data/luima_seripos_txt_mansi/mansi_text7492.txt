
Ты йис о̄лупсав щар мо̄т щирыг та ēмтыс.  Ань щēпт о̄щнэ телефон хосыт са̄всыр ва̄рмалянув, са̄всыр нэ̄паканув пуссын хо̄нтуӈкве ро̄вēгыт. Тэ̄нут ōс телефон хосыт ёвтункв рōви, юв нас тотаве, туп олн ойтуӈкв э̄ри. 
Юи-о̄выл та̄лытт ищ­хӣпыӈ ут хосыт рӯпи­таӈкв ха̄снэ хо̄тпат сака э̄рēгыт. Хотьют ты рӯпа­тан ханищтахтуӈкв таӈхи, та̄н ань пуссын ха­нищ­тавет. 
То̄ва хо̄тпат кӯщаиг рӯпитаӈкве сака воратэ̄­гыт. Та̄н ань тох номсэ̄гыт – кӯщаиг те о̄лэ̄гыт, ты щар ма̄к о̄лупса та. Тамле хо̄тпатн нё̄тнэ ма̄гыс я̄нас рӯпата ва̄раве, рущ ла̄тӈыл тох ла̄ваве – «карьерное консультирование». 
Ты рӯпата ва̄рнэ хо̄тпа кӯщаиг о̄луӈкве воратан ма̄хумн тох нё̄тэ̄гыт:
– та̄н нэ̄паканыл ёма­щакв щё̄питыяныл ос э̄рнэ щирыл хансыяныл;
– рӯпитан ма̄ та̄н ма̄г­сыланыл тинсэ̄гыт;
– матыр йильпи рӯпа­тан ханищтыяныл;
– яныг кӯщаит ёт вēщ­катыг потыртан ма̄гыс ха­нищтыяныл.
То̄ва хо̄тпат кӯщаиг рӯпитаӈкве вēрмēгыт. Та̄н аквъёт рӯпитан ма̄х­маныл ёт аквкēмыг вос потыртэ̄гыт, та̄нтина̄ныл сака ул вос янытлыяныл ос сака ул вос кӯщайлах­тэ̄гыт. 
Тамле рӯпата тиснэ хо̄тпат о̄влэ̄т нэ̄паканэ щирыл ёмащакв ураль­таве. Такви о̄лупсатэ урыл хансум нэ̄паканэ ло­винь­тавет, хо̄т ханищтах­тас, хо̄т рӯпитас, маныр рӯпата ва̄рыс – тыи пуссын та̄ра-паттаве. 
Ищхӣпыӈ утыт я̄нас ло̄пс о̄лы, тав тох намаим о̄лы – «Работа в России». Тув ты кӯщайлахтын рӯ­пата тиснэ хо̄тпат нэ̄па­ка­ныл тēтыяныл. Та ло̄п­сыт са̄в ма̄хум наманыл хансым о̄лэ̄гыт. Хотьютн тамле э̄лмхо̄лас э̄ри, тав та ло̄пс хосыт тисхаты. 
Центр занятости колт рӯпитан ма̄хум рӯпата та̄л о̄лнэ а̄гмыӈ-мосыӈ, сакватахтам э̄лмхо̄ласыт наманыл о̄с тув хансыя­ныл. Ос та ло̄пс тамле намыл пиным о̄лы – «Особое портфолио». 
Ты тит ищхӣпыӈ ло̄п­сыгт ёмащакв рӯпитаӈкв ха̄снэ хо̄тпат наманыл ты хансавет, тэ̄натэ̄н молях хо̄нтуӈкв ро̄вēг. Тот са̄в­сыр рӯпата минэ кӯщаит сака тисхатэ̄гыт. 
Ань хотьют тамле рӯпата ва̄руӈкв таӈхи, тув хан­сэ̄н, нэ̄па­канын тув тēтэ̄н, телефон­аныл тамле – 32-05-17. 
Центр занятости колныл тēтым ля̄ххал ма̄ньщи ла̄тӈыл В. УЗЕЛЬ хансыстэ
