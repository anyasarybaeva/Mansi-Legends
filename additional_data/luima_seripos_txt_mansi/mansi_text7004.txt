
Ма̄н редакциявн Эстония ма̄ныл пищма ёхтыс, эстонец рӯт ма̄хманув сым ща̄ргын ла̄тыӈ тēтсыт, Клавдия Васильевна Афанасьева (Сайнахова) а̄тимыг ēмтум урыл сыманыл ща̄рги. 
Тох ты хансэ̄гыт:
– Ма̄н, Эстония юрт ма̄хум, ма̄ньщи мирн са̄­литан ла̄тыӈ ла̄вēв, ты ла̄тыӈ хӯлмув порат ма̄н ка̄смоста̄л патсӯв, насати, Клавдия Афанасьева а̄ти­мыг ēмтум. 
Тав ётэ ма̄н 1977 та̄л па̄сыл ва̄йхатуӈкве пат­сӯв, хунь Леннарта Мери «Ветры Млечного пути» нампа тина по̄слуӈкве  Сӯкыръян ёхталас. 1970-80 та̄лыт порат эстонцыт акваг Сӯкыръян тав ко­лэ̄н ёхталасыт, ма̄ньщи о̄лупсал, ма̄ньщи ла̄тӈыл пӯмщалахтасыт. 
Наталья, Клавдия ос тэ̄н оматэ̄н Прасковья мӯй ма̄хум акваг ӯрсаныл, та̄н хо̄тпа нупыл сака ёмас нэ̄квет о̄лсыт. Прасковья оматэ̄н ты тинан тув по̄с­лувес, тот ма̄ньщи йӣкв йӣкви. 
Та̄н палтаныл ты эс­тонцанув ялсыт: Микк ос Хено Сарв, Аадо Линт­роп, Кайдо Кама, Ээрик Лейбак, Хейкки Силвет ос мо̄тананув. Та па̄сыл Клавдия ма̄н Эстониян мӯйлуӈкве акваг ӯрыслӯв, ос тав матах щёс ма̄н палтув мӯйлуӈкве ёхталас. 
Ань Сайнаховыт Сӯ­кыръят коланыл та̄тлан ӯнлы, рӯтаныл сакати кол уральта̄лыяныл, хот-­щё̄питыяныл. Тина ва̄рим порат по̄слым хурит коланылт ань тыг мус о̄лэ̄гыт, рӯтанылн ӯргалавет. 
1993 талт Ханты-Ман­сийск ӯст Финно-угорский фольклорный фестиваль ва̄рыглавес. То̄нт Родни Бобиваша, индеец ма̄хум нё̄тнэ хум ёхталас. Клав­дия ёт хо̄нтхатыглас, тав ётэ акван-нё̄тхатым рӯ­питасыг. Ты хум рӯтаныл пупа̄пщитев пупгыг о̄с о̄нь­щияныл. 
Индейцыт о̄с ла̄кква-уртхатэ̄гыт, та̄нти халанылт о̄лнэ щирыл ла̄вхатэ̄гыт, ты хум од­живбе ма̄хумныл о̄лы. Хум Клавдия ёт пēс йис о̄лупса урыл потыртасы̄г, хумус ма̄н мирагув культуранэ̄н акв нупыл хартавēг. 
Ма̄н Клавдия ёмас ла̄тӈыл ка̄стылӯв, тав финно-угорский Кон­сультативный комитетыт рӯпататэ мусхал щирыл ва̄рыстэ, мирыт ма̄гсыл акваг та̄к ла̄тыӈ ла̄всас. 
Ты коныпал «Словарь уральских языков» нэ̄пак ма̄гыс тавēн ос пӯмащипа ла̄вēв, тав ма̄ньщи ла̄тӈыт тув хансыс, о̄выл охсатэ 2004 та̄лт ос титыт охсатэ 2011 та̄лт та̄ратавес. «Фенно-Угрия» тав нэ̄­пакыг та̄ратастэ. 
Эстония ма̄ныл ляпа юртанэ тēтум потыр ма̄ньщи ла̄тӈыг 
Г. Кондина толмащластэ
