
Во̄ртур э̄тпос китхуйплов хо̄талныл налыман нупыл о̄выл хо̄талэ мус Ха̄льӯс районын «Николай Пирогов» намыл пиным на̄иӈха̄пыл лēккарыт мир уральтаӈкве ос пусмалтаӈкве тах минэ̄гыт.

	На̄иӈха̄п ищхӣпыӈ утыл щё̄питым о̄лы. Са̄всыр а̄гмыт пусмалтан лēккарыт тот рӯпитэ̄гыт. Ты на̄иӈха̄п ка̄сыӈ та̄л э̄лн о̄лнэ па̄влыӈ мир уральтаӈкве яласы.

	Та̄н ма̄нь па̄влыӈ ма̄тт ты хо̄талыт сыс рӯпитаӈкве патэ̄гыт:

— Ло̄пмус па̄вылт — во̄ртур э̄тпос нёлоловит хо̄талныл нилахуйплов хо̄талэ мус;

— Кульпас па̄вылт — во̄ртур э̄тпос атхуйпловит хо̄талныл са̄тхуйплов хо̄талэ мус;

— Сортыӈъя̄ па̄вылт — во̄ртур э̄тпос нёлоловхуйплов хо̄талт;

— А̄нъя па̄вылт — во̄ртур э̄тпос онтоловхуйпловит хо̄талныл ва̄т нупыл о̄выл хо̄талэ мус;

— Во̄сыӈтур па̄вылт —во̄ртур э̄тпос ва̄т нупыл китыт хо̄талныл ва̄т нупыл хӯрмит хо̄талэ мус;

— Шайтанка па̄вылт —во̄ртур э̄тпос ва̄т нупыл нилыт хо̄талныл ва̄т нупыл атыт хо̄талэ мус;

— Пугоры па̄вылт — во̄ртур э̄тпос ва̄т нупыл хо̄тыт хо̄талт;

— Устрём па̄вылт —во̄ртур э̄тпос ва̄т нупыл нёлоловит хо̄талт;

— Тэ̄к па̄вылт — во̄ртур э̄тпос ва̄т нупыл онтоловит хо̄талныл налыман нупыл о̄выл хо̄талэ мус.

	Ань ты накт лēккарыт ты на̄иӈха̄пыл Хо̄нтаӈ ма̄ хосыт мир уральтым яласэ̄гыт. Та̄н ты туи Кондинский, Белоярский, Ха̄льӯс ос Ханты-Мансийский районытн тах ялэ̄гыт. Пуссын аквъёт налыман ма̄нь па̄влытн па̄г-пӯхталэ̄гыт.

	Мир пусмалтан ма̄гыс на̄иӈха̄п щар йильпи утыл та̄стым о̄лы. Тот лēккарыт ма̄гыс онтолов пусмалтан колнак щё̄питавес. Э̄лумхо̄лас операциял ва̄рнэ ма̄гыс ма̄нь колнак о̄лы. Тувыл тот хо̄тпа кӣвре уральтан ма̄гыс ищхӣпыӈ утыт о̄лэ̄гыт, ӯлщ пуӈкыт пусмалтавет ос мо̄т ва̄рмалит.

	На̄иӈха̄пт терапевт, ня̄врамыт пусмалтан лēккар, хирург, невролог, сам а̄гм уральтан хо̄тпа ос мо̄т са̄всыр лēккарыт рӯпитэ̄гыт.

	Ма̄хумаквет, на̄н кӣврынт матыр а̄гм суйты ке, юв ул я̄ртхатэ̄н, та̄н палтаныл уральтахтуӈкве ялэ̄н.
