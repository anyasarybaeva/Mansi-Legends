
Ма̄ньполь э̄тпос 3 хо̄талэ̄т «Тōрум Маа» музейт по̄слым хуритыл «Дневник экспедиции. Пугоры, Теги» нампа суссылтап ōлыс. Та хōтал мāхум потыртасыт, хумус Хāльӯс районт «Тылащ пори» нампа пӯрлахтын ва̄рмаль ва̄рыгласыт, сосса мир аквъёт хумус атхатыгласыт ос пӯрлахтасыт. 
Пēс порат тамле хōтал щēмьят халт вāрыглавес, тэ̄лы порат хӯрум щёс пӯрлахтасыт. О̄выл тамле ялпыӈ хōтал Ханты-Мансийск ӯс музейт 2011 тāлт вāрыглавес. То̄нт рӯ­пи­тан хōтпат ты ялпыӈ хōтал вāруӈкве щё̄питах­тасыт, тāн яныг­пāла хōтпат ёт потыр­та­сыт ос китыглахтасыт, ма­ныр рōви манос ат рōви та хо̄талт вāруӈкве. 
Наталья Краснопеева, «То̄рум Маа» музейт рӯпитан нэ̄, потыртас, ты ялпыӈ хōтал хумус янытлаӈкве патсаныл:
– Музейт ам 2006 тāлт рӯпитаӈкве патсум, āнумн тамле э̄рнэ вāр­маль вāруӈкве э̄рыс – «Тылащ пори» ӯст хомыс янытлаӈкве рōви, ты урыл нэ̄пак хансуӈкве. Мāн архивт пēс нэ̄пакыт хōнтсӯв, тот «Тылащ пори» урыл хансым ōлыс. 2007 тāлт Белоярский район архивт хӯрум хōтал рӯ­питасӯв, сав э̄рнэ нэ̄пак хōнтсӯв ос яныгпāла хōтпат ялпыӈ хōтал урыл потыртам потраныл хӯнт­лысӯв.
Пēс щирыл ялпыӈ хо̄тал э̄лы-па̄лт мӯйлын мāхманув пасан вāтан аквъёт атхатыгласыт, та̄н солвалыӈ ня̄нил са̄всыр ӯйхул хурит ва̄руӈкве ня̄врамыт, а̄гит-пыгыт ха­нищтасыт. Мōтыт хōтал ӯст о̄лнэ мир щēмьяӈ та̄гыл музей канын мӯй­луӈкве ёхталасыт. 
Мария Кузьминична Волдина хансум стихе «Щāнь пōйкщам лāтыӈ», ханты ос рущ щирыл хансым ōлы, ханты по̄й­килыг ōлы. Ōвыл ялпыӈ хōталт Мария Кузьми­нична Волдина ос Евдо­кия Андреевна Нёмысова вāрыгласы̄г, тэ̄н пōйк­щасы̄г.
Музейт тамле пӯмащ э̄рнэ вāрмаль ань о̄с ōлыс, ӯст сāвсыр мāхум ōлэ̄гыт, таима̄гыс ялпыӈ хōтал ёмщакве вāруӈкве э̄ри. Сосса мир хумус пӯрлахтэ̄гыт, кāсыӈ хōтпа вос торгамты.
Та хōталт ня̄врамыт мāгыс сака сāв пӯмащ ёнгил ōлыс, мāхманув ёмащакв мӯйлысыт. «Са̄лы лё̄ӈх» театр Саран­пāвыл­ныл ёхталас, тув ялантан ня̄врамыт э̄ргы­сыт, йӣквсыт ос сāӈк­выл­тапыл сāӈквылтасыт. «Ханты-Мансийск ӯст ōлнэ мāхум» группан ялантан Āс нэ̄т ханты э̄р­гыт э̄ргысыт ос «Хо̄тал» нампа Āс-угорский театр пēс йис потыр ловиньта­сыт ос мо̄йт суссылтасыт.
Яныгпāла хōтпат Нуми То̄румн, На̄й-О̄тыраныл нупыл пуӈкпинсыт, пасан ва̄рсыт ос пӯрлахтасыт. То̄румн по̄йкщасыт ос э̄лаль о̄лнэ посыӈ хо̄тал во̄всыт. 
Оксана АЛБИНА
