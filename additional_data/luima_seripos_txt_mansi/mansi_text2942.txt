
Ты та̄л о̄вылтахтам порат Хо̄нтаӈ районт рӯпитан «Э̄лы Хо̄тал» нампа соссаӈ ма̄хум община субсидия-олныл майвес. Ты олнытыл тот рӯпитан ма̄хум яныгпа̄ла хо̄тпат ма̄гсыл «Возраст счастья» нампа фестиваль ва̄рēгыт.
Ты община кӯщаиг Ольга Александровна Фомичёва о̄лы. Тав ты урыл ла̄выс: «Яныгпа̄ла хо̄тпат ма̄н Силава па̄вылн во̄виньта̄лыянӯв, нила хо̄тал сыс та̄н ма̄гсыланыл са̄всыр пӯмащ ва̄рыглаӈкве патэ̄в». Община хосат та̄гыл «Импульс» нампа мирн нё̄тнэ центр ёт рӯпиты. Мо̄лты та̄л таквсы порат ты центрын ялантан 16 э̄лумхо̄лас ма̄ньщи па̄вылт кит са̄т сыс ӯщлахтасыт.
Ты та̄л «Возраст счастья» нампа ялпыӈ хо̄тал ойттур э̄тпос 13 хо̄талныл 17 хо̄талэ мус рӯпитаӈкве тах паты. То̄нт Силава па̄вылт 30 яныгпа̄ла хо̄тпат тах ӯщлахтэ̄гыт. Та̄н  Урай, Югорск, Советский, Нягань, Ханты-Мансийск ӯсытныл ос Кондинский районныл тув ёхтэ̄гыт.
Мо̄т хо̄тпат ты фестивалин ёхталаӈкве о̄с вēрмēгыт, та̄н ма̄гсыланыл па̄выл кант палаткат тӯщтавет. Общинат рӯпитан ма̄хум та̄нанылн са̄в пӯмащ щё̄питасыт. Са̄всыр ӯсытныл манос па̄влытныл о̄лнэ яныгпа̄ла хо̄тпат ты  нила хо̄тал тот мӯй-луӈкве патэ̄гыт.
Ольга Александровна ла̄выс: «Ма̄хмыт рӯпитым акваг хотталь молямлэ̄гыт, акваг ат а̄лымēгыт. Тувыл пенсиян патнэ̄ныл порат  та̄нанылн нэ̄мхотталь молямлаӈкве воссыг ат э̄ри. Ня̄враманыл пуссын та̄нки щēмьял о̄лым, акваг рӯпитым, ща̄няныл-а̄щаныл палт ёхталаӈкве о̄с ат а̄лымēгыт. Яныгпа̄ла ма̄хум юн нас тох ул вос ӯнлысыт, ма̄н тамле фестиваль ва̄рыглэ̄в». Тамле рӯпата ва̄рнэ̄тэ ма̄гсыл Ольга Александровна субсидия-олныл ты майвес.
Общинат рӯпитан ма̄хум этнотуризм щирыл о̄с рӯпитэ̄гыт. Урай ӯст о̄лнэ мир ӯщлахтын хо̄талыт порат Силава па̄вылн во̄виньта̄лавет. Тэ̄лы порат мӯй ма̄хум ёсал ха̄йтэ̄гыт, суныл тахсэ̄гыт ос «Бураныл» яласэ̄гыт. Та па̄вылт община хо̄тпат ма̄ньщи колыт ӯнттысыт, тот мӯй ма̄хум э̄т хӯлуӈкве вēрмēгыт. Ма̄ньщи колыт ӯнттуӈкве та̄н олныл о̄с та̄стыглавēсыт.
Туи порат мӯй ма̄хум пил ва̄туӈкве, ла̄хыс атуӈкве, ма̄ньха̄пыл товыгтаӈкве ос Конда я̄т пувлуӈкве во̄виньта̄лавет. Тув ёхталан мир соссаӈ ма̄хум о̄лупсаныл ос пēс йис ва̄рмаляныл урыл потыртавет. Ва̄с манос хӯл исмитыл айтавет, пилыӈ ня̄нил тыттавет. Ос «Вогульское подворье» нам-па музеит пормасыт  суссылтавет.
Ань Урай ӯсныл ос  Кондинский районыл о̄лнэ ма̄хум ва̄тихал ма̄ньщи па̄вылт ӯщлахтэ̄гыт. Та̄л сыс тув кит со̄тыра э̄лумхо̄лас ӯщлахтуӈкве ос соссаӈ ма̄хум пēс йис ва̄рмалитыл пӯмщалахтуӈкве ёхталэ̄гыт. Ань община турпредприятият союзн хасхатым о̄лы. Ты организация мо̄т ма̄т о̄лнэ мир ма̄ньщи па̄вылн ёхталаӈкве во̄вияныл.
Ты та̄л яныгпо̄ль э̄тпост общинат рӯпитан ма̄хум «Ӯринэ̄ква хо̄тал» ва̄рыгласыт. Ты ялпыӈ хо̄тал янытлаӈкве 300 арыгкем э̄лумхо̄лас акван-атхатыгласыт. Мӯй ма̄хум концерт суссыт, са̄всыр касылт кассыт ос пасан ва̄тат ӯнлахо̄лсыт, со̄ламат тэ̄сыт, ща̄й айсыт.
Ты коныпал «Э̄лы Хо̄тал» община ня̄врамыт ёт рӯпиты. Онтолов  та̄л сыс Силава па̄вылт «Юрсил» нампа ма̄н ня̄врамыт ӯщлахтаӈкве ёхталэ̄гыт. Ты та̄лыт сыс тот 555 а̄гирищ-пыгрищ тув ялыс. Ты та̄л 50 ня̄врам  ойттур э̄тпос 3 хо̄талныл 13 хо̄талэ мус тот ӯщлахтуӈкве патэ̄гыт. Мо̄лты та̄л  А̄с-угорский институтт рӯпитан ма̄ньщи нэ̄ Светлана Алексеевна Попова ня̄врамыт ёт тот рӯпитас. Ты та̄л Ольга Александрова таве о̄с тув во̄витэ. Татьяна Огнева, А̄с-угорский театрыт рӯпитан ханты нэ̄, а̄гит-пыгыт ханищтаӈкве ань тув мины. Сургутский университетыт ханищтахтан ма̄ньлат хо̄тпат ты та̄л ня̄врамыт ёт рӯпитаӈкве о̄с патэ̄гыт. Ты смена ва̄рыглан ма̄гсыл мирн нё̄тнэ департамент олн та̄стыс. Ня̄врамыт тот Андрей Семёнович Тарханов урыл потыртавет.  Мо̄тыт та̄л о̄йка 80 та̄лэ то̄влы.
Ольга Александровна нэ̄пак хаснэ хо̄нтаӈ ма̄ньщи хо̄тпат сака янытлыянэ. Ань Силава па̄вылт «Музей литераторов Конды» нампа кол ӯнттыс. Ты та̄л лӯпта э̄тпост Анна Митрофановна Конькова яныгса̄т та̄лэ то̄влы. Ты кастыл общинат рӯпитан ма̄хум тот суссылтап щё̄питасыт.
Ма̄ньщи э̄ква пыге Эмиль Иванович Косполов оматэ хансум нэ̄паканэ, пормасанэ тув мӯйлуптасанэ.  Ты суссылтап лӯпта э̄тпос  ма̄щтыр ма̄хум мирхал фестиваляныл о̄лум порат рӯпитаӈкве о̄вылтахтас. Са̄всыр ма̄ныл ёхталам ма̄щтыр хо̄тпат ты выставка сунсуӈкве Силава па̄вылн ялсыт.
Тамле музей ӯнттын ма̄гсыл округ Думат рӯпитан депутатыт Надежда Алексеева, Татьяна Гоголева, Еремей Айпин олн депутатский фондыл та̄стысыт. Тэ̄лы пора ты музей по̄хат яныг кол ӯнттаве, тот Ольга Александровна нэ̄пак хаснэ ма̄хум ос учёный хо̄тпат акван-атыглаӈкве патыянэ.
2017 та̄лт «Юрсил» нампа ӯщлахтын ма̄ 10 та̄лэ тах то̄влы. Ты кастыл община ань щё̄питахтуӈкве о̄вылтахтас. Ольга Фомичева ты ва̄рмаль урыл таи ла̄выс: «Мо̄тыт та̄л ма̄н туи сыс хӯрум смена ня̄врамыт ма̄гсыл тах ва̄рыглэ̄в. То̄нт акв сменав 14 хо̄тал тах рӯпиты. Ам са̄всыр сапра̄нин ань ва̄тихал во̄виньта̄лавем, тот кӯщаит ня̄врамыт ӯщлахтын ма̄т урыл потыртэ̄гыт. Тот ам акваг  ла̄вēгум, лов хо̄тал сыс ма̄н ӯст о̄лнэ ня̄врамытн соссаӈ ма̄хум культураныл урыл потыртаӈкве, са̄всыр ут ма̄щтырлаӈкве ханищтаӈкве щар ат а̄лымēв. Тамле ӯщлахтын ма̄т а̄гирищитн-пыгрищитн са̄внув хо̄тал о̄луӈкве э̄ри. Урай ӯст ханищтап ва̄рмаль щирыл управленият рӯпитан хо̄тпат ювле ла̄всыт, мо̄тыт та̄л та̄н са̄внув олн тах та̄стэ̄гыт. То̄нт Силава па̄вылт ма̄н хӯрум смена щё̄питэ̄в. Акв сменат ня̄врамыт нилахойплов хо̄тал ӯщлахтуӈкве патэ̄гыт».
Ольга Александровна пенсиян минаме юи-па̄лт Силава па̄вылн ва̄нтлас. Ты э̄лы-па̄лт тав Урай ӯст такви колэ̄т о̄лыс. Рӯпатаныл по̄хын хунь минас, такви яныгмам па̄влэ̄н о̄лмыгтас. Ӯст о̄лнэ колэ тыналастэ ос Силава па̄вылт кол ӯнттыс. Ань та па̄вылт тав пыге ёт о̄лы.
Па̄вылт на̄йпос  а̄тим, тэ̄н тэ̄нки на̄йпос ва̄рнэ ут о̄ньщēг. Ты ут туп ӣтипа̄лаг ква̄лтапитэ̄н. Хо̄нтаӈ ма̄ньщи нэ̄ сака ка̄ркамыг о̄лы. Яныгмам  па̄влэ̄н о̄луӈкве хунь ёхтыс, туп кит-хӯрум пēс кол ӯнлысыт. Ань па̄вылт са̄в йильпи ма̄ньщи колыт ӯнттым о̄лэ̄гыт. Тав акваг тув са̄в мӯй ма̄хум во̄виньта̄лыянэ, са̄всыр ялпыӈ хо̄талыт, ханищтапыт ва̄рыглы, тыи ма̄гсыл тув акваг са̄в  мир ёхталы.
Община «Э̄лы Хо̄тал» са̄в та̄л Хо̄нтаӈ районт рӯпиты, ты пора сыс тот рӯпитан хо̄тпат соссаӈ ма̄хум пēс йис ва̄рмаляныл но̄х-ялтуптым са̄в рӯпата ва̄рсыт. Тыи ма̄гсыл   2015 та̄лт община «Э̄лы Хо̄тал» Юван Николаевич Шесталов намыл пиным премиял майвес.
Мо̄лты та̄л ойттур э̄тпос 9 хо̄талэ̄т соссаӈ ма̄хум янытлан хо̄тал  кастыл Ольга Александровна Ханты-Мансийск ӯсн во̄виньта̄лвес. Ма̄ньщи нэ̄ рӯтанэ пуссын ты общинат рӯпитэ̄гыт, та̄н пуссын аквъёт хо̄нтаӈ ма̄ньщит пēс йис ва̄рмаляныл э̄лаль тотыяныл
