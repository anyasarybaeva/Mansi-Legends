
 
Ханты-Мансийскат Г.С. Райшев рӯпитан галлерея колэ̄т «Бере­га» нампа суссылтап ва̄рвес. Тот Алек­сей Бачурин ка̄тыл по̄слум хуриянэ ма̄хумн суссылтавет. Ты хум Екате­ринбург ӯсныл тыг ёхтыс ос искусство колледжит а̄гит-пыгыт по̄слуӈкве ха­нищтыянэ.
Геннадий Райшев ос Алексей Бачурин ка̄тыл по̄слум хуриянэ̄н мощ аквхурипаг сусхатэ̄гыт. На̄н тэ̄н по̄слум картинанэ̄нт ма̄вит, сыресыр пормасыт ос э̄лумхо̄лас ма̄к хурия­ныл ат ка̄салыяны̄н. Тэ̄н сас тэ̄нки щирыл по̄слэ̄г. Щуртмиланэ̄н са̄всыр о̄льпыл сартыянэ̄н. Ту­выл по̄слум утанэ̄н ну­пыл хоса сунсуӈкве ос номсахтуӈкве ке, то̄нт ущ хурияныл та̄ра-патэ̄гыт. Ань ты йильпи искус­ство урыл потыртаӈкве тэ̄н сас ӯсыӈ ма̄хум ёт хо̄нтхатыгласы̄г.
Алексей Бачурин ма̄хумн китыглавес, тав суссылтапе манрыг «Бе­рега» ла̄тӈыл намты­стэ. Тав ювле потыртас: «Мēн Геннадий Степа­нович ёт, насати, сас я̄ ва̄тат ӯнлахо̄луӈкве сака тахнэмēн. Нё̄тнэ ма̄-виткве, нас вит ну­пыл пӯмщалахтым сунсуӈкве, витэ хоталь ну­пыл овты, я̄ мо̄тпал ва̄татэ сунсыглым, тыи мēн мēнки щирмēнтыл э̄лаль по̄слыянмēн. То̄ва суссылтан хуриянум ам Ханты-Мансийскат 2009 та̄лт «Большая вода» о̄лум фестиваль порат по̄слысанум».
