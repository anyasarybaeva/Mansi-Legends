
Ты та̄л лӯпта э̄тпос Югорск ӯст по̄хат ня̄врамыт ӯщлахтын ма̄т «Таёжные знания коренной Югры» нампа ханищтап о̄лыс. Советский ос Ха̄льӯс районыгт, Ханты-Мансийск ос Сургут ӯсыгт  о̄лнэ ма̄ньщит  тот акван-атхатыгласыт.

	Хум хо̄тпат ня̄врамыт ӯщлахтын ма̄т сумъях ӯнттысыт ос ё̄рнкол  тӯщтысыт. Нэ̄ хо̄тпат ос са̄сныл са̄всыр хусапыт ва̄рсыт, ма̄ньщи супыт ос яныг хасап ю̄нтсыт. Ты ханищтап рӯпитан порат тот ам акв нэ̄ ёт ва̄йхатасум, тав таме Елена Хаматнурова. Тав оматэ Евдокия Дунаева ма̄ньщи нэ̄г о̄лыс, а̄тятэ Хайдарян Хужахметов башкир хо̄тпа.

	Елена Советский район Таёжный па̄вылт о̄лы. Тав ла̄выс, тав о̄выл щёс тамле ханищтапын ёхталас. Тамле тэ̄ла тавēн сака мӯстыс. Елена ла̄выс: «Ханты-Мансийск ӯст округ Думат рӯпитан ма̄ньщи нэ̄ Оксана Рыжкова ты ва̄рмаль урыл а̄нум потыртас ос ма̄щтырлаӈкве ханищтахтуӈкве тыг во̄выстэ. 

	Ань телевизор хосыт ва̄тихал суссылтаве, ос газетат хансыглаве – тамле ханищтапыт ос ялпыӈ хо̄талыт округ янытыл соссаӈ ма̄хум ма̄гсыл акваг ва̄рыглавет. Ма̄н о̄лнэ ма̄вт тамле тэ̄ла о̄выл щёс о̄лыс, тыи ма̄гсыл  тамле ханищтапын ялуӈкве та̄ра ка̄сащасум. 

	Ам Советский район Таёжный  па̄вылт самын патсум, тот яныгмасум. Школан миннэ порам хунь ёхтыс, Советский ӯсн кēтвēсум, тот интернатыт о̄лсум. Нё-лолов класс мус тот ханищтахтасум, тувыл  Ивдель ӯс школа а̄стлаӈкве кēтвēсум. Ты юи-па̄лт акв та̄л та ӯст маснут ю̄нтнэ нэ̄г ханищтахтасум ос ту-выл яныгмам па̄влумн ювле ёхтысум. 

	Акв та̄л маснут ю̄нтнэ нэ̄г рӯпитасум. Тувыл омам а̄гмыл ēмтыс, пӯльницан пинвес. Лēккарн ла̄ввēсум, омав щар ё̄р та̄л хультыс, а̄гме сака та̄рвитыӈ, пӯсмалтаӈ-кве ат вēрмаве. То̄нт омам а̄нум ла̄выс, а̄тям Башкирия ма̄т о̄лы, пищ-мал вос хансылум ос тыг вос во̄виньта̄лылум, тав ётэ ва̄щинтахтуӈкве вос ёхталы. 

	Ща̄нягум-а̄щагум киттыг-минасы̄г, хунь ам иӈ ма̄нь ня̄врамыг о̄лсум, тыи ма̄гсыл а̄тям аты ва̄щиньтаслум. Омам хунь а̄гмыл ēмтыс, ам 20 та̄лум то̄влыс. А̄тям пищма хунь ло-виньтастэ, та̄ра ёхтыс. Омам таве ка̄саластэ, улпыл, сымēт ёмас ēмтыс, э̄лаль о̄луӈкве ё̄р хо̄нтыс, пусмалтахтас. 

	Ты юи-па̄лт а̄тям Башкириян мēнамēн о̄луӈкве во̄всаге. Ма̄н пуссын аквъёт тув минасӯв. Тот ам са̄сныл сувенирыт ва̄руӈкве ханищтахтасум, тувыл ремёсла центрыт рӯпитасум. Та ма̄т о̄лнэ ма̄хум ос пēс йис та̄гыл са̄сныл са̄всыр хусапыт, а̄нысупыт ва̄рсыт. Ань ты мус ма̄нь па̄вылквет о̄лнэ ма̄хум тамле утыт са̄всыр тэ̄нут о̄ньщēгыт. 

	Башкирия ма̄т са̄с-ныл са̄всыр пормасыт мощ мо̄т щирыл ва̄-рияныл. Са̄сныл са̄всыр нё̄тнэ а̄ныт, сувенирыт ва̄руӈкве а̄нумн мӯс-тыс, рӯпатам сака э̄руп-таслум. 

	Та ма̄т лов та̄л о̄лсӯв.  Тувыл пуссын аквъёт ювле Таёжный па̄вылн о̄луӈкве ёхтысӯв. Ома-гум-а̄тягум па̄вылт кол ӯнттысы̄г, тувыл во̄раим ос хӯл а̄лыщлым акваг яласасы̄г. Ты та̄л ма̄ньполь э̄тпост омам а̄тимыг ēмтыс, а̄тям таккēт хультыс.  

	Тыг ювле ёхтумув порат ам па̄вылт ла̄п-кат тэ̄нут тыналам рӯпитасум. Ань Толя ма̄нь пыгум ёт юн о̄лэ̄гум. Па̄вылт рӯпата щар а̄тим. Ты э̄лы-па̄лт Таёжный па̄вылт леспромхоз о̄лыс, па̄влыӈ мир пуссын тот рӯпитас, тувыл организация лап-пантвес, ма̄хманув рӯпата та̄л та хультсыт. 

	Ты ханищтапыт ам нэ̄квет ёт ма̄ньщи супыт ос хасап ю̄нтсум. Ты э̄лы-па̄лт тамле маснут ам ат ю̄нтыгласум. Ам ма̄ниг хунь о̄лсум, ма̄н ётув анēквав о̄лыс. Таве ам ёмащакве номилум, ма̄ньщи супыт ос са̄в мо̄т маснут ю̄нтуӈкве тав сака ха̄сыс. 

	Анēквам по̄хыт о̄лым, ам ма̄ньщи ла̄тыӈ ёмащакве ханищтаслум. Ляпа рӯтанум пуссын ма̄ньщи ла̄тӈыл потыртаӈкве ха̄сэ̄гыт. Тыи ма̄гсыл ща̄нь ла̄тыӈ ат ёрувлылум. 

	Оля а̄квум щēмьятэ ёт Таёжный па̄вылт о̄лы. Соня ос Марина а̄квагум во̄рт о̄лэ̄г, па̄вылн ва̄нтлуӈкве щар ат ка̄сащēг». 

	 

	Людмила Теткина

	 
