
Финно-угор рӯт ма̄хманув халт са̄в номтыӈ хо̄тпа о̄лы, та̄н са̄всыр ла̄тӈыт ханищтэ̄гыт ос наука ма̄гыс акваг рӯпитэ̄гыт. Акв тамле э̄лумхо̄лас Улла-Майя Форсберг Финляндият Хельсинки ӯст о̄лы. Тав обско-угорский ла̄тӈыт ва̄г, тувыл матахмат та̄л ма̄ньщи ла̄тӈув университетыт а̄гитн-пыгытн ханищтас.
Тав урēт Сусанна Виртонен, хуньт тав палтэ ханищтахтам а̄ги ос тувыл учёныиг ēмтум нэ̄, ма̄навн ань пищма кēтыс. Сусанна ма̄ньщи ла̄тӈыл хан­сыс: «Профессор нэ̄ Улла-Майя Форсберг ты во̄ртур э̄тпос китыт хо̄талэ̄т 60 тāлэ то̄влыс. Таима̄гыс финно-угор ма̄хум общество-кол па̄лыл Улла-Майя яныт­лавес. Ма̄н тав намхо̄­талэ кастыл нэ̄пак та̄ра­тасӯв. Ам коныпалум нэ̄пак профессор хумн Янне Саарикиви, учёный хумн Сампса Холо­пай­нен ос аспирантын Юха Куоккала щё̄питавес. Нэпакт са̄в потрыт хан­сым о̄лэ̄гыт, тув сāв мāныл сāвсыр универси­тетыт рӯпитан хо̄тпат потраныл кēтсыт. Та̄н финн, английский, саран ос венгр лāтӈыл хансым о̄лэ̄гыт.

Улла-Майя, такви о̄парищ намēтыл Кулонен, 1960 тāлт Хельсинки ӯст самын патыс.1979 тāлт школа āстлас ос Хельсинкий университетт ханищ­тахтуӈкве о̄вылтахтас. Тот финно-угор ма̄хум лāтӈанылтыл пӯмща­лах­туӈ­кве патыс. 1989 тāлт тав ханты ос ма̄ньщи лāтӈыг урыл хансум диссертация-нэ̄паке āстыс ос 1990 тāлт таве вуянтаме юи-па̄лт доцент нэ̄г ēмтыс.
Улла-Майя о̄выл о̄йкатэ, Микко Корхо­нен, 1991 тāлт ма̄ньлат порат āтимыг ēмтыс. То̄нт пыгēн Илмо Корхо­нен ущ самын патыс, нэ̄ таве таккēт янмалтастэ.
2009 тāл Улла-Майя китынтыг хум ва̄рыс, о̄йкатэ наме Фредрик Форсберг ос тав ня̄вра­мыт ханищтан тэ̄латыт акваг нё̄ты.

Улла-Майя 1998 тāл пāсныл Хельсинки уни­верситетыт профессор нэ̄г рӯпиты. 2007–2009 та̄лытыт тот Гумани­тарный Факультет декан нэ̄г о̄лыс, ос 2010–2013 тāлт Хель­синки университетт Проректорыг. Тувыл 2016 тāл пāсныл «Центр языков коренных народов» (Kotimaisten kielten keskus) кӯщай нэ̄г паттувес. 2001 тāлт Улла-Майя член Финской академии наук о̄с о̄лы. Тувыл 2001–2017 тāлыт сыс финно-угор ма̄хум общество-колт кӯщаиг рӯпи­тас. Ос 2018 тāл пāсныл тав «Делегация финских научных обществ» кӯ­щаиг патыс. 2021 тāлт ювле Хельсинский уни­верситетн рӯпи­таӈ­кве ёхты тах.
Нэ̄ финн ос венгр лāтӈыл, ханты ос ма̄ньщи лāтӈыг урыл сāв нэ̄пак ос статьят хансыс. Тав этимология урыл акваг пӯм­ща­лах­ты. «Финский эти­мо­логи­ческий словарь» (Suo­men sanojen alkuperä 1–3) та̄ратым нэ̄пакт редакторыг о̄лыс. Тувыл финн ос венгр словарь-нэ̄пак Магдолна Ковач ёт аквъёт вāрыстэ̄н. Ань Улла-Майя пēс пораныл Хельсинки ӯст о̄лнэ сленг-ла̄тӈыт акван-атыянэ ос потыр хансы».
Улла-Майя Форсберг намхо̄талэ кастыл аквъ­ёт рӯпитан ма̄хманэ̄н, юртанэ̄н янытлавес, йильпи нэ̄пакыл мӯй­луптавес. Ты о̄вылтыт нэ̄ ла̄выс: «Ам сака хот-ща̄гтым о̄лэ̄гум, тамле пӯмыщ ялпыӈ хо̄тал ва̄рманыл ма̄гыс ос нэ̄пак хансум хо̄тпатн яныг пӯмащипа ла̄тыӈ ла̄вēгум. Ам щуниӈ ос со̄тыӈ э̄лумхо̄лас!»
Ма̄н, редакциявт рӯпитан ма̄хум, Улла-Майя о̄с янытлылӯв, ща̄нь ла̄тӈагув э̄лаль вос тотыяге, пус ка̄т, пус ла̄гыл, То̄рум ёт, О̄тыр ёт!
Тамара МЕРОВА
