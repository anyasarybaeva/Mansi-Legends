
Валерьян Петров Марий  Эл ма̄т Морко районный ӯст о̄лы. Тав ань  пенсиян патхатым о̄лы, ос ты э̄лы-па̄лт  «Морко мланде» районный газетат кӯщаиг рӯпитас.  Мо̄лты туи о̄йка финно-угорский газетатт рӯпитан хо̄тпат хурит по̄слуӈкв ханищтапн акван-атыгласанэ. Ам о̄с тув ялсум, тот ханищтахтамув коныпал ма̄н марий ма̄хум о̄лупсаныл о̄вылтыт о̄с мощ пӯмщалахтасӯв. Акв хо̄талт Валерьян Васильевич ма̄нав такви рӯпитам колэ̄н ос район мирколн тотыгластэ. «Морко мланде» колэ̄т ма̄н тав ётэ рӯпитан ма̄хум ёт ва̄щинтахтасӯв. Рущ щирыл тав «Марийская земля» толмащлаве, редакцият рӯпитан хо̄тпат тамле газета рущ ла̄тӈыл о̄с таратэ̄гыт. Ань ты газетаг Моркинский районт хӯрум со̄тыра арыгкем хо̄тпатн ловиньтавēг. Тэ̄н акв са̄т сыс акв щёс та̄ратавēг. Ка̄сыӈ журналист газетан рущ манос марий  ла̄тӈыл ля̄ххалыт ос потрыт  хансы. 

	Журналистыт ма̄нь 

	па̄влыӈ ма̄н о̄с са̄в ялантэ̄гыт, марий мир о̄лупса о̄вылтыт потрыт кинсэ̄гыт. Тувыл район кӯщаяныл рӯпатаныл урыл са̄в ля̄ххал хансэ̄гыт. Марийцыт та̄нки ща̄нь ла̄тӈыл хансым газета ловиньтаӈкве сака таӈхēгыт, таи ма̄гыс газета сака ӯрēгыт. 

	Ма̄н мирколн о̄с ялсӯв, тот Моркинский район кӯщай Сергей Харитонович Григорьев ёт ва̄йхатасӯв. Тав ма̄навн та̄нки о̄лупсаныл урыл таи потыртас: «Ма̄н районувн Морки ӯс ос онтолов ма̄нь па̄влыт ловиньтахтэ̄гыт. Тыт  30 со̄тыра ниласа̄т са̄вит э̄лумхо̄лас о̄лы, та̄н халанылт  82% - тыи марий ма̄хум, 8%  - рущ ос аквта са̄вит хатань ма̄хум о̄лэ̄гыт. Марийцыт та̄нки пēс йис агтаныл (рущ щирыл язычество) э̄лаль тотыяныл, то̄ват рущит хольт о̄с пēрна пинэ̄гыт, хатанит мусульман агтыл о̄лэ̄гыт.

	 Морко ӯсувт матахмат хо̄тпат хосат о̄лмыгтасыт, та̄н буддизм агт тыг тотсыт. Ты хо̄тпат та̄нки ма̄гсыланыл ӯсувт ма̄нь кан щё̄питаӈкве во̄всыт, ма̄н ка̄сащасӯв. Ань ма̄н ма̄хманув о̄с тув ёхталэ̄гыт, нас пӯмщалахтэ̄гыт, сунсыглахтэ̄гыт. Та̄нанылн тот мӯсты, ла̄вēгыт, сыстам, посыӈ ма̄. 

	Ма̄хманув янгыщ ӯйхул янмалтым, са̄всыр щӯртнит, ня̄нь пумыт янмалтым о̄лэ̄гыт. Мо̄лты та̄лт сака рēгыӈыг ēмталас, са̄в та̄лыӈ йӣвыт хот-тосуӈкве патсыт. Ма̄н ань 300 гектар ма̄ тармыл  йӣвыт янмалтаӈкве сам пинсӯв, макев са̄в хорамыӈ йӣвыл э̄лаль вос яныгмаве. 

	Па̄влыӈ ма̄хманув ӯйхул янмалтым, во̄р йӣвыт яктым ос па̄рт сылнэ ма̄т рӯпитэ̄гыт.  То̄ват  компрессорный станцият, кирпащ ва̄рнэ колт ос сыресыр пормасыт ва̄рнэ колт рӯпитэ̄гыт. Ляпа ӯсныл щёлыӈ хо̄тпат тыт пēс та̄гыл рӯпитан предприятият ёвтыяныл ос тувыл мо̄т рӯпатаӈ колыг щё̄питыяныл. Таи ёмас, ма̄н соссаӈ ма̄хманув тув рӯпитаӈкве вивет. Щищкурек янмалтан кол о̄с ӯнттысӯв, ты хосыт ма̄нки мӯӈи, нё̄выль о̄ньщēв. 

	Ма̄ньлат колта̄глытн ос са̄в ня̄врам о̄щнэ щēмьятын са̄всыр нё̄тмил ва̄рēв. Юи-о̄выл та̄лувт са̄внув ня̄врам самын патыс. Тыт ань 416 колта̄гыл яныг щēмьяг ловиньтахтэ̄гыт, та̄нанылн о̄лнэ кол ӯнттын ма̄гыс ма̄-ло̄мтыл мисанӯв. Мо̄лал рӯпата ат хо̄нтнманыл ма̄гыс са̄в марийцат мо̄т ма̄н о̄луӈкве миныгласыт.  Тувыл са̄в ма̄ньлат а̄гит-пыгыт юристыг, бухгалтерыг ханищтахтэ̄гыт ос тыт рӯпата ат хо̄нтэ̄гыт, сысы о̄с та минэ̄гыт. Ам таи ла̄вуӈкве таӈхēгум, та̄н та̄нки самын патум ма̄наныл ат ёрувлыяныл, юв ёхталэ̄гыт. Та̄н аквтох пēс йӣс ялпыӈ хо̄талыт янытлэ̄гыт ма̄кев тыт сака ёмас». 

	Ты э̄лы-па̄л хо̄талт ма̄н акв ялпыӈ ма̄н ялмув порат Уильем па̄вылт  лё̄ӈхыт марийцат ёт хо̄нтхатыгласӯв. Тыи Татьяна Тихонова а̄гияге-пыгаге ос о̄ныпе ёт ля̄льт ё̄мсыт. Ма̄н та̄н ётаныл мощ потыртасӯв. Татьяна хуньт Казаньт ня̄врам пусмалтан лēккарыг ханищтахтас ос тувыл о̄йкатэ̄нтыл Лӯима̄н рӯпата киснэ ма̄гыс Дудинка ӯсн минасы̄г. Тав ань «скорый помощь» лēккарыг рӯпиты. Пыге тэ̄н ётэ̄н нила та̄л тот о̄лыс, ос акв тыг э̄лаль ханищтахтуӈкве юв ёхтыс. Ань Пēтра пēс ял
	пыӈ хо̄тал янытлан кас-тыл (та̄н щираныл - Сюрем хо̄тал)  рӯт ма̄х-маныл уральтан ма̄гыс та̄н отпускан ёхтысыт. 

	Тащирыл ты марийцат о̄лэ̄гыт.

	 

	Тамара 

	Мерова

	 
