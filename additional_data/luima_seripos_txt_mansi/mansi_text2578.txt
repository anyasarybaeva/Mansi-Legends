

	Валентина Дорофеевна Саратина Ягрим па̄вылт о̄лы. Тав хосат та̄гыл пенсиян патхатас, ос такви ла̄внэ̄тэ щирыл, наска̄ссыг тэ̄ла та̄л ӯнлантаӈкве ат вēрми. 

	Тав матумпа̄ла хо̄тпат акван-атыглан  «Альянс» нампа колн ӯщлахтын ос кас ва̄рнэ ма̄гыс яланты. Тот юрт ма̄хманэ ёт э̄ргыт ханищтэ̄гыт, сыресыр ощхуль ва̄рēгыт, ка̄тыл нё̄тнэ пормасыт ма̄щтырлэ̄гыт. 

	То̄внакт хо̄т-а̄ти са̄всыр суссылтапыт, касылыт щё̄питалавет, э̄ква тув такви пор-масанэ суссылтаӈкве мыганэ. Ханищтапыт о̄лнэ̄ныл поравт тув о̄с яланта̄лы. Мо̄лты тох Октябрьский район Щеркалы па̄вылн ялсыт, Ямал ма̄н о̄с во̄виньталвēсыт.

	Ягримт о̄лнэ ма̄ньщи э̄кват ёт акван-хо̄нтхатыглэ̄гыт ос пēс о̄лупсав номылматым, пēс ийс наканув э̄лаль хумус тотуӈкве, та̄н номсахтэ̄гыт. Ты о̄вылтыт ма̄ньлат а̄гит-пыгыт пӯмщалаӈкве о̄с э̄рēгыт. Валентина Дорофеевна ла̄ви: «Матыр ю̄нтуӈкве ос ма̄щтырлаӈкве сака ёмас тэ̄лаг о̄лы. Ю̄нсхатнэм сыс матыр мо̄йтыт, э̄ргыт номылматэ̄гум, пēс о̄лупсав ос ма̄хманув ка̄стэ̄гум, та сыс супум та а̄сты».

	Тав ма̄ньщи супыт о̄с ю̄нты. То̄ва хо̄тпат тавēн суп ю̄н-тылтаптэ̄гыт. Вика апге о̄с тав по̄хатэ̄т акваг ӯнланты. Матыр ю̄нтнэ тэ̄латыл пӯмщалахты. Анēкватэ̄н о̄с нё̄тнэ супыл ю̄нтыма, а̄гирищакве масапастэ ос ма̄навн суссылтастэ. 

	Валентина Дорофеевна рӯт ос юрт ма̄хманэ̄н паща ла̄тыӈ кēты, пуста̄гыл о̄луӈкве ла̄виянэ. 

	 

	Тамара Мерова 

	 
