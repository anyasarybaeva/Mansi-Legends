

	Тӯяг Ӯринэ̄ква хо̄тал о̄лум порат Ханты-Мансийск ӯскант ам Людмила Романовна Хомляк ёт хо̄нтыгпахта̄лсум. Тав ханты э̄ква, Нягань ӯст о̄лы. Тот э̄ргын, йӣквнэ ансамбль ва̄рыс. Ялпыӈ хо̄талыт о̄лыгланэ̄ныл порат та̄н ва̄тихал выступайта̄лэ̄гыт. 

	Людмила Романовна ла̄выс: «Ма̄н ансамблювн са̄т хо̄тпа яласы. Ань тыг хӯрум хо̄тпа ёхтысув. А̄гирищ наме Ксюша, таве ам ханты йӣкв йӣквуӈкве ос ханты ла̄тӈыл э̄ргуӈкве ханищтылум. Ювле хультум са̄тыт Нягань ӯст Ӯринэ̄ква хо̄тал о̄с ва̄рыглавес. Ханты-Мансийск ӯсныл ма̄ньщи нэ̄ Маргарита Федоровна Рябова ос ханты нэ̄ Фаина Павловна Иштимирова ёхталасы̄г. Тот ма̄н янге-ма̄не маттем та йӣквсув, са̄всыр сценкат ва̄рыгласув. Ӯс мирн ма̄н э̄рганув, йӣкванув сака мӯстысыт».

	 

	Светлана Матвеева
