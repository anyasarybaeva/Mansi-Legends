
Ма̄н ань хотты хо̄тпа ёт потыртанэ̄в порат, таса̄вит ёмас тэ̄ла та э̄лумхōлас урыл ос тав рӯтанэ урыл ва̄ӈкве патэ̄в. Насати тав татем та ма̄щтыр манос яныг щēмья янмалтас. Ма̄ньщи нэ̄ Ирина Герасимовна Канева ёт ам «Ма̄нь Ӯсквет» потыртасум. Тав са̄сныл матыр пормас ю̄нтуӈкве ёхталас.
Ирина Герасимовна такви а̄ги о̄парищ наме Солянова, а̄тятэ Герасим Яковлевич, оматэ Алек­сандра Дмитриевна Соляновыг о̄лсы̄г. Та̄н акваг са̄лыӈколт яласа­сыт, ня̄врамыт пуссын тот яныгмасыт. Ирина та̄нти щēмьяныл урыл тох потыртас:
– Ма̄н щēмьявт са̄т ня̄врам самын патсӯв: Семён, Клавдия, Яков, Николай, ам, Светлана ос Елена. Ам Саранпа̄выл пӯльницат самын патсум, ма̄н, ня̄врамыт, пуссын са̄лыӈколт яныгмасӯв. Омагув-а̄тягув о̄влэ̄т са̄­тыт колт рӯпитасыг, а̄тям тот пиркатирыг о̄лыс. Ётыл хо̄тыт пиркатат о̄л­сӯв. Са̄лыӈколт яласа­мувт а̄нумн сака ёмас о̄лыс, тот ма̄н ма̄нти халувт ха̄йтыгтасӯв, ён­гасасӯв, мо̄т щирыл о̄луӈкве ат ха̄ссӯв. 
Хунь янгыгнув ēмтсӯв, школан тотавēв, тот ин­тернатын оссувлавēв, школат нила класс мус ма̄н ма̄нь интернатыт о̄л­сӯв. Юв ялнэ пора ма̄н сака ӯрыслӯв, омагув-а̄тягув та̄л ка̄санув холэ̄­гыт, та ӯрхатэ̄в.
– Ирина Герасимовна, наӈти щēмьян, ня̄врама­нын урыл потыртэн. Э̄лаль хо̄т ханищтахтасын?
– Ам школа а̄стласлум, тувыл Тюмень ӯсн ханищ­тахтуӈкве минасум, тот та̄л охса ханищтахтасум, юв ёхтысум ос воссыг аты ялсум, тыт хум ва̄рсум, о̄йкам о̄с са̄лыӈ хум, наме Алексей Николаевич Канев о̄лыс. Мēн та̄ра са̄лыӈ­колн минасмēн, тот акваг о̄лсумēн, мēн хо̄т ня̄вра­манмēн пуссын тот яныг­масыт. Та̄н наманыл Наде­жда, Влади­мир, Андрей, Мария, Анна, Николай. 
Ня̄вра­манум хунь пус­сын ханищ­тах­туӈкве пат­сыт, мēн на̄лув о̄лмыг­тасмēн, пенсия виӈкве патсумēн. Ань ня̄вра­манум пуссын ян­гыт, та̄нти щēмьяӈыт, ня̄в­ра­мыӈыт, рӯпитэ̄гыт, тыт Саранпа̄вылт о̄лэ̄гыт. Туп акв а̄гим Аннам Ханты-Мансийск ӯст пӯльницат рӯпиты. Тот ханищтахтас ос яныг ӯст щēмьяӈыг ēмтыс, тот та хультыс. 
Володя яныг пыгум Сӯкыръя па̄вылт на̄й харыгтан хо̄тпаг рӯпиты. Ам пенсия олн выгум ос мирколт колкан ловтым рӯпитэ̄гум. Ты халт ю̄нсха­туӈкве а̄лымēгум, пӯркат ю̄нтэ̄гум, ма̄ньщи супыт амти рӯтанумн ю̄нтэ̄гум. Сэ̄тапыл носкит, па̄ссат ос са̄всыр маснут сагēгум. Хунь са̄лыӈколт яласасӯв, ам амти моль­ща­ӈыт, ня̄­рат, ва̄ит ю̄нтсум. Ōвлэ̄т са̄лы сов ос кот ёмщаквег хот-тынтлуӈкве э̄ри, ту­выл ущ ю̄нсхатсӯв. Са̄лы сов маснут тай ам акваг амти ю̄нтсум, о̄йкам, ня̄в­раманум мастуӈкве э̄рыс. Тот тамле рēгыӈ маснут та̄л ма̄н ат о̄лсӯв. 
Са̄лыӈколт о̄луӈкве а̄нумн сака ёмас о̄лыс, ня̄врамыт та̄нтирот ёнга­сасыт, ам колсори рӯпата ва̄рēгум, ю̄нсхатэ̄гум, ты мус тэ̄нут па̄йтэ̄гум. Тот кӯрув хо̄тал палыт па̄л­тыглылӯв, пӯт па̄йтахты, исум ща̄йпут ӯнлы. Э̄ти­па̄лаг хум хо̄тпат юв ёх­тэ̄гыт, та̄наныл тыттыянӯв. Та о̄лупса а̄нумн сака э̄рыс. Тувыл хунь ня̄вра­мыт пуссын ханищтах­туӈ­кве патсыт, та̄н та̄ла­ныл ка̄­сум холы, таи­ма̄гсыл 2009 та̄лт на̄­лув йисмēн. Ōйкам ётыл а̄ти­мыг ēмтыс.
Ань а̄гиянум нэ̄мхоть­ю­таныл ам хольтум ат ю̄нсхаты, а̄нумн тай ты рӯпата ва̄руӈкве сымын ро̄ви, ӯнлахо̄лэ̄гум, ка̄тыл матыр ва̄рēгум, номтут татем ёмасыг ēмты.
Ирина Герасимовна котиль а̄гитэ Мария Саранпа̄вылт о̄йкатэ ос ня̄врамаге ёт о̄лы. Тав са̄лыӈколт рӯпитан ма̄х­манэ урыл ищхӣпыӈ ма̄т са̄всыр потрыт хансы, тув хурит ос ма̄нь тина охсат ва̄ри, ма̄хумн ловинь­таӈ­кве татем пӯмыщ, са̄в ёмас ла̄тыӈ ювле хансэ̄­гыт. Тав потре тамле ты:
«Ам 1995 та̄лт Саран­па̄вылт самын патсум. Ōпам ос щащēквам нама­нэ̄н Ирина Петровна ос Николай Тимофеевич Каневыг, анēквам ос ащ­о̄йкам Герасим Яковле­вич ос Александра Дмитри­евна о̄лсыт. Та̄н о̄лманыл порат пуссын са̄лыӈ­колт рӯпитасыт. Ам Саран­па̄вылт самын патсум ос омам ёт та̄ра са̄лыӈколн а̄тямн тотвесмēн. Лё̄ӈхыт хо̄т суве хот-паттыстэ, мēнамēн хультуптастэ ос ювле ха̄йтталас, суве хо̄нтыстэ. Хунь ханищ­тахтасӯв, ма̄н тэ̄лы интер­натыт о̄лсӯв, туи нё̄рн тотыглавесӯв. 2009 та̄лт омагув-а̄тягув па̄вылн ёхтысы̄г, а̄тявн тот рӯпи­таӈкве та̄рвитыг ēмтыс. 
Ам школа а̄стламум юи-па̄лт Белоярский ӯст ханищтахтасум, колледж а̄стламум юи-па̄лт юв ёхтысум, тыт мирколт рӯ­питасум. Тувыл э̄лаль ха­нищтахтуӈкве кос ном­сасум ос Серёжам ёт акван-хо̄нтхатсумēн, аквъёт о̄лмыгтасмēн, тав наме Сергей Петрович Валей. Ань а̄ги-пыг ян­мал­тымēн, наманэ̄н Улякщи ос Полина. 
«ВКонтакте» ищхӣпыӈ ло̄пс ва̄рсум, тот са̄лыӈ ма̄хманув о̄лнэ урыл хансэ̄гум. Са̄лыӈколт ам каӈкум, ты а̄тям тав а̄п­щитэ Канев Андрей Нико­лаевич нилыт пир­ка̄тат рӯпиты, тувыл амти сасганум, каӈканум, а̄п­щи­янум тот рӯпитэ̄гыт, та̄на­нылныл ам хурит, ма̄нь тинат во̄вēгум. Нэ̄ хо̄тпат колсори рӯпата ва̄рнэ̄ныл порат хурит вос по̄слэ̄гыт, тувыл а̄нумн тēтыяныл. 
Тот интернет щар ла̄щлаквег рӯпиты, та̄н туп «ватсап» хосыт матыр ля̄х­хал хансуӈкве вēрмē­гыт. Та̄н хурияныл тувыл ам «ВКонтакте» ва̄рия­нум, тув потыр-ло̄мт хан­сэ̄­гум, ма̄хум са̄в ма̄т сун­сыя­ныл, о̄щатахтыглэ̄гыт, тамле о̄лупса та̄н хунь ва̄щинтасыт. Са̄лыӈколт рӯпитан ма̄хманум а̄нумн пӯмащипа ла̄тыӈ тēтэ̄гыт, ла̄вēгыт, матъёмас ам са̄лыӈ ма̄хум о̄лнэ̄ныл урыл номилум, та̄н ура­нылт хансэ̄гум. 
Ты коныпал ам са̄всыр пēс пормасыт акван-атуӈкве патсум. Нё̄рт яласан нэ̄т пēс порат пус­сын тамле то̄тапсовыт о̄щсыт, тав саран ла̄тӈыл ла̄ваве – «куд». Ань тамле то̄тап щар пыл нэ̄мхоть­ют ат о̄ньщи, таима̄гсыл ам яныгнув саран э̄кват титыгласум, хумус тав ва̄рвес, маныр тув пинвес ос хотьют ань тамле то̄­тап о̄ньщи. Э̄кват ща̄гтым а̄нумн потыртасыт». 
Мария Валей потре на̄н тав хаснэ ло̄псэ̄т янытэ̄­тыл ловиньтэлы̄н, ос тот тав са̄лыӈ ма̄хманэ урыл хансы - https://vk.com/club222633572 . 
Ирина Герасимовна а̄гитэ тох хаснэ̄тэ ма̄гсыл номтэ сака ёмасыг о̄лы, тахольт Мария ты та̄рви­тыӈ ос э̄рнэ о̄лупса, рӯ­пата урыл са̄в мирн по­тырты, суссылты, а̄гирищ такви тот яныгмас ос ка̄сыӈ ва̄рмаль ёмщакв ва̄гтэ. 
Ирина Герасимовна туи «Ма̄нь Ӯсквен» ёхталаме порат са̄сныл ма̄нь са̄н, ма̄нь а̄па ю̄нтыс, ла̄ви, тамле пормасыт ущ о̄выл щёс ва̄руӈкве вуйхатас. Тавēн ты рӯпата хащта̄­лыг о̄лыс, ань ва̄ӈкве па­тыстэ, хумус ос хоты порат са̄с нуюӈкве э̄ри, маныр пормас ма̄гсыл хоты ло̄мт а̄ртми. Пил ва̄тнэ ма̄гсыл яныг со̄втыт ю̄нтуӈкве тах паты. Номитэ, хумус та̄н ма̄нь порат со̄втыл пил ва̄тсыт, па̄йп о̄щсыт. 
Ма̄ньщи нэ̄квен ос тав щēмьятэ̄н ма̄н пуста̄гыл о̄лнэ ла̄тыӈ тēтэ̄в, а̄гиянэ тав хольтэ ю̄нсхатуӈкве вос ханищтахтэ̄гыт, пēс йис ма̄ньщи ва̄рмалит хот-ёрувлаӈкве ат э̄рēгыт. 
Галина КОНДИНА
