
Ма̄-вит уральтан ма̄хум Ханты-Мансийск ӯст округ мирколт акван-хо̄нтхатыгласыт, ва̄рнэ тэ̄ланыл урыл потыртасыт. Та̄н потраныл ищхӣпыӈ ут хосыт округ янытыл ты тэ̄ла ва̄рнэ хо̄тпатын хӯнтлувēсыт.
Природнадзор колт пуӈктотнэ хум Сергей Пикунов ла̄выс, «Гринпис» (ма̄-вит уральтан мирхал организация) щирыл ань ма̄-во̄й но̄х-винэ ляпат о̄лнэ я̄т халт (А̄с, Печора, Енисей ос Лена) туп А̄с я̄ мощ сыстамыг ēмтыс. Ты тэ̄пыӈ я̄, хӯлыӈ я̄ хосыт ма̄-во̄й но̄х-винэ порат арыгтан лю̄ль утыт Северный Ледовитый океан нупыл на̄тавет.
Округ янытыл 25 пункт-колыт ӯнттым о̄лэ̄гыт, пуссын са̄всыр э̄рнэ ма̄шинат манос ищхӣпыӈ утыт о̄ньщēгыт. Я̄т витаныл уральтан ма̄хум ты утыт хосыт рӯпитэ̄гыт — вит уральтэ̄гыт, сыре-сыр анализыт ва̄рēгыт. Ты коныпал 1 со̄тыра 660 пункт-ма̄т акваг уралтым о̄ньщияныл. Тамле тэ̄ла хосыт э̄рнэ матыр пуссын та̄ра-паттэ̄гыт.
Ма̄-вит уральтан учёный хо̄тпат ла̄всыт, ма̄-во̄й но̄х-винэ ма̄хум мощ пащралавēсыт, рӯпата па̄ӈканыл мори ул вос па̄хвтыяныл, я̄н ул вос со̄сантыяныл. Таима̄гыс ювле хультум та̄лыт сыс я̄т сыстам вит овты.
Тувыл Сергей Владимирович та урыл потыртас, округув янытыл ма̄ ка̄сыӈ ло̄мтэ уральтаве, ханищтаве, сыре-сыр хащтал матарыт та̄ра-паттавет. Тувыл ты тэ̄лат пуссын ищхӣпыӈ утын хансавет, рущ щирыл ла̄ваве — «база данных». Хунь илттыг матыр э̄рмыглы, хо̄тпа матыр кисмаи, тот пуссын хо̄нтуӈкве ро̄ви.
