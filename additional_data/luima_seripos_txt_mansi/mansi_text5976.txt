
Ма̄-вит ӯргалан Министерстват кӯщай хум Дмитрий Кобылкин ма̄ньполь э̄тпос 31 хо̄талэ̄т нэ̄пак хансыс. Ты тӯяг ма̄хум ва̄сыт ос мо̄т товлыӈ ӯит мо̄рсыӈ ма̄т па̄тлуптаӈкве ат та̄ртсанэ. 
Нэ̄пакт сосса мир урыл ла̄тыӈ хансым о̄с о̄лы. Пēс йис ма̄т о̄лнэ щēмьят ос общинат рӯ­пи­тан ма̄хум то̄влыӈ ӯит туп тэ̄нэ ма̄гсыл па̄тлуптаӈкве вēрмēгыт. Ка̄сыӈ областит, респуб­ликат ос округыт кӯ­щаитн тамле хӯлтнэ нэ̄пакыт та̄нкина̄нылн хансуӈкве э̄ри. То̄ва кӯ­щаит та̄нки о̄лнэ ма̄нылт нэ̄пак пирмайтасыт ос ма̄хманыл ты тӯя во̄рн ялуӈкве щар ат та̄ртса­ныл.  
Округ кӯщаюв Наталья Комарова ты нэ̄пак яныгпо̄ль э̄тпос 13 хо̄талэ̄т хансыс ос тыт о̄лнэ ма̄хум туп па̄вланыл ос ӯсаныл ляпат товлыӈ ӯит па̄т­луптаӈкве та̄ртсанэ. Та̄нанылн ма̄-во̄й но̄х-винэ хо̄тпат рӯпитан ма̄н минункве ат эри. Ос о̄лнэ па̄вланылныл э̄л во̄раяӈ­кве ань щар ат ро̄ви. 
Ты нэ̄пакт ос хансым о̄лы, я̄ӈк на̄тнэ э̄тпост са̄в во̄р на̄йн ке тэ̄ве ос са̄в мир а̄гмыл ке ēмтэ̄­гыт, то̄нт ма̄хум во̄рн о̄с тах ат та̄ртавет. То̄в­лыӈ ӯит па̄тлуптаӈкве ань я̄ӈк на̄тнэ э̄тпос порат ма̄хум ялуӈкве вēрмēгыт, тох нэ̄пакт хасвес. 
Мо̄лты та̄л то̄ва районт я̄ӈк на̄тнэ э̄т­пос о̄выл хо̄талныл 10 хо̄талэ мус, китыт ма̄т я̄ӈк на̄тнэ э̄тпос 8–17 хо̄талэ сыс ва̄с па̄тлуп­тасыт. Ос хӯрмит ма̄т ма̄хум 15-24 хо̄талыт во̄рн ялсыт. Акв хо̄тал сыс э̄лумхо̄лас акв лунт ос кит ва̄с па̄тамтаӈкве вēрмыс. 
Ма̄н округувт пир­майтым нэ̄пак щирыл, охотничий билет о̄щнэ ос лицензия ёвтнэ хо̄т­патн то̄влыӈ ӯит па̄т­луптаӈкве ро̄ви. Ты нэ̄пак ань атса̄т сол­ко̄ви тынэ о̄лы. 
Ма̄ньщи, ханты ос ё̄рн хо̄тпатын «охотни­чий билет» ва̄руӈкве, лицензия-нэпак ёвтуӈ­кве о̄с э̄ри. Ос ты э̄лы-па̄лт писаль о̄щнэ ма̄г­сыл разрешение-нэ̄пак ва̄руӈкве. 2019 та̄лт па̄сныл рӯпитам са̄ккон щирыл сосса ма̄хум писалил па̄тлуптаӈкве ханищтахтуӈкве ӯсн манос яныг па̄вылн ялэгы̄т ке, та̄н лё̄ӈха­ныл ма̄гсыл холтум олнаныл ювле ойтавет. Акв э̄лумхо̄лас тыгле-тувле ялнэ ма̄гсыл лов со̄ты­ра солко̄вил миве.
Людмила ТЕТКИНА
