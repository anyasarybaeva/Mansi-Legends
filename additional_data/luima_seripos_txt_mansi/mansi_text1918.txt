
Та э̄тпос 22-26 хо̄таланэ сыс «Сокровища Севера» нампа суссылтап Москва ӯст рӯпитас. Аквта порат тот «Законодательное обеспечение жизнедеятельности коренных малочисленных народов Севера, Сибири и Дальнего Востока» нампа конференция ва̄рыглавес. 

	Лӯима̄ янытыл о̄лнэ мощщаг хультум соссаӈ мирыт ма̄гсыл манхурип са̄кконыт ань рӯпитэ̄гыт ос манхурип са̄кконыт пирмайтаӈкве иӈ э̄ри, та урыл ма̄хум тот потыртасыт.  Россият о̄лнэ ма̄нь мирыт Ассоциацияныл 25 та̄лэ то̄влын кастыл «Четверть века – итоги и перспективы» нампа конференция о̄с щё̄пита̄лвес. 

	Нэ̄пак хаснэ ма̄хум та̄нки хансум потраныл ос стиханыл урыл «Душа Севера» нампа хо̄нтхатыглан ва̄рмаль о̄лум порат потыртасыт. Ямал ма̄ныл ёхталам ханты нэ̄ Зинаида Лонгортова такви хансум потре «Царская дорога» тот ловиньтастэ.

	Югра ма̄ныл суссылтапн «Лангки», «Обь», «Верхнее-Вахская» общинат ос «Регион-К» нампа компания  ос такви ма̄гсылэ рӯпитан хум Владимир Водопьянов са̄всыр щирыл щё̄питым тэ̄нутыт тот тыналасыт. 

	Мо̄т общинат ёт халанылт касым та̄н са̄всыр номинацият но̄х-патсыт. Андриетта Вагнер «Национальное жилище» нампа касылт о̄выл местал майвес. Хӯлыт, нё̄влит, пилыт, ла̄хсыт ос мо̄т тэ̄нутыт ма̄гсыл  общинат рӯпитан ма̄хум тот о̄с янытлавēсыт.

	«Торум Маа» нампа музейт рӯпитан э̄ква З.Н. Лозямова ос Аган па̄выл музей кӯщай э̄ква Ф.С. Бондаренко а̄канит ос ханты маснут ю̄нтуӈкве ма̄хум ханищтасы̄г. А.Ю. Пельментиков хум йӣвыл са̄всыр аньщарыт тот яктыс. Та̄н о̄с янытлан нэ̄пакыл майвēсыт. 

	Ма̄н ӯсувныл Лидия Алясова, Виктория Костылева, Алла Русмиленко  хӯл совныл ю̄нтым маснутыт, турло̄псыт ос мо̄т са̄всыр пормасыт тот суссылтасыт. Та̄н о̄с тот янытлавēсыт. 

	 

	 

	Р. Решетникова 

	хансум ля̄ххалэ 

	ма̄ньщи ла̄тӈыл Л.Теткина хансыстэ              
