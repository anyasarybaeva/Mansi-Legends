
Ты э̄тпос са̄тыт хо̄талэ̄т Ханты-Мансийск ӯст о̄лнэ «То̄рум Маа» музей кант ӯс мир мӯйлысыт, Ӯринэ̄ква янытласаныл. Са̄в мир атхатыглас, артистыт э̄ргысыт, йӣквсыт, мӯй ма̄хум ӯйрищ питит ва̄рсыт. 
Мир халт ма̄ньщи ос ханты ма̄хманув ё̄мыгтасыт, та̄н ётаныл пот­рамасум. Людмила Рудольфов­на Мерова ма̄ньщи па̄вылт яныг­мас, Ӯринэ̄ква хо̄тал ма̄нь та̄гыл ва̄гтэ, янытлытэ: 
– Ты ма̄н ка̄сыӈ та̄л ёхталэ̄гум, тыт аквписыг пӯмыщ, ня̄врамыт ёнгасэ̄гыт, йӣквēгыт, ка̄тыл са̄всыр пормасыт ва̄рēгыт. Ам ань э̄щум ос апгагум ёт ёхтысум. Хунь а̄гим ма̄нь о̄лыс, тыг о̄с ёхталасмēн аквъёт, ань тай яныгмас, такви ё̄мыгты.
Ам Ха̄льӯс район Хо̄рыӈпа̄вылт самын патсум, яныгмасум. Омам ос Сантыра а̄квум акваг ла̄всасы̄г: «Тыхо̄тал Ӯринэ̄ква хо̄тал». А̄ны-са̄н щё̄питэ̄г, матыр кампеткат, пе­ченьят пинэ̄г, со̄ламат па̄йтэ̄г. Ту­выл тēлп ня̄нь ва̄рēг, ма̄н тай ла̄вēв «шоколадка ня̄нь», та тэ̄гӯв, хунь ва̄глув. Ма̄н мо̄йт ва̄нэ ма̄хум халт яныгмасӯв. Омам, тав э̄ӈщтēтэ Лена ос Сантыра а̄квум матыр-а̄ти акваг потырта̄лсыт, мо̄йтсыт. 
– Людмила Рудольфовна, наӈ школат хо̄т ханищтахтасын?
– Саранпа̄выл школат ханищтах­тасум, тот интернатт яныгмасум. Каникулыт порат а̄тявн юв мо­торха̄пыл тотавēв, тэ̄лы ос омав лувыл ёхты, лувыл минэ̄в. Ва̄ил, ня̄рал масхатэ̄в, сахил, мольщаӈыл, тох та минэ̄в, яласэ̄в. 
Омам, Тарья а̄квум ос Октябрина а̄ӈква̄гиюв ёхтэ̄гыт, акван-нё̄тхатым хӯрум лув та минэ̄в Хо̄рыӈпа̄влувн. Тувыл ам аквписыг Октябрина палт ӯн­тылматэ̄гум, тав луве молях ха̄йты, Люда а̄гитэ ос ам хӯрум хо̄тпа та нуйхатэ̄в. 
Школа 1984 та̄лт а̄стласум, Тюменьн минасум, тот Тася увщим о̄лы, ма̄нь лēккарыг ханищтах­тасум. Та ӯст хусахтем та̄л о̄лсум, рӯпитасум, тувыл тыгле ва̄нтлысум. Ханты-Мансийск са̄ртын ма̄нь ӯс о̄лыс, витыӈ. Хунь тыг ёхтысум, ӯс татем яныг, нё̄тнэ, ӯскапайиг ēмтум. 
Ханты нэ̄ Федосья Макаровна Лельхова тох потыртас:
– Тӯяг сосса ма̄хманув ӯринэ̄кват акваг ӯрияныл, ёхтэ̄гыт, матыр а̄ны-са̄н щё̄питэ̄гыт. Пēс ма̄хманув ӯринэ̄ква сака янытласаныл, тав ня̄врамыӈ нэ̄кветн ос ня̄врамытн нё̄ты, ӯргалыянэ. Хунь ёхты, тӯйт толуӈкве паты, ма̄лтыпыг ēмты, хо̄тал ущпылнэг та̄кыщ посты, са̄в ӯйрищит самын патэ̄гыт. Ты тов­лыӈӯй о̄вылтыт са̄в э̄рыг ва̄рвес. 
Ӯринэ̄ква хо̄тал урыл ма̄навн номуӈкве э̄ри. Ня̄врамыт тыхо̄тал ва̄ганыл те, та̄н ма̄-вит ӯргалаӈкве патэ̄гыт, товлыӈӯйит, ӯйхулыт ос йӣвыт-лӯптат янытлаӈ­кве патыяныл. Та̄нти о̄лупсаныл, пēс ва̄рмаляныл ва̄ӈкве патыяныл, сымыӈ хо̄тпаг яныгмēгыт тах.
Ма̄ньщи нэ̄ Татьяна Савельевна Хозяинова Саранпа̄вылт яныгмас, тав ща̄гтым ла̄выс:
– Татем хо̄талыӈ хо̄талакве! Ам а̄лпыл ӯринэ̄кват ка̄саласанум, ща̄гтсум. Ты ялпыӈхо̄тал а̄нумн сака мӯсты, ка̄сыӈ та̄л музейн ёхталэ̄гум, ка̄тыл пити ва̄рēв, ня̄врамыт ёнгалтавет. Тыхо̄тал са̄в мир атхатас, ва̄нэ хо̄тпанум ка̄саласанум, аквъёт ёмас номтыл ё̄мыгтэ̄в, потрамēв. 
Ам Саранпа̄вылныл о̄лэ̄гум, тот тох ат мӯйлысӯв, ос оманув ты ялпыӈ хо̄тал о̄вылтыт ма̄навн акваг ла̄всасыт, во̄рн ялантасӯв, ӯйрищитн тэ̄п тотыгласӯв. Яныг­хо̄тпат На̄й-О̄тыранув нупыл по̄йкщисыт, пуссын пуста̄гыл вос о̄лэ̄в, ня̄врамыт со̄тыӈыщ вос яныг­мēгыт.
Светлана РОМБАНДЕЕВА
