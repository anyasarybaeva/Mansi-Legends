
Мо̄лты та̄л па̄сныл пуӈктотнэ ӯст Москват яныг суссылтап суссылтаве, рущ ла̄тӈыл тох ла̄ваве – Международная выставка-форум «Россия». Ка̄сыӈ хо̄тал тот са̄всыр пӯмыщ о̄лы.
Россия ма̄ янытыл 89 регион-ма̄ о̄лы, ка̄сыӈе тот такви суссылтап ва̄­рыс. Областит, республи­кат ос округыт урыл ВДНХ ма̄т 75 колэ̄т по­тыр­таве. Тот ма̄н о̄лнэ ма̄в о̄с я̄насыг суссыл­таве. Тув ка̄сыӈ хо̄тал мо̄т-мо̄т ма̄хум округувныл ялан­тэ̄гыт, матыр йильпи ва̄рмаль суссылтэ̄гыт. 
Мир тот нас мирги, а̄л­пыл лов щё̄сныл э̄типа̄­лаг мус янге-ма̄не, школат ханищтахтын ня̄врамыт акваг тув та ювыт. Та̄на­нылн округув урыл по­тыр­таӈкв э̄ри. Ма̄н тот тит хо̄тал рӯпитасӯв.
Рēтыӈ ю̄свой э̄тпос 20 хо̄талэ энергетик хо̄талыг ла̄ввес. Та хо̄тал палыт ма̄-вōй ма̄ныл но̄х-винэ рӯпата урыл ос энергетика са̄всыр тэ̄лат урыл потыртавес. 
Ты кастыл округ кӯщай нэ̄ Наталья Комарова тув ёхталас, тувыл Россия Правительство колт премьер-министрыг о̄лнэ хум Александр Новак ōс тув ёхтыс, тэ̄н акв щё̄стем потыртасы̄г.
Мощēрт ма̄н округувт ма̄-во̄й 13 млрд тоннатэ ма̄ныл но̄х-виве. Тэ̄н ты тэ̄ла уральтым о̄ньщитэ̄н. Э̄лаль Александр Новак Ямал суссылтапн минас, тот ос Ямал ма̄ кӯщаил Дмитрий Артюхов ёт потыртасы̄г. 
Мо̄тыт хо̄тал яныг ялпыӈ хо̄тал о̄лыс – «Международный день родного языка». Ма̄ньщи ос ханты ла̄тӈыг урыл потыртан ма̄гыс ма̄н редакциявныл тув ам ос Петр Молданов ялсумēн, Петр ханты газетат рӯпиты. 
Йӣкванув суссылтан ма̄гсыл Ханты-Мансий­ский район Шапша па̄выл­ныл Лидия Александро­вна Алясова тит а̄гииг ёт ялыс, яныгнув Аня о̄лыс, тав 17 та̄лэ то̄влыс, ма̄нь а̄гирищкве – тав йигрище Маша, ня̄врамакве ат та̄лэ ущ то̄влыс.  
Лов щё̄ст рӯпитаӈкв та о̄вылтахтасӯв. Ма̄н пуссын ма̄нти маснута­нув массанӯв. Лидия Александровна Маша ёт ханты йӣквыт йӣквсы̄г, Аня са̄ӈквылтас. Ма̄нь а̄гирищкве ханты ла̄тыӈ ат ва̄гтэ, ос ханты э̄ргыт э̄ргуӈкве сака ха̄сы. Такви ат та̄лэ ос хӯрмах э̄рыг ханищтам. Тав э̄ргы­нэ̄тэ ос йӣквнэ̄тэ порат ма̄хумн маттем та по̄слу­вес. 
Хо̄талъят порат ща̄нь ла̄тӈыт урыл потыртан ма̄гыс ма̄н мо̄т колн минуӈкве ла̄ввēсум, ты кол ла̄ваве – Сбер. Хусах­тем хо̄тпа туп ёхтыс. Ла̄в­весӯв, по̄слуӈкв патавēв, ос ты тэ̄ла та̄ра ищхӣпыӈ ма̄т суссылтаӈкв патаве. 
Ма̄н ётув ат хо̄тпа потыртас:
– хакас Руслан Ивакин;
– эвенкийка нэ̄ Ксения Турчинина, тав такви ща̄нь ла̄тӈēтыл э̄ргыт э̄рги, 
– ё̄рн нэ̄ Нечей Сэротэтто, такви о̄лнэ ма̄тэ̄т са̄всыр рӯпата ва̄ри, общественный ор­га­низацият рӯпиты. 
– «Хо̄тал» нампа округ театрувт режиссер хум Виктор Евдокимов;
– Антонина Горбунова, Мирхал ООН организа­ция па̄лыл рӯпиты, тав ма̄навн потыртас, хумус мо̄т хо̄н ма̄тт ща̄нь ла̄тӈыт ӯргалан ма̄гыс ма̄хум рӯпитэ̄гыт. 
Ка̄сыӈ хо̄тпа сака пӯ­мыщ потыртас. Та̄н пус­сын яныг рӯпата ва̄рēгыт. Та̄нти йӣкваныл, э̄рганыл мо̄т ма̄хумн суссылтыя­ныл, мирн ань ва̄вет. Та̄н туп акв щё̄стем потыр­тасыт. Тувыл ма̄хум ла̄кква та мингаласыт, ма̄н ос ювле «Россия» нампа яныг суссылтап о̄лнэ колн минасӯв. 
Аквмат ма̄хум тыгле-тувле ха̄йтуӈкв та патсыт. Насати, МЧС министр хум Александр Куренков «Югра» колнакн ёх­тыс. Тав ма̄н округувныл о̄лнэ ма̄хум мощ титыгла­санэ, сака хоса ат потыр­тасыт. Тувыл министр хум хот­таль э̄лаль та минас. 
Тох ты яныг суссыл­тап-капай ка̄сыӈ хо̄тал рӯпиты. Ос тот рӯпитан хо̄тпатн сака та̄рвитыӈ, ка̄сыӈ хо̄тал сака са̄в мир тув ёхталы.
Валентина УЗЕЛЬ
 
