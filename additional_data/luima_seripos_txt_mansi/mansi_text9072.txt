
Кондинский па̄вылт рӯпитан школа 2007 та̄лт Панов Пётр Яковлевич намыл майвес. Ты хум «Герой Советского Союза» яныг нам о̄ньщас. 
2008 та̄л мус ты школа сосса ня̄врамыт ханищтан колыг ловиньтавес 
То̄нт 2-7 классыт а̄ги­рищит ос пыгрищит  урок щирыл ма̄ньщи ла̄тыӈ ханищтасыт. Ань 1-4  классын ялантан ня̄в­рамыт урокыт юи-па̄лт ща̄нь ла̄тыӈ ханищтаӈ­к­ве тот вēрмēгыт. Ос тув ялантаӈкве ке ка̄сащēгыт, о̄влэ̄т оманыл-а̄тяныл китыглавет, та̄н э̄рнэ нэ̄пак хансэ̄гыт.  
Школа кӯщаиг Элеонора Викторовна Кузьмина тот о̄лы, рӯпатаныл урыл тав таи ла̄выс:
– Ма̄н па̄влувт пēс йис пора та̄гыл ма̄ньщи ма̄хум о̄лэ̄гыт. Школан ялантан ня̄враманув халт са̄выӈпа̄лэ ма̄ньщит. Ща̄нь ла̄тӈыл та̄наныл Ирина Владимировна Коркина ханищтыянэ. Тав са̄в та̄л учителиг рӯпиты, Ханты-Мансийск ӯст педучили­ще ос ётыл Югорский университет а̄стлас. 
Ты та̄л школавн 300 ня̄врамыт ялантэ̄гыт, та̄н халанылт 174 а̄гит, пыгыт – тыи сосса ня̄врамыт. Ты э̄лы-па̄лт «география ХМАО», «история ХМАО» ос мо̄т урокыт о̄лсыт, ты тэ̄ла «региональный компонентыг» ла̄ввес. Ань ма̄н акв-кит ла̄тыӈ о̄л­нэ ма̄в урыл урокыт по­тыртаӈкве туп вēрмēв. Тамле программат щирыл ма̄н ань рӯпитэ̄в. 
«Мит ущ» ня̄врамыт ӯщлахтын ма̄ 
2016 та̄л мус Кондинс­кий па̄выл ляпат «Мит ущ» нампа ӯщлахтын ма̄ ка̄сыӈ туи рӯпитас. Па̄влыӈ ня̄врамыт, ма̄нь­щи ма̄хум пēс йис ва̄р­малил пӯмщалавēсыт, ма̄щтырлаӈкве, ща̄нь ла̄тӈыл потыртаӈкве ха­нищтавēсыт ос са̄всыр щирыл ён­галтавēсыт. 
Ты ӯщлахтын ма̄ школа нупыл хансым о̄лы. 2017 та̄л па̄сныл ты рӯпата ма̄гсыл олныл воссыг ат та̄ставēв, тыима̄гсыл тот рӯпитан ма̄хманув пус­сын по̄хын кēтсанӯв. Ань Ӯринэ̄ква хо̄тал, Ворщик хо̄тал ос мо̄т ялпыӈ хо̄талыт янытлаӈкве ня̄враманув тув туп во̄выглянӯв. 
Тот ӯщлахтуӈкве та̄н сака э̄руптасыт ос палаткат э̄т хӯлуӈкве ка̄сащасыт. Ань акваг китыглахтэ̄гыт, манрыг «Мит ущ» воссыг  ат рӯпиты. 
Таяныт кол хот-щё̄пи­таӈкве, на̄йпос ма̄гсыл ойтхатуӈкве олн  ма̄н щар ат о̄ньщēв. Хо̄нтаӈ район миркол кӯщаит ты та̄рвитыӈ ва̄рмаль урыл ёмащакв ва̄ганыл. 
Та̄н ань номсахтэ̄гыт,  «Мит ущ» ӯщлахтын ма̄н олныл ка̄сыӈ та̄л та̄стыг­лаӈкве манос по̄х хо̄тпатн э̄лаль тыналаӈкве, та̄н ня̄врамыт ӯщлахтуӈкве ка̄сыӈ туи тув вос атыг­лыяныл. Тувыл э̄лаль хумус ēмты, ань ат ва̄глӯв. 
Па̄влыӈ мир мощщаг ēмты
1995 та̄л мус па̄влув Хо̄нтаӈ район миркол кӯщаит пуссын тыт рӯ­питасыт. Тувыл Между­реченский па̄вылн ты миркол ва̄нтлуптавес. То̄нт са̄в мир та па̄вылн о̄луӈкве миныгласыт. Та па̄сныл ка̄сыӈ та̄лныл шко­лат мощщанув ня̄врам ханищтахтуӈкве патыс. 
Та порат школан 800 а̄гирищит, пыгрищит ялан­тасыт, кит смена щи­рыл рӯпитасӯв. Па̄влувт кит школаг о̄лсы̄г, ётыл акван-тотвесы̄г, ань акв ханищтан колув туп рӯпиты. 
Ты яныг колт аквто­рыг 500 ня̄врамыт ха­нищтахтуӈкве вēрмēгыт. Колнакыт пуссын янгыт, посыӈыт. Ань ка̄сыӈ клас­сыт 17 а̄гит, пыгыт ос тыил мощщанув ханищтахтэ̄гыт. 
Школав 2001 та̄лт ӯнт­тувес, ань ёмащакв хот-щё̄питаӈкве э̄ри. Миркол кӯщаит ла̄вēгыт, мо̄тыт та̄л олныл тах та̄ставēв, то̄нт яныг кирпащ колув ремонтыл тах ва̄раве.
Школа а̄стлан а̄гит-пыгыт урыл  
Я̄ӈк на̄тнэ э̄тпост 9 ос 11 классыг а̄стлан ОГЭ, ЕГЭ хансуӈкве о̄вылтахтасыт. Кондинский школат ха­нищтахтан ня̄врамыт о̄с са̄всыр экзаменыт хан­сэ̄гыт. Ты та̄л 9 класс 30 а̄гит, пыгыт тах а̄стлэ̄гыт. Та̄н кит классын уртым ханищтахтэ̄гыт. Ты ня̄в­рамыт 10 классын манос э̄лаль минэ̄гыт, ма̄н ань ат ва̄глӯв. 
Са̄в ня̄враманув Меж­дуреченский па̄вылт аг­ропромышленный кол­леджит ханищтахтэ̄гыт. Ты тӯя ма̄ньполь э̄тпост ня̄враманув та коллед­жин тотыгласанӯв. Та̄н тэ̄нут па̄йтнэ хо̄тпаг, ма̄шинал яласан хо̄тпаг, са̄в мо̄т профессиян ха­нищтахтуӈкве тот вēр­мēгыт. То̄ва ня̄враманув Урай ӯсн, Ханты-Мансийск ӯсн минэ̄гыт, тот о̄с ёмас колледжиг рӯпитэ̄г.
Ты та̄л 20 ня̄врамыт 11 класс а̄стлэ̄гыт. Та̄н халанылт 6 а̄ги ос пыг ёмащакв ханищтахтэ̄гыт. ЕГЭ э̄рнэ щирыл ке хан­сэ̄гыт, то̄нт со̄рни по̄сыл тах мивет. Ань юи-о̄вылт та̄лыт тамле по̄с ма̄гсыл олныл ойтавет ос университетын нэ̄паканыл кēтнэ̄ныл порат са̄внув баллыл хансавет. Са̄в а̄гиянув, пыганув Тю­мень ӯсн, Екатеринбург ӯсн, то̄ват Москва ос Санкт-Петербург ӯсыгн минэ̄гыт. 
Яныг ӯсн о̄лмыгтэ̄гыт, тувыл ювле яныгмам па̄в­ланылн воссыг аты ёх­талэ̄гыт, тот о̄луӈкве пус­сын хультэ̄гыт. Ань  тамле та̄рвитыӈ ва̄рмаль ка̄сыӈ ма̄нь па̄вылквет о̄лы.
Ня̄врам ханищтан хо̄тпат урыл
Ань школавт ня̄врам ханищтан хо̄тпанув та̄­ланыл пуссын пенсиян патхатнэ мус ты ēмтсыт. Та̄н 47-48 та̄л яныт пуссын о̄лэ̄гыт. Ма̄н палтув ма̄нь­лат хо̄тпат ёхталэ̄гыт кос, тувыл хӯрум манос таил мощщанув та̄л рӯпитэ̄гыт ос мо̄т ма̄н ва̄нтлэ̄гыт. 
Екатеринбург ӯст ма̄н школав а̄стлам а̄ги учи­телиг ханищтахты. Тав хи­мия урок ня̄врамыт ха­нищтаӈкве тах паты. Ты а̄ги ёт такос потыртэ̄в, Кон­динский па̄вылн во̄ви­лӯв, юв ёхтуӈкве щар ат таӈхи. Ань ты предмет щирыл рӯпитан нэ̄ пен­сиян патхатуӈкве номсы. Ос математика ханищтан нэ̄ о̄с по̄хын тах мины. Таквсы порат ты предметыг щирыл хотьют рӯпитаӈкве паты, щар ат ва̄глӯв. 
Ань ма̄ньлат хо̄тпат университет а̄стланэ̄ныл юи-па̄лт па̄вылн рӯпи­таӈкве ке ёхтэ̄гыт, олныл ойтавет, ос мо̄т са̄всыр щирыл нё̄тавет, тувыл та̄н па̄влын минуӈкве щар ат ка̄сащēгыт.  
Панов Пётр Яковлевич намыл пиным школа
Кондинский па̄вылт рӯпитан школа 2007 та̄лт Панов Пётр Яковлевич намыл майвес. Ты хум «Герой Советского Союза» яныг нам о̄ньщас. Тав 1912 та̄л сӯкыр э̄тпос 6 хо̄талэ̄т Полум ма̄ньщи па̄вылт самын патыс, ань ты ма̄ Свердловский область нупыл хансым о̄лы. 
Ётыл колта̄гыл ёт Хо̄нтаӈ район Тӯрсӯнт па̄вылн ва̄нтлас. Тот яныгмас, хӯрум класс а̄стлас. Иӈ ма̄ньлат порат хӯл алыщлаӈкве, во̄раяӈкве патыс. 
1935 та̄лт Хо̄нтаӈ районт во̄раян хо̄тпат халт о̄выл места вис, то̄нт тав са̄в во̄руй ка̄тын-паттыс, са̄в сов пирмайтан колн мис. 1932-1942 та̄л сыс Нахрачи па̄вылт (ань Кондинский) рӯпитас. Ту­выл войнан тотвес, тот пилта̄л хо̄нтлас, ос ты яныг намыл майвес. 
Яныг хо̄нтлам нак юи-па̄лт Тюмень ӯсн ва̄нтлас, тот товлыӈха̄пыл яласас. Ётыл са̄в та̄л Ямал ма̄т рӯпитас. Пётр Яковлевич 2002 та̄л а̄тимыг ēмтыс, Тюмень ӯст ёл-щё̄питавес.  
Людмила ТЕТКИНА
