
Ха̄льӯс районт Саранпа̄выл совхозт рӯпитан хо̄тпат мощēртын са̄лыӈ ма̄хум о̄лнэ ма̄наныл мус ялнэ пораныл ēмты. Ань тув мус миннэ ёмас лё̄ӈх ва̄раве. Са̄всыр тэ̄ланыл о̄вылтыт ма̄н АО «Саранпаульская оленеводческая компания» нампа колт кӯщай хум Зульфар Хамзиевич Кучуков китыгласлӯв. Тав тох ювле-ла̄выс: 
– Ты накт са̄лыӈ ма̄хум са̄лыяныл ловиньтан по­раныл ēмтыс ос хоты са̄лыяныл нё̄выль ма̄гыс мыганыл, таи та̄ра-пат­тэ̄гыт. Совхозт рӯпитан па̄влыӈ ма̄хум мо̄т ва̄р­ма­лит щё̄питэ̄гыт, та̄н ань я̄ ӯлтта тэ̄лы лё̄ӈх ва̄­рим я̄ӈк по̄льтэ̄гыт. Яныг машинал лё̄ӈх тах ялыг­лаве, ань тӯйт осытэ ураль­тым «Бураныл» яла­сэ̄гыт. Са̄лыт нё̄влиг ва̄рнэ ма̄ныл 130 вēрыста палы­тыт па̄вылныл о̄лы. Ты э̄тпост ва̄т нупыл са̄тыт хо̄талэ̄т тэ̄лы лё̄ӈх ва̄руӈ­кве о̄вылтэ̄гыт.  
Саранпа̄выл са̄лыӈ­колыт ōлнэ ва̄рмалит са̄в нот о̄ньщēгыт, та̄н пуссын Югра историян хасвēсыт. Ань тыг мус са̄лы о̄щнэ хо̄тпат пēс щирыл са̄лы­яныл сыстам тэ̄пыӈ ма̄т янмал­тыяныл. «Саран­паульская оленеводче­ская компания» нампа кол са̄лыт янмалтым щар янгыг о̄лы. Ты та̄л о̄выл­тах­там па̄сыл, совхозт 13 со̄тыра арыг­кем са̄лы ловиньтахты. Ос тӯя сыс нэ̄ви са̄лыт ӯнттэ̄гыт, яныг таквс э̄тпост па̄сгыт совхоз са̄лыт ёт ак­ван-ловиньтым 20 со̄ты­раг ēмталы. 
О̄влэ̄т ма̄н са̄лыт туп нё̄выль ма̄гыс алыгласа­нӯв, ань кит та̄л сыс нё̄­выль колбасаг ос ту­шён­каг ва̄рēв. Ты тэ̄ну­тыт округ янытыл манос хотты э̄лы ма̄н то­туӈкве ро̄­вēгыт, ма̄нки па̄влыӈ ма̄х­манув о̄с ак­ваг ёв­тэ̄гыт. 
Са̄всыр касылытн ты ва̄­рим тэ̄ну­танув тув кē­ты­янӯв, жюри-хо̄тпатн колбаса ос ту­шёнка па̄н­кат ём­щакв ураль­тавет ос ёмас оцен­кал мивет. Та щирыл ма̄н окруж­ной, россий­ский ос мир­хал суссыл­тапытын ял­нэ̄в порат са̄внув ма̄­хумн ва̄вēв ос тэ̄нутанув та̄ра ёвтавет. Тувыл тэ̄ну­тыт э̄лаль тыналым, ма̄н са̄в­нув олн сэ̄луӈкве патсӯв, тох ювле ойтнэ а̄рн­тав сакати ты холы. Са̄лыӈ­колт о̄лнэ щēмьят са̄в­нув олныл ойтуӈкве вēр­миянӯв.
Ма̄н нила партия ту­шёнка па̄нкат СВО ма̄т хо̄нт­лан хум хо̄тпат палт кēтсӯв. Ты тэ̄нутув та̄на­нылн сака мӯстыс. Мир­колыӈ кӯщаитн ма̄н о̄с нё̄тавēв, та̄н хоталь-а̄ти э̄л тотнэ ос тот тыналан ма̄т ма̄навн ла̄вияныл, то̄нт са̄лы нё̄влиӈ тэ̄ну­та­нув а̄мпарт хоса ат о̄ньщавет. Тувыл ма̄н са̄всыр па̄влытт ма­нос ӯсытыт ла̄пкаӈ ма̄­хум ёт потыртахтэ̄в ос нё̄в­лянув тот тыналавет.
Ха̄льӯс район миркол па̄лныл ōс ёмщакв нё̄туӈ­кве патвесӯв. Ма̄н ляпавт о̄лнэ па̄влытыт, ӯсытыт нё̄выль тыналэ̄в, тувыл нё̄влиӈ тэ̄нутыт ва̄руӈкве тот о̄с ро̄ви. 
Ма̄н округ мирколыӈ кӯщаит ёт са̄лы нё̄влил ва̄рнэ тэ̄нутанув ма̄гыс акв э̄рнэ нэ̄пак щё̄пи­тэ̄в. Рущ щирыл тав «Органическая про­дук­ция» ла̄ваве. Сов­хозт ян­малтан ӯйхулыт сыстам тэ̄пыӈ ма̄т о̄нь­щавет. Та̄н ёмас са̄лы тэ̄п тэ̄гыт, са̄лыӈ ма̄хум ма̄-витув ӯргалым о̄лэ̄гыт. Таима̄гыс нё̄выльныл тэ̄нут «знак качества» ла̄внэ ва̄рим по̄с хосыт вос ва̄вет. 
Ма̄н Россия Минсельхоз колн акв ла̄тыӈ кēтуӈкве о̄с таӈхēв. Ма̄н са̄в ӯйхул о̄щнэ ма̄гыс ос са̄лыт э̄лаль са̄вмалтан ма̄гыс рущ щирыл ла̄внэ «пле­менной репродукция» нэ̄пакыл вос мивēв. То̄нт то̄ва ва̄рмалянув кӯпни­тыг о̄лнувыт. 
Мо̄т сыресыр та̄рвит та̄л, ва̄им, хунь о̄лэ̄в. Ма̄х­манув са̄лы пурнэ ӯит ёт капыртэ̄гыт. Ос са̄кко­ныт щирыл та̄н во̄рӯй мори па̄тлуптаӈкве ат та̄ртавет. 
Тамле ла̄тыӈ ты ма̄навн Зульфар Кучуков кēтыс. Ма̄н са̄лыӈ ма̄хманувн пӯмащипа ла̄вēв, пуссын пуста̄гыл вос о̄лэ̄гыт. 
Тамара МЕРОВА
 
