
Ха̄льӯс район Саранпа̄вылт о̄лнэ ма̄ньщи нэ̄ Светлана Савельевна Мерова во̄ртур э̄тпос 17 хо̄талэ̄т 50 та̄лэ то̄влыс. Тав школат са̄в та̄л рӯпиты, ня̄врамыт ща̄нь ла̄тӈыл потыртаӈкве ханищтыянэ. Светлана Савельевна ёт потрама­сум, о̄лупсатэ, рӯпататэ урыл китыгласлум. На̄н ань э̄лаль тав потре ловиньтэлы̄н.
– Саранпа̄выл школат 26 та̄л рӯпитэ̄гум, ня̄вра­мыт ма̄ньщи ла̄тӈыл по­тыртаӈкве ханищ­ты­янум. Хунь ущ рӯпи­таӈ­кве патсум, ща̄нь ла̄тыӈ ва̄нэ ня̄врам са̄в о̄лыс, то̄ват потыртасыт. Та̄н ётаныл рӯпитаӈкве кӯпнит о̄лыс. Ань ма̄ньщи ла̄тӈыл щар нэ̄мхотьют ат потырты, пуссын нас ханищтэ̄гыт. 
Хунь урок о̄лыс, ня̄в­ра­мыт ялантасыт, ла̄тӈув пӯмщаласаныл. Ань ма̄ньщи ла̄тыӈ уроканув ма̄к урокыт юи-па̄лт ва̄рвēсыт, хотьют таӈхи, ёхталэ̄гыт. Ма̄нь ня̄вра­мыт пуссын ялантэ̄гыт, та̄нанылн пӯмыщ. Урокытт аквписыг ёнгасэ̄в, сыре-сыр мо̄йтыт ловиньтэ̄в, по̄слэ̄в. Яныгнув ня̄вра­мыт тай сака ат ка̄сащēгыт.
– Светлана Савелье­вна, колта̄гыл ма̄хманын хо̄тыл о̄лэ̄гыт, школат хо̄т ханищтахтасын?
– Омам Лидия Анатоль­евна, тав Хо̄рыӈпа̄выл­ныл о̄лы. А̄пщи о̄ньщас, Иван Ильич Хозумов, са̄в та̄л Тюмень ӯс ляпат о̄лыс, мо̄лты порат а̄тимыг ēмтыс. Пыгаге ты мус ёх­таласы̄г, Хо̄сло̄хн ялсӯв. А̄тям Хо̄сло̄х па̄выл хум, Савелий Прокопьевич Меров. Та̄н хӯрум самын патсыт – а̄тям щар яныг, тувыл Петя а̄пщитэ ос Марина э̄ще. О̄пам Про­копий Фотеевич Меров хо̄нтлын ма̄т о̄лыс, юв ёхталас. 1993 та̄лт а̄тяв э̄лы-па̄лт хотталь щалтыс. 
Омагум-а̄тягум улпыл Хо̄рыӈпа̄вылт акван-хо̄нтхатасы̄г. Щар яныг каӈкув Валера, тувыл Сергей о̄лыс. Тэ̄н ёлы-пал Надя, ам, Коля, Володя, Тася, Саша ос Вера. Ам 1973 та̄лт во̄ртур э̄тпос 17 хо̄талэ̄т самын патсум.
Ма̄н пуссын Саран­па̄вылт ханищтахтасӯв, интернатт о̄лсӯв, яныг­масӯв. Тыт кол ат о̄щсӯв, каникулыт порат Хо̄сло̄х па̄вылн юв ялантасӯв. Та порат а̄тям-омам лувыл ёхтэ̄г, каникулын юв та тотавēв. 
Школа ам 1991 та̄лт а̄стласлум, 11 класс. Тувыл Санкт-Петербург ӯсн А.И. Герцен нампа университетн ханищ­тах­туӈкве минасум. Тот ат та̄л ханищтахтасум, о̄выл класс ня̄врамыт, ма̄ньщи ла̄тыӈ ос литература ха­нищтан диплом нэ̄пакыл майвēсум. Хунь а̄стласум, та̄ра амти ма̄мн ювле йисум. Кит та̄л о̄выл класс ня̄врамыт ханищтасанум, тувыл ма̄ньщи ла̄тӈын ханищтаӈкве патсанум. Ань тыхо̄тал мус школат та рӯпитэ̄гум. 
– Наӈ ня̄врамыт ма̄ньщи ла̄тӈын ханищтыянын, ла̄тӈув улпыл ма̄ньта̄гыл хӯлыгласлын?
– Хо̄сло̄х па̄выл мир пуссын ма̄ньщи ла̄тӈыл потыртасыт, юн омав-а̄тяв ма̄н ётув о̄с акваг ма̄нти ла̄тӈувт потырта­сы̄г. Школан ёхтысӯв, рущ ла̄тыӈ ат ва̄сӯв. Ань омав ма̄н ётув о̄с туп ма̄ньщи ла̄тӈыл потырты. Тав Ханты-Мансийск ӯст Вова а̄пщим палт о̄лы. О̄пав ма̄ньщи мо̄йтыт мо̄йтыг­лас, а̄мщит сака ва̄с. Ма̄н хунь Хо̄сло̄хн каникулыт порат минэ̄в, тав мо̄йтыс, а̄мщит а̄м­щис, то̄ват номиянум. Ань ма̄ньлат ня̄врамыт ла̄тӈув сака ат хӯлыяныл, ма̄н потыртэ̄в те, ла̄тӈув мощ иӈ о̄лы тах. 
О̄йкам Алексей Василь­евич Вьюткин – ма̄ньщи хум. Тав ё̄рнколт яныгмас, омаге-а̄тяге са̄лы ӯрнэ ма̄т яласасы̄г. Ма̄ньщи ос саран ла̄тӈыл потыртаӈ­кве ёмщакв ха̄сы. 
– Наӈ нуйсахи ю̄нтэ̄­гын, ма̄щтырлаӈкве хо̄т ханищтахтасын?
– Тыт мастерскойн ялантэ̄гум, ма̄ньщи нэ̄т ёт акван-атхатыгла̄лэ̄в, ю̄нсхатэ̄в, йинэ̄в, ханищ­тахтэ̄в. Ма̄ньщи ла̄тӈыл потыртэ̄в, ощхуль ва̄рēв, ща̄й аēв. Мощ ётылнуве совъява̄й ю̄нтуӈкве таӈ­хēв. Ам ань нуйсахи ос совныл тучаӈ ю̄нтэ̄гум. Ма̄ньщи суп, нэ̄ ос хум су­пыт ю̄нтэ̄гум. Пальсак ос турло̄пс хартэ̄гум, а̄канит ю̄нтэ̄гум. 
Светлана Савельевна – сымыӈ, вēщкат ма̄ньщи нэ̄. Хунь Ханты-Мансийск ӯсн хо̄иглы, «Лӯима̄ сэ̄рипос» газета ва̄рнэ колн акваг щалтапа̄лы. 
Ма̄н Светлана Савель­евна намхо̄талэ̄т яныт­лы­лӯв! Ма̄ньщи ла̄тӈув, пēс о̄лупсав э̄лаль тотнэ̄тэ ма̄гыс, тавēн пӯмащипа ла̄тыӈ ла̄вēв. Ты я̄тил нэ̄ ос колта̄гыл ма̄хманэ пус ка̄т, пус ла̄гыл вос о̄лэ̄гыт, На̄й-О̄тыранылн вос ӯр­га­лавет! 
Светлана РОМБАНДЕЕВА
