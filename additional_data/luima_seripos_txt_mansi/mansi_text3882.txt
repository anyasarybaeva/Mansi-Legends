
Во̄ртур э̄тпос 9 щислат соссаӈ ма̄хум янытлан мирхал хо̄тал о̄лыс. Ты кастыл ка̄сыӈ ӯст ос па̄вылт са̄всыр суссылтапыт, ханищтапыт ос касылыт ва̄рыглавēсыт. Та хо̄талэ̄т Ханты-Мансийск ӯст «То̄рум Маа» музейт «Времена года. Летние ремесла обских угров» нампа суссылтап щё̄пита̄лвес.

	Округ кӯщай нэ̄ Наталья Комарова о̄с тув ёхталас ос соссаӈ ма̄хум ялпыӈ хо̄талыл янытласанэ. Тав ла̄выс, пēс йис пора та̄гыл ты ма̄т ма̄ньщи, ханты ос ё̄рн ма̄хум о̄лэ̄гыт, ань тыг мус та̄н са̄лы ӯрēгыт, во̄раēгыт ос хӯл алыщлэ̄гыт.

	Ань ма̄н округувт «Многовековая Югра» нампа проект ва̄рвес. Ты проект хосыт рӯпитан хо̄тпат пēс порат ты ма̄т о̄лум мир урыл хансым нэ̄пакыт архив-колыт кинсэ̄гыт. Акв хо̄нтым пēс нэ̄пакт хансым о̄лы, 825 та̄л ювле хультум порат соссаӈ ма̄хум тыт о̄лсыт, ты ва̄рмаль урыл ёрувлаӈкве щар ат э̄ри.

	Лӯпта, о̄йттур ос во̄ртур э̄тпосытт ма̄ньщи, ханты мирыт манхурип рӯпата ва̄рсыт, та урыл музейт рӯпитан хо̄тпат ты суссылтапыт потыртасыт. Выставка о̄лум порат мӯй ма̄хум а̄канит ю̄нтуӈкве, са̄пта сагуӈкве ос мо̄т щирыл ма̄щтырлаӈкве ханищтавēсыт. Ня̄врамыт са̄лыӈ сун ӯлтта поргысыт, ня̄л та̄ратасыт ос са̄всыр ёнгилыл ёнгасасыт.

	Ты юи-па̄лт округ кӯщай нэ̄ Наталья Комарова сапра̄ни ва̄рыглас, Юван Шесталов нампа премиял маим ма̄хум тув во̄выгласанэ. Та̄нанылн кӯщай нэ̄ ла̄выс: «Ты та̄л лӯпта э̄тпос 22 хо̄талэ̄т Юван Шесталов 80 та̄лэ то̄влынув. Тав са̄в ёмас нэ̄пакыт хансыс ос мирн ва̄нэ хо̄тпаг о̄лыс. Такви яныгмам ма̄тэ тав сака э̄руптастэ ос янытластэ, ты урыл са̄в сымыӈ стихыт ос потрыт хансыс. О̄лме порат тав са̄в э̄рнэ рӯпата ва̄рыс, ты ма̄гсыл ты намыӈ-суиӈ ма̄ньщи о̄йка акваг номуӈкве патаве. Ос матъёмас ты музейт тамле колнак ва̄рвес ос хансум нэ̄паканэ, пормасанэ тот суссылтавет».

	Стихыт ос потрыт хаснэ нэ̄ Светлана Динисламова сапра̄нит о̄с о̄лыс. Ма̄ньщи нэ̄ Юван Шесталов намыл пиным премиял о̄с майвес. Тав «Шесталовские чтения» нампа мирхал конференция урыл потыртас. Конференция сӯкыр э̄тпос 20-23 хо̄талэ̄т Ханты-Мансийск ӯст тах ва̄раве. Ма̄ янытыл ва̄т арыгкем учёный-хо̄тпа та̄нки доклад-нэ̄паканыл ловиньтаӈкве тыг ёхталэ̄гыт.

	Светлана Динисламова ма̄ньщи ос ханты ла̄тӈыл нэ̄пакыт хаснэ ма̄хум урыл тох ла̄выс. Ты та̄л «Литературное наследие Югры» нампа яныг нэ̄пак та̄ратавес, 44 ханты хо̄тпа ос 30 ма̄ньщи хо̄тпа та̄нки стиханыл ос потраныл тув хасвēсыт. Ос тамле ёмас ва̄рмаль о̄лы, ханты, ма̄ньщи ла̄тӈыл потрыт, стихыт хаснэ хо̄тпа ань са̄внувег ēмтсыт.

	Александр Михайлович Константинов ханты ос ма̄ньщи яныгпа̄ла хо̄тпат Советанылт кӯщаиг о̄лы. Сапра̄нит тав ма̄ньха̄пыл яласан мирхал касыл урыл ла̄тыӈ ла̄выс. Ты касыл Нефтеюганский районт ка̄сыӈ та̄л ва̄рыглаве, округ янытыл о̄лнэ соссаӈ ма̄хум тув во̄выглавет.

	Ма̄ньщи хо̄тпат ма̄ньха̄пыт мо̄т щирыл ва̄рияныл, ханты ха̄пыл товуӈкве сака ат ха̄сэ̄гыт, ты ма̄гсыл акваг ювле хультэ̄гыт, о̄выл места виӈкве ат вēрмēгыт. Ма̄ньщи ма̄хумн ты касылт та̄нки ха̄пыл вос касэ̄гыт. Округ кӯщай нэ̄ ла̄выс, ма̄хум манхурип ма̄ньха̄пыл ань яласэ̄гыт, та̄н ёмащакв тах ханищтыяныл ос та юи-па̄лт номсахтэ̄гыт, хумус ты мирхал касыл мӯсхалыг щё̄питаӈкве.

	«Ханты ясаӈ» газета Юван Шесталов намаим премия-олныл ты та̄л майвес. Ма̄н редакцияв кӯщай нэ̄ Раиса Решетникова ты сапра̄нин о̄с ялыс. Тав ла̄выс, Юван Шесталов ос мо̄т ма̄ньщи ос ханты хо̄тпат ё̄раныл хосыт «Лӯима̄ сэ̄рипос» нампа газета та̄ратаӈкве о̄вылтавес. Ос ты юи-па̄лт «То̄рум Маа» музейн «На родной земле…» нампа нэ̄пак мӯйлуптас. Ты нэ̄пакт Светлана Кононова потранэ акван-атым о̄лэ̄гыт. Ты потрыт тав ханты газета ма̄гсыл хансыгласанэ. Тав Юван Николаевич Шесталов ёт хумус ва̄йхатас, та урыл ты нэ̄пакт хансым о̄лы. Ты потыр Раиса Решетникова тот ловиньтастэ.

	Сапра̄нит са̄лы ӯрнэ ма̄хум, хӯл алыщлан хо̄тпат ва̄рмаляныл урыл о̄с потыртасыт.
