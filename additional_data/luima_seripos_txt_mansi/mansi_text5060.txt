
Свердловский областит Са̄пса ӯс по̄хыт нё̄рыӈ ма̄т Та̄лтъя ма̄ньщи па̄выл о̄лы. Тот Николай Николаевич Пакин, маньщи хум, во̄раим о̄лы. 
Хум 1961 та̄лт Та̄лтъя па̄вылт самын патыс. Щēмьянылт та̄н нила ягпыг яныгмасыт. Школат Полуночный па̄вылт нёлолов класс мус ханищтахтыс. Тувыл Пума па̄вылт хӯл алыщлым ос во̄раим мощ о̄лыс. Ос 1981 та̄лт армиян вуйвес. Кит та̄л э̄лын лӯсытас. 
Тувыл армияныл юв ёхтыс ос Нягань ӯсн рӯпитаӈкве минас. Тот аквхуйплов та̄л «УМР-06 Красноленинский нефтестрой» нампа ма̄т тракторыл яласым рӯпитас. Норыт хартыглас ос мо̄т са̄всыр рӯпата ва̄рсыт. 
Ётыл та рӯпатаныл по̄хын патхатас, ос Полуночный па̄вылн минас, лӯима̄т сэ̄лум олнанэ̄тыл тот кол ёвтыс. Та па̄вылт нила та̄л о̄лыс, ос о̄выл ēмтыс, колэ на̄йн ё̄свес. Тувыл ос Та̄лтъя во̄р па̄влэ̄н ва̄нтлыс. Воссыг рӯпатан нэ̄мхотталь ат патхатыглас, йис ма̄тэ̄т во̄раяӈкве патыс. Тот такви ё̄рēтыл йильпи кол ӯнттыс. Москва ӯст рума о̄ньщи. Та хум Та̄лтъян ва̄тихал ӯщлахтуӈкве ёхталы. Тэ̄н аквъёт во̄ркол ӯнттысы̄г, та руматэ нё̄тыс. Ань юрт хумитэ ӯщлахтуӈкве тув акваг ёхталы.

Кол ӯнттын норытыл миркол па̄лыл майвес. Са̄ртын Са̄пса па̄вылт Александр Ершов депутатыг рӯпитас. Ты кӯщай хум Ушма па̄вылт ма̄ньщи хо̄тпат ма̄гыс колыт ӯнттыс. Тот ань ма̄хманув о̄лэ̄гыт. 
Пēс порат во̄рт са̄в во̄руй о̄лыс, я̄т ос са̄в хӯл яласас. Тувыл та̄н йис ма̄наныл ляпат нё̄рт ма̄щунит хо̄нтвēсыт. Тувыл ос са̄всыр тыныӈ а̄хвтасыт нё̄рныл виӈкве патвēсыт. Ты хосыт па̄вланыл по̄хыт овтын Тāлтъя хӯл та̄л патыс. Ань тот вит аюӈкве о̄с ат ро̄ви. Тыима̄гыс ма̄ ёлы-па̄лныл я̄нас витво̄ӈхал пасатавēсыт, па̄влыӈ ма̄хум айнэ вит тувыл выгыт. Я̄ витэ сака па̄ӈктувес, айнэ хурипаг ат хо̄йхаты.
Николай Николаевич ань пенсия-олн выг, во̄рколэ̄н акваг ёхталы. Яласан лё̄ӈханыл тэ̄лы порат нё̄рт рӯпитан мāхмыт тракторыл хот-щё̄питыяныл. То̄ванакт ма̄нь ма̄шинал кол мус ёхтуӈкве ро̄ви. 

Тав хӯрум каӈканэ Та̄лтъяныл ва̄т нупыл китыт вēрыстат Пума па̄вылт о̄лэ̄гыт. Та̄н пуссын нё̄рт во̄раим яласэ̄гыт. Тэ̄нэ ма̄гыс со̄рп ка̄тын-патталэ̄гыт. То̄ва нё̄вляныл матыр тэ̄нут-пормас ма̄гыс э̄л тыналыяныл. Ты коныпал нё̄хыс алыщлэ̄гыт, тох та лāщал лӯсум ма̄ньщиянув нё̄рт о̄лэ̄гыт. Ма̄н та̄наныл хум хо̄тпат ялпыӈ хо̄талыл янытлыянув. Ӯйхул алыщлан со̄т вос о̄ньщēгыт.
