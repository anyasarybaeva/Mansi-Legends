
Мощ мо̄лтынув туризм тэ̄лат ёт рӯпитан кӯщаит «Югра» нампа РИЦ колн во̄выглавēсыт. Туризм ва̄рмалит та̄ра-паттын ма̄гыс промышленность департаментыт кӯщай ва̄ӈын хум Дмитрий Савватеев, «Югра-Трэвел» нампа колт рӯпитан кӯщай нэ̄ Татьяна Нестерова ос «Юграмегатур» нампа колт о̄лнэ кӯщай нэ̄ Елена Мелещенкова  ля̄ххал тотнэ хо̄тпат ёт акван-хо̄нтхатыгласыт. Округувн ёхталам мӯй ма̄хум ёмщакв ӯщлахтуӈкве хо̄т вēрмēгыт, та̄н ты о̄вылтыт потыртасыт.

	Ма̄н о̄лнэ ма̄в сака со̄тыӈыг о̄лы, па̄лиӈ во̄р ма̄т па̄влыт ос ӯсыт нё̄тнэ тӯрыт ляпат ос я̄ ва̄та хосыт ӯнтталавēсыт. Та ма̄т хуньт соссаӈ ма̄хум пēс па̄вланыл о̄лсыт.

	Ма̄-во̄й ос газ хо̄нтым юи-па̄лт Лӯима̄т о̄лупсав мощ мо̄т щирыг ēмтыс. Са̄в ма̄хум тыг олн сэ̄лнэ ма̄гыс ёхтысыт ос тыт о̄луӈкве та хультсыт. То̄ва па̄вылквет яныг ӯсыг ēмтсыт, та̄н о̄лнэ колыл, ханищтан ос ня̄врамыт ӯрнэ колыл ӯнттувēсыт. Ос ӯщлахтын ма̄гыс ма̄хум тыгыл та̄нки ма̄нанылн манос ща̄рыщ ва̄тан яланта̄лэ̄гыт.

	Югравт туризм щирыл ва̄рнэ тэ̄лат о̄вылтыт нэ̄мхотьют ат номсахтас. Ань соссаӈ ма̄хум пēс о̄лупсав суссылтаӈкве ос культурав урыл потыртаӈкве ке, то̄нт округувт йильпи туристический лё̄ӈхыт ва̄руӈкве ро̄ви. О̄лнэ ма̄в пӯмщалан ма̄гыс са̄в мо̄т ма̄ныл мӯй ма̄хум тыг во̄выглаӈкве тах патэ̄в.

	Ты тэ̄лат ань пуссын та̄ра-паттувēсыт, ты урыл Дмитрий Савватеев тох ла̄выс: «2016 та̄л сыс округувн 530 со̄тыра мӯйлын хо̄тпат ёхталасыт. Тыг ань ка̄сыӈ та̄л са̄внув хо̄тпа ёхталаӈкве патыс. Соссаӈ мирыт о̄лнэ ма̄нанылн, та̄н о̄лупсаныл пӯмщалан ма̄гыс лов со̄тыра э̄лумхо̄лас тув во̄выгласӯв. Мо̄лты та̄лт 9 со̄тыра 500 са̄вит хо̄тпа са̄всыр хо̄н ма̄ныл тыг ёхталасыт. Тувыл та̄н тыт мӯйлын пораныл ма̄н хотты ялпыӈ хо̄тал о̄лнэ порат щё̄питыянӯв».

	Тыи со̄ль, ань юи-о̄выл та̄лытт са̄всыр ма̄ныл ёхталан ма̄хум тэ̄лы ман тӯяг «Тылащ пори», «Ӯринэ̄ква хо̄талувт», са̄лыл яласан касыл порат мӯйлэ̄гыт. Туи та̄н «Ворщик хо̄талт» ос ма̄ янытыл соссаӈ мирыт янытлан ялпыӈ хо̄талт мӯйлэ̄гыт. Хо̄н ма̄ныл ёхталам то̄ва хо̄тпат ма̄ньха̄пыл каснэ порат та̄нки о̄с касуӈкве ка̄сащēгыт.

	Татьяна Нестерова «Югорский серпантин» намаим лё̄ӈх урыл мощ потыртас. Та̄н ловманкем хо̄тпат Ханты-Мансийскат акван-атыяныл, о̄влэ̄т та̄нанылн ӯсув суссылтыяныл ос э̄лаль Сургут ӯс сунсуӈкве тотыяныл. Тувыл ма̄хум Русскинская па̄вылн тотавет, тот та̄н ханты ма̄хум пēс о̄лупсатыл пӯмщалавет. Когалым ӯсн ялэ̄гыт, та ӯст о̄лнэ ма̄хум о̄лупсаныл та̄ра-паттыяныл ос «Галактика» нампа колт ӯщлахтэ̄гыт.

	Ханты-Мансийскат тув порат ма̄хум на̄иӈха̄пыл Иртыш ос А̄с я̄г акван-патнэ ма̄н тотыглавет. Тув миннэ̄ныл сыс ма̄хум сыре-сыр пӯмыщ ёнгилыл ва̄рыглавет.

	Мо̄т ӯсыт суснэ ма̄гыс, автобусыл тыгле-тувле тотыглавет. Ань ты тэ̄ла ущты ва̄руӈкв патвес, тав «Легенды седого Иртыша» намтым о̄лы. Са̄всыр ма̄ныл о̄лнэ махум Тюмень ӯст акван-хо̄нтхатэ̄гыт, та ӯст мощ мӯйлэ̄гыт. Тувыл Покровское па̄вылн ос Тупыл ӯсн тотавет.

	Покровское па̄вылт Григорий Распутин самын патыс. Ань тот музей о̄лы, то̄ва декабристыт тот о̄с о̄лсыт. Тувыл пēрна пинуӈкве яныг пупколн тотавет. Уват ӯсн минэ̄гыт, тот ань биатлоныл каснэ ма̄ ӯнттувес. Та ма̄ныл Ханты-Мансийскан ёхтэ̄гыт. Тыт о̄с са̄всыр пӯмщил суссылтавет ос тыгыл та̄нки о̄лнэ ма̄н ла̄кква ювле та миныглэ̄гыт.

	«Юграмегатур» колт рӯпитан ма̄хум ка̄ркамыг о̄лнэ хо̄тпат Нё̄рн ялуӈкве во̄выглыяныл. Елена Мелещенкова тув миннэ лё̄ӈх урыл потыртас. То̄ва хо̄тпат соссаӈ ма̄хум о̄лупсаныл сака пӯмщалыяныл, та̄н Нижневартовский районын хантыт палт  тотыглавет, стойбищат тот мощ о̄лэ̄гыт.

	Ма̄хум ӯщлахтын ма̄гыс манаса̄вит олн ойтэ̄гыт, та̄нки пēриēгыт. Программан хансым то̄ва касылыт та̄нанылн ат ке э̄рēгыт, та̄н хот-вивет ос таима̄гыс олн ат ойтэ̄гыт.

	На̄н ань на̄нки хо̄т-а̄ти ӯщлахтуӈкве номылматэгы̄н те, ос матыр та̄ра-паттуӈкве таӈхегы̄н ке, ты сайт-ло̄псыт кисхатэ̄н ос ля̄ххалыт тот ловиньтэ̄н www.tourism.admhmao.ru. Ёмщакв ӯщлахтэ̄н!
