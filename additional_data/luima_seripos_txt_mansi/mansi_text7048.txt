
Мо̄лал Сургутский район Лянтор ӯст ня̄врам ӯрнэ «Город детства» намаим колт сосса ма̄хум стойбищанылт рӯпитан коланыл урыл потыртасыт. Та̄н ищхӣпыӈ ут хосыт Уральский федеральный округ кӯщай хумн Владимир Якушевын ос округ кӯщай нэ̄н Наталья Комарован уральтавēсыт. 
Ты ва̄рмаль во̄ртур э̄т­пос онтолов хо̄талт о̄лыс, та хо̄тал ма̄ янытыл мощ­щаг хультум мирыт яныт­лавет. То̄нт акван-ат­ха­тыглам хо̄тпат стойбищат сосса ня̄врамыт ханищ­тан урыл потыртасыт ос хумус та̄н рӯпитэ̄гыт, таи сус­сылтасыт. Ты проект 2020 та̄лныл рӯпиты, ань Сургутский районт сосса ня̄врамыт ма̄гыс тамле 7 школа-садикыт щё̄питавēсыт. Лянтор ӯст о̄лнэ «Город детства» ня̄врамыт ӯрнэ кол ты проект щирыл рēтыӈ ю̄свой э̄тпос 2021 та̄лныл рӯпитаӈкве о̄вылтахтас. Ня̄врамыт ханищтан группат ка̄сыӈ хо̄тал нила щё̄с мус рӯпиты. Тох а̄гирищит-пыгрищит ос ща̄няныл-а̄щаныл ищхӣпыӈ ут хосыт хӯрум щёс ханищтавет – акв уроканыл 15 кум са̄вит вос о̄лы.
Юлия Голубова, «Город детства» нампа колт кӯщай нэ̄, ла̄выс:
– Сосса ма̄хум ща̄нь ла̄тӈаныл, пēс наканыл э̄лаль тотнэ ма̄гыс ма̄н ня̄врамаквет та̄нки о̄лнэ ма̄ныл мо̄т па̄вылн ат тотыянӯв. Та̄н «Мобиль­ное электронное обра­зование» программа щирыл юн ханищтавет. Ты та̄л та̄н ётаныл хо̄т э̄тпоскем тох рӯпитасӯв ос таима̄гыс пуссын ща̄гтым о̄лэ̄гыт.
Тувыл кӯщай ва̄ӈын нэ̄ Наталья Ширшикова ла̄выс, ты ня̄врамыт ётыл мо̄т ма̄т о̄лнэ школан молях ханьщувлэ̄гыт тах. Ма̄нь та̄гыл интернатн ос школан миннэ ня̄врамыт о̄влэ̄т хурахлэ̄гыт ос лю̄льсаӈ ханищтахтэ̄гыт. 
Юлия Голубова э̄лаль тох по­тыртас, ань та школаныл сосса ма̄хум тэ̄лы о̄лнэ ма̄т ва̄рыгла­вес. Тувыл яныгпо̄ль э̄тпост та̄н туи па̄вылн ва̄нтлэ̄гыт, тот ищхӣпыӈ ут а̄тим. Ань таима̄гыс та̄н пус­сын «Город детства» колыт акван-атхатасыт. Ня̄врамыт ща̄нь-а̄щаныл ёт тыг ёхтысыт. Та̄нанылн ты кол ёмщакв суссыл­та­вес, ня̄врамаквет «батут» тармыл мощ поргысыт, ӯсхулы хольт ва̄рум кол­нак кӣвырт ха̄йтыгтасыт, колкан тармыл по̄слым хурит ёт ёнгысыт, постын па̄рт тармыл сэ̄йил по̄с­лысыт. Ня̄врамыт тох ём­щакв ӯщлахтынэ̄ныл юи-па̄лт ханищтаӈкве пат­вēсыт.
– Рēтыӈ ю̄свой э̄тпос­ныл а̄гирищит-пыгрищит ёт Виктория Викторовна Карчина рӯпитас. Ты хо̄­тал та̄н ётаныл Виктория Валерьевна Кантерова потыртас. Ма̄ньлат нэ̄ мо̄лал технолого-педаго­гический колледж Ханты-Мансийскат а̄стлас. Тав губернатор нэ̄н ос пол­пред кӯщайн сака ёмас урок суссылтас. Виктория Кантерова – сургутский диалектыл потыртан ханты нэ̄, тав тамле ла̄тӈыл урокыт щё̄питы, - Юлия Александровна ла̄выс. 
Тувыл стойбища шко­лат юн ханищтахтама­ныл юи-па̄лт ня̄врамыт Ляминский школа-интер­натн тотавет. Та̄н ётаныл тот мирн ва̄нэ нэ̄ Галина Павловна Лаптева рӯпи­таӈкве паты. Ос тамле проект ва̄рнэ ма̄гыс тав пӯмащипа ла̄тыӈ кēтыс:
– Ам округ кӯщайн яныг пӯмащипа ла̄тыӈ ла̄вēгум, Сургутский районт ха­нищтан департаментын, «Город детства» нампа колт рӯпитан хо̄тпатн. Та̄н А̄с-угорский ма̄хум пēс накыт, ща̄нь ла̄тӈув  но̄х-во̄рмалтаӈкве нё̄тэ̄гыт ос ма̄нь ня̄врамаквет о̄лнэ ма̄нанылт ханищтаӈкве патвēсыт!
На̄н нё̄тмил ва̄рнэ̄н кастыл 2021 та̄лт ханты ос ё̄рн ма̄нь ня̄врамаквет юн ханищтавет. Та̄н о̄с хот-ща̄гтым о̄лэ̄гыт ос та̄нки матыр са̄в ва̄ӈкве таӈ­хēгыт. Ам хуньт Клим Кантеров ханищтаслум,  ань тав палтэ тамле школа о̄лы, тав ня̄вра­манэ Лямино школат о̄л­нэ̄­ныл порат ща̄нь ла̄тӈыл ёмщакв потыртэ̄гыт. 
Виктория Кантерован яныг пӯмащипа ла̄тыӈ ла̄вēгум, тав ань «Ньев­рам моньт» стойбища школат рӯпитаӈкве па­тыс. Пуссын пуста̄гыл вос о̄лэ̄гыт, са̄в ёмас тэ̄лат э̄лаль вос ва̄рēгыт! 
Ты та̄л кит ня̄врамыг Марк ос Ксения стой­бища школа-садикныл о̄выл классн минэ̄г. Мо̄таныт сӯкыр э̄тпос о̄выл хо̄талныл школа-садикн ханищтахтуӈкве хасхатэ̄гыт, та щирыл ке проектув акваг рӯпитаӈ­кве паты. 
Юи-о̄вылт акван-атха­тыглам ма̄хум кон-ква̄л­сыт ос кол по̄хат ля̄м йӣв ос сирень йӣв ӯнттысыт. Ань ты ялпыӈ хо̄талыт та̄н ка̄сыӈ та̄л тах йӣвыт ӯнттуӈкве патэ̄гыт.
Надежда Рагимова хансум потре мāньщи лāтӈыл Тамара МЕРОВА хансыстэ 
 
