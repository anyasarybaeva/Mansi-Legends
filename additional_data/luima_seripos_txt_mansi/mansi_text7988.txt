
«Тисхатнэ ва̄рмаль» рущ ла̄тӈыл паты–«Поиск». Тамле кол Са̄ранпа̄вылт о̄лы. Кӯщаиг Василий Рокин рӯпиты. Ты центр ня̄врамыт ханищтан ма̄гыс о̄лы, тув са̄в а̄гит-пыгыт ёхталэ̄гыт, та̄н хо̄т ханищтапытн ханищтавет: спорт, туризм, техника, наука, художественный ос социальный ва̄рмальн. Ня̄врамыт ёт 35 хо̄тпа рӯпитэ̄гыт. Ля̄ххалыт ты кол урыл патэ̄гыт.
Суссылтап
Ка̄сыӈ та̄л ты центрыт «Саранпаульские умель­цы Югорской земли» сус­сылтап ва̄рыглаве. Ты та̄л па̄выл 180 та̄лэ, Ха̄льӯс район 100 та̄лэ ос округувн 92 та̄лэ то̄влуманыл кас­тыл суссылтап о̄лыс, та­ве ва̄руӈкве Елена ос Ген­надий Тимченко фонд па̄лныл ма̄хум нё̄тсыт. 
Суссылтапт 45 хо̄тпат ма̄щтырыг ва̄рум рӯпа­таныл суссылтасаныл, то̄ват колта̄глыл ва̄рум рӯпатат выставкан то­тыгласаныл – ты йӣвныл ос са̄сныл ма̄щтырлым, сакныл хартым ос ю̄нт­милытыл хорамтым пор­ма­сыт, ня̄врамыт ма̄­гыс ва̄рим нэ̄пакыт ос мо̄т са̄всыр пӯмыщ утквет. 
Ты выставкат Саран­па̄вылт о̄лнэ ма̄ньщит, сараныт, рущит ос мо̄т ми­рыт культураныл сус­сыл­тасыт, ты ва̄рмаль мастер-классытыл а̄стла­вес.
Ща̄нь хо̄тал
Ка̄сыӈ та̄л яныг таквс э̄тпос юи-ōвыл ӯщлах­тын хо̄талэ̄т Россия янытыл Ща̄нит янытлан хо̄тал мӯйлаве. Ка̄сыӈ хо̄тпа такви ща̄не ос ща­щēкватэ-анēкватэ янытлы. Саранпа̄вылт «Поиск» колн ялантан ня̄врамыт оманыл ма̄гыс «Ялпыӈ виткве хольт ща̄ньтēв ма̄навн э̄ри» ёнгын колт яныг концерт ва̄рыгласыт.
Янге-ма̄не пуссын сти­хыт ловиньтасыт, э̄р­гыт э̄ргысыт, йӣквыт йӣкв­сыт. Та̄нанылн ты ёмас ва̄рмалит ханищтан хо̄т­паныл А.Н. Патраков, А.И. Албина, И.В. Толстов, П.В. Хозяинов ва̄руӈкве нё̄тсыт. 
Мо̄т хо̄тпат, тыи Л.М. Попова, Г.В. Рочева, К.В. Филиппова ос С.С. Се­тов ня̄врамыт ёт «Омам хуритэ» по̄слын выставка ва̄рыгласыт, ня̄врамаквет нё̄тнэг ос хорамыӈыг та̄н­ти оманыл по̄слысаныл, ма̄хум маттем та пӯм­ща­лахтасыт. 
«Са̄лыкве» садикн ялантан са̄ран ня̄в­ра­маквет «Купаль­нича» йӣкв йӣквсыт, та̄наныл йӣквуӈкве М.В. Варсакова ханищтасанэ.
Ёнгын колн ёхталам па̄влыӈ мир номтаныл сака ёмасыг о̄лсыт, сыма­ныл ща̄гтым путгысыт, ня̄врамытн маттем ка̄т­патта та ра̄тсыт. Тох пӯм­щиг Саранпа̄вылт Ща̄нь янытлан хо̄тал ма̄хум мӯйлысыт.
Хоккей касыл
Ва̄т са̄грапнал э̄тпост «Поиск» центрыт ты та̄­лыт о̄выл щёс хоккейл ён­гын касыл о̄лыс. Па̄влыӈ пыгрищит ос хумыт хоса ӯрхатасыт, хунь ащирма хо̄талыт ёхтэ̄гыт, хунь хоккеил ёнгын ма̄наныл я̄ӈкыл по̄ляве. Ты ва̄р­маль ва̄рнэ ма̄гыс по­жар­ныит рӯпитасыт, тахсын ма̄ аквписыг витыл со̄­сантасаныл. О̄выл тахсын хо̄талт касылн «Кварц 1», «Кварц 2», «Искра» ос «Пламя» нила командат ат­хатсыт, хотьютаныл но̄х-паты. 
Ёнгил э̄лы-па̄лт цент­рыт пуӈк кӯщаиг рӯпитан хум Василий Рокин ня̄в­рамыт ос яныг хо̄тпат касуӈкв ка̄сащанэ̄ныл ма̄гыс э̄сгысанэ. Пӯма­щипа ла̄тыӈ па̄выл мир­кол кӯщаин Илья Сме­та­нинын тахсын ма̄ ва̄­рима ма̄гыс ла̄выс, по­жар­ныит янытласанэ ос Лю­бовь Филоненко ёмас ла̄т­ӈытыл ла̄выстэ, тав хосытэ̄т хоккеил ёнгын хо̄тпат маснутанылт ань э̄рнэ по̄сыт о̄ньщēгыт. 
О̄выл ёнгын хо̄талыт пыгрищит халт «Кварц 1» команда но̄х-патыс, хум хо̄тпат халт – «Пламя». Хунь хоккеил ма̄хум ён­гēгыт, касыл а̄стум порат аквписыг ла̄ваве, хотьют щар ёмасыг ёнгыс. Ма̄н ос ла̄вев: ёмас вратариг Павел Филиппов, ёмас защитникыг Алексей Фи­липпов, нападающииг Антон Кочетков о̄лэ̄гыт.
Ма̄н Саранпа̄вылт о̄л­нэ хо̄тпат о̄с эсгиянӯв, та̄н па̄влыӈ мираныл ма̄­гыс са̄в ёмас ва̄рмалит ва̄рēгыт, нё̄тэ̄гыт, ты хосыт ня̄врамыт тах ё̄рыг ос та̄ксарыг патэ̄гыт. 
Ля̄ххалыт Юлия Артеева тēтыс, ма̄ньщи ла̄тӈыг С. ДИНИСЛАМОВА толмащласанэ 
