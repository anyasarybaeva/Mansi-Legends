
Ма̄н ма̄ньщи мирув сака намыӈ-суиӈ хо̄тпа о̄ньщас, ты Юван Николаевич Шесталов. Ты тэ̄лы хо̄т та̄лыг то̄влыс, тав а̄тимыг ēмтме па̄сыл. Ос ты э̄лмхо̄лас наме нэ̄мхуньт ат ёрувлаве, са̄в нот э̄лаль тав стиханэ, потранэ мирн ловиньтаӈкв патавет.

	Ты тув лӯпта э̄тпос 22 хо̄талэ̄т тав намхо̄талэ о̄лыс, о̄йка о̄лыс те, 80 та̄лэ то̄влынув. Ты кастыл ювле хультум э̄тпос 21-22 хо̄талэ̄т Ханты-Мансийск ӯст ва̄рыглавес. Са̄в э̄лы ма̄ныл учёный ма̄хум, са̄всыр ма̄тт рӯпитан соссаӈ хо̄тпат акван-атхатыгласыт. Тит хо̄тал аквъёт рӯпитасыт. Са̄выӈпа̄лэ пуссын стихыт хансум ма̄ньщи хо̄тпав урыл потыртасыт.

	Ты конференция рӯпататэ о̄вылтан ма̄гыс округ кӯщаюв Наталья Комарова тув ёхталас. Тав э̄лы-па̄лэ̄т «Лылыӈ со̄юм» колн ялантан ня̄врамыт йӣквсыт. Тав та̄н нупыланыл куньгантым та сунсыс. Тувыл атхатам мирн тав ла̄тыӈ ла̄вуӈкв во̄ввес. Ма̄ньщи поэтув Юван Николаевич урыл тав ла̄выс, ты йист Юван ла̄выглам ла̄тӈанэ, хансум стиханэ акваг ловиньтаӈкв э̄рēгыт. Ты вēщкат хо̄тпа-капай маныр ва̄рмаль те о̄лыс, та урыл та̄ра потырта̄лыс манос хансыс. Нэ̄мхуньт матыр ёмас ман лю̄ль тэ̄ла ёл ат тӯйтыглас, пуссын ля̄льт ла̄выгласанэ. Кӯщаитныл аты пилыс. Маныр номт о̄ньщис, таит пуссын та̄нанылн потырта̄лсанэ.

	Округ кӯщаюв юи-па̄лт са̄в хо̄тпа потыртасыт. Ка̄сыӈ хо̄тпа матыр ёмас тэ̄ла урыл ла̄тыӈ ла̄выс. Венгрия ма̄ныл тит учёныиг ёхталасы̄г — Марта Чепреги, Каталин Шипёц ос Эстонияныл Силард Тот. Та̄н ма̄ньщи мирув сака янытлыяныл.

	Марта Чепреги атхатам мирн Юван Николаевич урыл потыртаме порат самвитанэ нэ̄глысыт. Нэ̄ хо̄тпакве о̄йка а̄тимыг ēмтме ма̄гыс сыме сака ща̄рги. Тав ла̄выс, Юван венгр ос ма̄ньщи мирыг юртыӈыщ о̄лнэтэ̄н ма̄гыс са̄в ёмас рӯпата ва̄рыс. Хотты та̄лыт тав та мо̄т хо̄н ма̄н о̄лмыгта̄лыс. Тот о̄лме порат тав «Стерх» нампа журнал та̄ратаӈкв патыс.

	Силард Тот ос тох потыртас, та̄н тыг ёхтуманыл па̄сныл Юван акваг номыл-матыгла̄лыяныл. «Ма̄н аквтуп тавēн акваг уральтавēв, тав ма̄н нупылув нумыл сунсы, — венгр хум ма̄хумн потыртас. Ос юи-о̄вылт тох ла̄выс. — Юван о̄йкав ёрувлаӈкв ман ро̄ви? Тав ма̄н халувт са̄в нот, са̄в йис о̄луӈкв паты».

	Доминик Самсон Норман де Шамбург Франция ма̄ныл тыг ёх-талас. Тав потре тамле рущ нам о̄ньщис – «Слово как путь к себе». Ань тав тох ла̄выс, учёный хо̄тпат хотты мир ханищтанэ̄ныл порат та̄н пēс ва̄рмаляныл, пēс наканыл ханищтыяныл. Ос хо̄тпа такви о̄лупсатэ урыл потре нас хӯнтлыяныл.

	Ань Доминик ты ла̄выс, ма̄к ма̄нь па̄влыӈ ма̄тт о̄лнэ соссаӈ ма̄хум та̄нти о̄лупсаныл урыл потраныл хансуӈкв э̄рēгыт, та̄наныл ёмащакв ханищтаӈкв о̄с эри. Ма̄ньщи ос ханты ма̄хум ма̄гыс э̄лмхо̄ласн ла̄вум ла̄тыӈ нас ла̄тыӈ хунь. Тав мо̄т хо̄тпа тӣвырн щалты. Лав тотнэ ла̄тыӈ хо̄тпа хотталь тотуӈкв вēрмитэ, ос ёмас ла̄тыӈ хо̄тпа пусмалтаӈкв вēрми. Таима̄гыс ты Юван «Ла̄тыӈ» янытлас.

	Конференцият потыртам ка̄сыӈ хо̄тпа потре пӯмыщ хӯнтлуӈкв о̄лыс. Светлана Селиверстовна Динисламова филология наукат кандидатыг о̄лы, тав наука диссертация-нэ̄паке ма̄ньщи поэтув урыл хансыстэ. Ань тав потыртас, Юван о̄йкав о̄лмēт, тэ̄н халэ̄нт сака юртыӈыщ о̄лсы̄г. Аквматнакт то̄влыӈха̄пыл йисы̄г. Светлана потрыт хаснэ диктофон-утн Юван Николаевич потранэ пуссын тув хассанэ. О̄йка то̄нт такви о̄лупсатэ урыл тавēн потыртас.

	Альбина Николаевна Мехнина, ты Юван э̄ще, ань намыӈ-суиӈ каӈке хансум стиханэ мирн ва̄тихал ловиньта̄лыянэ. Тав «То̄рум Маа» музейт рӯпитан «Мемориальный кабинет-музей Ю.Н. Шесталова» тот рӯпиты. Ань та̄н пӯмыщ проект-тэ̄ла ва̄руӈкв о̄вылтахтасыт. Тав рущ ла̄тӈыл тамле намыл пинвес — «ЧитаЮШесталова». Ка̄сыӈ ня̄врам ос яныг хо̄тпа ма̄ньщи манос рущ ла̄тӈыл Юван стихе вос ловиньтытэ, ос тав тинан вос по̄славе. Ос тувыл интернетыт ты тина-охса сунсуӈкв ро̄ви. Ань ты хо̄тал мус ва̄тахтем хо̄тпа тох по̄слувēсыт.

	Ма̄ньщи ма̄хманув докладыт тот о̄с ловиньтасыт — Валентина Селиверстовна Иванова, Майя Ефимовна Макарова, Диана Васильевна Герасимова ос мо̄таныт.

	Ты конференциян ёхталам то̄ва учёный хо̄тпат урыл я̄нас потрыт тах хансэ̄в. Та̄н потраныл сака пӯмщиг о̄лсыт.
