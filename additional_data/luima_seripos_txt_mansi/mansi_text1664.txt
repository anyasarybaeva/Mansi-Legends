
Сургутский район Лянтор ӯст «Пиӈалы» ханты ла̄тӈыл (рущ щирыл ос «Пимочка») нампа хантыйско-фольклорный этнографический э̄ргын-йӣквнэ ансамбль о̄лы.

	Кӯщаиг тот ханты нэ̄ Светлана Михайловна Сенгепова рӯпиты. 

	Ювле хультум та̄л ма̄нь таквс э̄тпосэ̄т та̄н э̄ргынэ̄ныл-йӣквнэ̄ныл лов та̄л ты то̄влыс. Ам Светлана Михайловна ёт хо̄нтхатыгласум, ансамбляныл урыл таве китыгласлум. На̄н ань э̄лаль тав потре ловиньтэлы̄н. 

	– 2004 та̄лт Лянтор ӯст ня̄врамыт ма̄гыс «Са̄лыкве» нампа китыт окружной фестиваль о̄лыс. Ты юи-па̄лт ам кӯщаитн во̄ввēсум, ла̄вēгыт: «Ӯсувт ма̄н ань ма̄нти ансамбль ат о̄ньщēв. Ма̄нти о̄щну-вув те, тай ёмас о̄лнув. Наӈ ат вуйхатэ̄гын? Э̄ргын-йӣквнэ ма̄хум вос хо̄нтнувын, ма̄н наӈын нё̄тэ̄в». 

	Тувыл аквта та̄л таквсы порат ма̄н йӣк-вуӈкв, э̄ргуӈкв та патсув. Ам кӯщаиг патту
	вēсум. Ханты ла̄тӈыл э̄ргыт э̄ргēв, пēс йӣква-нув йӣквēв. Лов та̄л сыс ма̄н са̄в ма̄т о̄лсӯв, са̄в ма̄т яласасӯв. Ма̄нь таквс э̄тпост Коми республикан Сыктывкар ӯсн ялсӯв, тот ня̄врамыт ма̄гыс фестиваль о̄лыс, тув во̄виньта̄лвесӯв. Ам ётум ань ма̄нь а̄гим э̄рги-йӣкви. О̄йкам ма̄навн акваг нё̄ты, то̄ва тэ̄лат тав ва̄ра-пиянэ. Йӣквнэ̄в порат хотьютув ёхтуӈкве ат те вēрми, тав ма̄н ётув о̄с лю̄люмта̄лы йӣк-вуӈкве, койп ра̄туӈкв э̄ри те, койп ра̄ты. 

	– Светлана Михайловна, наӈ хо̄т самын патсын?

	– Ам Пим я̄ ва̄тат самын патсум, тот яныг-масум. А̄ги о̄парищ намум Лемпина. Анēквагум-ащо̄йкагум палт Лям я̄ ва̄тат о̄с акваг о̄лыгласум. Ащо̄йкам Семён Павлович Песиков. Са̄лыӈ-колыӈ ма̄хум тот йис та̄гыл о̄лэ̄гыт, та̄н халанылт  яныгмасум. О̄йкам ос Касум па̄лыл о̄лы, Сергей Степанович Сенгепов. Ам Пим я̄ хантыянув о̄лупса ва̄глум, та халт яныгмасум, тувыл о̄йкам о̄лупсатэ ос ла̄тӈаныл о̄с ёмащакв ва̄глум. Мēн о̄йкамēнтыл нила а̄ги, акв пыг о̄ньщимēн.

	Ща̄нягум-а̄щагум са̄лыӈ-колыӈ хо̄тпаг о̄лсы̄г, хӯл алыщласы̄г, во̄раясы̄г. Нила увщи 

	ос хӯрум ягпыг о̄нь-щēгум. Ма̄н во̄рт яныгмасӯв. Са̄лы са̄в о̄щсӯв, ма̄ньта̄гыл пуссын са̄лыл яласасӯв, посым пӯт ва̄рсӯв. Тох та яныгмасӯв.

	Светлана Михайловнан потре ма̄гыс пӯмащипа ла̄тыӈ ла̄вēгум. Тав хо̄тпа нупыл сымыӈ нэ̄, мӯтраӈ э̄лумхо̄лас. Щēмьятэ ёт пуста̄гыл вос о̄лы, со̄тыӈыщ, щуниӈыщ вос о̄лы.

	Светлана Ромбандеева

	 
