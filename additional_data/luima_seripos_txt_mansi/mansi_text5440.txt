
Во̄ртур э̄тпос китыт хо̄талэ̄т «Югра лылыēп» организацият рӯпитан хум Алексей Шесталов Ха̄льӯс район Ягрим па̄вылт сапра̄ни ва̄рыглас. То̄нт тав ётэ Ха̄льӯс район миркол кӯщай хум В. Фомин, районный мирколт сосса ма̄хум тэ̄ланыл щирыл рӯпитан нэ̄ Н. Лапина ма̄хум ёт хо̄нтхатыглаӈкве во̄выгласанэ. Та̄н хӯл алыщлан ва̄рмаль урыл потыртасыт.  
Алексей Шесталов ла̄выс, сосса ма̄хум та̄н палтанылн са̄всыр та̄рвит урыл пищма кēтыглэ̄гыт, са̄в хо̄тпат хӯл алыщлан ва̄рмаль урыл хансэ̄гыт. Тыи­ма̄гсыл ты сапра̄ни та̄н ва̄рсыт ос кӯщаит тув во̄всаныл. 

Россият пирмайтым са̄ккон щирыл Та̄гт я̄т во̄ртур э̄тпос 10 хо̄тал­ныл сӯкыр э̄тпос 20 хо̄­талэ мус хӯл пувуӈкве ат ро̄ви. Хӯрум та̄л сыс туи порат Та̄гт я̄т витэ яныг ос тот о̄лнэ мир хӯл пувуӈкве щар ат вēрмēгыт. Во̄р­тур э̄тпосныл рыбинспек­ция хо̄тпат я̄т ураль­таӈкве о̄вылтыяныл, ос хӯл алыщлан ма̄хум ня̄влалыяныл, штраф-олныл хансыяныл, ма̄­хум хӯл та̄л ос олн та̄л та хультэ̄гыт. Сапра̄нит ма̄хум ты урыл кӯщаитн потыртасыт.

Ха̄льӯс район миркол кӯщай Владимир Фо­мин ла̄выс, ты та̄рви­тыӈ ва̄рмаль урыл та̄н ёмащакв ва̄гыт, тувыл та̄нки нэ̄матыр ва̄руӈ­кве ат вēрмēгыт. Хоты я̄т ос манхурип хӯл пувуӈкве ро̄ви, Москва ӯст сельский хозяйства Министерстват са̄ккон пирмайтаве. Нэ̄пак мо̄т щирыл вос хансаве, Ха̄льӯс район мирколт рӯпитан ма̄хум кӯща­итн акваг ла̄выглэ̄гыт. Ань округ научно-про­мысловый советытт рӯпитан хо̄тпат Ха̄льӯс районын во̄ввēсыт. Та̄н ань та̄ра-паттыяныл, Та̄гт я̄ витэ хоты порат яныг ос хоты порат ма̄ниг ēмты. Ты рӯпата ва̄руӈкв хунь а̄стэ̄гыт, нэ̄пак хансэ̄гыт ос э̄лаль округ кӯщаитн ос Москва ӯсн тах кēтыяныл. То̄нт пирмайтым нэ̄пак э̄рыӈ, мо̄т щирыл тах хасаве. 
Ма̄хум ос китыглах­тасыт, манрыг ань рыб­инспекторыт ёт поли­цият рӯпитан хо̄тпат писалиӈ та̄гыл яласэ̄гыт ос ма̄хум пилуптэ̄гыт. Рыбинспекцият рӯпитан хум Александр Смирнов ювле ла̄выс: «Са̄ккон щирыл ма̄н писаль ёт виӈкве ат вēрмēв. Тувыл я̄т са̄в мир яласэ̄гыт, то̄ват вина аим мори капыртэ̄гыт, писалил па̄тлуптэ̄гыт, алхатэ̄гыт. Тыима̄гсыл полиция ма̄н ётув ань ты яласы». 
Ягримт о̄лнэ ма̄ньщи нэ̄ Татьяна Кирилловна Ларионова китыглахтас: «Ам мо̄лты та̄л квота щирыл хӯл алыщлан ма̄гсыл заявка-нэ̄пак хансыгласум ос Ханты-Мансийск ӯсн кēтыглас­лум. Ты та̄л кит со̄тыра солко̄вил штраф-олныл хасвēсум. Ам хӯл алыщ­лаӈкве аты ялсум, ма­ныр ма̄гсыл штраф-олныл пинвēсум?»   
Александр Смирнов ла̄вме щирыл, мо̄лты та̄л округув янытыл о̄л­нэ кит со̄тыра арыгкем сосса хо̄тпа штраф-олныл кēтвēсыт. Ха̄льӯс районт 290 э̄лумхо̄лас тамле пищмал тотвēсыт. Щēмья квота щирыл хӯл пувуӈкве ке ка̄сащас ос нэ̄паканыл тув кēтса­ныл, хӯл пувыс ман а̄ти, та̄л оигпам юи-па̄лт отчет-нэ̄пак ювле кēтуӈкве э̄рыс. Ань са̄в ма̄ньщи, ханты ос ё̄рн щēмьят ты тэ̄ла урыл ат ва̄ганыл, квота выгыт ос нэ̄паканыл мӯсхалыг ат ва̄рияныл, тыима̄гсыл таса̄вит штраф-олныл хансавет. Ос тув ёхта­лам мир пуссын ла̄вса­нэ, нэ̄паканыл ёмащакв вос ва̄рияныл. 
Сапра̄ни оигпан э̄лы-па̄лт Александр Смир­нов са̄кконыт урыл по­тыртас. Тав ла̄выс, ань рӯпитан са̄кконыт акваг мо̄т щирыл хансавет, хӯл алыщлан ма̄хумн ты урыл ёмащакв ва̄ӈкве э̄ри. Ты ва̄рмаль урыл та̄н рыбинспекцият ос са̄всыр департаментыт ищхӣпыӈ ло̄псыт акваг хансыглэ̄гыт. Кӯщай хум ос ла̄выс, я̄ӈк на̄т­нэ э̄тпос ос  акв нэ̄пак пирмайтавес, сосса щēмьятытн ань мохсаӈ, ӯсхул ос мо̄т ёмас хӯл пувуӈкве щар ат ро̄ви. Ты э̄лы-па̄лт сосса ма̄­хум квота щирыл я̄ӈк хӯл тэ̄нэ ма̄гсыл пувуӈ­кве вēрмысыт.  
