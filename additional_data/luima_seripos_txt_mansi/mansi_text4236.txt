
Яныг кӯщай нэ̄ Наталья Комарова ювле хультум э̄тпос сыс округ янытыл акваг яласас ос ка̄сыӈ ӯст манос па̄вылт сапра̄ни ва̄рыглас. Та э̄тпос оигпан э̄лы-па̄лт тав Пойковский па̄вылн ялыс. Ос Ханты-Мансийск, Сургут, Нефтеюганск, Урай ос мо̄т ӯсытт о̄лнэ ма̄хум ёт кина суссылтан то̄тап хосыт «Бережливый регион» йильпи программа урыл потыртас.
Наталья Комарова ла̄выс, ань тамле программа таима̄гсыл пирмайтавес, миркол кӯщаит ос са̄в мо̄т ма̄т рӯпитан хо̄тпат йильпи щирыл рӯпитаӈкве вос ханищтавет. Акв хум хо̄тпа кӯщай нэ̄ китыгластэ, маныр ма̄гсыл ты нэ̄пак хасвес, тав аты торгамтастэ. Ты программа хумус рӯпитас ос манхурип э̄рнэ тэ̄ла тотыс ос манса̄вит олн юв-хультыс, тав аты хӯлыстэ. Наталья Комарова тавēн ювле ла̄выс, ань нэ̄пак туп хасвес ос пирмайтавес, тыи ма̄гсыл та̄н ань пуссын аквъёт йильпи щирыл рӯпитаӈкве ханищтахтуӈкве патэ̄гыт. Ос тувыл мо̄тыт та̄лт акван-атхатыглэ̄гыт ос манаса̄вит олн та̄н ювле хультуптасыт, то̄нт тах ловиньтэ̄гыт.
Аквта порат кӯщаит «Развитие промышленности, инноваций и туризма в Югре в 2018-2025 годах» нампа нэ̄пак урыл потыртасыт. Нэ̄пак та та̄л оигпан э̄лы-па̄лт пирмайтавес. Ты программа урыл Василий Дудниченко ла̄тыӈ ла̄выс. Ма̄н округув туп ма̄-во̄й но̄х-вуим олн сэ̄лы. Тувыл ань мо̄т щирыл олн о̄с сэ̄луӈкве э̄ри, тыи магсыл округ янытыл са̄всыр ӯщлахтын ма̄т ва̄равēт ос мӯй ма̄хум тыг во̄вавет. Ты йильпи программа щирыл Нё̄ранувт Нёро̄йкат ӯщлахтын ма̄ щёпитаӈкве тах о̄вылтаве. Саранпа̄вылныл Нёро̄йка мус ма̄шинал яласан лё̄ӈх тах ва̄раве. Ӯщлахтын ма̄ по̄хат вертолёт исыглан ма̄ щё̄питаве ос на̄йпос ва̄рнэ станция тот ӯнттаве. Ты рӯпата ма̄гсыл федеральный ос округ бюджетныл са̄в олн тах та̄ставе.
