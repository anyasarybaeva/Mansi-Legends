
Анна Митрофановна Конькова ма̄ньщи литературат ня̄врамыт ма̄гыс хаснэ писателиг ла̄ваве. Тав хансум то̄ва потранэ о̄лум ва̄рмалит урыл о̄лэ̄гыт, ты потрыт хосыт та̄ра-паттуӈкве ро̄ви, хомус ма̄нь а̄гирищкве о̄лупсатэ мины, манхурип пӯмыщ ва̄рмалит тав ётэ о̄лыглэ̄гыт, маныр потрытыл тав яныг хо̄тпанэ̄н потыртаве. 
Ос то̄ва потрыт А. М. Конькова мо̄йтыг хас­санэ. Тав мо̄йтанэ хосыт ня̄врамыт торгамтэ̄гыт, манрыг ос хомус То̄рум ма̄-витыт о̄лнэ са̄всыр ӯйхулыт вуянтаӈкв ос ӯр­га­лаӈкв э̄рēгыт. Ӯй­хулыт та̄нти хала­нылт э̄лум­хо̄­лас хольт потыр­тэ̄гыт, ном­сахтэ̄гыт, хо̄т­патн нё̄тум­таӈкве вēр­мēгыт, матыр-а̄ти пуссын ва̄руӈкве хасэ̄гыт.
1985 та̄л порат А. М. Конькова «Аннэ а̄квэ̄кв мо̄йтанэ» намаим нэ̄пак та̄ратас. Ты нэ̄пак хӯлты, хомус сымыӈыщ халанувт о̄луӈкве э̄ри, ос ханищты, манрыг ва̄рнэ тэ̄лат э̄рнэ щирыл ва̄руӈ­кве э̄рēгыт.
2021 та̄лт Венгрият, Будапешт ӯст о̄лнэ учёный ос писатель нэ̄ Каталин Надь, «Аннэ а̄квэ̄кв мо̄й­танэ» такви хо̄н ла̄тӈэ̄н толмащлас­анэ. Ты урыл тав ла̄выс: 

– Анна Митрофановна хансум мо̄йтыт ам хосат толмащ­ласанум. Нэ̄пак та̄ратан ма̄гыс нё̄тмил тиссум, то̄нт а̄нумн Анна Беде ос Ева Шмидт рекомендацияг хансыгла̄лсы̄г.
Са̄в та̄лыт сыс ам амти мощщал-мощщал олн со̄пасласум, ты та̄л э̄рнэ са̄вит олн атсум ос нэ̄пак та та̄ратаслум. «Аннэ а̄квэ̄кв мо̄йтанэ» ōвыл лōпсэ хӯрум щирыл та̄ратым о̄лы. Манрыг тох?
По̄слым хурит ам на­лыман хо̄тпатн суссыл­тасанум, а̄нумн та̄н вос хӯлтэ̄гыт, манхурип хури нэ̄пакн ро̄ви. Та̄н хӯрум по̄слын хури хӯлтсыт, таи­ма̄гыс ань нэ̄пак хӯрум щирыл ты о̄лы. 
Нэ̄пак та̄ратан ма̄гыс а̄нумн ня̄врамыт нё̄тсыт, та̄н мо̄йтыт ловиньтама­ныл юи-па̄лт са̄в по̄слы­сыт, по̄слум хурияныл ань нэ̄пакт сунсыглаӈкве нас пӯмыщ. 
Ам ла̄вуӈкве таӈхēгум, ва̄рум нэ̄пакум «ANNE ANYO MESEI» – ты ам юи-о̄выл мӯйлупсам ма̄ньщи мир, ма̄ньщи юртанум ос венгр ма̄хманум ма̄гыс.
Каталин Надь ва̄рум рӯпатаэ ма̄гыс ма̄н, ре­дакцият рӯпитан ма̄хум, пӯмащипа ла̄тыӈ ла̄вев. Тамле мӯйлупса ка̄сыӈ хо̄тпа хунь ва̄ри, туп мо̄т мир нупыл ёмас самыл суснэ, ёмас сым о̄щнэ хо̄т­па тыи ва̄руӈкве вēрмыс. 
Каталин Надь финно-угор мирыт халт ва̄ве, янытлаве. Тав хосытэ̄т Россият о̄лнэ писателит Венгрият ловиньтаӈкв вēрмавет. Лӯима̄т нэ̄пак хаснэ хо̄тпанув Е. Айпин, М. Вагатова, Т. Молданова, Ю. Шесталов потраныл венгр ла̄тӈын Каталин Надь о̄с толмащласанэ.
Светлана ДИНИСЛАМОВА
