
Ты яныгпа̄ла э̄ква ёт мēн Ханты-Мансийск ӯст кон хо̄нтхатыгласмēн. А̄нум ка̄саламе порат, э̄ква титыглахтас: «Наӈ хотыл о̄лэ̄гын?». Ам ювле ла̄всум: «Саранпа̄вылныл». «Сӯкыръя Саранпа̄выл ляпат о̄лы?». Ам ла̄вēгум: «Ляпат, ат вēрыста та па̄выл мус». Тувыл э̄лаль потыртаӈкв та патсумēн. Ам о̄влэ̄т таве по̄слыслум, тувыл о̄лупсатэ урыл мощ потрамаӈкв таве во̄выслум.
Э̄квакве тох ла̄выс:
– Ам намум Анна Дмитриевна Глухова, Большой Атлым па̄выл­ныл о̄лэ̄гум, тав Батлы­мыг ла̄ваве. Тыг Ханты-Мансийск ӯсн ляпа рӯтум палт ёхтысум, Евдокия Александровна Ерны­хова (Белявская) палт. Тав ань тыт Ирина а̄гитэ палт о̄лы. 
Мēн тав ётэ юи-о̄выл щёс 1952 та̄л порат акван-хо̄нтхатыгласмēн. Тувыл тав Саранпа̄вылн о̄лмыгтас, ам ос Батлым па̄вылн минасум. Тот ань тыг мус ты о̄лэ̄гум. Ня̄враманум яныгмасыт, ла̄кква-мингаласыт, ня̄в­раманум ня̄врамыт, ап­га­нум ань са̄всыр яныг ӯсытт о̄лэ̄гыт. 
Такви урēт э̄ква мощ о̄с потыртас. Ла̄выс, тав ханты хо̄тпа, Касум ēрныл о̄лы. 1933 та̄лт самын патыс. Ща̄няге-а̄щаге са̄лыӈ хо̄тпаг о̄л­сыг, са̄лы ӯрим яласасы̄г. Касум ляпат са̄лыянэ̄н о̄щсанэ̄н. А̄ще наме о̄лыс – Дмитрий Григорьевич Ерныхов, оматэ – Ана­ста­сия Алексеевна Обатина. 
Яныг хо̄нт о̄вылтахтам порат а̄тятэ та̄ра войнан тотвес, 1943 та̄л мус хо̄нт­лын ма̄т яласас. Ма̄нь ня̄врамыт юн оманыл ёт хультсыт. Анна ма̄ниг кос о̄лыс, ос яныг хо̄тпат ёт нор яктым, во̄р са̄грим тох та рӯпитас. То̄нт сака хунь суссыт, ня̄врам манах та̄лэ. Са̄груӈкв те вēрми, вос рӯпиты. Та̄н э̄л хотталь рӯпитаӈкв тēтса̄лвēсыт, па̄вылныл ва̄тахтем вēрыста тув мус о̄лыс. Тув тотавет, са̄в хо̄тал, са̄в э̄тпос тот та о̄лэ̄гыт, тот та рӯпитэ̄гыт.
Анна Дмитриевна ты па̄влэ̄т о̄лнэ̄тэ палытыл сака янытлаве, тав такви ща̄нь ла̄тӈе ёмащакв ва̄гтэ, э̄ргуӈкв ха̄сы. Ла̄­выс, акв хотты та̄лт тав палтэ Ханты-Мансийск ӯсныл А̄с-угорский ин­сти­тутныл Ольга Дани­ловна Ерныхова ёхталас, тав э̄рганэ, пēс потранэ пуссын нэ̄пакн хассанэ. 
Ты та̄л Анна Дмитри­евна 86 та̄лэ то̄влыс. Ӯст тав татем ка̄ркамыщ сувыӈ та̄гыл ё̄мыс, хот­таль минуӈкв те э̄ри, тав такси ма̄шинал яласас. Щēпт о̄щнэ телефон номере ат ва̄гтэ, номере ма̄нь нэ̄пак-ло̄мтын хан­сым о̄лыс. Хотыл сум­каныл но̄х-лэ̄ватастэ, суссылтастэ ос а̄нумн ла̄выс, ты номере хотталь а̄мтина̄мн вос хансылум. 
Э̄лаль тав тох потыртас: «Ам хо̄тал сыс ла̄глыл са̄в ё̄мыгтэ̄гум, нёвсэ̄гум, та­ланум са̄выт кос ос мощ ка̄ркамнувег иӈ о̄лэ̄гум. Мо̄т яныгпа̄ла ва̄нэ ма̄х­манум тай ва̄гталыг ēмт­сыт».
Тамле ты ка̄ркам э̄ква ёт ам Ханты-Мансийск ӯст ӯсхулы хосыт ё̄мим хо̄нтхатыгласум. Ты э̄к­вакве са̄в та̄л пуста̄гыл вос о̄лы, мирн ща̄гт вос тоты. Тав нупылэ ма̄хум мовиньтым а̄ӈквата̄лэ̄­гыт ос номтаныл та̄ра ёмасыг та ēмтэ̄гыт. 
 
