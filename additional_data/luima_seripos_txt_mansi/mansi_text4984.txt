
Пēс та̄гыл Нижневартовский районт ханты ма̄хум халт мӯтраӈ, ма̄щтыр хо̄тпа са̄в о̄лы. Йӣвныл ёргуӈкве ха̄сэ̄гыт, сакныл хартуӈкве, са̄сныл са̄всыр пормасыт ва̄руӈкве, совныл маснут ю̄нтуӈкве, та маныр, пуссын ха̄сэ̄гыт. 
Марина Михайловна Айпина тамле ма̄хум халт яныгмас. Тав ётэ ам Ханты-Мансийск ӯст хо̄нтхатыгласум, потрамасум. На̄н ань э̄лаль ты нэ̄ потре ловиньтэлы̄н:
— Ам Аган па̄вылныл ёхтысум. Тот Центр ремёсел колт пуӈктотэ̄гум, культурат хус арыг та̄л рӯпитэ̄гум. Па̄влувт ма̄н, сосса ма̄хум, пēс йис ва̄рмалянув но̄х-во̄рмалтыянув — са̄сныл ос совныл матыр ва̄рнэ тэ̄ла, са̄ӈквылтап, ха̄п, сун щё̄питан тэ̄ла, ос мо̄т са̄всыр пēс ва̄рмалит ханищтыянув, а̄рталыянув. Семинарыт, мастер-классыт ва̄рыглэ̄в. Тынакт хӯл совныл пормас ю̄нтуӈкве атхатыгласув. 
Центр колувт музей о̄ньщēв, тув са̄в пормас акван-атсӯв. Ты коны-пал ма̄н ань научно-исследовательский тэ̄ла ва̄рēв, ма̄щтыр ма̄хманув хо̄т-а̄ти яласэ̄гыт, ханищтахтэ̄гыт, э̄рнэ потрыт хансэ̄гыт, та̄нти ка̄тыл ва̄рнэ пормасаныл суссылтыяныл. Центр колувт ма̄н туп сосса ма̄хум рӯпитэ̄в. Татьяна Семёновна Уколова са̄сныл хусапыт ю̄нты, Лидия Ивановна Яцкевич ӯльпа та̄рныл хусапсовыт саги. Ка̄сыӈ хо̄тпа тавēн э̄рнэ тэ̄ла ва̄ри. 
Э̄лнаӈ ка̄сыӈ сосса нэ̄ ма̄щтырлаӈкве ха̄сыс — маснут ю̄нтыс, со̄вт, па̄йп ва̄рыс, сов тынтлыс, щаквщис. Пēс порат ла̄пкат сака матыр хунь тыналавес, э̄рнэ пормасыт ка̄тыл ва̄руӈкве э̄рыс. Таима̄гыс нэ̄ ман хум хо̄тпа ха̄сыс ман а̄ти, такви матыр та ва̄рыс. 
Ам омам Галина Котевна Покачева 2008 та̄лт «Народный мастер России» намыл майвес. Тав щащēкватэ ёт яныгмас, иӈ ма̄ниг о̄лме порат оматэ а̄тимыг ēмтыс. Ма̄нь та̄гыл щащēкватэ ёт акваг матыр ю̄нтыс, ла̄ви, щаквщуӈкве тавēн сака пӯмыщ о̄лыс. Матаре ат те тэ̄лы, рӯпататэ ат по̄илттытэ, хоса ӯнлы ман ва̄ти ӯнлы, э̄лаль тоха та вораты. 
А̄тям Михаил Сидорович Тырлин — Ӯй йӣквнэ ва̄рмаль ва̄нэ, э̄рыг, мо̄йт ва̄нэ хо̄тпа о̄лыс. Аган я̄ ва̄тат щар юи-о̄выл щёс Ӯй йӣквнэ нак тав ты ва̄рыглас. А̄тям э̄ргыглам э̄рганэ ма̄н магнитофонын хансыгласанӯв, ань акван-атым о̄ньщиянӯв. То̄ва тӯлыглапыт видеокамеран о̄с хансыгласанув. А̄тям 1998 та̄лт а̄тимыг ēмтыс.
Ам 1979 та̄лт Аган па̄вылт самын патсум. Юн ма̄н ма̄нти ла̄тӈувтыл потыртэ̄в. А̄тяв акваг во̄раяс, хӯл алыщлас. Ма̄н о̄лнэ ма̄вн ма̄-во̄й но̄х-винэ ма̄хум ёхтын мус са̄лыянув о̄щсанув. Тувыл хунь таит ма̄н палтув ёхтысыт, ма̄в хилуӈкве патсаныл, са̄лыянув та порсласанув, колта̄гланув пуссын па̄влын ва̄нтлысыт. Та порат са̄лыӈ ма̄хум пуссын о̄лнэ колыл майвēсыт.
Ам мӯтраӈ, ма̄щтыр ма̄хум халт о̄лсум, яныгмасум. Та порам акваг номылмата̄лылум. Во̄ртур э̄тпост па̄кв паттэ̄в, а̄ращ ва̄тан тотыянув, а̄ращув мувлахи ӯнтэ̄в, па̄кванув тот та щаритыянӯв. А̄тям конква̄лы, ма̄н по̄хавн ӯнты,  ханты  мо̄йт  мо̄йты, э̄рыг э̄рги, тыхал ос йӣкви. Матъёмас та ма̄хманув ва̄санув, та̄н ётаныл о̄лсув. 
Ань яныгмасув, ва̄глув, са̄лыӈколт о̄лсув те, ты коныпал са̄в мо̄йт, пēс потыр хӯлыгланувув, са̄в мӯтра ва̄щинтанувув. Хоталь-а̄ти э̄рнэ тэ̄лат ва̄руӈкве ханищтахтынувӯв, ха̄снувув. Пēс порат сосса ма̄хманув акваг во̄р ма̄т о̄лсыт. Ам ань, улпыл, таима̄гыс пēс ма̄хманув о̄лманыл хольт, во̄рт о̄луӈкве та таӈхēгум, сымумн тувле та хартавем. 
