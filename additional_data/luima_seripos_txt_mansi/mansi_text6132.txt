
Ювле хультум та̄лт Ха̄льӯст о̄лнэ краеведческий музей-кол рӯпитаӈкв о̄вылтахтаме па̄сныл налыман та̄лэ то̄влыс. Ты кастыл та̄н са̄всыр пӯмыщ ва̄рыгласыт. 
Акв суссылтапаныл тэ̄лы порат мир ма̄гыс щё̄пита̄лсаныл, рущ ла̄тӈыл тамле намыл пинсаныл – «С любовью к родине моей». Ты урыл музей кӯщай нэ̄ Любовь Васильевна Андрианова тох потыртас:
– Ма̄н музеюв налы­ман та̄лэ то̄влын кас­тыл са̄всыр пӯмыщ тэ̄ла ва̄рсӯв. Акв колнакт ма̄н Митрофан Алексе­евич Тебетев то̄ва хуриянэ суссылтыянӯв. Ты хурит мо̄рсыӈ порат суссылта­вет. Тав о̄лмēт мēн тав ётэ акван-хо̄нтха­тыг­ласмēн, потыр­тас­мēн, хуриянэ мирн сус­сыл­тасанмēн.

Митрофан Алексе­евич ханты хумыг о̄лыс, самын патум па̄влэ Лохтоткуртыг ла̄ввес. Ты па̄выл Шеркалы миркол нупыл хансым о̄лыс. Тав 1924 та̄лт самын патыс, колта̄гла­нылт яныг ня̄врамыг о̄лыс. 1932 та̄лт та̄н па̄вланылн рущ э̄ква ёхтыс, ханты ня̄врамыт ханищ­таӈкв патсанэ. 
Нила класс а̄стлама­ныл юи-па̄лт ты ня̄вра­мыт Нижневар­товск ӯсн школан тотвēсыт, э̄лаль тот ханищтах­туӈкв патсыт. Тот пыг во̄ввес, школа ма̄гыс тав са̄всыр нэ̄пакыт вос по̄слы. Та порат лозун­гыт по̄слуӈкв э̄рыс, пыг ща̄гтым ты рӯпата ва̄рыс. Акв ханищтан хумн тав э̄сгуӈкв пат­вес, ла̄ввес – хури по̄с­луӈкв тав сака ёма­щакв ха̄сы. 
Яныг хо̄нт э̄лы-па̄лт округувныл то̄ва ханты ня̄врамыт Москва ӯсн тотвēсыт, тот са̄всыр музеитн ялсыт. Тавēн яныг хурит музеитт сунсыглаӈкве татем пӯмыщ о̄лыс, та яныг ӯс-капайт а̄латы хот-тыпылтавес. 
Та юи-па̄лт 1940 та̄лт Ханты-Мансийский медучи­лищат ханищ­тах­туӈкв патыс. То̄нт о̄ста ла̄ввес, хури по̄с­лын хо̄тпаг вос ха­нищ­тахты. Ос войнан матрыг тав ат во̄ввес. 

Медучи­лище а̄стламе юи-па̄лт, ты 1942 та̄л о̄лыс, тав Ха̄льӯс район Шайтанка па̄вылн рӯ­питаӈкв минас, тот матах та̄л ма̄хум пус­малтас. Тот ты по̄слуӈкв о̄вылтах­тас. То̄ва хури­янэ тох на­мая­санэ – «Тӯрват тӯр», «Усть-Манья. Таквсы.». По̄слум хуриянэ ла̄всанэ – «Сосьвинские манси». Ань та̄н хо̄т о̄ньщавет, хотьют ва̄г. 
1958 та̄лт тав о̄выл выставкан во̄ввес, Ханты-Мансийск ӯст то̄нт творчества кол пусвес. Тув ты минас, тит хурияге тот о̄выл щёс мирн суссылтавесы̄г. Та па̄сныл Митрофан Алексеевич художни­кыг та ēмтыс. 
Хури по̄слам о̄йка о̄лмēт тав са̄всыр яныг намыл майвес. Ниласа̄т арыг­тем са̄в­сыр хури по̄слыс, лов выставка тав хурия­нэ̄тыл ва̄рыглавес, тот туп тав хуриянэ суссыл­тавēсыт. Ань са̄выӈ­па̄лэ ху­риянэ пус­сын Ха̄льӯс крае­вед­ческий музейт о̄ньщавет.
 Э̄кватэ саран нэ̄ о̄лыс, тэ̄н нила ня̄врам о̄щсы̄г. Ань та̄н хотьютаныл хультыс, хотьютаныл а̄тим, аты ва̄вет. Юи-о̄выл та̄ланэ̄т тав сам­пыльта̄лыг ēмтыс. Тох ла̄всас, хури по̄слын о̄льпыт паттат тав са­маге поста̄лыг ēмтсы̄г. По̄слуӈкв о̄вылтахты, самаге щар лап-минэ̄г. Тох ты ханты художник о̄лыс.
Валентина УЗЕЛЬ
