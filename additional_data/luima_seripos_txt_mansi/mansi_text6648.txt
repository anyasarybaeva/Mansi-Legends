
Ма̄н округувт 2019 та̄л пасныл сосса ма̄хум «Устойчивое развитие коренных малочисленных народов Севера» нампа программа щирыл нё̄тавет. Ань ты нэ̄пак хосыт внутренний политика департаментыт рӯпитан ма̄хум пуӈктотэ̄гыт. 
2020 та̄лт ма̄ньщи, ханты ос ё̄рн ма̄хум нё̄тнэ ма̄гсыл 123 млн солко̄ви хансым о̄лыс. Ты олныт хоты нупыл холтвēсыт, ма­наса̄вит хо̄тпат нё̄твēсыт, ты урыл ты департамен­тыт рӯпитан нэ̄ Екатерина Сергеевна Сапожникова ам китыгласлум. Тав таи потыртас:
«2020 та̄л сыс сосса мирыт ма̄гсыл рӯпитан программа хосыт 122 млн солко̄ви холтвес. Ювле хультум та̄лт сосса ма̄хум ма̄ньха̄пыл касуӈ­кве ос «Витхон хо̄тал» янытлаӈкве Нефте­юган­ский район «Сказка» нампа ӯщлахтын ма̄н акван ат атыглавēсыт. 
Ты ялпыӈ хо̄тал ва̄рнэ ма̄гсыл са̄в олн хансыг­лавес ос корона­вирус а̄гм ма̄гсыл ат ва̄рыглавес. Кит млн 500 со̄тыра сол­ко̄ви мо̄т нё̄тмилыт нупыл майвēсыт ос акв млн сол­ко̄ви округ бюджетн ювле вуйвēсыт. Мо̄т ялпыӈ хо̄­та­лыт пуссын ищхӣпыӈ ут хосыт ва̄рыглавēсыт. 
Сосса ма̄хум ты нэ̄пак  щирыл ань ёмащакв нё̄­тавет. Колледжит манос университетыт ханищ­тахтын ма̄ньлат хо̄тпат акваг олныл ойтавет. 
Та̄н ханищтахтынэ̄ныл ма̄г­сыл ойтнэ олнаныл ювле виӈкве вēрмēгыт. Мо̄лты та̄лт 800 ма̄ньлат а̄гит ос пыгыт ты олныл та̄стувē­сыт. 
– 70 э̄лумхо̄лас ха­нищтахтан ма̄гсыл ойтнэ олнаныл ювле висыт. 
– 730 ма̄ньлат а̄гит ос пыгыт общежитиет колнаканыл ойтхатын ма̄гсыл, маснут, нэ̄пакыт, тэ̄нут ёвтнэ ма̄гсыл олныл майвēсыт. 
Ты ва̄рмаль ма̄гсыл округ бюджетыт 40 млн хансым о̄лыс ос ты коны­пал федеральный бюд­жетыл 8 млн 700 со̄тыра солко̄ви кēтыглавес. 
Ос ты программа щи­рыл, пēс йис ма̄т о̄лнэ сосса щēмьят во̄ркол, пув­лын­кол, па̄рткол, сӯмъях, норкол, туи кол, лēтник ӯнттын ма̄гсыл субсидия-олныл мивет. 
Ты нё̄тмил ма̄гсыл та та̄лт мощща сосса ма̄хум нэ̄паканыл кēтыгласаныл. Акв хо̄тпа 800 со̄тыра солко̄ви виӈкве вēрми. Пēс йис ма̄т о̄лнэ щēмьят ты ол­ныл акв щёс туп майлавет.   
Ты программа щирыл пēс йис ма̄т о̄лнэ ма̄хум са̄лы ёвтуӈкве ос нё̄тавет. Тувыл 2020 та̄лт са̄лыӈ ма̄хум ты олн ма̄гсыл нэ̄­па­каныл аты кēтыгласаныл, ты ва̄рмаль нупыл олныт аты холтвēсыт. 
Ос ювле хультум та̄лт кӯщаит са̄лы ёвтнэ ва̄рмаль урыл про­грамман йильпи ла̄тыӈ  хассыт. Ты э̄лы-па̄лт пēс йис ма̄т о̄лнэ хо̄т­пат сог­лашение-нэ̄пак хосыт ма̄-во̄й но̄х-винэ компа­ниян ке нё̄твēсыт, та̄н са̄лы ёвтнэ ма̄гсыл олныл ат майвēсыт. 
Та̄нки нэ̄па­каныл кēтуӈкве та̄н ань о̄с вēрмēгыт, олныл ювле ойтуӈкве ты та̄лныл тах патавет. Ам номсэ̄гум, ты нё̄тмил ма̄гсыл сосса щēмьят нэ̄паканыл ань тах кēтыяныл».

Йильпи щирыл ань нё̄туӈкве о̄вылтавет 
 
2020 та̄л сыс «Устойчи­вое развитие коренных малочисленных народов Севера» нампа нэ̄пак хосыт кӯщаит акваг рӯпи­тасыт ос э̄рнэ ла̄тыӈ тув хассыт. Та та̄л оигпам э̄лы-па̄лт округ миркол кӯщаит постановление-нэ̄пак пирмайтасыт. 
2021 та̄лныл сосса хо̄тпа ма̄нь тракторыл, квадроцик­лыл ос мо̄т ма̄нь ма̄шинал ханищтахтуӈкве ке ялы, ойтум олнанэ ювле тах мивет. 
Тав ханищтахтын ос тув ялнэ̄тэ ма̄гсыл 19 со̄тыра солко̄ви ювле тах выг. 
– Э̄лумхо̄лас мотор­ха̄пыл ханищтахтуӈкве ке мины, 22 со̄тыра солко̄­вил ювле о̄с тах та̄ставе. Ань ты нё̄тмил ма̄гсыл пēс йис ма̄т ос ма̄нь па̄вылк­вет о̄лнэ ма̄хум нэ̄паканыл кēтуӈкве туп вēрмēгыт.
– Аквты программа хосыт сосса ма̄хум Юван Шесталов намаим пре­миял-олныл мивет. Акв та̄л кит хо̄тпаг 75 со̄тыра солко̄вил мивег, ос акв  организация 200 со̄тыра солко̄вил та̄ставе.   
2021 та̄лт ты программа са̄внув олныл хасвес, округ бюджетныл сосса ма̄хум нё̄тнэ ма̄гсыл 164 млн солко̄ви тах холтаве.  
Людмила ТЕТКИНА
