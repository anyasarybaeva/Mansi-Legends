
Ха̄льӯс район Тэ̄к па̄вылт ма̄щтыр нэ̄г ёт потрамасум – Анастасия Алексеевна ос Анастасия Петровна Новьюховыг. О̄лупсатэ̄н урыл китыгласагум, хо̄т самын патсыг, щаквщуӈкве хо̄т ханищтахтасы̄г. На̄н ань э̄лаль ханты нэ̄квег о̄вылтыт ловиньтэ̄н. 
Тав ма̄ньта̄гыл щаквщи
Анастасия Алексе­евна Новьюхова, такви о̄парищ наме Аликова, та̄л котиль э̄тпост 1955 та̄лт самын патыс. Тэ̄лы порат 65 та̄лэ то̄влыс. Нэ̄ тох потыртас:
– Ам ма̄ньта̄гыл матыр-а̄ти ю̄нтэ̄гум – ханты суп, ла̄гыл маснут ос мо̄т са̄всыр пормас, о̄щнут ва̄рēгум. Тэ̄к па̄влувт ка̄тыл матыр ва̄рнэ кружок о̄ньщēв, тув янге-ма̄не пуссын ялантэ̄в, маснут ю̄нтэ̄в, халувт хӯлтыглахтэ̄в, ма̄ньлат ма̄хум ханищ­тэ̄в. 
2000 та̄лт э̄кват ма̄гыс «А̄с нэ̄» нампа э̄ргын коллектив ва̄рсув. Тувыл та па̄сныл э̄ргим хо̄т-а̄ти яласаӈкве патсув, э̄ргащлэ̄в-йӣкващлэ̄в, тыхал ка̄тыл ва̄рум пормасанув суссылтэ̄в. Хунь хотталь во̄вавēв, та̄ра ю̄нсхатуӈкве та патэ̄в, тыи э̄ри, таи э̄ри. Э̄ргын маснутанув – супанув, то̄ранув, ла̄гыл маснутанув ос пальсаканув-турло̄п­санув ань нё̄тнэ̄г вос сусхатэ̄гыт, таима̄гыс акваг та щаквщēв. 

Ка̄тыл ва̄рнутанув пēс щирыл щё̄питыянув, пēс порат ма̄хманув хумус щаквщисыт, па̄квпалыӈ суп ман а̄па хумус ю̄нт­сыт, тох ва̄рēв. 
Ам Ханты-Мансийск ӯс ляпат ма̄нь па̄вылт самын патсум, са̄т та̄л мус тот яныгмасум. Тувыл омам хотталь щалтыс, яныг увщимн Тэ̄к па̄вылн тотвēсум. Тав пед­училище а̄ст­ламе юи-па̄лт тыг кēт­вес, школат ня̄врамыт ханищтым рӯпитас. Э̄лаль тыт та яныгма­сум, школат ханищтах­тасум, тувыл Тобольск ӯсн радиотехнический техникумн ханищтах­туӈкве минасум. Са̄в та̄л почтат рӯпитасум. 
О̄йкам ханты хум, Валерий Семёнович Новьюхов, халмēнт мēнти ла̄тӈыл потыр­ты­мēн. Кит а̄ги ос пыг янмал­тасмēн, ань пус­сын яныгмасыт, Тэ̄г па̄вылт о̄лэ̄гыт. Надя а̄гимēн школат ня̄вра­мыт ханищтым рӯ­питы, Галямēн садикыт рӯпиты, тэ̄н сас щēмья­ӈыг-ня̄вра­мыӈыг. 
Ань йис ня̄врамыт ща̄нь ла̄тӈыл ат потыр­тэ̄гыт, ма̄н, яныгхо̄тпат, ты ма̄гыс номтанув савалэ̄гыт. Хунь акван-хо̄нтхатэ̄в, щаквщинэ̄в халт, ма̄нти ла̄тӈыл потыртэ̄в, ма̄ньлат ма̄хум ханищтэ̄в, пуссын аквъёт ханты э̄ргыт э̄ргēв.
А̄па ю̄нтуӈкве ха̄сы
Анастасия Петровна Новьюхова ла̄ви, тав Нё̄рт самын патыс. Китыгласлум, хоты ма̄т самын патыс, тав мовиньтым э̄лаль потыртас:
– А тав хунь ва̄ве, омам ла̄выглас, ма̄нь таквс э̄тпост 1962 та̄лт Нё̄рт а̄хвтас по̄хат самын патсум. То̄нт омам Евдокия Ивановна (такви о̄парищ наме Неттина) ос а̄тям Петр Алексеевич Миляхов са̄лы ӯрим яласасы̄г. Китхуйплов ня̄врам о̄щсы̄г, ма̄н ань ат яга̄ги хультсӯв. 

Щащēквав сака ма̄щ­тыр нэ̄ о̄лыс, са̄в а̄па ю̄нтыглас, ма̄н пуссын а̄пат яныгмасув. Пēс колув хот-ло̄сталаслув, пормасанув хотталь па̄хвтащласанув. То̄нт нэ̄мхотьют ат ла̄выглас, пēс пормасыт акван-атуӈкве э̄ри, ань тыи-таи кисмаēв, нэ̄матыр а̄тим. 
Мо̄лты ам Ханты-Мансийск ӯсн а̄пат ва̄рнэ ханищтапын ял­сум. Тот суссум, округ янытыл о̄лнэ ханты ос ма̄ньщи ма̄хманув а̄па хумус ва̄рēгыт, то̄ват са̄сныл ю̄нтэ̄гыт, то̄ват йӣвныл ва̄рēгыт. Сака пӯмыщ ханищтап о̄лыс, ам тот маттем ю̄нсха­тасум. Ань тай а̄па ва̄­руӈкве ха̄сэ̄гум, китыт а̄пам ты а̄сты. Пыгум ня̄враманэ иӈ ма̄нит, а̄па э̄ри. Ань пенсият о̄лэ̄гум, лыпащ щё̄с са̄в о̄ньщēгум, па̄квпалыӈ супыт ю̄нтэ̄гум, сакныл са̄всыр хорамыт хар­тэ̄гум, ла̄гыл маснут ю̄нтэ̄гум.
Светлана РОМБАНДЕЕВА
