
Ань щēпт о̄щнэ телефоныт щар мо̄т щирыл щё̄питавет, э̄лумхо̄лас нас потыртанэ̄тэ коныпал тот са̄всыр тэ̄ланэ ва̄руӈкве вēрми. Та телефоныт ка̄сыӈъēмт сыресыр ищхӣпыӈ программал ва̄рапавет, та щирыл та̄н кӯпнитыг ос молях рӯпитэ̄гыт.
Пуссын ты йильпи накыт урыл РИЦ «Югра» колт информационный технология департа­ментыт рӯпитан кӯщай хум Павел Ципорин ос «Открытый регион» нампа ля̄ххал тотнэ центрыт кӯщаиг о̄лнэ нэ̄ Маргарита Козлова потыртасы̄г. 
Ля̄ххал тотнэ ма̄­хумн Павел Ципо­рин ла̄­выс: «Ма̄н Юграт о̄лнэ ма̄хумн ка̄­сыӈ та̄л матыр йильпи ищхӣпыӈ про­гра­ммат щё̄питэ̄в. О̄в­лэ̄т ма̄н электронный услугат телефонын ва̄р­санӯв. 
Ань ма̄хум тот 166 са̄всыр сервисыт хо̄н­туӈ­кве вēрмēгыт. Тувыл хумус та̄н рӯ­питэ̄гыт, тот пуссын хӯлтым о̄лы. То̄ват юил рӯпитэ̄гыт. 
Мо̄лты та̄лт ат тэ̄ла Гос­услугат юил рӯпи­тым ва̄рвēсыт, тох ма̄­хумн нэ̄мхотталь минуӈ­кве ат э̄ри, сыре­сыр э̄рнэ нэ̄пакыт пус­сын акван-атым о̄лэ̄гыт. Ань ищ­хӣпыӈ ут хосыт кӯщаит та̄наныл та̄ра ка̄салы­яныл. 
Са̄всыр проектыт халт ня̄врамыт ханищ­тан программа щар ма̄к э̄рнэ̄г о̄лы. Тот садикн ялантан ня̄вра­мыт школаныл а̄ст­ла­нэ̄ныл мус ща̄няны­лн-а̄щанылн оценканыл ос задания­ныл пуссын уральтаӈкве вēрмавет. 
Тувыл э̄лаль ёмщакв ханищ­тахты­нэ̄ныл ма̄­гыс о̄с матыр нё̄т­милыл хӯл­тавет. 2021 та̄лт кол­лед­жит ханищ­тах­тын а̄гит-пыгыт тамле про­грамман о̄с хансавет, тувыл э̄лаль институтыт ман университетыт о̄с тув хӯлтуӈкве таӈхия­нӯв. 

Ты ханищтан проек­тув ты та̄лт сӯкыр э̄т­пост Россия янытыл «ПРОФИ-IT» нампа ка­сылыт но̄х-патыс. Ма̄н тот о̄выл места висӯв. 
Юграт о̄лнэ са̄в ма̄хум  Госуслуги приложение щирыл тэ̄ланыл акваг та̄ра-паттыяныл. Та̄н тот электронный дневник ос олн ойтнэ нё̄тмилыт о̄вылтыт ля̄ххал ловинь­тэ̄гыт, лēккарыт палт хасхатэ̄гыт. Тувыл то̄ва ма̄хум «Vika» нампа нейросеть та̄ра рӯпитэ̄­гыт, тот мо̄т ищ­хи­пыӈ тэ̄лат ханищ­тэ̄гыт».
Павел Ципорин ла̄вме щирыл, Юграт ищхӣпыӈ утыт сака ёмщакв рӯ­питэ̄гыт, ань округувт 99,9% ӯсыт ос па̄влыт янытэ̄т интернетыл ва̄р­вēсыт. 
Ань ищхӣпыӈ ут щар моляхыг ос кӯс­ты­рыг ёхтын щирыл, рущ ла̄т­ӈыл ке ла̄вуӈкве «вы­со­коскоростной интернет» 93-94% ма̄т ва̄рим о̄лы. 
2019 та̄лт Ха̄льӯс районт щар э̄лн о̄лнэ нила па̄влыт о̄с «опто­волокно» ёмас интер­не­тыл ва̄рвēсыт. Тувыл яныг­па̄ла хо̄тпат са̄всыр ва̄рмалит вос ва̄гыт ос нэ̄мхотьютын ул вос ла̄пала̄лавет, ты­и­ма̄гыс пуссын ха­нищ­тавет. 
Ма̄нь таквс э̄тпос ва̄т хо̄талт «Открытый регион» нампа центр рӯ­питанэ̄тэ па̄сыл ат та̄лэ то̄влыс. Та̄н ань ущты щё̄питым «Цифровые сервисы в Югре» нампа проектаныл рӯпитаӈкве патыс. 
Маргарита Козлова ла̄выс, ты проект хосыт та̄н Юграт о̄лнэ ма̄хум китыглаӈкв таӈ­хия­ныл, хумус ищхӣпыӈ про­граммат рӯпитэ̄гыт ос та̄нки матыр йильпи щё̄питым сервис о̄ньщē­гыт ке, вос ла̄вēгыт. 
Ты проект кит тэ̄лаг щирыл уртым о̄лы – ак­ват ма̄хум потыртэ̄гыт ос мо̄таныт хӯлтыг­лах­тэ̄гыт. «Ма̄хум потыр­танэ̄ныл порат матыр-а̄ти ищхӣпыӈ тэ̄лат та̄ра-паттавет, ос йильпи сервисыт хӯлтыглан порат, пуссын э̄лаль ном­сахтэ̄гыт ос тэ̄лат ма̄­кыг ва̄рияныл», - тох ты Маргарита Сергее­вна ла̄выс.  
На̄н ань «краудюгры.рф» хансым ла̄тӈыт кинсэ̄н ос тот на̄нки ля̄ххал ловиньтэ̄н. Ту­выл ты проектын яныг таквс э̄тпос 16 хо̄талэ мус матыр номт ювле хансуӈкве вēрмегы̄н. 
Тамара МЕРОВА
