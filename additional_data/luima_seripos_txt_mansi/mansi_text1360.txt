
Ӯльпа – щуниӈ йӣв. Ӯльпа та̄лныл, ӯльпа о̄ӈхныл тэ̄рпи ва̄раве, па̄квсамытныл во̄й пащиртаве. Йӣвēныл ха̄п, ёса ва̄раве. Па̄кв ке тэ̄лы, щуниӈ таквсыиг ла̄ваве.Ха̄льӯс район Хулюмсунт па̄выл школа а̄висунт э̄лы-па̄лт ӯльпа щахыл яныгми. Хӯрмит классыт  ханищтахтын ня̄врамыт о̄выл та̄л ханищтахтаманыл порат школа э̄лы-па̄лн ма̄нь ӯльпа пыгрищит ӯнттыгласыт. 

	Мощ мо̄лалнув, акв хотты хо̄тал, пыгрищит 11 классыт ханищтахтын а̄гирищит ёт ӯнттум ӯльпаныл сунсуӈкв  ялсыт. Ӯльпаныл уральтасаныл, ловиньтасаныл, йӣваныл по̄хыт ма̄тэ мощ  хот-хилащласаныл. 

	Ёты хо̄тал классанылт а̄гирищаныл ля̄льт потыртасыт. Та̄н ань ва̄ганыл, ӯльпа йӣв сака ла̄щал яныгми, па̄квын о̄с молях ат тэ̄лаве. Янмалтан ма̄гыс ӯнттым йӣв ва̄тихал уральтаӈкв э̄ри. 

	О̄выл классыт ханищтахтын ня̄врамыт о̄с кит хо̄тал мус ма̄-вит урыл потыртавēсыт. Хумыс ӯльпа яныгми, та̄ланэ манхурипат, маныр о̄нтас ӯльпа 

	йӣвныл ēмты, пуссын 

	ты урыл 11 классыт ханищтахтын а̄ги Виктория Лаверина ня̄врамытн потыртас. Тувыл та̄наныл ма̄нь ӯльпа пыгрищитыл мисанэ. 

	Урокыт холам юи-па̄лт  биология урокыт ханищтан нэ̄ Т.А. Головина ёт,  ханищтан нэ̄ныл Н.В. Ожгибесова ёт ос 11 классыт ханищтахтын а̄гит ёт ня̄врамыт йӣваныл ма̄н ӯнттысаныл. Ӯнттум йӣваныл иӈ сака ма̄нит. Тыт рӯпитам ма̄хум 

	пуссын таӈхēгыт, хуньт ты ма̄нь ӯльпарищаныл яныг ӯльпаг вос яныгмасыт. 

	Тамле ханищтапыт пуӈкын хосан пухтэ̄гыт. Ка̄сыӈ ня̄врам «Кедровая школа» нампа удостоверениел мӯйлуптавес ос ӯльпа па̄квыл майвес.  

	Ань школа э̄лы-па̄лт ва̄т нупыл онтолов 

	ӯльпа яныгми.

	 

	Анна 

	Алгадьева

	 
