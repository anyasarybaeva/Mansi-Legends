
Ханты-Мансийскат «Ма̄-вит ос Э̄лумхо̄лас» нампа музейт  акв йильпи нэ̄пак урыл потыртаӈкве ӯст о̄лнэ ма̄хум во̄виньта̄лвēсыт. Щар о̄влэ̄т музей кӯщай нэ̄ Елена Гомонюк пащалахтас ос рēтыӈ ю̄свой э̄тпост ханты ос ма̄ньщи ла̄тӈыл потыр хансум хо̄тпатн э̄сгын нэ̄пакыт мӯйлуптас. Та̄н халанылт Норберт Силадьи, венгр пыг, ма̄ньщи ла̄тӈыл потыр хансыс, о̄влэ̄т тав мӯйлупсал майвес.

	Тувыл ма̄хумн «Священные места и атрибуты северных хантов в начале XXI века» йильпи нэ̄пак суссылтавес. Аркадий Викторович Бауло, история наукат доктор нам о̄щнэ хум, ты нэ̄пак щё̄питастэ. Хум Новосибирск ӯс о̄лнэ СО РАН архелогия ос этнография институтт рӯпиты. Ань такви рӯпататэ урыл потыртас.

	2013 та̄лт тав акв тамле нэ̄пак ма̄ньщи ялпыӈ ма̄т о̄вылтыт та̄ратас, тувыл о̄с тыг ёхталам. То̄нт ма̄н музейн ат ялсӯв ос нэ̄пак ка̄тн ат паттыслӯв, ань ханты ма̄хманув о̄вылтыт хансым нэ̄пакыл пуссын мӯйлуптавесӯв.

	Аркадий Бауло ханты ялпыӈ ма̄т киснэ ма̄гыс Ха̄льӯс ос Белоярский районыгн са̄в щёс ялыс. Ямалт ты ма̄т о̄с та̄ра-паттысанэ. Хо̄т-а̄ти ялум ма̄нэ, пуссын та̄ра-паттум тэ̄ланэ тав хассанэ ос пӯрлахтын каныт, тот хо̄нтум пормасыт хурин по̄слысанэ. То̄ва пēс пормасыт тавēн нас майвēсыт. «Ма̄-вит ос Э̄лумхо̄лас» музейт тамле пормасыт о̄с о̄лэ̄гыт.

	То̄ва утыт ань ма̄хумн суссылтавēсыт. Са̄ртын тамле ялпыӈ тэ̄ла урыл ма̄хум нас потрыт ловиньтасыт. Этнографыт яныгпа̄лаг о̄лнэ хо̄тпатныл маныр хӯнтамлэ̄гыт, таи э̄лаль та хансэ̄гыт. Ань тай та̄н ялпыӈ ма̄н тотыглавет, ос ро̄ви манос ат ро̄ви, та ма̄ ос тот ка̄салам  пормасыт хурин та по̄слыяныл. Та̄н тот пēс йис та̄гыл о̄лнэ пормасыт хо̄нтэ̄гыт, тыитыл сака пӯмщалахтэ̄гыт.

	Ма̄н пēс ма̄хманувн тувле а̄ӈквата̄луӈкве щар пыл ат та̄ртвесӯв. Тамле ла̄тыӈ ат хӯнтлын хо̄тпа хотум ēмтуӈкве вēрми. Ханты э̄ква Евдокия Андреевна Нёмысова учёный хум китыгластэ, тав пēс йис пормасытыт пувиньтахтуӈкве ат пилы?

	Аркадий Бауло ювлела̄выс: «Ам ул хотмус э̄руптавем, ат ты пилуптавем, манах та̄л тамле рӯпата ва̄рēгум, ань тыг мус пуста̄гыл ты о̄лэ̄гум. Тувыл хотьютн тамле ва̄рмалит та̄ра-паттуӈкве о̄с э̄рēгыт. То̄ва пēс йис утыт туп хурин по̄слым хультсыт. Кӯщаяныл ма̄навн туп по̄слуӈкве та̄ктапа̄лсаныл ос музейн ат мисаныл. Тувыл тох ēмталас, та̄н коланыл манос пӯрлахтын ма̄наныл тя̄кв-а̄квын вуйвēсыт, воссыг пēс пормас ат та хультсыт».

	Пēс накыт ос Ӯй йӣквнэ нак ханищтан хум Тимофей Алексеевич Молданов я̄нас ва̄рим суссылтапн ма̄хум во̄виньта̄лсанэ. Тот сака ялпыӈ утыт акван-атым о̄лсыт, таима̄гыс то̄ват та колнакн щалтуӈкве ат ка̄сащасыт.

	Мӯй ма̄хум халт историк хо̄тпа Александр Викторович Шмидт, ос ма̄-вит ӯргалан хо̄тпа Александр Николаевич Сабаров о̄лсы̄г. Тэ̄н о̄с акв-кит ла̄тыӈ ла̄всы̄г. Ма̄н соссаӈ ма̄хманув пēс щирыл То̄рмувн по̄йкщим ань тыг мус о̄лэ̄гыт, ма̄-вит акваг ӯргалым о̄ньщияныл.
