
Мо̄йтыт, потрыт хансум хо̄нтаӈ ма̄ньщи э̄ква Анна Митрофановна Конькова ты та̄л 105 та̄лэ то̄влынув. 
Ты кастыл о̄йттур э̄тпос 13 хо̄талэ̄т Ханты-Мансийск ӯс «То̄рум Маа» музейт таве ка̄стын ма̄гыс суссылтап щё̄пита̄лвес. Музейт рӯпитан ма̄хум тот тав о̄лупсатэ ос хансум мо̄йтанэ урыл потыртасыт.
Ань ва̄рум выставкат тав хансум нэ̄паканэ коныпал, тот ня̄врамыт ка̄тыл по̄слум хурияныл тагатавēсыт. Мо̄лал ня̄в­рамыт халт «Легенды «То̄рум Маа» нампа ка­сыл о̄лыс. Та̄н ханты ос ма̄ньщи йис о̄лупса урыл хурит ка̄тыл по̄слысыт. Щар ма̄к нё̄тнэ хурит я̄нас вуйвēсыт, ань ты выставкат суссылтавет. 
 «То̄рум Маа» музей кӯщай нэ̄ Людмила Алфёрова тох ла̄выс:
– Ма̄н, музейт рӯпитан хо̄тпат, намыӈ-суиӈ сосса хо̄тпанув нэ̄мхуньт ат ёрувлыянув, та̄наныл акваг ка̄сталыянӯв. То̄ва хо̄тпат ань са̄в потыр, мо̄йт ос а̄мыщ нэ̄пакн хансэ̄гыт, ма̄н та̄н ураныл о̄с ат ёрувлэ̄в. Ты сус­сыл­тап тыима̄гыс ва̄рыслӯв, Анна Конькова хансыг­лам мо̄йтанэ ос потранэ э̄лаль вос тотавет. 
Кӯщай нэ̄ ань «Сказки бабушки Аннэ» нампа проектыт нё̄тум а̄гитн-пыгытн яныг пӯмащипа ла̄тыӈ ла̄выс. Та̄н ты сус­сылтап ма̄гыс нё̄тнэ хурит по̄слысыт. Тувыл окру­гувт госу­дарственный архивт, госу­дарственный библиотекат, А̄с-угорс­кий институтт ос «Югра» телерадио­компаният рӯ­питан хо̄тпатн ос яныт­лан ла̄тыӈ кēтыс. Та̄н суссылтап ва̄рнэ ма̄гыс са̄в нё̄тмил ва̄рсыт. 

Раиса Германовна Решетникова «То̄рум Маа» музейт рӯпитан ханты нэ̄, лавыс:
– Ам Ас-угорский институтт рӯпитамум порат, ма̄н ня̄врамаквет ёт Анна Митрофановна Конькова колн ялантāл­сӯв. То̄нт э̄ква ня̄врамытн мо̄й­тыт мо̄йтыс ос пӯмыщ а̄мщит ханьщуӈкве кита­па̄нтысанэ. Ня̄врамыт тав палтэ яныг ща̄гтыл ялсыт. Ты нёмса, мӯтраӈ ма̄ньщи э̄ква ка̄сыӈ хо̄тпан э̄руп­тавес. Ам тав мо̄й­танэ са̄в щёс ханты ла̄тӈыл тол­мащ­ла̄лсанум ос нэ̄пакн хансыгласа­нум. Тав мо̄й­танэ сака кӯпнитыг хан­сым о̄лэ̄гыт, ловинь­таӈ­кве сака пӯмыщ.
Анна Миртофановна 1916 та̄лт лӯпта э̄тпос хо̄тхуйпловит хо̄талт Хо̄нтаӈ ма̄т Евра па̄вылт самын патыс. Тот Евра я̄ овты, тыима̄гыс па̄выл тамле нам о̄ньщис. Та во̄р па̄выл хосат а̄тим. Ос нэ̄ хо̄тпыл ат яласāлыс, яныг­мам ма̄тэ акваг номыл­матыгла̄лыстэ. 

Ма̄ньлатыг о̄лме порат 1937 та̄лт Ханты-Мансийск ӯс педагогиче­ский училище а̄стластэ. Округувт о̄лнэ школатт сосса ня̄врамыт ханищ­тым рӯпитас. 1946 та̄лт тав Ханты-Мансийск ӯсн ва̄нтлыс. Тыт школат ос садикыт ва̄т арыгтем та̄л ня̄врамыт ханищтас. 
Тувыл нэ̄ 1967 та̄лт пенсиян патыс. Юн ӯщ­лахтым тав мо̄йтыт ос потрыт нэ̄пакн хансуӈ­кве о̄вылтахтас. Анна Митрофановна хус арыг­тем са̄вит ловиньтан нэ̄­пак хансыс ос та̄ратас. Нэ̄ мирн «Бабушка Аннэ» ла̄ввес. Тав щащēкватэ Акулина Даниловна са̄в пēс йис потыр, мо̄йт ос а̄мыщ ва̄с, Анна ма̄нь по­рат тавēныл ты ханищ­тахтыс. 
Ты ма̄ньщи э̄ква номнэ ма̄гыс Ханты-Мансийск ӯст, Пионерский ӯсхулыт, о̄лум колэ норт онтсыл па̄рт хурит па̄нт а̄хвтас тагата­вес, тав наме тув хасвес. Ты коныпал акв ӯсхулы тав намēтыл лā­ваве. 
Анна Митрофановна Конькова округувт о̄лнэ сосса мирн ёмщакв ва̄й­вес. Тав ханты ос ма̄ньщи мир о̄лупса э̄лаль тотым са̄в та̄л рӯпитас. 
Ма̄ху­маквет,  на̄н музейн ты выставка сунсуӈкве о̄с ялэ̄н. Тот ты ма̄ньщи э̄ква урыл са̄в пӯмыщ потыр потыртаве. 

Николай МЕРОВ
 
