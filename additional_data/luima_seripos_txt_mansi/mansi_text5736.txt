
Та̄л оигпан э̄лы-па̄лт Нягань ӯст сосса ма̄хум ма̄гыс кит тэ̄лаг ва̄рыглавесы̄г. О̄влэ̄т та урыл потыр о̄лыс, сосса ма̄хум та̄нки о̄лнэ ма̄нанылт хо̄т ща̄нь ла̄тӈыл потыртэ̄гыт ос та̄нки ня̄враманыл юн потыртаӈкве вос ханищтыяныл.     
Китыт хо̄талт «Югра лылыēп» сосса ма̄хум общественный коланылт ва̄рнэ рӯпатаныл о̄выл­тыт потрамасыт ос са̄в ма̄ныл ёхталам хо̄тпат тув яныг кӯщай пēрия­сыт.
Ща̄нь ла̄тыӈ э̄лаль тотнэ ва̄рмаль
Ва̄т са̄грапнал э̄тпос онтоловхуйплов хо̄талт са̄в ма̄ныл ёхталам ма̄хум «Сохранение род­ного языка коренных малочисленных народов Севера в местах тради­ционного проживания и традиционной хозяй­ственной деятельности» рущ щирыл намтым ха­нищтапн акван-атыгла­вēсыт. Ты тэ̄ла ханищтап ос ма̄ньлат ма̄хум тэ̄ла­ныл ёт рӯпитан депар­тамент ос «развитие образования» нампа институт та̄н щё̄пита̄л­саныл. 
Ань сосса ма̄хум пēс щирыл о̄лнэ 475 ма̄т ловиньтавēсыт. Та̄н о̄лнэ то̄ва ма̄нылт 15 школа рӯпитэ̄гыт, тот 1 403 ханты, ма̄ньщи ос ё̄рн ня̄врамыт ханищтавет. Тыи Белоярский, Ха̄льӯс ос Ханты-Мансийский районытт китгыл школат о̄лэ̄гыт, тувыл ат школа – Сургутский районт, хӯрум – Нижневартов­ский районт ос аквал – Хо̄нтаӈ ос Октябрьский районыгт о̄лэ̄г. 

Ня̄врамыт ханищ­тах­тынэ̄ныл сыс интернатн тотавет ос та̄н ща̄няныл-а̄щаныл ёт ищхӣпыӈ ут хосыт потыртэ̄гыт. Рущ ла̄тӈыл тамле тэ̄ла «Мобильная электрон­ная школа» ла̄ваве. Тох ня̄врамыт пēс о̄лупса ос ща̄нь ла̄тӈаныл ат ёрув­лыяныл ос ка̄саныл молях ат холэ̄гыт. Тувыл ща̄нь ла̄тыӈ ва̄нэ ня̄вра­мыт мо̄т ма̄н э̄лаль ха­нищ­тахтуӈкве миннэ̄ныл порат департаментын нё̄туӈ­кве ла̄в­вē­сыт.
Нё̄тмил ва̄рнэ рӯпата о̄вылтыт тот Оксана Албина потыртас.
Ханты, ма̄ньщи ос ё̄рн ня̄врамыт школат хумус ханищтахтэ̄гыт, манырсыр программат о̄ньщēгыт, ты урыл «развитие образования» нампа институтт мето­дика колнакт кӯщай ва̄ӈын нэ̄ Ольга Ярлы­кова ля̄ххал ловиньтас. Ань ты тэ̄лат ва̄ӈкве таӈхегы̄н ке, на̄н тамле https://iro86.ru ищхӣпыӈ ло̄псыт ты ля̄ххалыт пус­сын хо̄нтыяны̄н ке, тот ловиньтаӈкве вēр­мия­ны̄н. 
Ща̄нь ла̄тыӈ хумус йи­льпи щирыл ханищтаӈ­кве ос э̄лаль тотуӈкве ро̄ви, ты урыл Елена Ак­баш ос Наталья Величко, тот рӯпитан нэ̄г, по­тыр­та­сы̄г. Елена Ус­ти­но­вна «Линг­висти­че­ская школа» ос «Шко­л­леги» нампа ха­ни­щ­тап о̄выл­тыт ла̄­выс, Наталья Ивано­вна са̄в­сыр проек­тыт ма̄хумн сус­сылтас.
Евдокия Андреевна Нёмысова ма̄хумн ищ­хӣпыӈ ут хосыт суссыл­тан потыр хансум, тав тот ханты ла̄тыӈ урыл са̄всыр тэ̄лат та̄ра-пат­тыс. Ань ты потре ма̄нки ищхӣпыӈ ло̄псын ва̄ри­лув тах ос на̄н тот таве хӯнтлэ̄н.  

 «Югра лылыēп» кӯщай пēриявес
Ос хусыт щислат са̄в­сыр ӯсытт ос районытт о̄лнэ «Югра лылыēп» колытыт рӯпитан ма̄хум сапра̄ни ва̄рыгласыт. Тот та̄н та̄нки ва̄рум рӯпатаныл о̄вылтыт по­тыртасыт, о̄влэ̄т сосса хо̄тпа халт тув мандат­ный ос счётный комис­сиягн ма̄хум пēриясыт. Тувыл са̄всыр кӯщаит потраныл хӯнтлысыт, ма̄хум матыр хӯлтнэ ла̄тыӈ ла̄всыт. 
Ща̄нь ла̄тыӈ ханищ­тан ва̄рмаль акваг осто̄ньщуӈкве э̄ри, ня̄вра­мыт ищхӣпыӈ ут хосыт вос ханищтанувыт, ща̄нь-а̄щаныл щēмьят та̄н ёта­ныл са̄в вос по­тыртэ̄гыт. Та̄нанылн о̄с нё̄туӈкве э̄ри, тамле ва̄р­малит хо̄т-а̄ти вос яныт­лавет.
Ма̄-во̄й но̄х-винэ «Лук­ойл-Западная Сибирь» ос «Сургут­нефтегаз» рӯпитан компаниягныл сосса ма̄хум ёт рӯпитан кӯ­щаиг са̄всыр тэ̄лат о̄с пӯмщаласы̄г. Ос акв ущты по̄слым ма̄нь кина-охса суссылтасыт.  
Та юи-па̄лт ка̄ркамыг о̄лнэ сосса хо̄тпат рӯпа­таныл ма̄гыс янытлан мӯйлупсал майвēсыт ос тувыл пуссын «Югра лылыēп» округ организа­циян кӯщай пēриясыт. Тот пуссын Людмила Александровна Алфё­рова ма̄гыс нэ̄пак та̄ра­тасыт. Тав аквтох хӯрум та̄л э̄лаль рӯпитаӈкве паты.

