

	«Аргументы и факты» газета 35 та̄лэ то̄влынэ̄тэ кастыл ос «АиФ-Югра» газета ат та̄л та̄ратан кастыл тот рӯпитан ма̄хум округув янытыл «Герои времени» касыл ва̄рыгласыт. Ты касылт лов са̄всыр тэ̄лат щё̄питалвēсыт ос та̄н халанылт кит касылыг ня̄врамыт ма̄гыс о̄лсы̄г. Округт о̄лнэ ма̄хум ищхӣпыӈ ут хосыт ка̄сыӈ номина-циятэ̄т хотты хо̄тпа пēрияӈкве вēрмысыт. А̄ти сака хосат тот но̄х-патум хо̄тпат наманыл ла̄ввēсыт.


		«За вклад в развитие Югры»  касылт Александр Филипенко но̄х-патыс. Тав атхуйплов та̄л округт кӯщаиг о̄лме сыс са̄в ёмас тэ̄ла ва̄рыс, са̄в ма̄хум таве сымыӈ ла̄тӈыл номияныл. 

		«Человек и гражданин» касылт  Еремей Айпин пēриявес. Тав соссаӈ ма̄хум о̄лупсаныл ӯргалан ос та̄н о̄вылтанылт потрыт хаснэ о̄йкаг ла̄ввес.

		«Просвещение» номинацият Геннадий Райшев ка̄тыл хурит по̄слын о̄йка но̄х-патыс. Тав по̄слум хуриянэ са̄всыр ма̄тт суссылтавет, матахмат хурит Москва ӯст Третьяковский  галереят о̄лэ̄гыт.

		Руслан Проводников, чемпионыг о̄лнэ боксёр, «За волю к победе»  щар ё̄р хо̄тпаг пēриявес. Пыг ма̄ньта̄гыл боксыт алхатуӈкве ханищтахтас. 22 та̄лэ то̄влуме порат Американ минас, тот о̄с э̄лаль ханищтавес. Мо̄лты та̄лт та хо̄н ма̄т о̄лнэ хум Майк Альварадо ёт алхатсы̄г, тот Руслан но̄х-патыс. 

		Владимир Васкевич «Герой нашего времени» номинацият  воритотнэ хо̄тпаг ла̄ввес. Тав нилыт та̄лэ то̄влуме порат сампыльта̄лыг ēмтыс. Ос ётыл хум  сампыльта̄лыг о̄лнэ ма̄хум ма̄гыс «Деловой город» нампа программа щё̄питас. Тот сыресыр ханищтапыт ва̄рыгла̄лы, ты коныпал тав «гоуболу» нампа ёнгилт (ты суй ва̄рнэ мēчикыл ёныг) «Мастер спорта» нам о̄ньщи.

		 «Помощь без границ» номинацият но̄х-патум хо̄тпаг Анна Кондратович ла̄ввес. Тав кӯщай та̄л хультум катит ос кӯтьвыт, а̄мпыт ма̄гыс матыр нё̄тмил тоты.

		Ты коныпал «Гордость Югры» нампа премия о̄с ва̄рыглавес. Тот «Преодоленияг» намтым номинацият 2 со̄тыра 174 хо̄тпатн Людмила Ставцева пēриявес. Тав ДЦП та̄рвит а̄гм о̄ньщи. Ос а̄ги хурит по̄слуӈкве сака ха̄сы, Радужный ӯст тав по̄слум хуриянэ суссылтавēсыт.

		Сергей Кушкин ма̄гыс 1 со̄тыра 946 хо̄тпа пēриясыт. Ты хум Нижневартовскат о̄лы, массажистыг рӯпиты. Афганистаныт лӯсытас, сапёрыг о̄лыс. Тот сакватавес, инвалидыг ēмтыс. Ос юв ёхтуме порат лēккарыг ханищтахтас, ань а̄гмыӈ-мосыӈ ня̄врамыт пусмалты. «Кавалер ордена Красной звезды» по̄с о̄ньщи.

		Юрий Новьюхов, Тэ̄к па̄вылт о̄лнэ ханты хум, ма̄гыс 681 хо̄тпа пēрияс. Тав тот хӯл алыщлым ос во̄раим о̄лы. Онтолов та̄лэ̄т ла̄глаге а̄гмыӈыг ēмтсы̄г, ё̄мыгтаӈкве воссыг ат вēрмыс. О̄йка акваг матыр ва̄ри, такви кит тракторыг ёмащакв щё̄питасаге, са̄всыр ма̄шинат о̄с ёмащакв щё̄питыянэ, баяныл э̄рыгсовыт ёнги, шахматыл ёнгуӈкве ха̄сы. Во̄рт пилыӈ ма̄т пуссын ва̄ганэ. 

		Ань пуссын ты хо̄тпат мӯйлупсал майвēсыт, ма̄н та̄наныл о̄с  янытлыянӯв. Пуста̄гыл вос о̄лэ̄гыт.

		 

		Ля̄ххал ма̄ньщи ла̄тӈыг Т. Мерован хасвес

		 

 
