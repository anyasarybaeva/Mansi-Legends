
Ма̄н округувт са̄в мир хо̄нтлын ма̄н тотыглавēсыт ос са̄в хо̄тпа тот порславēсыт манос ва̄та̄л ма̄т тыпсыт.

	Мо̄лты 2015 та̄лт яныг хо̄нт оигпам па̄сыл 70 та̄лыг ēмтыс. Ты кастыл Ха̄льӯс район Саранпа̄выл музейт рӯпитан нэ̄квет ня̄врамыт ёт татем ёмас, осыӈ нэ̄пак ва̄рмыт. 

	Нэ̄паканыл рущ ла̄тӈыл тох намтсаныл: «Птицы светлой памяти». Конытэ нё̄тнэ, ёмас хурил по̄слым, тот нё̄рыт ляпат ё̄рнколыт лю̄лēгыт, ло̄ӈхальнув я̄ ва̄тат колыт ӯнлэ̄гыт. Нумын, то̄румхарт я̄ӈк товлыӈ ӯйит таи яласэ̄гыт. Ул со̄ль тащир о̄лы, хо̄нтыт порсум ма̄хум исаныл товлыӈ ӯйиг ēмтэ̄гыт.

	Потрыт Вера Павловна Комкова ос Любовь Павловна Стаканова пуссын акван-атсанэ̄н ос хо̄нтлум ма̄хум урыл хассы̄г. Тэ̄натэ̄н «Исторический клубн» ялантан ня̄врамыт сака ёмщакв нё̄тсыт. «Память» нампа

	нэ̄пакн хансым то̄ва хо̄тпат тот о̄с  хо̄нтсанэ̄н. 

	Ос акв рущ хум Леонид Платонович Пешев са̄в хурит ос э̄рнэ нэ̄пакыт Саранпа̄вылн тēтыс. Тав Горюново па̄вылт Заводоуковский районт Тюменский областит о̄лы, хо̄нтлын ма̄т порсум ма̄хум урыл потрыт, хурит, нэ̄пакыт акван-аты. 

	Музейт рӯпитан хо̄тпат ла̄вēгыт: «То̄ва па̄влыӈ щēмьят та̄нти рӯтаныл урыл хассыт, хурит хо̄нтсыт, музейн тотсаныл. Ты нэ̄пак хансым па̄влыӈ ма̄хум акв-туп пуссын акв  рӯтыг ēмтсыт, акван-нё̄тхатым нэ̄пак ва̄рсыт. Ка̄сыӈ хо̄тпа таӈхыс, тав рӯтэ ул вос ёрувлаве, нэ̄пакн вос хансаве». Ва̄им, хо̄нтлум ма̄хумтēнув яныг пилыщма суссыт, рēгтыгла̄лвēсыт, по̄лигла̄лвēсыт, сыма-ныл э̄тгалавēсыт. Тох о̄лы, та вēрмысыт но̄х-патуӈкве, фашистыт ма̄н ма̄выл э̄л ня̄влуӈкве, ты ма̄гыс ма̄н та̄наныл акваг номуӈкве патыянӯв.  

	Нэ̄пакт 338 хо̄тпа урыл хансым о̄лы, та̄н пуссын хо̄нтлын ма̄н тотвēсыт: Са-ранпа̄вылныл –185 хо̄тпа, Сӯкыръяныл – 70, Я̄сунтныл – 11, Ха̄ӈла па̄вылныл – 4, Хо̄сло̄хныл -7, Мувынтēсныл – 11, Хо̄рыӈпа̄вылныл – 18, ос мо̄т та ляпа па̄влытныл -32 хо̄тпа. 

	230 са̄лтатыт хо̄нтлын ма̄т порславēсыт, 108 хо̄тпат юв ёхталасыт. Са̄выӈпа̄лэ рядовойиг о̄лсыт – 301 хо̄тпа, 25 - сержантыт ос 12 – офицерыт. Щар са̄в 125 хо̄тпа 1941 та̄лт хо̄нтлуӈкве тотвес.  

	Саранпа̄выл котильт Победа ӯсхулыт 1979 та̄лт Памятник ва̄рвес, тот 126 хо̄тпа о̄парищ наманыл хансымат. Ос наманыл янытэ̄тыл хансым ат о̄лсыт, музейт рӯпитан ма̄хум тисхатсыт, 11 хо̄тпа тох ат та хо̄нтсаныл хотьютыг та̄н о̄лсыт. 

	Ка̄сыӈ са̄лтат урыл акв я̄нас ло̄пс ва̄рвес, тот хуритэ ос тав урēтыл хансым о̄лы. Хотьют урыл щар мощща хо̄нтсыт, тув ня̄врамыт по̄слум хурит ва̄рсыт. Ам ос амти о̄пам Ме-ров Василий Никитич, мо̄т рӯтанум тув хансым о̄лэ̄гыт. О̄пам Ленинградский фронтыт хо̄нтлыс, 1943 та̄лт ка̄таге саквата-весы̄г, мощ пусмалтавес ос юв тēтвес. Юн иӈ хоса нюлмиянэ пусмалтасанэ.

	Нэ̄пак та̄ратан ма̄гсыл олн мисы̄г: округ Думат рӯпитан депутат Надежда Геннадьевна Алексеева фондэ̄ныл ос такви олн рӯпитан хум Николай Алексеевич Терентьев.

	Ань Саранпа̄вылт хо̄нтлум хо̄тпа щар ат хультыс, пуссын а̄тимыг ēмтсыт, ос ма̄н та̄наныл акваг номуӈкве патыянӯв. Матъёмас тамле нэ̄пак ва̄рвес, ня̄врамыт таве ловиньтым, тув сунсым яныг о̄паныл, яныг ащо̄йканыл ка̄стыглаӈкве ос номуӈкве патыяныл. Нэ̄пак ва̄рум ма̄хмытын яныг пӯмащипа ла̄тыӈ тēтэ̄в.

	Галина Кондина
