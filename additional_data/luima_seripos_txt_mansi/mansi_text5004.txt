
Эстер Рутткаи-Миклиан венгр нэ̄  Югран ос Ямалн сосса мирыт о̄лупсал пӯмщалахтуӈкве ёхталы. Тав Венгрият Зирц ӯст Антал Регули нампа музейт ос творчество колт кӯщай нэ̄г о̄лы.
Мо̄лты та̄л ва̄т са̄грапнал э̄тпост тав сосса ма̄хум пēс накыт ханищтым са̄всыр музеитыт мӯйлыс. Ань та тэ̄ланэ урыл потыр ловиньтэ̄н.
Акв э̄рнэ тэ̄ла Эстер Рутткаи-Миклиан Свердловский областьт Ивдельский историко-этнографический музейт ва̄рыс. Тав тот «Венгерские исследователи Ивдельского района» суссылтап щё̄питас.
Ты суссылтап щё̄питаӈкве тавēн мо̄т венгр учёный нэ̄ Анна Вандор о̄с нё̄тыс. Тэ̄н Антал Регули, Бернат Мункачи ос Йожев Папаи 19 нотыт о̄лум учёныит урыл потрыт, хурит ос пормасыт акван-атсанэ̄н ос Эстер та̄наныл суссылтан ма̄гыс тыг Россиян тотсанэ. Тувыл та музейт рӯпитан хо̄тпат ёт ёмщакв щё̄питасаныл ос ӯст о̄лнэ мӯй ма̄хум тув во̄выгласаныл.
Ты учёныит пēс порат лӯима̄т о̄лум сосса ма̄хмыт палт ялсыт ос та̄н о̄лупсаныл ханищтасаныл. То̄нт пēс йис ва̄рмалит та̄рапаттысаныл, та̄н юи-па̄ланылт ань мо̄таныт пӯмщалахтуӈкве патсыт, таима̄гыс та̄н яласам ма̄наныл э̄лаль уральтавет. 
Ос ань о̄лнэ ма̄хумн вос ва̄вет, ма̄к ва̄рум тэ̄ланыл ул вос ёрув-лавēсыт, тамле суссылтап ты ва̄рсыт. Тувыл Эстерн таи пӯмыщ о̄лыс, та пēс нэ̄пакытын хансым ма̄ньщи ма̄хум халт, э̄рыӈ, хотты ань о̄лнэ рӯтаныл намыт тот ловиньтыяныл, тувыл матыр номегы̄т ке, та̄нанылн вос потыртэ̄гыт.

Лӯсум ма̄ньщитныл Александра Васильевна Анямова Валера пыге ос Анна а̄гитэ ёт Ивдель музей колн во̄виньта̄лвēсыт. Полуночное па̄выл интернатт о̄лнэ ма̄ньщи ня̄врамаквет о̄с тув ёхталасыт. Та̄н школанылт ма̄ньщи ла̄тыӈ ханищтан нэ̄н Дина Васильевна Герасимован тотыглавēсыт. 
Мӯй хо̄тпат «Мансийский зал» нампа йильпи колнакн щалтсыт, тот са̄всыр пēс пормасыт пинтлым ос ё̄рнкол тӯщтым о̄лсыт. Эстер ня̄врамыт ёт ёныг ёнгыс, венгр учёныит урыл касыл ва̄рыглас. Дина Герасимова а̄гирищит-пыгрищит ёт ос матахмат венгр ла̄тыӈ ханищтасыт. Эстер такем хотща̄гтыс. 
Ты ма̄ньщи ня̄врамыт халт Бахтияровыт о̄лсыт, пēс порат акв хотты рӯтаныл Регули о̄йкан ва̄йвес, Бахтияр хум ма̄ньщи мо̄йтыт тавēн мо̄йтыс, э̄ргыт э̄ргыс, йис пēс накыт хӯлтыглас. То̄нт венгр о̄йка торгамтастэ, ма̄ньщит ос венгрыт ща̄нь ла̄тӈаныл щирыл ляпа рӯтыг о̄лэ̄гыт.
Ивдель ӯст о̄лнэ хо̄тпат суссылтап суссыт, та̄нанылн о̄с сака пӯмыщ о̄лыс. Пуссын ты о̄лыглам ва̄рмалит ма̄гыс музейт о̄выл рӯпитан кущай нэ̄н Вера Беллиндер пӯмащипа ла̄тыӈ ла̄вуӈкве э̄ри. 

Тав ос Анна Вандор суссылтап хосат щё̄питаӈкве патыгластэ̄н, ань тахольт Эстер ёт акван-нё̄тхатым ты тэ̄лат ва̄рсаныл.
Эстер Рутткаи-Миклиан Регули учёный хум о̄вылтыт «Регуливерсум — проект составления сайта о наследии Антала Регули» нампа ханищтап щё̄питы. Таима̄гыс мо̄лты Санкт-Петербург ӯст о̄лнэ Кунсткамера музейн ялыс. Тот пēс нэ̄пакыт ловиньтаӈкве ос учёныяныл яласам лё̄ӈ-ханыл урыл матыр-а̄ти та̄ра-паттыс.
Насати, Регули урыл нэ̄матыр хансым потыр ат хультум. Тот нэ̄ ла̄ввес, о̄йка рущ учёный советын хансым ат о̄лыс, таима̄гыс тав урēт щар мощща ва̄гыт ос пēс нэ̄пакыт тот акван ат атыглавēсыт. Ма̄навн тыима̄гыс о̄с сака са̄ль. 
Ань ты проект урыл Эстер Ханты-Мансийскат «Ма̄вит ос Э̄лумхо̄лас» музейт потыртас. Тот са̄в ӯсытныл учёныит о̄лсыт, тав та̄наныл та̄нки ма̄нанылт кисхатуӈкве ла̄выс, э̄рыӈ та̄н матыр хо̄нтэ̄гыт. Тав венгр учёныит яласам лё̄ӈханыл карта щирыл суссылтасанэ, тувыл хо̄т матыр потыр ловиньтаӈкве ро̄ви — ищхӣпыӈ утыт ло̄пс хӯлтыс. 
Ань ты та̄л о̄йттур э̄тпост Антал Регули 200 та̄лэ то̄влынув, тав ва̄рум яныг тэ̄латэ хот ул вос ёрувлаве, «Ма̄-вит ос Э̄лумхо̄лас» музейт рӯпитан хо̄тпат ханищтап тах ва̄рыглэ̄гыт. 
