
Ма̄ньщи мирув халт мо̄т мирыӈ ма̄хум са̄в о̄лэ̄гыт, ма̄н ла̄тӈув торгамтыяныл, о̄лнэ ма̄в янытлыяныл, мирув о̄вылтыт туп ёмас ла̄тыӈ ла̄вēгыт. Э̄лнаӈ тамле нэ̄ ман хум хо̄тпат нупыл ма̄хманув ла̄всасыт: «Татем ёмас хо̄тпа, щар ма̄ньщи хурипа». 
Ха̄льӯст о̄лнэ нэ̄ Ольга Константиновна Филип­пова о̄вылтыт о̄с тох ла̄­вуӈкве ро̄ви. Тав сака ёмас э̄лумхо̄лас, ма̄ньщи ма̄хманув ёт сымыӈыщ потрами, аквъёт рӯпитэ̄­гыт, матыр щаквщēгыт. 
Ольга Константиновна налыман арыгтем та̄л Саран­па̄вылт о̄лыс, тот «Элаль» нампа пормас щё̄питан тэ̄ла ва̄руӈкве о̄вылтас. 
Ма̄ньщи ос са­ран нэ̄т ёт ка̄тыл са̄всыр пормасыт, маснутыт ю̄н­туӈкве патсыт. Ва̄рну­та­ныл пуссын пēс щирыл щё̄питыяныл, хорамыл ю̄нтыяныл. 
Ётыл Ольга Константи­но­вна колта̄глэ ёт Ха̄льӯсн ва̄нтлыс, тот ос ня̄врамыт ма̄гыс «Со̄рни сэ̄й» нампа ӯщлахтын ма̄ ва̄рыс. Ты нэ̄ ва̄рнэ тэ̄ланэ урыл «Лӯима̄ сэ̄рипос» газетат са̄в щёс хансыгласӯв, ань ты потыр тав о̄лупсатэ о̄вылтыт мины. 
Тынакт Ольга Констан­тиновна ёт хо̄нтха­тыгла­сум, ки­тыглахтасум, хотыл о̄лы, хо̄т яныгмас. На̄н ань э̄лаль тав потре ловинь­тэлы̄н.
– Ам Иркутский область Залари па̄вылт самын патсум. Омагум-а̄тягум сас вепс нэ̄г-хумыг о̄лсы̄г, ты о̄с финно-угор ма̄хум, ос намнэ̄пакумт тай ру­щиг хасвēсум. Омам о̄лме палыт акваг ня̄нь ва̄рим рӯпитас. 
Омагум-а̄тягум потыр­та̄лсы̄г, рӯт ма̄хманув пус­сын Карелият ос Чере­повец ӯст о̄лэ̄гыт. Тувыл ам та̄наныл «Жди меня» программа хосыт хо̄нтсанум, та̄н палтаныл ялсум, ань халувт ва̄йха­тэ̄в. 
Аким, а̄тям тав каӈке, то̄нт иӈ о̄лыс, са̄сныл са̄всыр хусапсовыт, а̄ны-са̄ныт ва̄рыс. Хунь ка̄тыл ва̄рум пормасанэ ка̄сала­санум, тав нуплэ ла̄всум: «Ам о̄с са̄с ёт рӯпитаӈ­кве сака таӈхēгум, хунь ма̄ньщи ма̄хум са̄сныл матыр ма̄щтырлэ̄гыт, ам о̄с та̄ра та̄н ляпанылн ӯнтылматэ̄гум, хусапсов ман а̄па ю̄нтэ̄гум».
Аким ла̄­выс, вепс ма̄хманув пēс та̄­гыл са̄сныл са̄всыр э̄рнэ пормасыт ва̄рыгласыт – со̄втыт, па̄йпыт, вēтрат, ла̄гыл маснутыт, ня̄вра­мыт ма̄гыс ёнгилыт, та маныр, ю̄нтсыт, ма̄щтыр­ласыт. 
Аким рӯт ма̄хманув акв нэ̄пакын хасманэ, ты тэ̄ла рущ щирыл ла̄ваве: «родословная». А̄тимыг ēмтме э̄лы-па̄лт нэ̄паке а̄нумн мистэ, ам палтум вос о̄лы, э̄лаль вос хансы­лум. 
Тав потырта̄лыс, о̄пам Алексей Антонович са̄с­ныл щирва па̄йтнэ кол о̄ньщас. Тэ̄н щащēквам ёт савалап ня̄врамыт ян­мал­тасы̄г, кит накпа кол ӯнттысы̄г. 
1937 репрессия та̄лыт порат, о̄пам са̄в ня̄врам янмалтаме ма̄гыс ат новвес, э̄л ат кēтвес. 
Аквматнакт та̄н ат кол­та̄­гыл ма̄хум акван-по­тыр­тахтасыт, ня̄враманыл лувыӈ телекин ӯнттыса­ныл, Череповец ӯс нупыл оймыгтасыт. Тот хота мус олнаныл то̄вылхатасыт, билет ёвтсыт – Иркутский область Залари па̄выл мус минасыт. 
Тув ёхты­сыт, во̄рн ми­на­сыт, тот я̄ ва̄тан о̄лмыг­та­сыт. Колыт ӯнттысыт, о̄лнэ ма̄наныл па̄влыг ēмтыс, тох намаясаныл: Пондала. А̄тям ос омам тот ты яныгмасы̄г. Па̄выл ань тыхо̄тал мус ӯнлы, ам тув ялсум, мувлахи ӯльпат яныгмēгыт, я̄т са̄всыр хӯл о̄лы, во̄рт ма̄хум пил ва̄тэ̄гыт, ла̄хс атэ̄гыт.
– Ты лӯи ма̄н наӈ хунь о̄лмыгтасын?
– О̄йкам Саранпа̄вылт самын патыс, тувыл о̄лыс. Хунь акван-минасамēн, ам тав палтэ ва̄нтлысум, кит а̄ги янмалтасмēн. Яныг а̄гимēн Ха̄льӯсн о̄лмыгтас, хо̄т ня̄врам о̄ньщи. 
Ма̄нь а̄гимēн Саран­па̄вылт о̄лы, кит ня̄врам янмалты. О̄йкамēнтыл яныг а̄гимēн палт Ха̄льӯсн ва̄нтламу­мēн, атхуйплов та̄лыг ты ēмтыс. Мо̄лты та̄л о̄йкам хотталь щал­тыс. 
Номтумтыл акваг Са­ран­па̄вылн минуӈкве таӈ­хēгум, тот ам налыман арыгтем та̄л о̄лсум, па̄выл сака э̄руп­тылум, то̄ванакт тув ялан­та̄лэ̄гум.
Иркутский областьн о̄с ялантэ̄гум, тот яныгмасум, ханищтахтасум. Ляпа ма̄х­манум, рӯтанум пуссын тот ёл-щё̄питым о̄лэ̄гыт. Яныгхо̄тпатныл мēн ань аким а̄гитэ ёт мēнттемēн хультсумēн, тав Челябинск ӯст о̄лы.
Ань потрумēн та оиг­пас. Ольга Константинов­нан са̄в ёмас, сымыӈ ла̄тыӈ ла̄вēв. Ты я̄тил хо̄тпа са̄в та̄л пуста̄гыл вос о̄лы, со̄тыӈыщ, щун­и­ӈыщ вос о̄лы!
Светлана РОМБАНДЕЕВА
