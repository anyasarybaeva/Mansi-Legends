
Ханты учёный нэ̄ Татьяна Молданова нуйныл ю̄нтым пормасыт урыл Ханты-Мансийск ӯст «Ма̄-вит ос Э̄лумхо̄лас» нампа музей-колт потыртас. Ты ва̄рмаль ма̄щтыр ма̄хум союзаныл ос ты музей-колт рӯпитан хо̄тпат аквъёт ва̄рыгласыт. Ты э̄лы-па̄лт Татьяна Александровна э̄нтапыт, пуӈкто̄рыт ос са̄сныл ва̄рим пормасыт урыл потыртаӈкве тув во̄выглавес. 
Пēс порат ма̄ньщит, хантыт э̄рнэ пормасаныл та̄нки ю̄нтса­ныл ос ва̄рсаныл, ня̄врама­ныл ма̄щтырлаӈкве маньта̄гыл ха­нищтасаныл. Ань маснутыт, пормасыт ла̄пкат ёвтэ̄гыт, а̄гия­ныл ос пыганыл воссыг ат ха­нищтыяныл ос мо̄рсыӈ хо̄тпат ма̄щтырлаӈкве тох ха̄сэ̄гыт. То̄­ват нуйсахин, супын яныг хо­рамыт ос са̄всыр хансат ю̄н­туӈкве о̄вылтахтасыт.  Хоты хан­сат нё̄т­нэг о̄лэ̄гыт, супын та ва̄­рапия­ныл. Пēс порат а̄ги тох ке ва̄рыс, яныгхо̄тпан та̄ра ла̄ввес, тох ю̄н­туӈкве ат ро̄ви, тав хӯнтлыс ос э̄рнэ щирыл ва̄рыс. Пēс йис ва̄р­малит ва̄нэ ма̄хум ань мощща хультыс ос ма̄ньлат хо̄тпат ты тэ̄ла урыл торыӈ ат ва̄гыт. Хантыт нуйсахи хӯрум сыр хорам ю̄нтнэ то̄рыл, ос ма̄ньщит китсыр  то̄рыл ю̄нтыяныл. Ань нэ̄ хо̄тпат хумус тахмаēгыт, тох та ва̄рапēгыт. 
Музейт нуйто̄рыл ю̄нтым ма̄ньщи, ханты са̄в пēс порма­сыт акван-атым о̄лэ̄гыт. Татьяна Молданова ты пормасыт суссыл­тасанэ ос хумус та̄н ю̄нтвēсыт, та урыл потыртас. О̄влэ̄т тав ю̄нтуп тӯщтын утыт суссылтас. Тав ла̄выс, пēс порат ю̄нтуп тӯщ­тын ут нуйныл ю̄нт­вес, ēранэ пу­ныӈ совыл ва̄рвēсыт. Хорамыӈ ма̄гсыл акв по̄хлапыл ос котильн хансал ю̄нтвес. Аквпал ēрт та̄­ныт са̄сумтан ма̄гсыл лунт манос хотаӈ марк лув ва̄рвес. Пēс по­рат ханты нэ̄квет ханса пēнтсыл пēрна ю̄нтыгласыт. Ётыл ущ хан­сал ю̄нтуӈкве патсаныл. Нэ̄к­вет акваг ю̄нсхатсыт, ты ю̄нтуп тӯщтын ут та̄нанылн акваг э̄рыс. Ань са̄в нэ̄квет тамле пормас нас пӯмыщ манос суссылтан ма̄г­сыл ю̄нтэ̄гыт, ты пормас та̄нанылн сака ат э̄ри.
Татьяна Александровна ту­чаӈыт урыл о̄с потыртас. Пēс порат нэ̄квет са̄лы совныл ю̄нтум тучаӈ о̄щсыт. Ань са̄в нэ̄к­вет тучаӈыт нуйныл ю̄нтыяныл. Тамле пормасыт суссылтапын хунь кēтыглавет, учёныит ос ва̄нэ ма̄хум та̄ра ла̄вēгыт, пēс порат тамле тучаӈ ат ю̄нтыгла­вес, тыима̄гсыл суссылтапын ат вивет.
Татьяна Александровна ханты мир пēс йис ва̄рмаляныл са̄в та̄л ханищтыянэ ос са̄всыр нэ̄пакыт ты урыл хансы. 
Мо̄лты та̄л тав Сургутский районт во̄рт о̄лнэ хантыт палт ялыс. Учёный нэ̄ ла̄выс, ты щēмьят во̄рт пēс йис щирыл кос о̄лэ̄гыт, са̄лы ӯрēгыт, хӯл алыщлэ̄гыт ос во̄раēгыт. А̄гия­ныл ос пыганыл ёт туп ща̄нь ла̄тӈыл потыртэ̄гыт. 
Ня̄враманыл школа а̄стлан юи-па̄лт юв ёхтэ̄гыт. Тувыл ты ханты ма̄хум са̄всыр порма­сыт та̄нки воссыг ат ва̄рēгыт, ат ю̄нтэгыт. Э̄р­нэ пормасыт пуссын ла̄пкат ёв­тэ̄гыт, во̄рт яныгман ня̄враманыл са̄лыӈ сун, ёсат, са̄грапыт ос мо̄т э̄рнэ пормасыт ва̄руӈкве ат ха̄сэ̄гыт. Нэ̄квет хан­ты маснут ю̄нтуӈкве ха̄сэ̄гыт кос, тувыл сахин сакныл яныг хансат ва̄рēгыт. Пēс порат та ма̄т о̄лнэ ханты ма̄хум тыщирыл о̄с ат ю̄нсхатасыт. 
Ань учёный ма̄хум ты ва̄р­малит урыл акваг потыртэ̄гыт. То̄ват ла̄вēгыт, туп пēс щирыл ю̄нсхатуӈкве э̄ри, мо̄таныт номсэ̄гыт, ань о̄лупсав акваг мо̄т щирыл ēмты, ю̄нтсахтуӈкве ос йильпи щирыл ро̄ви. Татьяна Александровна ты ва̄рмаль урыл такви номт о̄с о̄ньщи. Тав ла̄выс, хантытн ос ма̄ньщитн пēс ма̄хманыл щирыл ма̄щтырлаӈ­кве туп э̄ри, ос тэ̄ла та̄л яныг ханса-капаит мас­нутын ю̄н­туӈкве щар ат э̄ри.
