
Округ янытыл о̄лнэ яныг леккарыт Ханты-Мансийск ӯсн ёхталасыт. Китса̄т хо̄тпа хӯрум хо̄тал сыс пуссын аквъёт рӯпитасыт, халанылт ханищтахтасыт, э̄рнэ тэ̄ланыл урыл потыртасыт.
Мир пусмалтан департаментыт пуӈктотнэ хум Алексей Добровольский 2017 та̄л сыс ва̄рум рӯпатаныл о̄вылтыт потыртас: «Пусмалтан ма̄хум мӯсхал щирыл рӯпитэ̄гыт те, то̄нт па̄выл ос ӯс мир пуста̄гыл о̄лэ̄гыт. Ма̄хум пӯльницан уральтахтуӈкве ялантэ̄гыт, матыр а̄гм о̄ньщēгыт те, молях та̄ра-паттавет, пусмалтаӈкве о̄вылтавет. Хо̄тпа нас пусмалтаӈкве хунь э̄ри, тав ётэ са̄в рӯпитаӈкве ос потыртаӈкве э̄ри — э̄лаль ӯргалахтым вос о̄лы, ка̄сыӈ хо̄тал алпитэ вос хӯтсытэ, мори тэ̄нут ул вос тэ̄г, лю̄ль номтыл ул вос ё̄мыгты. Лēккар а̄гмыл хартнэ хо̄тпа ёт сымыӈыщ потрами те, рӯпататэ мӯсхал щирыл ва̄ритэ, то̄нт ущ ро̄ви ла̄вуӈкве, ань лēккар ёмащакв рӯпиты.
Ма̄н округувт пусмалтан тэ̄ла ёмас щирыл о̄лы. Ань Россия ма̄в янытыл лов областьт са̄в ня̄врам самын патыс, ма̄н округув о̄с тув хасвес. Тувыл ат областьт мощща хо̄тпа сорумн патыс, ма̄н ма̄в тув о̄с хасумтыма. Ты щирыл та̄ра-патыс, ма̄н, округт о̄лнэ лēккарыт, ювле хультум та̄лт ёмащакв рӯпитасӯв».
Ты та̄л хумус рӯпитаӈкве номсэ̄гыт, манхурип тэ̄лат ва̄руӈкве таӈхēгыт, ты урыл Алексей Добровольский о̄с акв-кит ла̄тыӈ ла̄выс.
Округ губернатор ва̄ӈын хо̄тпа Всеволод Кольцов тох потыртас: «Ювле хультум та̄л сака та̄рвитыӈ о̄лыс — пусмалтан тэ̄ла ма̄гыс олн мощща та̄стыглавес. Лēккаранув воссыг хоталь ва̄рхатэ̄гыт, э̄лаль тоха та рӯпитасыт, тэ̄ланыл мӯсхал щирыл ва̄рсаныл. Хунь та̄л оигпас, то̄нт та̄ра-патыс, ма̄н лēккаранув насати ма̄к ёмащакв рӯпитасыт, та̄н хосытанылт са̄в хо̄тпа лылыяныл нэ̄глысыт, са̄в ня̄врам ка̄таныл но̄х-патсыт. Ты ма̄гыс ам округувт рӯпитан ка̄сыӈ лēккарн пӯмащипа ла̄тыӈ ла̄вēгум. Ань тыгыл э̄лаль лēккарыт рӯпата олныл ёмащакв ойтуӈкве патавет, пусмалтан ма̄гыс сыре-сыр э̄рнэ ма̄шинат ёвтуӈкве патвēсыт. Округт ань э̄рнэ пӯльницат пуссын о̄лэ̄гыт, намыӈ-суиӈ лēккарыт тот рӯпитэ̄гыт. Ма̄хманув мӯсхал щирыл вос пусмалтавет, ты ма̄гыс ма̄н ань о̄с са̄в э̄рнэ тэ̄ла ва̄рēв. Я̄тил лēккарыт, пуссын пуста̄гыл о̄лэ̄н, э̄лаль о̄с аквтох рӯпитэ̄н, о̄лнэ ма̄н яныг па̄рыс тотэ̄н».
