
Ты таквсы редакциявн акв пӯмыщ э̄ква щалтсас, наме Надежда Брониславовна Вялова. Тав нэ̄пакыл са̄всыр хурит яктуӈкве ха̄сы, ты рӯпататэ ма̄навн суссылтастэ.
 Со̄ль, ма̄навн татем пӯмыщ о̄лыс тав нуплэ сунсуӈкве. Я̄ӈк нэ̄пак выг, хӯрмах ман нилах щёс са̄гумтытэ, ё̄ӈхащлым якытлапитэ. Тувыл нэ̄паке састумыг пинумтытэ, я-ты, матыр хорам тэ̄лы ман хотты товлыӈӯй манос во̄рӯй. 
Тамле пӯмыщ рӯпата ва̄рнэ̄тэ коныпал, Надежда Брониславовна мо̄т са̄всыр тэ̄лат ва̄руӈкве ха̄сы – ханты суп ю̄нты, а̄канит ва̄ри, ня̄врамытн мо̄йтыт мо̄йты. Ма̄н э̄лы-па̄лувт а̄канянэ пасан тармыл тӯщталасанэ, театр хольт та ёнгалтыянэ. Та̄н э̄рттам та̄нти халанылт потрамēгыт, ё̄ӈхатахтыглэ̄гыт. Ёт тав йӣво̄влыт тотыглы – ты о̄с ёнгынутыт. Йӣво̄вланэ ма̄н халувт уртгаласанэ, ань тав ётэ вос ёнгасэ̄в. Ка̄тын выганӯв, мощ но̄хнуве вущкасыянӯв, ка̄т алав тув тактапилӯв, матах тув та паты. Тувыл та̄наныл о̄с но̄хнув вущкаса̄лыянӯв, матах вēрмēв пувуӈкве, та пувумтыянӯв. Хотьют са̄внув йӣво̄выл ка̄тын-патты, тав но̄х та паты. Тамле пӯмыщ ёнгил та. Ма̄н пуссын татем ёнгасасӯв, мовиньтасӯв, ня̄врамыт хольт маттем та ща̄гтакласӯв.
Надежда Брониславовна Томск ӯсныл ёхталас. Тав ла̄внэ̄тэ щирыл, Кышик па̄вылн мины, тот хотты юрт нэ̄тэ о̄лы. Та па̄выл школан ялуӈкве номсы, ты мӯтранэ-ёнгиланэ тот ня̄врамытын суссылтаӈкве таӈхи. Редакциявн тав Тамара Сергеевна Мерова палт щалтсас. Тэ̄н, насати, хосат ва̄йхатанэтэ̄н. Тав урēтыл Тамара «Луима сэ̄рипос» газетат 20-й номерт 2010 та̄лт хансыглас. 
Э̄ква 1952 та̄лт самын патыс. Оматэ ханты нэ̄ о̄лум. Ащо̄йкатэ Семён Максимович Мурасов хӯл алыщлан, во̄раян хумыг о̄лыс. Тав ань Томский область Каргасокский район Бондарка па̄вылт щēмьятэ ёт о̄лы. О̄йкатэ̄нтыл ат ня̄врам янмалтасы̄г – кит пыг, хӯрум а̄ги. Та̄н ань пуссын янгыт, щēмьяӈыг ēмтсыт. Пыгаге ащо̄йкатэ хольт хӯл алыщлаӈкве ман во̄раяӈкве о̄с сака ха̄сэ̄г.
Надежда Брониславовна мӯтра тэ̄ланэ Россия янытыл са̄в ма̄т ва̄вет – Томский, Московский, Новосибирский областитыт, Хакасия Республикат. Са̄всыр фестивалит, конкурсыт ман мастер-классыт о̄лыгланэ̄ныл порат, тав тот акваг выступайта̄лы, тув яланта̄лы. Э̄ква са̄в Почётный грамотат ос ма̄глын тагатан по̄сыт о̄ньщи. Томский область губернаторын 2012 та̄лт грамотал ос премиял майвес.
Ты мӯтраӈ э̄кван ма̄н пӯмащипа ла̄тыӈ ла̄всӯв. Тамле я̄тил ханты хо̄тпа пуста̄гыл вос о̄лы, пус ка̄т, пус ла̄гыл!
 
Светлана ХОЗУМОВА
 
