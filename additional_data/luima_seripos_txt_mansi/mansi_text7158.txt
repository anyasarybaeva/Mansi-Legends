
Округ кӯщай нэ̄ Наталья Комарова ищхӣпыӈ ут хосыт лēккарыт ос мирколытыт рӯпитан кӯщаит ёт ма̄нь таквс э̄тпост потыртас. Ань ма̄н о̄лнэ ма̄вт са̄в ма̄хум хащта̄л а̄гмыл ēмтэ̄гыт. Ты ва̄рмаль мӯсхалыг щё̄питан ма̄гыс, та̄н акван ты атхатыгласыт.
Округ кӯщай нэ̄ ла̄вме щирыл, ань Югра ма̄т ва̄т нупыл кит муни­ци­палитетыт пуссын аквъёт нёлса̄т со̄тыра арыгтем э̄лумхо̄лас хащта̄л а̄гмыл ēмтсыт. Кит со̄тыра арыг­тем э̄лумхо̄лас пӯльницан пинвēсыт, та̄н лылыяныл тув марēгыт. Ты коныпал а̄гмыл ēмтум яныгса̄т нэ̄т ма̄нь ня̄врам ӯрēгыт, ань та̄рвитыӈыщ о̄лэ̄гыт. 
Ты а̄гм паттат ка̄сыӈ акв э̄тэ-хо̄талэ сыс окру­гувт 7-12 хо̄тпа а̄тимыг ēмты. Мо̄лты та̄лныл иӈ са̄внув э̄лумхо̄лас ты а̄гмыл ēмтыс. Ма̄шинал яласан лēккарыт акв хо̄­тал сыс кит со̄тыра щёс­кем ма̄хум уральтаӈкве юв во̄виньтāлавет. Лēкка­рыт пӯльницатт э̄тииг ēмтнэ мус рӯпитэ̄гыт. Ань ты хащта̄л а̄гмыл мир пусмал­тым нила со̄тыра атса̄т са̄виткем лēккар рӯпи­тэ̄гыт.

Та̄рвит а̄гм ла̄кква-та̄рамлан паттат ма̄нь таквс э̄тпос 30 хо̄талныл яныг таквс э̄тпос са̄тыт хо̄талэ мус ма̄хум пуссын ӯщлахтуӈкве юв кēтвē­сыт. Хотьют ӯщлахтын хо̄талыт мо̄т ӯсн манос па̄вылн минуӈкве ка̄сащи ке, ӯргалахтым о̄лэ̄н, ты а̄гмыл ул вос ха̄хтавēн. 
Хотьют прививка-укол ат ва̄рыс, та̄н яныг ла̄п­катын ос са̄в мир акван-атхатнэ ма̄н та̄ртуӈкве ат патавет. А̄гм ла̄кква ул вос та̄рамлас, та̄н юн ӯнлуӈ­кве ла̄ввēсыт. Хотьют иӈ ат ва̄рыс, ӯщлах­тын хо̄талыт сыс прививка-укол тӯщ­туӈ­кве вос ялы. 
Николай МЕРОВ
