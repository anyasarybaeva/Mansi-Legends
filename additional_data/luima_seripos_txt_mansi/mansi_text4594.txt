
Та э̄тпос 28 хо̄талэ̄т ӯщлахтуӈкв миннэ̄ныл э̄лы-па̄лт округ Дума колт рӯпитан ос са̄ккон хаснэ ма̄хум сапра̄нияныл о̄лыс. Ты сапра̄нин Татьяна Гоголева ос Павел Завальный, Государственный Дума депутатыг, о̄с ёхталасы̄г.
Титахтем щё̄с сыс мирн пēриим ма̄хум аквъёт рӯпитасыт, ва̄тахтем са̄кконытн йильпи ла̄тыӈ хассыт. Ты рӯпата та̄н таима̄гыс ва̄рсаныл, ань то̄ва федеральный са̄кконыт мощ мо̄т щирыл хасвēсыт. Тох хунь ва̄раве, округ са̄кконыт о̄с ты щирыл хансуӈкв э̄рēгыт.
Хоты хо̄тпат та̄н округ Дума па̄лыл ань янытлыяныл, о̄влэ̄т та урыл потыртасыт. Валерий Салахов ла̄выс, та̄н акв организация ос налыман нупыл акв хо̄тпа Почётный грамота нампа нэ̄пакыл мисаныл. Ты ма̄хум халт Кульпас па̄выл клуб-колт рӯпитан нэ̄ Любовь Зорина о̄с янытлавес.
Округ олныт хумус холтавет
Тувыл та̄н округ бюджет-олныт урыл хансым са̄ккон мощ йильпи щирыл хассаныл. Ань ты мус округув арыг 5,7 млрд солко̄ви о̄ньщи. Ты олнытныл о̄лнэ колыт ёвтнэ ма̄гыс 1 млрд солко̄ви са̄вит холтыяныл. Сургут ӯст мощēртын яныг пӯльница ӯнттаве, рущ ла̄тӈыл ла̄ваве — перинатальный центр. Тув са̄в лēккар хо̄тпа рӯпитаӈкв во̄вавет. Та̄н ма̄гсыланыл колыт ты ёвтавет. Школат ма̄гыс ос автобусыт тотавет, тув ос акв млн солко̄ви та̄ставе.
Ты урыл депутатыт мощ потыртасыт. То̄ват ла̄всыт, хунь арыг олн округув те о̄ньщи, то̄нт сака ёмащакв номсахтым ты олныт холтуӈкв э̄рēгыт. Олн ловиньтан округ департамент кол кӯщай нэ̄ Вера Дюдина ла̄выс, ма̄н округув со̄пасыг иӈ 22 млрд солко̄ви о̄ньщи, ты олныт ань ат новавет. Хунь сака э̄рмыглэ̄гыт, то̄нт ущ холтуӈкв патавет.
Мир пусмалтан ва̄рмаль урыл
Ты урыл хансым са̄ккон мо̄т ла̄тӈыл о̄с нё̄тумтавес. Алексей Добровольский мир пусмалтан департамент кол кӯщаиг о̄лы, депутатытн тав титыглавес — Нижневартовск ӯст хо̄псы а̄гм пусмалтан пӯльница о̄лы. Ос тот матрыг анализ ва̄рнэ лаборатория кол лап-пантвес. А̄гмыӈ ма̄хум анализаныл Сургут ӯсн тотавет, тувыл са̄в хо̄тал мины, то̄нт ущ та̄ра-паты, хо̄тпа та̄рвитыӈ а̄гм о̄ньщи ман а̄ти.
Тох ва̄руӈкв щар ат кос ро̄ви, хо̄псытэ а̄гмыӈ хо̄тпа моляхнув пусмалтаӈкв э̄ри. Тав мирыӈ ма̄т ка̄квуӈкв те паты, то̄нт са̄в хо̄тпа ты а̄гмыл ха̄хтыянэ.
А. Добровольский ювле ла̄выс, ты кол мощщан лап-пантвес, таве ёмащакв хот-щё̄питаӈкв э̄ри. Хунь тав пӯнсаве, то̄нт та̄ра лēккарыт рӯпитаӈкв патэ̄гыт. Мо̄т ӯст ос СПИД лаборатория лап-пантвес. Депутатыт ань тамле ла̄тыӈ ты ла̄всыт, ты та̄рвитыӈ а̄гмыт о̄щнэ хо̄тпат лēккарытн акваг вос уральтавет, ты колыт лап щар ул вос пантавет.
Уркуптым ма̄хум нё̄тавет
Ань юи-о̄выл та̄лытт акв та̄рвитыӈ ва̄рмаль осн-нэ̄глыс. Ма̄хум нас нэ̄пакн по̄слым колыт ёвтэ̄гыт, ос ты кол ӯнттуӈкв аты о̄вылтыма. Тувыл та̄н олн ойтманыл ма̄гыс, такос та кол ӯрияныл, тав э̄лаль аты ӯнттаве. Та̄н сутн та минэ̄гыт.
Юи-о̄выл та̄лытт округувт са̄в хо̄тпа ты щирыл уркуптавес. То̄ва ӯсытт ос па̄влытт тамле ва̄рмаль воссыг а̄тим. Ос са̄ккон хаснэ ма̄хум ла̄всыт, Ханты-Мансийск ос Нефтеюганск ӯсыгт тамле хо̄тпа ань са̄в о̄лы, та̄нанылн моляхнув нё̄туӈкв э̄ри. Ань тыима̄гыс ты са̄ккон та пирмайтавес.
Александр Сальников округ Дума кӯщай ва̄ӈын хо̄тпаг о̄лы. Тав тох ла̄выс, ма̄хумныл олн атнэ строительный компаният мощēртын по̄хан ня̄влавет. Та̄н сака са̄в хо̄тпа лāплысаныл. Депутатыт ном-сахтэ̄гыт, тыгыл э̄лаль та̄н йильпи са̄ккон тах хансэ̄гыт, «долевое участие» нампа рӯпата щар хот-по̄илттыяныл. Ты щирыл о̄лнэ кол ӯнттуӈкв воссыг щар ат патаве.
Ты урыл потыртаманыл порат округ депутатанув ла̄всыт — э̄лаль тит та̄л сыс о̄лупсав иӈ та̄рвитыӈнувег ēмты. Кӯщаянув ань тох ла̄вēгыт, ос ма̄нь па̄влыӈ ма̄тт о̄лнэ ма̄хумн хоталь ва̄рхатуӈкв. Хумус во̄раясыт, хӯл алыщласыт ос та̄нтирот ла̄щлакв о̄лантасыт, аквты щирыл э̄лаль о̄луӈкв та патэ̄гыт.
