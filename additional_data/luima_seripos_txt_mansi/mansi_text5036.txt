
Наталья Константиновна Тасманова, такви о̄парищ наме Самбиндалова, 1992 та̄лт Ня̄х-щамво̄ль па̄вылт о̄лнэ ня̄врамыт ма̄ньщи ла̄тӈыл ханищтаӈкве о̄вылтасанэ. Аквта та̄лт  ма̄ньщи газетан потрыт хансуӈкве патыс. Та па̄сныл тав потрыт, стихыт, мо̄йтыт, э̄ргыт ма̄навн кēтыглы. Юи-о̄выл потре ты та̄лт китыт газетан ва̄рыслӯв, тав Владимир Высоцкий стиханэ ма̄ньщи ла̄тӈыл толмащласанэ. 2005 та̄л пāсныл ма̄н ня̄врамыт ма̄гсыл касыл ва̄рыглэ̄в, а̄гит-пыгыт та̄нки хансум потраныл газетан кēтыглэ̄гыт. Наталья Константиновна ня̄враманэ ёт потрыт ак-ваг щё̄питы ос ма̄навн кēты. 

Дарья Ивановна Белова, такви о̄парищ наме Аментьева, о̄с са̄в та̄л «Лӯима̄ сэ̄рипос»  газетав ёт рӯпиты. Ма̄ньщи ла̄тӈыл щар о̄выл хансум потре  «Лагерь наме Песс-я» 2003 та̄л №35 газетат ва̄рим о̄лы. То̄нт Дарья Ивановна Югорск ӯст ня̄врамыт ӯщлахтын ма̄ рӯпитанэ̄тэ урыл хансыс. Ань 15 та̄л сыс  газетан потрыт ос ля̄ххалыт кēтыглы, тав Югорск ос Советский ӯсыгт сосса ма̄хум ялпыӈ хо̄таланыл ос тот о̄лнэ ма̄ньщи щēмьят о̄лупсаныл урыл хансы. 
Мария Владимировна Кумаева, такви о̄парищ наме Алгадьева, о̄с са̄в та̄л газетан потрыт хансы. Ма̄ньщи нэ̄ Хулюмсӯнт па̄вылныл о̄лы. Тав 2003 та̄лт Ханты-Мансийск ӯсн о̄луӈкве ва̄нтлас ос «Лӯима̄ сэ̄рипос» газетат рӯпитас.  Тувыл Мария Владимировна А̄с-угорский институтн наука щирыл рӯпитаӈкве во̄ввес. Ма̄хум тот ма̄ньщи, хантыт ла̄тӈыг, пēс йис ва̄рмалит, мо̄йтыт, а̄мщит, э̄ргыт ханищтыяныл ос нэ̄пакын ёл-хансыяныл. Мария Владимировна о̄с ты рӯпата ва̄руӈкв вуйхатас. 

Ос  аквта та̄лт  Югорский университетт ханищтуӈкве о̄вылтахтас. 2015 та̄л ма̄ньполь э̄тпост Саранск ӯсн яныг диссертация-нэ̄паке вуянтаӈкве ялыс. Ты юи-па̄лт филологический наука кандидат намыл майвес. Ань тав А̄с-угорский институтт ма̄ньщи отделт кӯщаиг о̄лы. Мария Владимировна ща̄нь ла̄тӈе ёмащакв ва̄гтэ, хансум потранэ ловиньтаӈкве сака кӯпнит ос пӯмыщ.  
Галина Николаевна Войтова, такви о̄парищ наме Курикова, 2003 та̄л сыс ма̄ньщи газетат рӯпитас. Тав Ня̄хщамво̄ль па̄вылныл о̄лы. Ма̄ньщи нэ̄ Ханты-Мансийск ӯст педагогический училищат, тувыл Санкт-Петербург ӯст А.И. Герцен нампа университетт ма̄нь ня̄врам ӯргалан хо̄тпаг ханищтахтас. 
«Лӯима̄ сэ̄рипос» нампа газетат рӯпатаме урыл тох ла̄выс: «А̄нумн газетат рӯпитаӈкве сака мӯстыс. Та̄л сыс ма̄хум о̄лупсаныл урыл ос ма̄ньщи мо̄йтыт хассум. Ам номсэ̄гум, тамле потрыт ловиньтаӈкв пӯмащнувег о̄лы». 
Ань Галина Николаевна Ня̄хщамво̄ль садик-колт кӯщаиг о̄лы. Ты яныг рӯпататэ ва̄рим, ма̄ньщи газетан потрыт хансуӈкв воссыг ат а̄лыми. То̄ва порат Ханты-Мансийск ӯсн ёхталы, ма̄н редакциявн щалтса̄лы ос такви рӯпататэ урыл ма̄ньщи газета ма̄гсыл потырты. Акв порат та̄н садиканылт «Языковое гнездо» нампа тэ̄ла ва̄рыгласыт ос ма̄нь ня̄врамаквет ма̄ньщи ла̄тӈыл потыртаӈкве ханищтасаныл. Рӯпатаныл хумус мины, ма̄навн тав потырта̄лы, ты ва̄рмаль урыл ля̄ххал хансыгласӯв. 
