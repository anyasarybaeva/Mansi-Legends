
Ма̄ янытыл ва̄нэ ма̄ньщи хум Руслан Проводников хӯрмит та̄л округ Думат Ассамблея кӯщай ва̄ӈын хо̄тпаг рӯпиты. Тав ка̄миньт па̄ссал масхатым щахныл касуӈкве сака ёмщакв ха̄сы. Ам округ намхо̄талэ кастыл потыртаӈкве тав ётэ хо̄нтхатыгласум. Хум каснэ ва̄рмаль ос ань ва̄рнэ рӯпататэ урыл мощ китыгласлум.
Руслан Ха̄льӯст самын патыс, тот яныгмас. Щахныл алхатуӈкве ма̄нь та̄гыл о̄вылтахтас. Аквхуйплов та̄лэ то̄влум порат а̄тятэ̄н каснэ колн тотвес. Тав кон мори ул вос ха̄йтыгтас, мори ул вос алхатас, таима̄гыс пыге та̄ра тув мистэ. 
Са̄ртын Ха̄льӯст «Прометей» каснэ кол о̄лыс, пыг тот Евгений Вокуевн ханищтавес. Та юи-па̄лт матахмат та̄л Излучинск ӯст о̄с ка̄миньт па̄ссал алхатуӈкве ханищтахтас. Тувыл ма̄щтыр намыл майвес.
Тав мирн ва̄нэ чемпионыг ēмтнэ мус хӯрум хо̄тпа ёт щахныл алхатас. Та хумыт пуссын Америка ма̄т о̄лэ̄гыт. О̄влэ̄т Тимоти Брэдли, Америка ма̄т о̄лнэ хум, ёт касыс. Ты ва̄рмаль кастыл тав нёлолов та̄л щё̄питахтас. То̄нт ма̄ньщи хум но̄х ат патыс, ос мирн сака ёмщакв ва̄ӈкве патвес. Ты щар та̄рвитыӈ касыл о̄лыс. Ос ма̄ньщитēв ты та̄рвит вēритас, ёл ат патыс, ос тав ётэ алхатам хум татем та̄кыщ ра̄тыстэ, тав та̄ра пӯльницан тотвес. Хум ё̄рыг о̄лнэ̄тэ ма̄гыс мо̄т хо̄н ма̄т о̄лнэ мирн «Сибирский Рокки» намыл майвес.
Тувыл китыт касыл ос Майк Альварадо ёт о̄лыс. Ты ос Америка ма̄ныл о̄лнэ хум. То̄нт Руслан но̄х-патыс ос мирн ва̄нэ чемпионыг ēмтыс. Хӯрмит щёс ос Крис Алджиери ёт алхатас. Ты касылыт но̄х-патуӈкве ат вēрмыс. Пуссын аквъёт ловиньтаӈкве ке, Руслан ва̄т хо̄тпа ёт чемпион мира нам ма̄гыс алхатас. Тыитныл ва̄т нупыл ат касылт но̄х-патыс, ат щёс ос ат вēрмыс.
Руслан Михайлович 2016 та̄лт округ Дума депутатыг пēриявес. Ка̄сыӈ хо̄тал а̄лпыл нила щё̄ст но̄х-ква̄лы, ню̄нсалахтым ха̄йты, тувыл рӯпитаӈкве та мины. Кит та̄л рӯпитанэ̄тэ сыс, тав округ янытыл са̄в ӯсытн ос па̄влытн ялыс. Сосса ма̄хум ва̄рмаляныл ёмщакв ва̄ганэ, та̄наныл акваг нё̄ты. Ма̄хум матыр тэ̄ла ма̄гыс тав палтэ ёхталэ̄гыт, тав ка̄сыӈ хо̄тпа потре хӯнтлытэ. Округ мирн акваг нё̄тмил ва̄ри. 
Ань ты накт Хулюмсӯнт ӯст школа ӯнттаве. Моляхнувег а̄стлан ма̄гыс такви уральтым о̄ньщитэ. Школа ӯнттын хо̄тпат матыр та̄рвит ва̄рмаль о̄ньщегы̄т ке, тав палтэ свонитэ̄гыт, кӯщай хум мо̄т ма̄хум ёт потыртахты. 
Тувыл ань Ха̄льӯст пēс каснэ кол хот-ло̄сталавес. Та кол ӯнлум ма̄т йильпи каснэ кол ӯнттаве. 2013 та̄лт Руслан Проводников но̄х-патме порат округ кӯщай нэ̄ Наталья Комарова тавēн ты ма̄ мӯйлуптастэ. Ань Руслан ты каснэ кол ӯнттын ма̄гыс такви олнанэ тув о̄с холтыянэ, хунь а̄стлаве, тав намēтыл пинаве тах. 
Ма̄ньщи депутатув ла̄внэ̄тэ щирыл, ань Ха̄льӯс районт сосса па̄влытыт я̄нас каснэ колыт щар а̄тимыт.  Ос тот ма̄к та̄ксар, ё̄р ма̄ньщи ма̄хманув ты о̄лэ̄гыт. Та̄нанылн каснэ колыт ӯнттуӈкве э̄рēгыт. Ма̄ньлат ма̄хум, ня̄врамыт тот мӯсхал щирыл касуӈкве вос вēрмысыт. Ань ты порат та̄н хо̄т вēрмēгыт, тот та касэ̄гыт».
Тувыл ос сосса хо̄т-панув ма̄гыс щар яныг та̄рвит тамле – кол ӯнттын манос ёвтнэ ва̄рмаль. Са̄выӈпа̄лэ щēмьят пēс колытт о̄лэ̄гыт. Ос ты ма̄хманув ма̄гыс тамле ёмас ва̄рмаль ēмты. Ты та̄л оигпан порат округ бюджетныл иӈ ниласа̄т млн. солко̄ви сосса мир ма̄гыс та̄ставе. Йильпи та̄лт ты олныт субсидия ӯрнэ ма̄хум ма̄гыс пуссын холтавет тах. Ты хосыт са̄в щēмьят йильпи колытын ва̄нтлэ̄гыт.
