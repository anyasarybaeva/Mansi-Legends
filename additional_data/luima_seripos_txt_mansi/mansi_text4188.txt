
Акв газетат ам ма̄ньщи суп хораманэ урыл потыр хансыгласум. То̄нт Анна Алгадьева (Анямова) такви яныгмам ма̄тэ̄т ма̄ньщи нэ̄квет хумус суп ю̄нтэ̄гыт ос о̄ньщēгыт, та урыл потыртас. Хорамыт ос хансат ма̄ньщи супн хумус ю̄нтавет, ань Хулюмсӯнт па̄вылт о̄лнэ нэ̄ Мария Тихоновна Двинянинова ос таи ла̄выс:

	— Омам ла̄выглас, пēс порат супе ёлытэ хорам ат о̄ньщас. Тувыл хорам хунь ат о̄ньщи, суп ёлытэ но̄ӈхаль щуӈкырлы. Суп ёлы то̄ре пантыиг ла̄ваве. О̄влэ̄т о̄с састумыг о̄лыс. Суп нупал ю̄нтаве. Ёлытэ та̄кыг вос о̄лы, таима̄гсыл хорамыӈ торыл ва̄раве ос хорам ма̄гсыл ю̄нтаве. Ёлытэ ювле ул вос ё̄ӈхи, таима̄гсыл коныпал нупыл юнтуӈкве патвес. Яныг э̄кват тащирыл ва̄рсыт. Та̄н яныг э̄кват, та̄нанылн хоталь хорамтахтуӈкве.

	Пēс ма̄ньщи хо̄тпат юи-па̄л суп ю̄нтсыт. Та супаныл о̄с аквщирыл ю̄нтсаныл, хо̄ӈхан ка̄салавет. Таима̄гсыл таве ю̄нтаве, то̄рыл ос кональ ё̄хтысаныл. Вēрми супе хурип то̄р ю̄нтуӈкве ос ювле ё̄хтуӈкве. Хорам ма̄гсыл пантыӈ то̄рыл ю̄нтаве. То̄ват ощща хорамыт ва̄рсыт. Ос хотьют хумус ка̄сащи, тох та ю̄нты. Хотьют таӈхи ёлытэ туп аквпис ощща хорамыл хартытэ, хотьют ка̄сащи, китпис хорам ва̄ри.

	Сыплув то̄ре ос ка̄сыӈ хо̄тпа хумус тавēн э̄ри, тох та ва̄ритэ. То̄ват та̄льхыӈыг ю̄нтыяныл, то̄ват нас тох по̄хлаптахтэ̄гыт. Тыщирыл ке по̄хлап-тахтэ̄гыт ос тах ёлпаты, мармыг о̄лы. Хансал ке ю̄нтаве, тав сома лю̄ли, ёлаль ат ё̄ӈхи.

	Пēс порат ка̄сыӈ щēмья та̄нки ханса о̄щсыт. Акв порат а̄гит мо̄т ма̄ныл ёхтысыт. Омам ла̄выглас: «Такем ма̄щтыр а̄гиквет, та̄ра на̄ӈки, Са̄квъяныл о̄лнэ а̄гит». Ам ла̄вēгум, тамле а̄гит тыт о̄с о̄лэ̄гыт, тав ювле ла̄выс: «А̄ти, туп та̄н супаныл сака ма̄щтырыт, хорамыӈыт».

	Ка̄т сӯнт то̄ре урыл омам ла̄выглас: «Ма̄ньщи щирыл тув ул самарлы, хансал ю̄нтым о̄лы, тув ат атхаты».

	Ма̄ньщи суп хораманэ урыл ам А̄с-угорский институтыт научный сотрудникыг рӯпитан нэ̄ Светлана Алексеевна Попова о̄с китыгласлум, тав тох потыртас: «Ты ва̄рмаль урыл Е.Г. Федорова, А.А. Богордаева нэ̄пакыт та̄ратасы̄г, тэ̄н ма̄ньщи ос ханты маснут ханищтасы̄г.

	Пēс порат ма̄ньщит манхурип суп о̄щсыт ос хумус хорамтасаныл, ам нэ̄пакыт ат хансыгласум. Ам таи ва̄глум, пēс порат ка̄сыӈ ма̄ньщи щēмья такви хансат о̄ньщас. Акв щēмья мо̄т па̄вылн мӯйлуӈкве ёхты, на̄лми ва̄тат ма̄хум лю̄ляхо̄лэ̄гыт. Нэ̄ па̄г туп ква̄лы, ма̄хум тав супе ка̄салэ̄гыт, та̄ра ла̄вуӈкве вēрмысыт, хоты щēмья ос хоты па̄вылныл ёхтыс. Пēс ма̄хум ёмащакв ва̄сыт, хоты ма̄т хумус ма̄ньщит ю̄нсхатасыт.

	Са̄лыӈ ма̄хум та̄нки маснутанылн «ква̄ракыӈ пēрнаӈ а̄ньт», «састум ха̄р а̄ньт», «во̄р са̄лы а̄ньт» ос са̄в мо̄т хансал ю̄нтсаныл. Мо̄т ма̄т ма̄ньщит хӯл алыщлым ос во̄раим о̄лсыт, та̄н «ӯнлын нё̄хс», «щёпыр лэ̄г», «ӯйрищ пити», «сорт пуӈк» хорамыл ю̄нтуӈкве вēрмысаныл. Ам номсэ̄гум, ты хорамыт ос хансат а̄ти туп нё̄тылтахтын ма̄гсыл ва̄рвēсыт. Ня̄врам а̄пан хуюптаве, тав ёмащакв вос хуяс, ӯлме ул вос тӯлмантавес, а̄па сысэ̄н ӯлум ӯй ханса щуртаве. Пēс ма̄ньщи ма̄хум са̄в нё̄тнэ хорамыт ӯргалахтын ма̄гсыл о̄с ю̄нтыгласаныл».

	Елена Геннадьевна Федорова, учёный хо̄тпа, ма̄ньщи маснут ос пēс йис о̄лупсав урыл манхурип потыр хансыглас, ам о̄с ловиньтасум. Тав «Историко-этнографические очерки материальной культуры манси» нампа нэ̄пак та̄ратас. Маньщит пормасаныл, маснутаныл урыл тот о̄с хансыс. Са̄всыр ма̄т о̄лнэ ма̄ньщи нэ̄квēт манхурип супыт о̄щсыт, нэ̄пакēт тох хансым о̄лы: «Пēс йис порат ма̄ньщи нэ̄т та̄нки супаныл ат хорамтасаныл, суп ёлытэ̄н акв па̄хвыӈ хорам ю̄нтыгласыт ос котлēт кит манос хӯрум ощща хорам ю̄нтсыт. То̄ват супаныл па̄квпалыл ос сакыл ю̄нтыгласаныл.

	Тувыл ты хорамыт са̄всыр ма̄т мāщтыр нэ̄т та̄нки щирыл ю̄нтсаныл. Саквъяныл о̄лнэ нэ̄т суп ёлыяныл па̄хвыӈ ханса то̄рыл ю̄нтсаныл ос кональ нупыл ё̄хтысаныл. Та̄гт ма̄хум супаныл ёлытэ то̄ре о̄щщаг о̄лыс». Елена Геннадьевна хансы, ма̄ньщит хорамыт ханты ма̄хум палт ка̄саласыт ос та̄нки супаныл аквта щирыл 20 нот порат хорамыл ю̄нтуӈкве патсаныл.
