
Ты та̄л са̄тыт щёс округ депутатанув сапра̄нин акван-атхатыгласыт. Та хо̄тал та̄н ва̄тахтем ва̄рмаль урыл потыртасыт. Бюджет са̄кконын о̄с олныт нё̄твēсыт, ты 449 млн. солко̄ви.

	Олныт со̄пасыг о̄щнэ ма̄ныл, тав рущ щирыл ла̄ваве — Резервный фонд, ос депутатыт мирн нё̄тнэ олнытыл (депутатский фондыныл) 190 млн. солко̄ви вуйвес, пуссын аквъёт тыса̄витыг ēмтыс. Атым олныт округув янытыл уртавет, тот ӯщлахтын ма̄т, па̄выл ос ӯс каныт ёмщакв вос щё̄питавет.

	Ань ма̄нь ӯсытыт ос па̄влытыт са̄в лēккар ат то̄вылхаты, лēккарыт мо̄т ма̄ныл тыг рӯпитаӈкве во̄внэ ма̄гсыл ма̄н округувт са̄ккон пирмайтым о̄лы. Та̄н ёхтэ̄гыт ос тыт акв млн. солко̄ви са̄вит олныл мивет, тувыл та̄нанылн са̄т та̄л тыт рӯпитаӈкве э̄ри.

	Мо̄лты та̄л сыс атпан та̄лныл яныгнув акв лēккар тыг ёхтыс, таима̄гыс ань са̄кконт то̄ва ла̄тӈыт хот-щуртумтавēсыт. Атпан та̄лныл яныгнув хо̄тпат тыг рӯпитаӈкве виӈкв ат патавет. Ос хотьют рӯпитаӈкве ёхты те, тав акв млн. солко̄вил ат ойтаве.

	Са̄всыр ма̄т рӯпитан кӯщаит 2015-2016 та̄лыгт ва̄рум рӯпатаныл урыл депутатыт э̄лы-палт потыртасыт. Округувт са̄лыт хумус янмалтавет ос са̄лы нё̄выль хо̄т тыналаве, ты урыл депутатанув о̄с хӯнтлысыт. Мо̄лты та̄л Югра янытыл 40 193 са̄лы о̄лыс, ос ты та̄л 41 202 са̄вит са̄лыиг ēмтыс.

	Саранпа̄выл ос Касум па̄влыгт совхозыг о̄лсы̄г, ань тэ̄н мо̄т щирыл ла̄вавēг — «оленеводческий компанияг», тот 20 600 са̄лы янмалтаве. Ты коныпал хӯрум общинат «Осетные», «Ильгиборская», «Остяко-Вогульск» мо̄лты 258 са̄лы о̄щсыт, ты та̄л 143 са̄лы хультыс. Белоярский районт ва̄т нупыл хо̄т крестьянско-фермерский хозяйства рӯпиты, тот 3 946 са̄лы о̄ньщаве. Ос то̄ва щēмьят манос колта̄глыт та̄нти са̄лы о̄ньщēгыт, тамле ма̄т 16 513 са̄лы янмалтаве.

	Мо̄лты таквс 158,5 тонна са̄лы нё̄выль ва̄рвес. Ты 7,9 процентын са̄р та̄лныл мощщанув нё̄выль та̄стувес.

	Ань са̄лыт са̄вмалтаӈкве таӈхавет, таима̄гыс са̄в са̄лы алуӈкве ат патвес, са̄лы пӯӈ янмалтыяныл. Нё̄влит пуссын тыт округувт тыналавет, мо̄т ма̄н ат тēтавет, ма̄нти ма̄гсылув тӯп то̄вылхаты. Касум па̄выл са̄лыӈ ма̄хум та̄н Курганский мясокомбинат ёт потыртахтым о̄лэ̄гыт, тув нё̄выль тотэ̄гыт, та нё̄вляныл па̄нкаг ва̄равет. Ты па̄нкат округувт тыналавет. Ос Белоярский ӯст нё̄выль колбасаг ва̄раве.

	Саранпа̄выл ос Касум па̄выл компаниягт ань 57 па̄стух рӯпитэ̄гыт. Ос округув янытыл пуссын аквъёт 476 хо̄тпа са̄лыӈ колт яласэ̄гыт. Та̄н ётаныл о̄лнэ ос рӯпитан ма̄хманыл ёт тит со̄тыра хо̄тпаг ēмты.

	Са̄лы янмалтан ма̄хум государство па̄лыл олныл нё̄тавет, субсидиял мивет, грант щирыл о̄с олн виӈкве вēрмēгыт.

	Природный ресурс Департаментныл 2015-2016 та̄лыгт предприятият, общинат ос крестьянско-фермерский хозяйстват акв са̄лы ма̄гсыл та̄л сыс 940 солко̄ви са̄вит олныл ойтвēсыт. Ос та̄нти са̄лыяныл о̄щнэ ма̄хум, рущ щирыл та̄н ла̄вавет «оленеводы-частники», округ бюджетныл 600 солко̄вил ойтавет. Ты коныпал са̄лыт тэ̄рпиӈ прививкатыл ва̄равет, са̄всыр лю̄ль а̄гмытыл ӯргалавет. Ӯйхул лēккарытын акваг уральтым о̄ньщавет, таима̄гыс са̄лы нё̄выль — ты сыстам, атыӈ тэ̄нут.

	Еремей Айпин ла̄выс: «Округувт са̄лы нё̄выль э̄льм хӯрыг тӣвырн щё̄питан предприятие рӯпитас те, тай сака ёмас о̄лнув. То̄нт са̄внув ма̄хум са̄лы нё̄вляныл тув минуваныл. Тамле нё̄выль туи порат о̄с тыналаӈкве ро̄выс, таве та̄кыщ по̄льтуӈкве ат э̄ри».

	Са̄лыӈ ма̄хманув э̄лн о̄лэ̄гыт, яныг па̄влытын манос ӯсытын нё̄выль тотуӈкве та̄нти ат вēрмēгыт, ты ва̄рмальт та̄нанылн о̄с нё̄туӈкве э̄ри.
