

	Мо̄лал Ханты-Мансийск ӯст  «Хо̄тал» (рущ щирыл «Солнце») нампа театрыт рӯпитан хо̄тпат акв йильпи ёныг суссылтасыт. Та̄н таве «Валя 86» намтсаныл. Тот пыгыт «рэп» щирыл са̄всыр э̄ргыт э̄ргысыт ос э̄ргум ла̄тӈаныл ёнгил хольт щё̄питасаныл. Ам режиссёр-нэ̄ Анна-Ксения Вишневская ос э̄ргыт хаснэ пыг Валентин Неттин ёт ва̄щинтахтасум ос ты тэ̄лат урыл китыгласагум. 


		Анна-Ксения ла̄выс: «Ты суссылтапув «драматический концертыг» намтуӈкве ро̄ви. Ма̄хум Валентин Неттин хансум э̄рганэ хӯнтлысыт. Ты э̄рганэ̄т тав округт ма̄нь па̄влыт самын патум  ос тот яныгмам а̄гит-пыгыт урыл потыртас. 

		Тот ма̄ньлат хо̄тпат хумус та̄рвит о̄лупсал о̄лсыт, маныр номсысыт, пыг пуссын ты ва̄рмалит урыл потырты-э̄рги («рэп» о̄вылтыт та щирыл ла̄вуӈкве ро̄ви).  

		Пыг сымт о̄щнэ та̄рвит наканэ ма̄навн хӯлтыс, таима̄гыс мо̄т щирыл ла̄вуӈкве ке, тыи  тав «исповедь» -э̄рганэ. То̄внакт э̄лумхо̄ласн лю̄ль о̄лупсатэ урыл та̄рвитыӈ потыртаӈкве, та̄ра ла̄тӈыт ат хо̄нтхатэ̄гыт. 

		Валентин, улпыл мощ номсахтым, «рэп» э̄рыгсов хосыт ущ э̄рнэ ла̄тӈын ёхтувес. Тав а̄щ та̄л яныгмас, иӈ ма̄ниг о̄лмēт а̄ще щēмьяныл сысы минас. 

		Оматэ ва̄тихал вина аюӈкве тӯлтхатас ос ётыл а̄тимыг ēмтыс. Онтолов та̄лэ̄т Валентин таккēт та хультыс. 

		Ща̄няге-а̄щаге урыл тав о̄с э̄рыг о̄ньщи. Оматэ ёт тав э̄ргēт, э̄рттам, нас потырты. Ты э̄рге ма̄гыс Ульяна Шульгинан ханты ла̄тӈыл э̄рыг щё̄питас. 

		Пыг такви потре рущ щирыл э̄ргитэ, оматэ тавēн ханты ла̄тӈыл ювле ла̄ви. Ща̄нь э̄ргаге Юля Яркина э̄ргысаге. 

		А̄щēн тай пищма хансум. Тувыл мо̄т э̄рганэ̄т аквъёт яныгмам юртанэ, а̄гиянэ номылматыглыянэ, то̄ванэ ос а̄тимыг ēмтмыт. Та̄рвит о̄лупсал о̄лыманыл, та̄н та̄нкина̄ныл но̄х-саватыманыл манос вина айнэ паттыиг, са̄всыр лю̄ль тэ̄рпи ос наркотикыт ма̄гыс хотталь щалтсыт. 

		Ань артистанув пуссын тот ва̄рыглахтым матыр ёнгēгыт. Ты ма̄хманум ёт а̄нумн сака пӯмыщ рӯпитаӈкве, та̄н ётаныл аквтупмат а̄ти нас рӯпитэ̄гын, та̄н ётаныл ам аквторыг о̄лэ̄гум. 

		Валентин иӈ ма̄ньлатыг о̄лы кос, ос такви номтанэ̄т тав сака мӯтраӈ пыг. Тав о̄с та̄рвит о̄лупсал о̄лыс ос тахольт таквина̄тэ витыг ат тотыстэ. 

		Ань то̄ва а̄гит-пыгыт лю̄льсаӈ ул вос о̄лсыт, мори ул вос капыртасыт, таима̄гыс ма̄н ты концертув тох ва̄рыслӯв. Та̄н ма̄нав вос хӯнтамлыяныл, торгамтыяныл ос э̄лаль о̄лнэ посыӈ ёмас хо̄тал вос кинсэ̄гыт.  

		Ты концертув спектаклиг ва̄рнэ щирыл щё̄питаӈкве ма̄н КТЦ «Югра-Классик» рӯпитан хо̄тпатн сака нё̄твесӯв.  Та̄нанылн яныг пӯмащипа ла̄тыӈ ла̄вēв. 

		Та̄н ма̄навн э̄рнэ маснут ю̄нтсыт, мо̄т э̄рмыглан пормасыт хо̄нтсыт. Тувыл ёнгилӯв на̄йпосыл ёмщакв постувес, ёмас суйил ва̄рвесӯв». 

		Валентин Неттин такви урēт о̄с акв-кит ла̄тыӈ потыртас. Тав о̄влэ̄т Тэ̄к па̄вылт о̄лыс. Оматэ а̄тимыг ēмтме юи-па̄лт Ха̄льӯс интернатын кēтвес. 

		Атыт классыт ханищтахтаме порат ханищтан нэ̄ ня̄врамытын матах ла̄тыӈ ловиньтас ос тыгыл э̄лаль матыр хансуӈкве ла̄выс. 

		Тав мо̄тыт хо̄талэ̄т такви хансум ёмас стих тотыс. Та юи-па̄лт пыг акваг матыр-а̄ти хансуӈкве патыс. То̄ва стиханэ радио хосыт ловиньта̄лсанэ, районный газетан хансыглавēсыт. 

		Тувыл Валентин ёмащакв  по̄слуӈкве ха̄сы. Ты ва̄рмале хосыт тав са̄тыт классыт Ханты-Мансийскан Искусство центр школан ханищтахтуӈкве во̄ввес. 

		Ос тувыл матрыг тавēн э̄ргуӈкве ос йӣквуӈкве сака таххатас. Тот аквторыг «актёрское мастерство» тэ̄лан ханищтавēсыт. 

		Акв урок ма̄гыс тавēн рэп-э̄рыг щё̄питаӈкве э̄рыс. Валентин та порат Децл хум э̄рганэ э̄ргысанэ. То̄нт тав о̄с э̄ргуӈкве, йӣквуӈкве ханищтахтас. 

		Тувыл ты ва̄рмаль школа ма̄хманэ̄н такем мӯстыс. Ань та па̄сыл Валентин э̄рыгсовыт э̄лаль хансуӈкве та патыс.

		Ам номсыкēм, тав э̄рганэ ла̄щмарт о̄с са̄в ма̄хумн тах хӯнтамлавет. Ань театр концертаныл кит щёс суссылтасаныл, тот ӯнлын ма̄ а̄тим о̄лыс, таса̄вит мир та ёхтыс.  

		Тувыл, сустēмт, ма̄хум тот сака пӯмщалахтым хӯнтлэ̄гыт ос э̄рыгсовыт э̄ргим порат то̄ват ка̄тпатта ра̄тым ӯнлантасыт. 

		 

		Тамара Мерова

		 

 
