
Юи-о̄выл та̄лытыт Ха̄льӯс район янытыл ма̄щтыр э̄кват акван-атыглавет ос та̄н ма̄ньлат нэ̄т ос а̄гит пēс щирыл щаквщуӈкве ханищтыяныл. Ты ва̄рмаль палт пуӈктотым Любовь Кашлатова о̄лы. Тав са̄в та̄л «Спасение Югры» организацият рӯпитас ос сосса ма̄хум о̄лупсаныл но̄х-во̄рмалтым са̄в рӯпата ва̄ри. 
Ань ты тӯя ма̄щтыр э̄кват Тэ̄к па̄вылныл Ягримн ёхталасыт. Та̄н «Хошум хот» нампа хо̄тыт семинараныл о̄лыс, совъя ва̄й ю̄нтуӈ­кве ханищтахтуӈкве тахсыт кос ос новтым сов ат о̄щсыт, та̄н сакыӈ ня̄рат ю̄нтуӈкве ханищтахтасыт. Тамле ня̄рат ю̄нтнэ порат о̄влэ̄т нуй тармыл сакыл хорам хартуӈкве э̄ри, ты хорам ос такви щирыл ва̄раве. Мо̄тнув щирыл те хартыяныл, тав ханты манос ма̄ньщи хансаг ат а̄ртми. Нэ̄квет та̄с совныл ня̄рат ю̄нтсыт. О̄влэ̄т пēс сов пальтув хот-халатасаныл, сов ло̄мтыт ёмщакв хот-щё̄питасаныл, тувыл ущ йинсаныл. Ань тай та̄с сов хо̄нтуӈкве ро̄ви, таима̄гыс ю̄нтуӈкве кӯстыр. 

Сакыӈ ня̄рат - ты А̄с ма̄ньщиянув та̄н ла̄гыл маснутаныл, Сакв ос Та̄гт ма̄ньщит совъя ва̄й о̄щсыт, таима̄гыс сакыӈ ня̄рат ю̄нтуӈкве ма̄н ма̄хманув ат ха̄сэ̄­гыт. То̄ва ма̄ньщи нэ̄т тот ня̄рат ю̄нтуӈкве  о̄с ханищтахтасыт. Ты тӯя молях толуӈкве патыс, таима̄гыс са̄в па̄влытныл ма̄хум ёх­туӈкве ат вēрмысыт, мощща нэ̄ ёхталас. 
Любовь Васильевна ла̄выс: «Ма̄н ка̄сыӈ та̄л матыр ва̄руӈкве акван-атхатыглэ̄в, ты э̄лы-палт супыт, нуй сахит ю̄нтсув, акв порат турло̄псыт сакныл хартсӯв, ты та̄л совныл ла̄гыл маснут «ниры» ю̄нтэ̄в. Ма̄н акваг ма̄ньполь э̄тпост акван-атхатыглэ̄в. Ань ты тӯя тай молях то­луӈкве патыс, лё̄ӈхыт лю̄лиг ēмтсыт, ма̄хма­нув Октябрьский рай­онныл ос Восыӈтӯр па̄вылныл ёхтуӈкве ат та вēрмысыт».

 Ёхтум нэ̄т Ягримт «Северный дом» колт щаквщуӈкве патсыт. Хотьют хӯлтыглахтас, хотьют ос ханищтахтас. Э̄кват ёт ма̄ньлат а̄гит ёхталасыт, та̄н э̄типа̄лаг тот ханты йӣквыт йӣк­всыт, э̄ргысыт, коллек­ти­ваныл «А̄с нэ̄» ла̄вия­ныл, тав налыман та̄лэ то̄влыс.  
Хӯрмит хо̄талт ва̄рум ня̄раныл сунсыгласыт, хотьют ёмщакв ва̄рыс, хотьют ос мощ э̄рыӈ ат а̄ртмыс. Мо̄тыт та̄л та̄н ва̄таӈ то̄р ю̄нтуӈкве патэ̄гыт, та юи-па̄лт па̄ля пунныл ва̄ит тах сагēгыт. 

Ма̄щтырлан ва̄рма­ляныл та̄н 2025 та̄л мус рӯпитаӈкве паты, Ха̄льӯс район миркол па̄лыл олныл та̄ставет, ты олнытыл та̄н яласан лё̄ӈханыл, тэ̄нэ ма̄гыс ос о̄лнэ кол ма̄гыс ойт­хатэ̄гыт. 
Хунь пуссын семина­раныл а̄стэ̄гыт, та̄н акв яныг суссылтап ва̄рēгыт, пуссын ты та̄лыт сыс ва̄рум пормасаныл тот суссылтаӈкве таӈхēгыт. Нэ̄ хо̄тпа маснэ порма­сыт тот янытэ̄т тах патэ̄гыт. 
Галина КОНДИНА 
