
Ам, Мурадымова Марьям, хо̄тыт классыт ханищтахтэ̄гум. Хулюмсӯнт па̄вылта о̄лэ̄гум. Хунь па̄выл урыл потыртэ̄гум, номсэ̄гыт - ма̄нь па̄выл. Ма̄н па̄влув - ма̄нь ӯс. Ма̄н рēгыӈ колт о̄лэ̄в, колыт кит-хӯрум нак о̄ньщēгыт, яныг рӯпитан ма̄ о̄лы-Сосьвинское ЛПУМГ. 
Ма̄н па̄влувт миркол о̄лы. Ты Хулюмсӯнт па̄выл яныг ма̄ выг. Тав ма̄тэ̄н ма̄нь па̄влыт, Хулюмсӯнт, Усть-Манья, Нёрахи ос Ня̄хщамволь па̄выл хо̄й­хатэ̄гыт. Пēс поратта тамле ма̄нь па̄влыт тыг хо̄йхатасыт - Мēӈквъя, Хаӈласы, Хал-па̄выл, Яныг-па̄выл.   
Ма̄нь па̄влыг Хал-павыл ос Яныг-пāвыл ловиньтыянув, ма̄н йис анēквагув ос о̄пав яныг­мам ма̄тэ̄н. Яныг-па̄вылт ань ты мус ма̄хум о̄лэ̄гыт, Хал-па̄вылта нэ̄мхотьют хосат ат о̄лы. Хунь ма̄н Яныг-па̄вылн ялантэ̄в, Хал-па̄выл та̄ра минэ̄в. 
Хал-пāвыл урыл
Ам анēквам китыглас­лум, тав па̄выл урыл по­тыртас. Ма̄ньщи ла̄тӈыл – хал – середина (половина), па̄выл – о̄лнэ ма̄. Хал-павыл ты ма̄ котиль? - А̄ти. Лё̄ӈх котиль па̄выл, рущ щирыл - ты лё̄ӈх котиль. Ты па̄выл Ня̄хщамво̄ль ос Яныг-па̄выл халта о̄лы. 
Пēс нэ̄пакыт ам хо̄н­таслум, йис та̄гыл па̄выл о̄лыс. Карта ищхипыӈ утыт хо̄нтсум, 1919 та̄лт Березовский уездыт Ня̄х­щамволь ос Искарыский халта Тāгт я̄т Халь-пауль пēс па̄выл о̄лыс. 

Ань йильпи учёный нэ̄пакыт хосыт «История населенных пунктов Югры» ма̄н Хал-па̄выл (Хальские юрты) та̄ра-паттыслӯв, 1926 та̄лт тот 39 ма̄ньщи, пуссын аквъёт онтолов колта̄гыл, о̄лсыт. 
Аквты нэ̄пакт хансым о̄лы, 1912 та̄лт Тоболь­ской губерният Березов­ский округт Сосьвинской инородческой волостит Халпульский юртат хан­сым о̄лэ̄гыт. 
Чернецов этнография нэ̄пакта хансыглас - Хал-па̄вылт Петр Аментьев о̄лы. Толмащ­лам хум ла̄ви – налыман нупыл ат та̄л яныт, во̄­раян хум, рущ ла̄тӈыл ат ха̄сыс. Тав са̄в потыр ва̄г, сака ёмащакв ос пӯмыщ (яныг кāсыл) потыртас.
Пēс порат ма̄н ма̄хма­нув са̄в о̄лнэ ма̄ о̄ньща­сыт: туи порат о̄лнэ па̄выл, тӯяг ос тэ̄лы о̄лнэ кол (юрта). Та̄нанылна тот хӯл алыщлаӈкв ос во̄раяӈкв сака а̄ртмыс. 

Ам анēквам Елена Константиновна Сам­биндалова потыртас - туи па̄вылта коланыл посын-по̄ри ӯнлысыт. Тэ̄лы па̄выл вēрыстат о̄лыс, тэ̄лы лё̄ӈх кит палта кēлыг­ва̄т мус колыт ӯн­лысыт. Ка̄сыӈ колта̄гыл мис ос лув о̄ньщас.
Ма̄нь таквс э̄тпосныл ма̄ньполь э̄тпос мус о̄йкат во̄раясыт: лэ̄ӈын, нёхыс, охсар ос со̄рп ка̄тын-пат­тыгласыт, то̄сам нё̄выль туи кастыл то̄сласыт. Тӯяг, толнэ порат, хӯл пувнэ пормасыт, ха̄паныл щё̄пи­тасыт, э̄кват са̄с нуйсыт - со̄вт, па̄йп, сāн ю̄нтсыт, косум хӯл пинэ ма̄гыс. 
Таквсы порат ёса, сун, камка щё̄питасыт, э̄кват понал атсыт, понал сэ̄та­пыл хӯлп ос мо̄т порма­сыт сагсыт. Я̄ӈк на̄тнэ юи-па̄лт вит ма̄ниг ēм­туӈкв паты, А̄сна щё̄питах­тэ̄гыт, ёмас хӯл ма̄гыс кол­та̄г­лыл тӯпыл товантэ̄гыт. 
Са̄в па̄л хӯлэ мисаныл, та̄нки ма̄гсаныл о̄с хуль­туптāлсыт. Хӯл во̄й ва̄р­сыт, хор ва̄рсыт, ёхыл хӯрум–нила сāс косум то̄сласыт. Пум ва̄рнэ кастыл юв ё̄хтахтасыт. Ювле йиӈкв рӯпатаӈ, та̄рвитаӈ, во̄тыӈ хо̄тал пāрс тӯщтысыт. Ро̄щиӈ ма̄т ха̄паныл, пēщ­о̄влыл хартсаныл, щар акв­туп «Бурлаки на Волге».
Юв ёхтэ̄гыт, та̄нки ӯй­хуланыл ма̄гыс пум ва̄­руӈкв тӯлтхатэ̄гыт. Хунь кол­лективизация ва̄рвес, туи па̄вылт о̄луӈкв патсыт, тэ̄лы па̄вылта а̄рталь ма̄­гыс репа, турнепс, саюм пум ос рожь ӯнттысыт. Трудодни ма̄гыс анька­сыл майвēсыт, мельни­цан тотсаныл, тав Ня̄х­щамво̄ль лӯи палта о̄лыс, со̄с кӣвырта пор о̄лыс, тот анькасыт коласыг пēр­вēсыт.  
Хунь ликвидация без­грамотности патыс, па̄­вылн кит щёс ханищтан хум Манькасов ёхталас, тав репрессировайтавес, та юи-па̄лт Сумкин Павел патыс. Тэ̄н кит па̄выл Хал-па̄выл ос Яныг-па̄выл халта яласасы̄г. 
Яныг ма̄хум ловинь­таӈкв ос хансуӈкв ха­нищтахтасыт. Хо̄тыл рӯ­пита­сыт - во̄раясыт, хӯл алыщласыт, ӣтипа̄лаг ханищтахтасыт. Хал-па̄вылт Тасмановыт ос Аменьтевыт па̄влыӈ ма̄хум о̄лсыт. Кит хум - Петр, Миколка Аменьте­выг о̄лсыг. 

Тасманов колтāгыл урыл
Тасманов Юван ат пыг о̄ньщас: яныг пыге – Тасманов Владимир Иванович, тав кит пыг о̄ньщас. Василь пыге – э̄кватэ Курикова Та̄тья, тэ̄н нёлолов ня̄врам о̄щсыг: Овдотья, Вотья, Юван, Варвар, Тимка, Тāрья, Улякщи, Марья Полумта о̄лсыт. 
Миколка э̄кватэ Сам­биндалова Анна Василь­евна, тэ̄н са̄т ня̄врам о̄щсыг: Нина, Дарья, Соня, Андрей, Пāрыска, Латья – та̄н Толъят, Лопсия̄ я̄ ва̄тат Бурмантоват ос Усть-Маньят о̄лсыт. 
Котиль пыге – Тасма­нов Тимофей Иванович. Тэ̄нки ня̄врам та̄лыг, пыгрищ янмалтасыг – Миколка. Пыген Тасманов Николай Тимофеевич э̄кватэ Пеликова Варвара Васильевна о̄лыс, ат ня̄врам о̄щсыг: Тāнил, Александра, Тāрья, Анна, Сāнтыр. Такви войнат хо̄­нтлас, тот а̄тимыг ēмтыс. 
Хӯрмит пыг - Тасманов Василий Иванович, са̄т а̄ги о̄ньщас, акв пыг – Тасманов Федот Василь­евич. Федот Васильевич э̄кватэ Адина Мария Васильевна, тэ̄н хӯрум ня̄врам о̄щсы̄г: Илья, Тāрья, Иосиф (Оська), во̄йнат хо̄нтлас, тот а̄ти­мыг ēмтыс.
Яныг ма̄нь пыг - Тас­манов Григорий Ивано­вич, ам йис ащо̄йкам, э̄кватэ Номина Авдотья Ивановна, ам йис анēквам. Яныг а̄гитэ̄н - Тасманова Екатерина Григорьевна, 1909 та̄лт самын патыс, тав о̄йкатэ Пуксиков Гавриил Сергеевич, тэ̄н хӯрум ня̄врам о̄щсы̄г: Василий, Петр, Татьяна.  Пыге Тасманов Василий Григорьевич 1912 та̄лт самын патыс, э̄кватэ Анемгурова Екатерина Мироновна. Тэ̄н лов ня̄врам о̄щсы̄г - Федот, Тимофей, Григорий, Галина, Нина, Лиза, Таня, Володя. 
Ма̄нь а̄ги - ам яныг анēквам - Тасманова Мария Григорьевна, 1917 та̄лт самын патыс, тав о̄йкатэ Самбиндалов Константин Васильевич, тэ̄н са̄т ня̄врам о̄щсы̄г - Галина, Анна, Илья, Тима, Степа, Елена ос Наталь.
Йис ащо̄йкам Юван э̄кватэ холам юи-па̄лта китынтыг нэ̄ тотас – Елесина Мария, тэ̄н пыг о̄щсы̄г – Елесин Иван Иванович, атыт ня̄врам, тав ща̄нь о̄парищ нам о̄ньщас. Ягпыганэ̄н нам­талавес – «кēр Ваня». Елесин Иван Иванович пыг о̄ньщас – Елесин Павел Иванович, тав э̄кватэ палт Кульпаст о̄луӈкв хультыс.
Хунь яныг анēквам а̄тимыг ēмтыс, яныг ащо̄йкам Григорий хӯрум та̄лэ о̄лыс. А̄щēн та̄рвитаӈ о̄лыс, пыге Сортыӈьяна тотастэ, пӯпколт янмал­таӈкв хультуптастэ. Тав тот плотник ва̄рмальн ос рущ ла̄тӈыл ханищтахтас. Репрессия порат яныг ягпыге Владимир Ивано­вич щēмьятэ ёт Ивдель­ский районын кēтыстэ, тав ты рущит халт потыр хӯлыс, ма̄хум сутытаӈкв тотавет. 
Тасманова Мария Григорьевна  
Ам Анна āквум номнэ потрыт щир, яныг анēк­вам а̄ртальт рӯпитас, ту­выл «Киров» колхозт. Туи э̄кват ёт колхоз тэ̄пканта рӯпитас, картопка, тур­непс, рожь ӯнттысыт, туи витыл со̄сантасаныл, лю̄ль пум маныгтасыт, пум ва̄рнэ ма̄т рӯпитасыт. 
Ётыл э̄кват ос ня̄вра­мыт ёт пум ва̄рсыт, мо­торка а̄тим о̄лыс, тӯпыл, нарнэйӣвыл яласасыт. Акв хо̄тпан план щирыл лов тонна пум ва̄руӈкв э̄рыс. Ат ке вēрмысыт - сутыта­вēсыт. Рӯпата ма̄гыс тало­ныл мивēсыт, трудодень ке о̄ньщис. Таквсы ос тэ̄лы яныг анēквам во̄раяс - лэ̄ӈын, нёхыс ёмащакв па̄тлуптас.
Война порат са̄лыӈ су­ныл Ха̄льӯсныл Хосво̄ль мус (Ивдель) мус кēр лё̄ӈхын пормас хартыс. Пӯщка кӣвырта солвалыӈ хӯл, ла̄хс, пил тотыгласыт. Тамле ва̄рмаль о̄лыс – «Все для фронта, все для Победы». Ювле колас, сыртэп, са̄ккар тотсыт. Хӯрум-нила суныл – а̄насыл кēрхатым о̄лсыт. Во̄рта а̄ращ ва̄тат э̄т хӯлсыт. Са̄лыт нюсы тэ̄ӈкв э̄ти та̄ртыгласаныл. 
А̄лпыл са̄лыянэ пуви­янэ, кēрыянэ, ащирм о̄лы ман во̄тасты, о̄ста Ха̄ль­ӯсныл Ивдель мус мины, са̄т хо̄тал мины, ювле аквта са̄вит хо̄тал. Та̄н щар са̄лтатыт хольт ӯщлахтын хо̄тал та̄л рӯпитасыт. 

Ёмащакв рӯпитаме ма̄гыс Мария Григорь­евна 1992 та̄лт «За доблестный труд в Великой Отечественной войне» мēталил майвес.
Марьям МУРАДЫМОВА
