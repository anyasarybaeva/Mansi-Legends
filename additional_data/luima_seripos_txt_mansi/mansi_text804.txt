
Та̄л котиль э̄тпос 29 хо̄талэ̄т Ханты-Мансийск ӯст Природы и Человека музейт ма̄хум акван-атхатыгласыт. Тот хӯрум э̄тпостем «Жизнь в ссылке» нампа выставка рӯпитас. Ань 1930-1950 та̄лытт ма̄н о̄лнэ ма̄вн ма̄хум ё̄рва̄гыл кēтыглавēсыт, ты урыл музейт потыр о̄лыс.О̄выл ла̄тыӈ музей кӯщай Светлана Викторовна Лазарева тав ла̄выс: «Ювле хультум пора мо̄т щирыл ва̄руӈкве ма̄н ат вēрмилӯв. Матыр о̄лыс, та о̄лыс. Ос та пилыщмаӈ нак ва̄ӈкве ос номуӈкве э̄ри. Ты урыл ма̄н потыртаӈкве ат те патэ̄в, ма̄ньлат ма̄хманувн ат те ла̄вēв, та̄н ва̄ӈкве аты патэ̄гыт. Та порат миллион са̄вит хо̄тпа щар наска̄ссыг порслувес. 

	Та та̄рвитыӈ та̄лыт урыл са̄всыр документыт, потрыт, пищмат ос хурит то̄ва музеитыт акван-атым о̄лэ̄гыт. Ма̄н, Природы и Человека музейт рӯпитан ма̄хум, та о̄лупса урыл о̄с са̄в потыр акван-атсӯв, хурит ка̄тын-паттысӯв. Та порат хансыглам со̄тыра са̄виттем документыт, пищмат ос киноплёнкат хо̄нтсӯв. Ты урыл ма̄н нэ̄пак хассӯв, намаяслӯв «Жизнь в ссылке». Ты коныпал ты нак щирыл ма̄н ань научно-исследовательский рӯпата ва̄рēв». 

	Светлана Викторовна потыртаме юи-па̄лт Дмитрий Васильевич Филипчук ла̄тыӈ ла̄выс. Ты хум музейт научный сотрудникыг рӯпиты, «Жизнь в ссылке» нэ̄пак хансуӈкве тав о̄с нё̄тыс. Хум тох ты потыртас: «Ка̄сыӈ мир матыр та̄рвит тэ̄ла о̄ньщи, та урыл ма̄хум потыртаӈкве ат таӈхēгыт манос потыртаӈкве ат тайи. Ма̄н ань о̄с о̄ньщēв тамле тэ̄ла. 20-й нот ущнув ты оигпас, ты нак та нотт о̄лыс. Ма̄н ань ты хо̄тал мус матыр хӯнтамла̄лэ̄в, ва̄ӈкв ат ва̄слув, насати тох та о̄лум. 

	Ма̄хум полщил ва̄р-вēсыт, лӯи ма̄н са̄всыр ма̄ныл кēтыглавēсыт. Ты нак ва̄рум хо̄тпат ат суссыт, ты яныгхо̄тпа ман ня̄врам, щёлыӈ ман нуса э̄лумхо̄лас, пуссын тыг ӯйхул хольт ня̄влувēсыт. Са̄в хо̄тпа турман колн ӯнттувēсыт, то̄ват са̄в та̄л ӯнлысыт, ётыл кон-та̄ртыглавēсыт,  то̄ват ос тот и порсысыт. 

	Ма̄хум янгыщ аты ва̄саныл манрыг та̄н о̄лнэ коланыл кон-ня̄влувēсыт, о̄лум ма̄наныл тыг ё̄рва̄гыл кēтвēсыт. То̄ва порат ха̄п я̄ ва̄тан пӯхвты, ма̄хум ня̄враманыл ёт па̄г-туясавет, таит ла̄внэ̄ныл: «О̄лнэ ма̄н ты, хотмус та о̄лэгы̄н. Ма̄нт вуēн, на̄нтина̄нын о̄лнэ кол ӯнттэ̄н. Соссаӈ мир ёт ул потыртэ̄н, та̄н ма̄гсыланыл на̄н сылкат». 

	Ма̄хум я̄ ва̄тат та оссувлавет, ляпат щар акв кол а̄тим, акв а̄мп а̄тим. Йильпи ма̄т, хащта̄л ма̄т савалым хотмус та о̄лмыгтасыт. 

	Па̄влытт о̄лум ма̄хум манос нуса ма̄хум тох о̄луӈкве воссыг ты-а̄ти та ханьщувласыт. Ос яныг ӯсытт о̄лум хо̄тпатн, ня̄враманылн тамле о̄лупсан ханьщувлаӈкве сака та̄рвитыӈ о̄лыс. 

	Мощ ётылнуве ма̄хум тыг ос национальность щирыл кēтуӈкве патвēсыт – немцыт, финныт, калмыкыт… Ты о̄с акв сака пилыщмаӈ нак. Тувыл о̄луӈкве хотмус э̄ри, ма̄хум рӯпитаӈкве патсыт. 

	Хул пирмайтан комбинатт рӯпитасыт, колыт ӯнттысыт. Та порат Ханты-Мансийск ӯс Остяко-Вогульскыг ла̄ввес. Ты ӯсув ӯнттуӈкве ань то̄нт тыг кēтыглам ма̄хум та̄н

	ты о̄вылтасаныл. Ты рӯпата сака та̄рвитыӈ о̄лыс».

	Та нак порат тыг о̄лмыгтам ма̄хум то̄ва пормасаныл, маснутаныл  музей акв колнакēт акван-атымат, пēс хурит колнорн но̄х-тагталымат, пуссын ма̄навн суссылтавēсыт. 

	Дмитрий Васильевич то̄ва хурит урыл потыртас. Акв хурит Борис Степанов щēмьятэ ёт по̄слым о̄лы. Хум Ха̄льӯст райком партия секретариг рӯпитам. Тав тамле та̄ксар, пилта̄л хум о̄лум. Сталинын пищма хансыглам, манрыг ань ма̄хум наска̄с-сыг полщил ва̄равет, 

	саватавет. 

	Мо̄т хум ос журналистыг о̄лыс, Виктор Гулидов, лӯи ма̄н Москва ӯсныл кēтыглавес. Ха̄льӯст 1935 та̄лныл 1937 та̄л мус о̄лыс. Та̄н пуссын э̄кванылн ос 

	оманылн са̄в пищма хансыгласыт. Ань та пищмат хосыт мощ та̄ра-патыс, хумус та̄н ты ма̄т о̄лсыт, хумус саваласыт, маныр урыл номсысыт. 

	Ты хумыг ос мо̄т са̄в ма̄хум урыл «Жизнь в ссылке» нэ̄пакт хансым о̄лы, ка̄тын-паттум 

	хурияныл о̄с тув по̄с-луманыл. Виктор Гулидов яныг таквс э̄тпост 1937 та̄лт Тюмень ӯст порслувес. Борис Степанов ос ма̄нь таквс э̄тпост 1937 та̄лт турман колн ӯнтталавес, 1939 та̄лт та̄ртвес. Хум  тот сака саватавес, алнэ па̄сыл о̄щвес. Хунь кон та̄ртвес, тав областной прокурорн ос Омский область 

	партколлегия секретарин пищма хансыс. Маныр номсыс, пуссын хансыс, ань хумус ма̄хум наска̄ссыг саватавет, порславет. Сталин о̄йкан о̄с хансыс: «Ты пилыщмаӈ нак о̄лнэ̄тэ ма̄гыс, мирн ла̄тыӈ ла̄вуӈкве тах наӈ патэ̄гын, наӈ китыглаӈкве патавен. Ты порав йисыг ēмты, наӈ намын тах ла̄вуӈ-кве патаве». Щар со̄ль та ла̄выс. Борис Степанов хоса пыл ат о̄лыс, хо̄нтлын ма̄н вуйлувес, тот порслувес.

	Д.В. Филипчук потре оигпам юи-па̄лт ма̄хум мо̄т колнакн во̄ввēсыт, тот ос сцена о̄лы. Музей кӯщай С.В. Лазарева сценан «Жизнь в ссылке» нэ̄пак хансум ма̄хум во̄всанэ – «Новости Югры» газетат корреспондентыг о̄лнэ нэ̄ В.В. Патранова, журналист ос лӯи ма̄ урыл хаснэ хум В.К. Белобородов, музей кӯщай ва̄ӈын нэ̄ О.И. Приступа ос Д.В. Филипчук. Та̄н коны-паланыл тув кит э̄кваг во̄ввесы̄г, ты Лидия Васильевна Бубова ос Анна Ильинична Жукова. Тэ̄н щēмьянэ̄н та нак порат тыг кēтвесы̄г. 

	С.В. Лазарева ла̄внэ̄тэ щирыл, ты нэ̄пак акв хо̄тал хунь хасвес. Нэ̄пак хансум ма̄хманув хус арыгтем та̄л рӯпитасыт. Тувыл ты нэ̄пак хансум ка̄сыӈ хо̄тпа ла̄тыӈ ла̄выс. 

	Э̄кваг о̄с потыртасы̄г, хумус тэ̄н ма̄хманэ̄н тыг ва̄нтлысыт, о̄лмыгтасыт, та̄нанылн сака та̄рвитыӈ о̄лыс. Анна Ильинична Жукова ла̄выс: «Ты музейн ёхтум ма̄хумн ам пӯмащипа ла̄тыӈ ла̄вēгум. Ань та пилыщмаӈ пора о̄лме ма̄гыс на̄н о̄с сыманын ща̄ргēгыт. Соссаӈ мирн, ма̄ньщи ос ханты ма̄хумн, ам яныг пӯмащипа ла̄тыӈ ла̄вēгум. Та̄н хосытанылт ма̄н лылыӈта̄гыл хультсӯв. Та̄н ма̄навн са̄в нё̄тмил ва̄рыгла-сыт, тэ̄нутыл ос о̄щ-нутыл майлувесӯв. Омам та̄н о̄лупсаныл ханищта̄лыстэ, ва̄стэ, маныр ро̄ви ва̄руӈкве, маныр ат тайи. Ма̄нав акваг ханищтастэ, акваг потырта̄лыс. Тав соссаӈ мир сака янытластэ. Ма̄н ань о̄с омав хольт о̄лэ̄в. Соссаӈ мир э̄лы-па̄лт ам ма̄ мус хӯтсэ̄гум, яныг пӯмащипа ла̄тыӈ ла̄вēгум».  

	Ты хо̄нтхатыглапув оигпаме э̄лы-па̄лт ма̄ньлат хо̄тпат Анна Ахматова хансум стихотворениянэ ловиньтасыт. Ма̄хум щар сӯпнēлмта̄л тыстым та ӯнлахо̄лсыт. Пуссын ты потрыт ос 

	стихотвореният хӯнт
	луӈкве сака та̄рвитыӈ, 

	ос аквтох сака пӯмыщ о̄лыс. Воссыг хоталь щалтэ̄в, ты ма̄н ма̄вт о̄лум нак, ты ма̄н 

	йис о̄лупсав.

	Светлана 

	хозумова
