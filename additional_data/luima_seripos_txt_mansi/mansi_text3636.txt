
Яныгпо̄ль э̄тпос китыт хо̄талэ̄т Югорск ӯст «Ӯринэ̄ква хо̄тал» янытлавес. Та хо̄тал са̄в мир ӯс канын ёхталас. Ма̄хум э̄лы-па̄лт ёнгын колыт э̄ргысыт ос йӣквсыт. Ма̄ньщи хо̄тпанув пӯрлахтасыт. Хумус ма̄хманув тот мӯйлысыт, на̄н ты урыл э̄лаль ловиньтэ̄н.

	Ты тэ̄лан Ханты-Мансийск ӯсныл «Югра лылыēп» кӯщай ва̄ӈын нэ̄ Надежда Борисовна Костылева ос А̄с-угорский ма̄ньлат мир организацият кӯщай хум Виктор Банк ёхталасы̄г. Тэ̄н ӯс кант атхатыглам ма̄хум янытласанэ̄н.

	Югорск ӯст «Ӯринэква хо̄тал» 2006 та̄л па̄сныл мӯйлаве. Ка̄сыӈ та̄л ты ва̄рмаль «Музей истории и этнографии» нампа колт рӯпитан ма̄хум та̄н щё̄пита̄лыяныл. Ялпыӈ хо̄тал ӯс по̄хыт «Сӯева̄т па̄вылт» во̄рт ӯнттым музейт ва̄рыглаве, ос ань сака во̄тыӈ о̄лыс, таима̄гыс ма̄хум ӯс кант мӯйлысыт.

	Ты товлыӈ ӯй соссаӈ ма̄хманув пēс йис та̄гыл ӯлылыяныл. Ӯринэ̄ква ёхты, ма̄лтыпыг та ēмты, йӣвыт лӯптаныл яныгмаӈкве о̄вылтахтэ̄гыт. Пēс ма̄хманув тох ла̄выгласыт, ӯринэ̄ква ёхты, йильпи та̄л та о̄вылтахты. Ма̄хум во̄раян ма̄ныл по̄йтэ̄гыт ос хӯл алыщлаӈкве щё̄питахтэ̄гыт. Ты порат мир тэ̄лы па̄вылныл туи па̄вылн ва̄нтлыгла̄лсыт.

	Ты хо̄тал рӯт ма̄хманув са̄всыр ма̄ныл пуссын акван-атхатыгласыт. Халанылт кассыт, сыресыр ёнгилыт щё̄пита̄лсыт, э̄ргысыт ос йӣквсыт. То̄рум А̄щин по̄йкщисыт, во̄рт са̄в пил, ла̄хыс вос яныгмас, я̄т са̄в хӯл вос яласас, щēмьят ма̄нь ня̄врам самын вос патыс, ма̄хум пуста̄гыл вос о̄лсыт ос нэ̄матыр та̄рвит ул вос ēмтыс.

	Округувт «Ӯринэ̄ква хо̄тал» 1990-ит та̄лытныл но̄х-во̄рмалтаӈкве патвес. Та па̄сныл са̄всыр ӯсытт, па̄влытт о̄лнэ соссаӈ ма̄хманув акваг мӯйлыяныл. Ты пӯмащ ялпыӈ хо̄тал мирн сака э̄руптаве.

	2011 та̄лныл «О празднике и памятной дате Югры» нампа са̄кконув щирыл «Ӯринэ̄ква хо̄тал» округ ялпыӈ хо̄талыг ва̄рвес. Та па̄сныл таве ка̄сыӈ та̄л яныгпо̄ль э̄тпос китыт ӯщлахтын хо̄талт мӯйлаве.

	Ань о̄лум ялпыӈ хо̄талт Нина Георгиевна Рукова, яныгпа̄ла ма̄ньщи нэ̄, со̄с косамтас ос са̄в сымыӈ ла̄тыӈ ма̄хмытын ла̄выс. То̄нт ӯс кант палаткат тэ̄нутпормас тыналавес. Ня̄врамыт ма̄гыс пӯмащ ёнгилыт щё̄пита̄лвēсыт. Та̄н халанылт кассыт. Ка̄сащан ма̄хум со̄ламатыл тыттувēсыт. Мощ ащирмаӈнув кос о̄лыс ос ма̄хумн ты ялпыӈ хо̄тал сака мӯстыс.

	Яныгпо̄ль э̄тпос нёлоловит хо̄талэ̄т соссаӈ ма̄хманув «Сӯева̄т па̄вылт» во̄р ма̄т ӯнлын музейт о̄с акван-атхатыгласыт. Тот йӣквсыт, э̄ргысыт, са̄всыр ёнгилыт ос касылыт щё̄пита̄лсыт. Тыщир ты Советский районт ялпыӈ хо̄тал мӯйлысыт.
