
Марина Анатольевна Табун, такви о̄парищ наме Лихачева, Ха̄льӯс школат ма̄нь ня̄врамыт ханищтан нэ̄г рӯпиты. Тав Ханты-Мансийск ӯст педагогический училище а̄стлас, ты юи-па̄лт Москва ӯст М.А. Шолохов нампа университетт ханищтахтас. Ханты нэ̄ 22 та̄л ня̄врамыт ёт рӯпиты. Такви о̄лупсатэ ос рӯпататэ урыл Марина Анатольевна таи потыртас:
—  Ам Ха̄льӯс район Тэ̄к па̄вылт самын патсум, тот яныгмасум. О̄влэ̄т школат Зоя Аб-рамовна Новьюхован ханищтавēсум. Тав 40 арыгкем та̄л ня̄врамыт ёт рӯпитас, ань пенсият о̄лы. Тав сымыӈ, ка̄ркам ос ёмас хо̄тпа, такви рӯпататэ ёмащакв ва̄рыстэ, ма̄нав сака э̄руптасанэ. Ам таве о̄с янытласлум, школан ялантаӈкве акваг ка̄сащасум. Тыима̄гсыл ма̄ньта̄гыл учитель-хо̄тпаг рӯпитаӈкве тахсум. Та порат Тэ̄к па̄-вылт о̄лнэ са̄в а̄гит-пыгыт Ханты-Мансийск ӯсн ханищтахтуӈкве минасыт. Омамн о̄с акваг ла̄выглавēсум, учителиг вос рӯпитэ̄гум. Ты юи-па̄лт Ханты-Мансийск ӯсн минасум. 1996 та̄лт диплом-нэ̄пакыл майвēсум ос ювле яныгмам па̄влумн рӯпитаӈкве ёхтысум. Та порат Тэ̄к па̄вылт пēс школа рӯпитас. Кол сака ащирмаӈ о̄лыс, а̄гирищит-пыгрищит масхатым ханищтахтасыт. То̄ва порат тув мус ащирма о̄лыс, вēтрат витэ тув по̄лиглавес, хаснэ па̄рт тармыл мел щар ат хансыс. То̄нт рӯпатаныл по̄хын минуӈкве тахсум, тувыл ня̄враманум хумус хультуптыянум, э̄лаль тох та рӯпитасум. Па̄влувт мо̄т йильпи кирпащ школа хунь ӯнттувес, то̄нт ёмасыг ēмтыс. 
Тувыл ам Ха̄льӯст о̄лнэ колыл майвēсум, щēмьяӈ та̄гыл о̄луӈкве тув ва̄нтлысум. Школат э̄лаль рӯпитаӈкве тот патсум. О̄выл ханищтахтам а̄гирищанум-пыгрищанум школа хосат а̄стласыт, то̄ват ань та̄нки ня̄врам о̄ньщēгыт. 
Округ янытыл ма̄щтыр ма̄хум ос ня̄врамыт ёт рӯпитан хо̄тпат са̄всыр ханищтапын ва̄тихал акван-атыглавет. Ам тамле семинарытын о̄с ялантэ̄гум. Мо̄лты та̄л ма̄ньполь э̄тпост ма̄щтыр ма̄хум Ягрим па̄вылн во̄выглавēсыт. То̄нт Ха̄льӯс район янытыл о̄лнэ нэ̄квет нуйсахи йинсыт ос хорамыл ю̄нтсаныл. Матьёмас ам о̄с тув ялсум, нэ̄ хо̄тпат ёт хо̄нтхатыгласум, са̄в э̄рнэ ва̄рмалит урыл тот хӯлсум. Любовь Васильевна Кашлатова лекция-потрыт ловиньтас. Тав са̄всыр хурит суссылтас, хоты хорамыт хоталь ю̄нтуӈкве ро̄ви. Ам ты потрыт ёмащакв хӯнтлысанум ос нэ̄пакн пуссын хассанум. 

Школавт кружок рӯпитас, тот ам ня̄врамыт ю̄нсхатуӈкве ханищтасанум. Ха̄льӯст о̄лнэ ма̄ньщи, ханты нэ̄т ты рӯпата ва̄руӈкве а̄нумн о̄с нё̄тсыт. Ань кружок лаппантвес, воссыг ат рӯпиты. Тув ялантан ня̄враманум ёт ма̄н Ха̄льӯст «Модница» нампа касылн во̄выглавесӯв. Район янытыл о̄лнэ агит-пыгыт та̄нки ю̄нтум маснутаныл тот ка̄сыӈ та̄л суссылтыяныл. Мо̄лты та̄л ты касылт ма̄н о̄выл места висӯв. Ня̄врамыт  ёт ма̄н ханты маснут ю̄нтсув ос касылт хӯрум пыг урыл мо̄йт суссылтасӯв. Сосса щēмьят ня̄врамыт хумус ма̄нь та̄гыл ханищтавет, та урыл тот потыртасӯв ос суссылтасӯв. Ма̄навн ты маснут ю̄нтуӈкве Ха̄льӯст о̄лнэ ма̄ньщи ос ханты нэ̄квет нё̄тсыт. 
Ты э̄лы-па̄лт ам «Со̄рни сэ̄й» нампа ня̄врамыт ӯщлахтын ма̄т рӯпитасум. Ты ӯщлахтын ма̄ Ха̄льӯс ляпат о̄лыс. Тот ма̄н ма̄ньщи ос ханты культураг урыл потыртасӯв, ю̄нсхатуӈкве ос ща̄нь ла̄тӈыл потыртаӈкве а̄гирищит-пыгрищит ханищтасанувм. Ань ӯщлахтын ма̄ныл воссыг ат рӯпиты. Ня̄врамыт тув ялантаӈкве тай сака ка̄сащасыт. 
Урай ос Сургут ӯсыгн рӯпатам щирыл кēтыглавēсум. Ня̄врамыт ӯщлахтын ма̄т хумус рӯпитаӈкве э̄ри, тот потыртавēсув. Тув ялуӈкве ос мо̄т номтыӈ хо̄тпат хӯнтлуӈкве а̄нумн о̄с сака пӯмыщ о̄лыс. 
Марина Анатольевна са̄в та̄л ня̄врамыт ханищтым рӯпиты. Такви рӯпататэ сака ёмащакв ва̄ритэ, тыима̄гсыл са̄в щёс «Педагог года» нампа касылн кēтыглавес. Рӯпататэ ка̄ркамыг ва̄рнэ̄тэ ма̄гсыл са̄в янытлан нэ̄пакыл майлаве.  
