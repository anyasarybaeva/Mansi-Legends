
Округ общественный палатат рӯпитан ма̄хум акван-атхатыгласыт. О̄влэ̄т та̄н «Социальный кодекс Югры» документыт  тув хансым йильпи ва̄рмалит урыл потыртасыт. Ос тувыл округныл Российский Федерация общественный палатат рӯпитан ма̄гыс хо̄тпа пēриясыт. О̄выл ва̄рмаль урыл мирн нё̄тнэ Департаментыт рӯпитан кӯщай нэ̄ Мария Краско потыртас. 

	Округувт  91 са̄всыр тэ̄латыт щирыл мирн нё̄тэ̄гыт. Ос ты хосыт 386 со̄тыра э̄лумхо̄лас  олн-нё̄тмилыл мивет манос матыр мо̄т льгота о̄ньщēгыт. 

	Тувыл ка̄сыӈ та̄л тамле хо̄тпат са̄вмēгыт. Ань 19 нё̄тмил ва̄рнэ тэ̄латыт мо̄т щирыл ке хансуӈкве, то̄нт 5 со̄тыра са̄вит хо̄тпаг мощщами. Тыг Югра ма̄вн ущтынув ёхтум ма̄хум ат та̄л тыт вос о̄лэ̄гыт, тувыл ущ 

	та̄н нё̄туӈкве патавет. 

	Ты тэ̄ла ёт то̄ват ат ка̄сащēгыт. Мир пусмалтан Департаментыт ла̄всыт, то̄ва та̄рвитыӈ а̄гм о̄щнэ хо̄тпат та̄нки ёранылт пусмалтахтуӈкве ат вēрмēгыт. Та̄нанылн сака тыныӈ тэ̄рпит акваг ёвтуӈкве э̄ри ос ты нё̄тмиланыл хот-виве ке, хумус та̄н э̄лаль о̄луӈкве патэ̄гыт.

	Мо̄т нё̄тмил урыл потыртан порат акван-атхатам ма̄хум о̄с мощ воритотсыт.  Любовь Чистова, округ общественный палата кӯщай, ла̄выс: «Ма̄хум вос торгамтэ̄гыт, округ бюджет олнанув а̄ти туп нё̄тмил ва̄рнэ ма̄гыс о̄лэ̄гыт. 

	Ка̄сыӈ хо̄тпан ма̄н аквписыг нё̄туӈкве о̄с ат вēрмēв. Тувыл то̄ва рӯпитан  ос ёмас олн сэ̄лнэ хо̄тпат та̄нки ща̄нянылн-а̄щаныл нё̄туӈкве ат ка̄сащēгыт. Тох о̄луӈкве о̄с ат ро̄ви».  

	Ань ты «Социальный кодекс Югры» намаим са̄ккон ма̄ньполь э̄тпос оигпаме мус э̄лаль щё̄питаӈкве патаве. Тув мус матыр э̄рнэ хӯлтнэ ла̄тыӈ хансуӈкве э̄ри.  

	Тувыл э̄лаль ты сап-ра̄нит округ па̄лыл РФ общественный палатат рӯпитаӈкве ка̄сащам хӯрум хо̄тпа наманыл  ла̄ввēсыт: тыи Галина Галимова Сургутныл, ос Ольга Сидорова, Виктор Заболоцкий Ханты-Мансийсканыл. 

	Та̄н тувыл пуссын э̄лаль ва̄рнэ тэ̄ланыл о̄вылтыт потыртасыт. Са̄выӈпа̄лэ акван-атхатам ма̄хум пуссын Виктор Заболоцкий пēриясыт. 

	Юи-о̄выл тэ̄латыт та̄н «губернатор премиял» минэ ма̄гыс В.А. Каданцев ос «Ю.Н. Шесталов нампа премиял»  минэ кастыл В.Е. Енов урыл потыртасыт. 

	Валерий Каданцев литература ма̄гыс ос Владимир Енов ханты ща̄нь ла̄тӈе но̄х-во̄рмалтан, пēс потрыт, накыт э̄лаль тотнэ ма̄гыс вос мӯйлуптавēг. 

	  Тамара 

	Мерова

	 
