
Ты йист о̄лнэ ма̄ньщи ма̄хманув тох ла̄вēгыт — акв То̄рмыл о̄лэ̄в, рущит ман ма̄ньщи хо̄тпат акв То̄рум о̄ньщēв. Ка̄сыӈ хо̄тпа хоты То̄румн агтуӈкв кāсащи, вос агты.

	Ос ма̄н, ма̄ньщи ма̄хум, пēс йис та̄гыл Нуми То̄рум о̄ньщēв, ма̄нти На̄й-О̄тыранувн, пупганувн ӯргалавēв. Ань хотыл-а̄ти «христианства» тэ̄ла э̄лаль тотнэ ма̄хум ма̄н о̄лнэ ма̄в янытыл та та̄рамласыт. Ма̄нь па̄влыӈ ма̄тт ялпыӈколыт ӯнттэ̄гыт, тот о̄лнэ соссаӈ ма̄хум рущ пēрна пинуӈкв кащилтыяныл. Тāн ты ла̄вēгыт, ма̄н э̄рттам пēс йисныл рущ То̄румн агтэ̄в.

	Со̄ль тох о̄лыс ман а̄ти, ты урыл ма̄нь таквс э̄тпост Ханты-Мансийск ӯст о̄лум конференцият ма̄хум потыртасыт. Рущ ла̄тӈыл тав тох ла̄ввес — «I Шесталовские чтения». Тув са̄в ма̄ныл учёный хо̄тпат ёхталасыт. Та̄н халанылт Евгений Валерьевич Чепкасов о̄лыс. Учёный хум Санкт-Петербург ӯсныл ёхталас. Тав тот о̄с такви доклад-потре ловиньтастэ, потре тох намаим о̄лыс — «История крещения вогул».

	Таве хӯнтлуӈкв сака пӯмыщ о̄лыс. Потыртаме юи-па̄лт таве титыгласлӯв, манрыг тав ты урыл пӯмщалахты. Тав ювле ла̄выс, Юван Шесталов хансум нэ̄паканэ ловиньтаманэ юи-па̄лт тав та̄ра-паттыс — ты хум ма̄ньщи мир пēс йис накыт сака янытлыянэ, рущ То̄румн щар ат агты. Манрыг тох о̄лы, тав наука нэ̄пакыт ловиньтаӈкв патыс. То̄нт ты диссертациятэ хансыстэ, филологический наукат кандидатыг ēмтыс. Ань тувыл вим потыр-охсат ты конференцият мирн ты ловиньтасанэ.

	 

Пēс ма̄хманув йирыг тӯщтум ӯй тēлпыл то̄рмыт сартсаныл

	 

	Ул ка̄сыӈ ма̄ньщи колт то̄рмыт («иконат») о̄лсыт. Пēс порат та̄наныл ма̄хманувн нас майлувēсыт. Ань та̄н то̄ва колытт нуми нормат о̄ньщавет. То̄ва па̄влытт та̄н а̄тимыг ēмтум хо̄тпа юн о̄щнэ порат туп то̄нт ёл-вуйлавет.

	Са̄всыр та̄лытт ма̄н о̄лнэ ма̄вн учёный хо̄тпат ёхталасыт. Та̄н пēс ма̄хманув урыл маныр хассыт, ань ты урыл ловиньтэ̄н. 1898 та̄лт Константин Носилов, этнограф хум, «У вогулов» такви нэ̄пакēт тох хансыс: «Сӯма па̄вылт акв ма̄ньщи колн щалтсум. Тот о̄лнэ ма̄хум Микол то̄рум ос пупыг то̄тапсованыл э̄лы-па̄лт ӣсвеща пēламтасыт. Тувыл ма̄нь па̄сыг колн тӯлсаныл, йирыг тӯщтысаныл. О̄влэ̄т та̄нти На̄й-О̄тыраныл нупыл по̄йкщасыт, тувыл Микол то̄рум питьмияге сāлы тēлпыл ёмащакв сартсаныл».

	Мо̄т учёныит ты урыл о̄с са̄в щёс хансыгласыт. Хоты колн щалтэ̄гыт, тот рущ то̄рмыт пуссын тēлпыл сартым о̄лсыт. 1889 та̄лт учёный хум Л.Н. Кориков тох хансыс: «Та̄н (ма̄ньщи ма̄хум) христиан религия магыс матыр ва̄рēгыт кос, ос та̄нти На̄й-О̄тыранылн, пупганылн сака агтэ̄гыт. Ул нэ̄мхуньт та̄н щар ма̄к христианыг ат ēмтэ̄гыт».

	Юван Шесталов ма̄н пēс ва̄рмалянув, пēс наканув янытлым о̄лыс. Такви хансум нэ̄паканэ̄т На̄й-О̄тыранув акваг янытлас. Христос о̄йка тав «рущ То̄рмыг» ла̄выстэ. 1997 та̄лт Юван Николаевич тох хансыс: «Ма̄ньщи мир Нуми То̄рмув ос Христос — тэ̄н халэ̄нт акваг хо̄нтлэ̄г. Нэ̄мхотьютэ̄н но̄х-патуӈкв ат вēрми, ё̄ранэ̄н аквтēмыг.»

	 

Пēс о̄лупсав э̄лаль 

тотнэ урыл

	 

	 Ты рущ хум Евгений Чепкасов наука-нэ̄паке 2005 та̄лт вуянтастэ. То̄нт тав титыглавес: «Ма̄ньщи мирн пēс ва̄рмаляныл, пēс наканыл э̄лаль хумус тотуӈкв э̄ри?»

	Хум ювле ла̄выс, ма̄ньщи мирн ань ща̄нь ла̄тӈаныл ӯргалаӈкве ос э̄лаль тотуӈкв э̄ри. Ты щар ма̄к яныг со̄таныл.

	Тав щар со̄ль ла̄выс, ща̄нь ла̄тӈув мантēм о̄лы, то̄нт ма̄н ма̄ньщииг ла̄вуӈкв патавēв. Мо̄т щирыл те ēмты, ла̄тыӈ те со̄йми, то̄нт ма̄н я̄тил миртēв о̄с тах та со̄йми. Мат палыт ма̄н ма̄ньщи ла̄тӈыл потыртаӈкв патэ̄в, та мус ма̄н ма̄нти Нуми То̄рмувн, На̄й-О̄тыранувн по̄йкщēв. Та̄н ты ма̄нав ма̄к ӯргалыяныл.
