
Ижемский политехнический техникум Коми республикат о̄лы. Тот хӯрум та̄л ня̄врамыт ханищтаӈкве ат вуйвēсыт ос ты тув тамле хо̄тпат тинсэ̄гыт. Хотьют са̄лы ӯрнэ хо̄тпаг ханищтахтуӈкве таӈхи, тув ро̄ви минуӈкве, группаныл тыщир ла̄ваве – «Оленевод–механизатор». Са̄лыт ӯрнэ хо̄тпаг ханищтахтын коныпал, тот ос аквторыг тамле квалификация–нэ̄пакыл пыгыт мивет – «Тракторист» ос «Водитель мототранспортных средств» (та̄н «Бураныл» ос квадроциклыл яласаӈкв вēрмēгыт).
Ханищтахтуӈкве ка̄сащан хо̄тпат нэ̄паканыл ты та̄л во̄ртур э̄тпос котиль мус тēтуӈкве манос тув тотуӈкве вēрмияныл. Тот тит та̄л ос лов э̄тпос ханищтахтуӈкве тах э̄ри. Николай Ануфриев, техникумт кӯщаиг рӯпитан хум ла̄выс, тув та̄н са̄лыӈ колт рӯпитан хум хо̄тпат о̄с во̄вияныл. «Ма̄навн ань са̄лыӈ колт рӯпитан ма̄ньлат пыгыт ос са̄лыӈ ма̄хум щēмьят яныгман ня̄врамыт тыг виӈкве э̄ри. Мо̄т ня̄врамыт ханищтахтэ̄гыт кос, ос хунь техникум а̄стлэ̄гыт, са̄лыт ёт рӯпитаӈкве ат минэ̄гыт. Ты сака та̄рвитыӈ рӯпата, таве ёмщакв ва̄ӈкве э̄ри. Таима̄гыс ма̄н ва̄глув, хотьют э̄лаль рӯпитаӈкве тах паты», – кӯщай хум ла̄выс.
Николай Ануфриев СПК «Ижемский оленевод» нампа ма̄хум палт ялыс, та̄н ётаныл потыртас ос интинский районт ханищтахтуӈкве ка̄сащан пыгыт ос о̄лэ̄гыт. Та̄н мо̄т ма̄т о̄лнэ ма̄хум о̄с во̄вияныл. Ма̄н ма̄вныл ё̄рныт, ханты ос ма̄ньщит ханищтахтуӈкве ӯрияныл.
Ня̄врамыт ханищтан ма̄гсыл ты техникумыт матыр–а̄ти э̄рнэ ут пуссын о̄лы, са̄всыр ищхӣпыӈ утыт 2014–2015 та̄лыт ёвтвēсыт. Ты кастыл федеральный бюджетыл ос та̄нти саран ма̄хум Коми республиканыл субсидия–олн та̄сталавес. На̄н матыр титыглаӈкве те тахмаегы̄н, ты телефон хосыт свонитэ̄н:  8 (82140) 91 – 3 – 08  манос электронный пищма хансэ̄н:  igpt@minobr.rkomi.ru.
Лӯима̄вт са̄лы ӯрнэ ва̄рмаль – ты сельский хозяйстват халт акв ма̄, хо̄т са̄выӈпа̄лэ  соссаӈ ма̄хум рӯпитэ̄гыт. Соссаӈ щēмьят ма̄гсыл ты а̄ти туп нас рӯпата, тох та̄н пēс йис та̄гыл о̄лсыт, ос ань тох о̄лэ̄гыт.
Российский Федерациявт тахольт ты ва̄рмаль акваг уральтым о̄ньщаве ос олныл та̄ставе.
Ань ты та̄л Коми Республикат са̄всыр сельскохозяйственный организациятыт 65 со̄тыра 537 са̄вит са̄лы янмалтаве. Ос пуссын та̄н сараныт о̄лнэ ма̄нылт 85 со̄тыра 749 са̄вит са̄лы о̄ньщаве. Коми республика са̄лы о̄щнэ щирыл Россия янытыл хо̄тыт местат о̄лы. Ат са̄всыр предприятият са̄лыт янмалтавет, ты ПСК «Оленевод», ООО «Северный», ООО «Агрокомплекс Инта Приполярная», ООО «Абезь», ООО «Петруньское» ос ты коныпал ат фермерский хозяйстват са̄лы ӯрим рӯпитэ̄гыт. Пуссын аквъёт хӯрумса̄т хо̄тпа тамле ма̄т рӯпитэ̄гыт. Ты та̄л са̄лыт о̄щнэ ма̄гсыл федеральный ос республиканский бюждетыл 53 млн. солко̄ви та̄стувес. Ань 11 млн. солко̄ви та̄нанылн майвес.
Мо̄лты та̄л 46,9 млн солко̄ви та̄сталавес,  29,9 млн.солко̄ви  та̄нти саран ма̄ныл  ос 17 млн. солко̄ви федеральный па̄лыл майлувес.
