
Ты накт Санкт-Петербург ӯст А.И. Герцен нампа университет Лӯима̄ мирыт институтыт акв ханищтап ва̄рыглавес. Рущ щирыл тав «Учителя и наставники северян в Герценовском университете» намаим о̄лыс. 
Ты кастыл лӯима̄ныл са̄в мирыт акван-атыгла­вēсыт. Тувыл тот хосат та̄гыл рӯпитан о̄йка Аркадий Иванович Гашилов 75 та̄лэ то̄влум ма̄гыс яныт­лавес. Ка̄сыӈ ёхталам мӯй хо̄тпа ёмас ла̄тыӈ ла̄выс, то̄ват ищ­хӣ­пыӈ ут хосыт паща­лахтасыт ос потыр­тасыт. 
О̄влэ̄т та институтт ханищтахтын а̄гит-пыгыт ма̄хум э̄лы-па̄лт э̄ргысыт ос «Куринька» йӣкв йӣквсыт. Тувыл а̄гит ос пыг та̄нки ща̄нь ла̄тӈа­нылт Аркадий Иванович ма̄гыс ёмас ла̄тыӈ ла̄всыт. Та̄н селькуп, ё̄рн, ханты, ма̄ньщи, вепсы, саами ос нганасан ла̄тӈытыл пащалахтасыт. Та̄н хала­нылт то̄ват ма̄ньта̄гыл ща̄нь ла̄тӈаныл ва̄гыт, то̄ват ущнув ханищтаӈ­кве патсыт. Тот «Увас хус» э̄ргын-йӣквнэ колн та̄н Зоя Степановна Рябчи­ко­ван акван-атвēсыт. 
Тувыл Софья Алексан­дровна Урун, Лӯима̄ ми­рыт институтт кӯщай нэ̄, А.И. Гашилов намхо̄талэ̄т янытластэ, яныг кӯщаит кēтум янытлан пищмат ловиньтасанэ. Акв теле­грамма РФ Государствен­ный Дума Федерация сапра̄ни па̄лыл И.С. Неве­ров хансум, кит янытлан Грамотал кēтвес ос ма̄­гылн тагатан по̄сыл мӯй­луптавēс, тыи Таймыр­ский Долгано-Ненецкий район Е.В. Вершинин кӯщайныл ос В.Н. Шишов депутатныл. Санкт-Петер­бург ӯсн Таймыр ма̄ныл ёхталам а̄гит-пыгыт Аркадий Иванович палт ханищтахтасыт ос юв минаманыл порат школат ман мо̄т хотты ма̄т ань рӯпитэ̄гыт. 
Югра ма̄ныл кēтым янытлан ла̄тыӈ З.С. Ряб­чикова ловиньтастэ, акв пищма сосса ма̄хум Ассамблеят кӯщай хо̄тпа Е.Д. Айпиныл о̄лыс, мо̄­танэ А.С. Сопочина ханты нэ̄­ныл.  Аграфена Семёнов­на Аркадий Гашилов ёт аквъёт ханищтахтаме пора урыл номылматас ос лӯима̄ а̄гит-пыгыт ак­ван-нё̄тхатым ханищтах­тынэ̄ныл ма̄гыс тавēн пӯма­щипа ла̄выс. Тэ̄н инсти­тутт аквъёт ханты ла̄тыӈ ханищтасы̄г ос ту­выл Аркадий Иванович тот селькупский ла̄тыӈ ханищ­тан хо̄тпаг рӯпи­таӈ­кве хультыс. 
Нэ̄пак та̄ратан колт рӯпитан хумыг А.В. Бабурин ос С.Ф. Зубов потыртасы̄г. Тэ̄н лӯима̄ ма̄хум хансум нэ̄паканыл та̄ратаӈкве акваг нё̄тэ̄г. 
Ищхӣпыӈ ут хосыт «Российский центр осво­ения Арктики» ва̄ӈын кӯщай хум Сергей Харючи янытлан ла̄тыӈ ла̄выс. Ты коныпал ща̄нь ла̄тӈыл ля̄ххал тотнэ ва̄рмалит урыл потыртас. Лӯима̄ ми­рыт пуссын та̄нки ща̄нь ла̄тӈыл хаснэ газетат та̄­ратаӈкве таӈхēгыт, тувыл та̄н сосса ня̄врамыт ха­нищтахтын школан о̄с вос кēтавет. Тамле газетат сосса ма̄хумн э̄рнэ ля̄х­халыт, хӯлтыглан тэ̄лат, са̄в­сыр пēс йис накыт мо̄т мирн ва̄нэ ма̄гыс акваг вос хансавет. 
Ё̄рн ма̄­хумныл Эдуард Яунгад «Ямал – потом­кам!» колт пуӈк­тотнэ хум потыртас ос сыресыр газетат, жур­на­лыт студен­тыт ма̄гыс тотыс, мӯй­луп­тас. 
Таймыр ма̄ныл о̄лнэ ма̄хум кинан по̄слум потраныл суссылтавēсыт. Ань Санкт-Петербург ӯсн о̄лмыгтам нэ̄ Любовь Попова Таймырныл кēтум мӯйлупсат А.И. Гашиловн мисанэ ос такви по̄слум хуритэ мӯйлуптас. Рущ нэ̄ са̄в та̄л та лӯи ēрт о̄лыс, сосса ма̄хум пēс накыт но̄х-во̄рмалтан музеянылт рӯпитас, та̄н о̄лупсаныл ёмщакв пуссын ва̄ганэ, таима̄гыс по̄слум хуритэ о̄йкан сака мӯстыс. Мо̄т хури ханты а̄ги Анна Нахрачёва по̄слыс ос мӯйлуптас. 
Любовь Борисовна Га­шилова Аркадий Ивано­вич о̄йкатэ урыл са̄в та̄л аквъёт о̄лнэтэ̄н о̄вылтыт потыртас ос щēмьяӈ ху­рит суссылтас. Пӯмыщ ма̄нь кинат Томский об­ласть­ныл ёх­талам мӯй нэ̄т тотсыт. Та̄н та̄нки хан­сум стиха­ныл ловиньта­сыт. Тувыл хосат та̄гыл ва̄нэ нэ̄г Е.Т. Пушкарева, Г.П. Харючи ос школат ща̄нь ла̄тӈыт ханищтан мӯй нэ̄т по­тыртасыт. Ам ханты ос ма̄ньщи газетат, журналыт ёт тотыгласум, тув мисанум.
Юи-о̄вылт институтт ханищтахтын а̄гит-пыгыт «Петущ, Петущ кумие…» э̄рыг э̄ргысыт ос ощхуль ва̄рсыт. 
Тамара МЕРОВА
