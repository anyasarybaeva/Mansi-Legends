
Мощ мо̄лалнув «Новости Югры» ля̄ххал тотнэ кол кӯщай Владимир Меркушев, общественный ос внешний связь департаментыт кӯщай ва̄ӈын хум Константин Репин ос «Пēс Сургут» нампа йис потрыт атнэ колт рӯпитан нэ̄ Анжелика Давыдова йильпи нэ̄пак урыл потыртасыт.
Ты нэ̄пак «Многовековая Югра» рущ ла̄тӈыл намаим о̄лы. Таве са̄в хо̄тпа щё̄питасаныл ос атса̄т са̄вит нэ̄пакыг та̄ратавес. Та̄н округувт о̄лнэ нэ̄пак ловиньтан колытын ла̄кква-уртыяныл тах.
Кӯщаит ла̄внэ̄ныл щирыл, ты проект ювле хультум та̄лт ва̄руӈкве о̄вылтавес. Округувт о̄лнэ мир пēс йис о̄лупса ва̄ӈкве сака ка̄сащēгыт. То̄нт та̄н «Новости Югры» ос «Сургутская трибуна» пēс порат хансыглым потрыт акван-атуӈкве номылматсыт. Ань хотьют ма̄н округув урыл пēс йис ва̄рмаль ва̄ӈкве тахмаи, та̄н ты нэ̄пакт э̄рнэ потрыт хо̄нтуӈкве ос ловиньтаӈкве вēрмēгыт.
Та̄ратым нэ̄пак ма̄гыс «Искусство Центр» колт ханищтахтам а̄ги ка̄тыл хурит по̄слыс. Ты а̄ги ма̄н округувт яныгмас, пēс йис о̄лупса ханищтастэ ос ёмщакв ва̄гтэ. Таима̄гыс тав хурит по̄слуӈкве ты во̄ввес. Хунь ты нэ̄пак ущты ва̄рвес, щар о̄влэ̄т ма̄нь ня̄врам колытын ос школатын ла̄кква-майлувес. Ня̄врамыт пēс йис о̄лупсав о̄с вос ва̄ганыл, о̄с вос ханищтыяныл.
Югра ма̄вт хунь о̄выл порат пēс йис потрыт хансуӈкве патвēсыт, ты нэ̄пак та потрытыл о̄вылтахты. Сосса мир о̄лупса о̄с тот хасвес. Тувыл ань пēс ва̄рмаль киснэ ма̄хум маныр хо̄нтэ̄гыт, ань ты нэ̄пак юи-о̄влэ̄т та урыл о̄с потыр хансым о̄лы. Ты нэ̄пак щё̄питан ма̄гыс са̄в хо̄тпа рӯпитас.
Нэ̄пак хансуӈкве ты ля̄ххал тотнэ хо̄тпат Ольга Буксина, Валентина Патранова, Анжелика Давыдова, Юлия Глушко нё̄тсыт. Та̄н архивыт, музейт рӯпитан хо̄тпат ёт хо̄нтхатыгласыт, учёный ма̄хум ёт потрамасыт. Тыщир ла̄щал-ла̄щал потрыт акван-атсаныл. Кӯщай хум Владимир Меркушев ла̄выс: «Тыгыл э̄лаль тамле рӯпата акваг ва̄руӈкве патаве. Хотьют пēс йис ва̄рмаль урыл матыр потыр ва̄г ке, та̄н о̄с ма̄навн потыр кēтуӈкве  вēрмēгыт».
