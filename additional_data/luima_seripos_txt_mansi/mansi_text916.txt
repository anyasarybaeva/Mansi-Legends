

	Ма̄ньполь э̄тпос 24-28 хо̄таланэ̄т Ханты-Мансийск ӯст «Педагог года Югры – 2014» нампа конкурс о̄лыс, ня̄врамыт ханищтан ма̄хум халанылт кассыт. 


		2014 та̄л культура та̄лыг намаявес, ты конкурс ань таи ма̄гыс ты ва̄рыглавес. Ма̄ньщи ос ханты ма̄хманув тот о̄с кассыт, то̄ва хо̄тпанув тыг мо̄т па̄влытныл ёхталасыт. Акв ма̄ньщи нэ̄ Ха̄льӯс район Кульпас па̄вылныл ёхталас, Евдокия Ивановна Кугина. Школат тав ма̄ньщи ла̄тыӈ ос литература ханищтан учителиг рӯпиты. 

		Та̄н рӯпатаныл о̄вылтыт потыртасыт, уроканылт ань ня̄врамыт ёт хумус рӯпитэ̄гыт, ма̄хумн пуссын суссылтасыт. Владимир Савельевич Меров тав но̄х-патыс. Ты ма̄ньщи хум Ханты-Мансийск ӯст о̄лы, «Лылынг союм» центрыт рӯпиты, ня̄врамыт ма̄ньщи ла̄тӈыл потыртаӈкв ханищтыянэ. Ма̄н, редакцият рӯпитан ма̄хум, ты я̄тил ма̄ньщи хо̄тпав но̄х-патме ма̄гсыл янытлылӯв! Пуста̄гыл вос о̄лы, э̄лаль о̄с аквтох ка̄ркамыг вос рӯпиты, На̄янэ̄н-О̄тыранэ̄н вос ӯргалаве!

		О̄выл хурит В.С. Меров ня̄врамыт ёт по̄слым о̄лы. 

		Китыт хурит по̄слым о̄лэ̄гыт: И.М. Молданова (Ханты-Мансийск ӯст тēхнолого-педагогический колледжит рӯпиты, ма̄ньлат ма̄хум ханты ла̄тӈыл потыртаӈкв ханищтыянэ), Е. И. Кугина, В. С. Меров ос М.Е. Макарова (Ханты-Мансийск ӯст о̄лы, соссаӈ ня̄врамыт ма̄гыс ханищтан нэ̄пакыт ва̄рнэ ма̄т рӯпиты).

		Светлана ХОЗУМОВА

 
