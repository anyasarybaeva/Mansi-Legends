
Ты йист ма̄ янытыл са̄всыр ма̄тт о̄лнэ мирыт та̄рвитыӈ хащта̄л а̄гмыл ēмтуӈкве патсыт. То̄ва ма̄хум лēккарытн пусмалтавет, то̄ват ос тох аты вēрмавет. 
Ань Россият о̄лнэ мир, хотьют рӯпиты, та̄н юн о̄лым рӯпитаӈкве кēт­вēсыт. Ты а̄гм ла̄кква ул вос минас, ма̄хум юн ӯнлуӈкве ла̄ввēсыт, туп ма̄к э̄рнэ ва̄рмаль ма̄гыс кон-ква̄ллуӈкве ро̄ви.
Пормас, маснут тына­лан яныг ла̄пкат, тэ̄пъ­ялан, йӣквнэ колыт ос мо̄т са̄в акван-атхатыг­лан колыт пуссын лап-пантвēсыт, туп тэ̄нут ла̄пкат па̄лыг-о̄лэ̄гыт, рӯпитэ̄гыт. Ма̄хманувн юн ӯнлуӈкве мар­щу­мыг ул вос патыс, та̄н ма̄гсыланыл ёмас ва̄р­маль щё̄питавес.
«Югра» телерадиоком­пания ты урыл потыр­тас. Ань ка̄сыӈ па̄вылт, ӯст интернет о̄лы. Ты ут хосыт на̄н юн о̄лыман «Ма̄-вит ос э̄лумхо̄лас» нампа музей-колт о̄щнэ ханты ос ма̄ньщи пēс йис пор­масыт ка̄салаӈ­кве вēр­мегы̄н. Ты тэ̄ла ма̄гыс «Артефакт» нампа приложение на̄нки теле­фонынт ва̄релы̄н. Та ут та̄ра на̄н мо̄т ма̄тт рӯ­питан са̄всыр музеит суснэ ма̄гыс о̄с щалт­суӈкве вēрмегы̄н тах. Тот пēс йис порма­сыт урыл потрыт хӯнт­луӈкве ро̄ви.
«То̄рум Маа» музейт рӯпитан хо̄тпат ань о̄с тамле ва̄рмаль щё̄пита­сыт. Тот ма̄хум о̄с ищ­хӣпыӈ ут хосыт пēс йис пормасыт сунсуӈкве вēр­мēгыт. 
Ты тэ̄ла о̄влэ̄т Россия Министерство культура ма̄гыс щё̄пита̄лвес. Са̄р­тын ты пēс йис порма­сыт урыл потыр туп музейт рӯпитан хо̄тпат ва̄сыт. Ань ка̄сыӈ хо̄тпа пēс пормасыт урыл потрыт хӯнтлуӈкве ос интернет хосыт та̄на­ныл сунсыглаӈкве вēрми. 
Ты коныпал кис­хатнэ хо̄тпат та̄нки те­ле­фонаныл хосыт пēс пор­масыт по̄слынэ̄ныл порат, тот та̄ра ты пор­мас урыл потыр нэ̄глы. Музейт рӯпитан ма̄хум ла̄всыт, хотьют ты йиль­пи номт щирыл нё̄тмил ва̄руӈкве ка̄сащи ке, о̄с ётыл вос ёхталы.
«Югра» нампа телерадиокомпания кēтум потыр ма̄ньщи ла̄тӈыг Николай МЕРОВ толмащластэ.
