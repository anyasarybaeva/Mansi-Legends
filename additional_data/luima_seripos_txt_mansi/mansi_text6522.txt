
Округув 90 та̄лэ то̄влум кастыл са̄всыр касылыт ва̄рыглавēсыт. Акв пӯмыщ касыл «Онтырса̄т ла̄тыӈ» намаим о̄лыс. Ты проект окружной архив-кол щё̄пита̄лыс.  
Ань Юграт о̄лнэ ма̄ньлат хо̄тпат ма̄гыс ма̄хумн матыр янытлан ла̄тыӈ хансуӈкве манос видео по̄слуӈкве э̄рыс ос тувыл архив-колн вос кēтсыт. Пищманылт туп 90 манос 180 са̄вит ла̄тыӈ хансым вос о̄л­сыт, хури о̄с кēтуӈкве ро̄выс. Ты кēтым пищ­мат 2030 та̄лт ущ сус­сылтавет ос ло­ви­нь­та­вет. То̄нт округув яныг­са̄т та̄лэ тах то̄влы. 
Ань архив-колныл проект ёт рӯпитан хо̄т­пат тамле ля̄ххал тēт­сыт. Ты касылн та̄на­нылн 249 хо̄тпа хансум потра­ныл 19 са̄всыр ӯсыӈ ман па̄влыӈ ма̄ныл кēтсыт. Та̄н халанылт 224 э̄лумхо̄лас та̄нки пищма хассыт ос 25 акван-атхатам ма̄хум пищма хассыт. 
Ты рӯпатат пуссын уральтавēсыт ос но̄х-патум хо̄тпат ва̄т са̄г­рапнал э̄тпос лов щис­лат ищхӣпыӈ ут хосыт минам сапра̄нит нама­ныл ла̄ввēсыт.
Акван-атхатам ма̄­хум кēтум потраныл халт 
О̄выл места Нефте­юганск ӯсныл «Куль­т­у­р­но-досуго­вый комп­лекс» нампа кол висыт. 
Нефте­юганский район Салым па̄вылт о̄лнэ школа № 2, Радуж­ный ӯсныл «Варь­еган­нефтегаз» колт рӯпи­тан хо̄тпат ос Югорск ӯсныл «Средняя школа №2» китыт мес­тал майвēсыт. 
Кондинский район миркол па̄лыл рӯпитан архивный отдел та̄н хӯрмит местат о̄лэ̄гыт. 
Акв э̄лумхо̄ласныл кēтум рӯпатат халт 
Елена Степановна Сердюк Югорск ӯсныл ос Александра Алексе­евна Сухоловская Покачи ӯсныл но̄х-пат­сы̄г. Тувыл Ярослав Алексан­дро­вич Воро­жищев Бело­яр­ский ӯсныл ос Сургут­ский район Нижне­сор­тым­ский па̄вылт о̄лнэ нэ̄ Ксения Алексеевна Тришина китыт места висы̄г. Елена Алексее­вна Галак Сургутский район Солнечный па̄­выл­ныл ос Советский ӯсныл Наталья Влади­ми­ровна Мезеушева хӯр­мит местан патсы̄г.
Ты ма̄хум янытлан нэ̄пакыл ос мӯйлупсал юв тотавет тах. Ма̄н ос 2030 та̄л мус та̄н хан­сум ла̄тӈаныл ловинь­таӈ­кве патэ̄в. 
Тамара МЕРОВА
