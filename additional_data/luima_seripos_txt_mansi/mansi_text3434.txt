
Округ мирколт са̄всыр рӯпата ма̄т пуӈктотнэ хо̄тпат 2016 та̄л сыс ва̄рум рӯпатаныл о̄вылтыт ань тыхо̄тал мус потыртэ̄гыт. Культура кол кӯщай нэ̄ Надежда Казначеева о̄с потыртас, ань ювле хультум та̄лт та̄н маныр ва̄рсыт, хумус рӯпитасыт. На̄н ань э̄лаль тав потре ловиньтэлы̄н.

	— Россия  ма̄в  янытыл культура тэ̄ла э̄рнэ нэ̄паке йильпииг хасвес, тох намаявес: «Стратегия государственной культурной политики на период до 2030 года». Ты нэ̄пак ювле хультум та̄л рēтыӈ ю̄свой э̄тпост хасвес. Ма̄н ань мо̄тнув щирыл рӯпитаӈкве патсӯв, 2030 та̄л мус са̄в э̄рнэ тэ̄ла ва̄руӈкв вос а̄лымēв. Округ янытыл культура палт рӯпитан ма̄хум ань о̄с пуссын акв ты щирыл рӯпитаӈкве о̄вылтахтасыт. Бюджет олныл туп э̄рнэ тэ̄ланув ма̄гыс ойтуӈкве патавēв. 

	Ань яныг ӯст ман ма̄нь па̄вылт библиотекат ёмащакв вос рӯпитэ̄гыт, са̄в э̄рнэ нэ̄пак вос о̄ньщēгыт, тот рӯпитан ма̄хум сыре-сыр хо̄нтхатыглапыт вос ва̄рыглэ̄гыт. Хо̄тпа акваг тув щалтуӈкве вос таӈхи. Музеит о̄с аквтох, мӯсхал щирыл вос рӯпитэ̄гыт, хо̄тпа тув ёмас номтыл вос щалтсы. 2016 та̄л сыс округ янытыл о̄лнэ музеит 7 со̄тыра 193 са̄вит пормас ка̄тынпаттысыт. Музеянувт ань 646 со̄тыра 594 пормас о̄лы. 

	Э̄ргын-йӣквнэ ма̄хум ань о̄с сака нё̄тавет, са̄всыр пӯмыщ концертыт вос щё̄питэ̄гыт, э̄рнэ программат вос хансэ̄гыт, тэ̄ланыл мирн вос суссылтыяныл. Ма̄к ёмащакв э̄ргын ос йӣквнэ ма̄хум рӯпатаныл ма̄гыс ань мӯсхал щирыл олныл ойтавет. 

	Соссаӈ мир халт о̄лнэ ма̄щтыр хо̄тпат рӯпатаныл сака янытлыянӯв, э̄лаль о̄с аквтох вос ма̄щтырлэ̄гыт, ка̄тыл ва̄рнэ пормасаныл мирн вос суссылтыяныл. Лӯпта э̄тпост Кондинский район Урай ӯст ос Половинка па̄вылт ма̄ янытыл о̄лнэ ма̄щтыр соссаӈ ма̄хум ма̄гыс «Югра-2016» фестиваль ва̄рыгласӯв. 150 арыгтем ма̄щтыр хо̄тпа тув ёхталас, округув коныпал ма̄хум Конго, Узбекистан, Казахстан ос Кыргызстан ма̄ныл о̄лсыт.

	Ювле хультум та̄лт округув янытыл 16 со̄тыра арыгтем са̄всыр концертыт ва̄рыглавēсыт. 406 са̄вит конкурс номылмата̄лвес, ма̄хум маттем та кассыт. Артистанув Россия янытыл ос э̄лы хо̄н ма̄т э̄ргим, йӣквим яласасыт, юв 1 со̄тыра 118 са̄вит ма̄гылн тагатан по̄сыт ос янытлан нэ̄пакыт тотсыт. 

	Округувт культура ос искусство тэ̄ла палт 11 сотыра 767 хо̄тпа рӯпиты. Та̄н халанылт высший образование 7 со̄тыра 273 хо̄тпа о̄ньщи, культпросвет училищат 4 сотыра 494 хо̄тпа ханищтахтас. Округ культура тэ̄латэ̄н 267 млн. солко̄ви холтвес. Белоярский район Сорум па̄вылт, Сургут ос Урай ӯсыгт яныг библиотекат ӯнттувēсыт. Пыть-Ях, Белоярский ос Когалым ӯсыгт кина суссылтан колыт ӯнттувēсыт. Сургутыт «Нефтяник» нампа э̄ргын-йӣквнэ кол-капай ӯнттувес, Россия янытыл воссыг нэ̄мхо̄т тамле яныг кол а̄тим.

	А̄гмыӈ-мосыӈ ма̄хум ма̄н акваг нё̄тыянӯв, хо̄та̄ти матыр хо̄нтхатыглап ва̄рыглэ̄в те, та̄наныл акваг во̄виньта̄лыянӯв. Ос туп таи лю̄ль, та̄н то̄ва музеитн манос э̄ргын-йӣквнэ колытн щалтуӈкве ат вēрмēгыт. Та̄н ма̄гсыланыл ань то̄ва колыт а̄ви сӯнтаныл йильпииг ва̄равет, та̄нанылн тув щалтсуӈкве тах кӯстырнувēг ēмты. 

	Щар ма̄к ёмащакв э̄ргын манос йӣквнэ ня̄врамыт ка̄сыӈ та̄л ӯщлахтын ос пусмалтахтын путёвкатыл та̄ставет. 2016 та̄лт 220 ня̄врам Сэ̄мыл ща̄рщин, Болгария ма̄н ос «Хелиос» нампа мирхал центрын тотыглавēсыт.

	Акв-кит ла̄тыӈ Александр Березин ла̄выс, тав Ханты-Мансийск ӯст о̄лнэ Центр искусств Колледж-интернатт кӯщаиг о̄лы: 

	— Ювле хультум та̄л сака ёмас та̄лыг о̄лыс, Центр искусств колт ханищтахтын ма̄хум ма̄ янытыл са̄в ма̄т выступайтасыт, ювле са̄в янытлан нэ̄пак тотсыт. Ань ма̄н ханищтахтын колув мо̄т хо̄н ма̄т ва̄ве, ня̄враманув ва̄ӈкве патвēсыт. Ты та̄л сӯкыр э̄тпост Центрув хус та̄лэ то̄влы. Ты та̄лыт сыс тот са̄в ня̄врам ханищтахтас, та̄н ань округ ос Россия янытыл рӯпитэ̄гыт. То̄ваныл намыӈ-суиӈыг ēмтсыт, «Березка» ос Александров нампа ансамблит рӯпитэ̄гыт, э̄ргим-йӣквим ма̄ янытыл яласэ̄гыт. Та̄н яныгмам, ханищтахтам коланылн, тыт о̄лнэ колледж-интернат колн, ва̄тихал ёхталэ̄гыт, ня̄врамытн мастер-классыт суссылтэ̄гыт. Ма̄н, культурат рӯпитан ма̄хум, тыт ханищтахтам хо̄тпат ос ань йис ня̄врамыт халанувт юртыӈыщ о̄лэ̄в, аквъёт рӯпитэ̄в, ханищтахтэ̄в. Таима̄гыс культурав тэ̄латэ ёмас щирыл мины. Округ кӯщаит ма̄навн о̄с акваг нё̄тэ̄гыт, та̄нанылн яныг пӯмащипа ла̄тыӈ ла̄вēгум.

	Надежда Казначеева ла̄вме щирыл, культурат рӯпитан ма̄хум Россия яныг кӯщаитн ос округ губернаторын ва̄тихал янытлавет. Ювле хультум та̄лт 8 хо̄тпа «Заслуженный деятель культуры ХМАО — Югры» намыӈыг ēмтсыт. Ты коныпал са̄в хо̄тпа премия-олныл ос янытлан нэ̄пакыл майвēсыт.
