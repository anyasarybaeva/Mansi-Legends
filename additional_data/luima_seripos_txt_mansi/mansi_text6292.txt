
Ха̄льӯс район Нёрахи па̄вылт о̄лнэ ма̄ньщи нэ̄ Татьяна Семёновна Тасманова потыртам пēс потрыт ань э̄лаль хансыянув. Халпа̄вылт Ӯй йӣквим порат о̄лыглам ва̄рмаль урыл потре паты. 
– Пēс порат ма̄хма­нув ёмащакв о̄лсыт. Хоты во̄раян хо̄тпа пупа̄пщикēв ка̄тын ке паты, ма̄хум Ӯй йӣк­вуӈкве тув атхатэ̄гыт. Хӯрум хо̄тал ке хӯрум хо̄тал йӣквēгыт, нила хо̄тал ке нила хо̄тал йӣк­вēгыт. Ма̄хум са̄в­сыр па̄вылныл Ӯй йӣквнэ ма̄н ювыт. 

Акв тамле ва̄рмаль пēс порат Хал­па̄­вылт о̄лыс. Пēс порат тот са̄в мир о̄лыс. Акв о̄йка пупа̄пщикēв ка̄тын-паттыс. Лильпи колт Ӯй йӣкваве, ма̄хум пуссын тув атхатасыт. Ма̄нь ня̄врамыӈ нэ̄т, хотьют кон о̄лэ̄гыт, тамле колн щалтуӈкве щар ат ро̄ви. Та̄н ма̄ньколт о̄лэ̄гыт, ма̄нь ня̄врамыӈ та̄гыл. Ӯй йӣквнэ порат са̄с вильтыт тӯлыглахтэ̄­гыт, та манарēгыт. 
Акв о̄йка ос та колн ялуӈкве щё̄питахтас, нэ̄ ня̄врамыӈ та̄гыл ма̄ньколт о̄лы. Минаме э̄лы-па̄лт тавēн ла̄выс: «Ам сар Ӯй йӣквнэ колн ялэ̄гум, ӣтапа̄лаг нэ̄нан уральтаӈкве ёх­талэ̄гум». Са̄р э̄т йӣк­в­сыт, китыт э̄т мощ тур­манлас, ӣтипа̄лаг о̄йкатэ ёхтыпа̄лас, матыре ма̄г­сыл юв щалтапа̄лыс ос та Ӯй йӣквнэ ма̄н та минас. Та порат ма̄хум лампа посыл о̄лсыт. Нэ̄ мощ о̄лыс, я-а кӯтьвыт та хортэ̄гыт. Нэ̄ номсы, ма̄хум мӯйлэ̄гыт, тыгле-тувле яласэ̄гыт, э̄ргēгыт, йӣквēгыт, таима̄гсыл кӯтьвыт та хортэ̄гыт. 

Аквматэ̄рт а̄ви та ло­хал­тавес. Ня̄враме а̄пат ханы. А̄ви па̄лыг-пӯнсыг­тастэ, я-а са̄с­вильтыӈ о̄йка та нэ̄гла­пас. Ла̄выс: «Наӈ сар ня̄вра­мын тыг маēлн, о̄йкан та колн во̄ввес. Таве тув тотыг­лаӈкве ро̄ви, акв щё̄скем тот о̄ньщитэ, наӈ палтын такви ювле тах тотытэ». Нэ̄ молям­тахтым а̄патэ хот-пēс­матастэ, ня̄вра­ме а̄ви халныл та мая­па­стэ. Ань ня̄враме миме по­рат о̄йка ка̄таге нупыл а̄ӈкватас, э̄лум­хо̄лас ка̄таге хурипаг а̄ти. Тувыл номсы, таса̄­вит мир о̄лнэ па̄вылн ёхты. Ня̄враме та мистэ. Лампатэ та посты, кӯре па̄л­ты­тэ, кēр кӯрн ульюв вущкаса̄лы. 
Ат хуи, такос ӯрхаты, хоты порат ня̄враме ювле тотаве. Акв щё̄с о̄лыс, кит щё̄с о̄лыс, хӯ­рум щё̄с о̄лыс. Ня̄враме щаквтуӈкве э̄ри, о̄йка­тэ̄н юв ат тотаве. Та колн минуӈкве тавēн ат ро̄ви, тох а̄лпыл мус та ӯрхатас. 
А̄лпыл о̄йкатэ юв ёх­тыс. Нэ̄ китыг­лах­тас: «Ня̄врамамēн ос хоталь тотыслын?» О̄йкатэ ювле китыглах­ты: «Хоты ня̄врам наӈ кин­сэ̄гын?» Нэ̄ ювле потыр­тас: «Мо̄лхо̄тал ӣтипа̄­лаг са̄свильтыӈ э̄лумхо̄­лас ёхталас, ла̄­выс, наӈ ня̄врамумēн Ӯй йӣквнэ колн во̄выс­лын. Ам тавēн ня̄вра­мумēн а̄паӈ та̄гыл та маяпаслум». О̄йкатэ та ро̄ӈхалтахтас: «Нэ̄м­хотьют ат ёхталас, нэ̄м­хотьют ня̄врам ат то­тыглас. Наӈ ман китхал патсын, хотью­тын ня̄в­рамумēн маяпас­лын?» Нэ̄ та лю̄нь­щал­тахтас.
Ма̄хум хӯлсыт, ня̄в­рам хотталь та тотвес, сунсэ̄гыт тӯйт тармыл таяныт Мēӈкв лё̄ӈх. Ёхталам, ня̄врам лап­ламтэ, вимтэ, такви нуплэ та а̄лумтастэ. Ӯй йӣквнэ ма̄ та по̄илтта­вес. Во̄раян ма̄хум пус­сын акван-атхатасыт, аргин ня̄лыт щё̄пита­сыт, по̄сыл пинсаныл. Пēс порат ла̄выгласыт, ар­гин ня̄лыт по̄сыл пин­вес. Аргин ня̄лыл ханы­паттал ке патамтэ̄гын, ущ Мēӈкв алуӈкве ро̄ви. Тох тай алуӈкве ат вēр­маве. 

Во̄раян ма̄хум ёма­щакв щё̄питахта­сыт, Мēӈкв коюӈкве та ми­насыт. Ёсал лю̄ль­сыт, писалиӈ та̄гыл са̄в хо̄тпа коюӈкве та ми­насыт. Хо̄тал сыс койсыт-кой­сыт ӣтипа̄лаг сатапаӈ­кве та патыс. Мēӈкве тай хӯлыс, кояве, во̄т та во̄выс, во̄туӈкве ос тӯюӈ­кве та патыс. Лё̄ӈхе лап та во̄таставес. Ань во̄раян ма̄хум, лё̄ӈ­ха­ныл хот та ӯстыса­ныл, такос киссаныл, такос манарасаныл, Мēӈкв лё̄ӈхе аты хо̄нтсыт. Тох Мēӈкв хотталь та ми­нас, ня̄врам воссыг аты хо̄н­тыглавес. Тамле ва̄р­маль Ӯй йӣквнэ порат Халпа̄вылт о̄лыс.
Т.С. Тасманова потре нэ̄пакн Людмила ТЕТКИНА хансыстэ              
