
Октябрьский район Унъюган па̄выл нэ̄­пак ловиньтан колт «II Айпинские чтения» ханищтап о̄лыс. Тав ищхӣпыӈ ут хосыт сус­сылтым ва̄рыглавес ос са̄всыр ӯсныл ман мо̄т хо̄н ма̄ныл о̄лнэ ма̄хум та̄нки халанылт потырта­сыт.
Унъюган па̄вылт о̄л­нэ нэ̄пак ловинь­тан кол пēс ма̄ныл мо̄т йильпи колн ва̄нтлысыт. Тав Е.Д.Айпин нампа щē­мьяӈ та̄гыл нэ̄пак ло­винь­тан колыг ла̄ваве. Ты ханищ­тап тыт ки­тын­тыг ва̄раве. О̄выл акв тамле ханищ­тап 2018 та̄л во̄ртур э̄тпост щё̄пи­та̄лвес. То̄нт Еремей Айпин 70 та̄лэ то̄влын кастыл ма̄хум акван-атыг­ла­вēсыт ос о̄йка пӯмыщ о̄луп­сатэ о̄выл­тыт потыртасыт.
Валентина Геннадье­вна Фанова, «Серебрян­ная Обь» нампа кол­накт пуӈк­тотнэ нэ̄ ма̄хум ёт па­ща­лахтас ос ханищ­тап о̄вылтастэ. 
О̄влэ̄т Наталья Нико­лаевна Малыгина, сти­хыт хаснэ нэ̄, потыртас. Тав хосат та̄гыл ханты ос ма̄ньщи мирыг ёт юрщхатым о̄лы, та̄н пēс наканыл ва̄ганэ. Мо̄лал Еремей Данилович потранэ ловиньтым ос тав ётэ ва̄йхатнэ юи-па̄лт, нэ̄ «Зов предков» стихо­творение хансыс. Ань таве ловиньтастэ. 
Тувыл Октябрьский район кӯщай нэ̄ Анна Петровна Куташова потыртас. Тав ла̄выс: «Ма̄н тыхо̄тал па̄влыӈ ма̄хум ма̄гыс нэ̄пак ловиньтаӈкве йильпи кол па̄лыг-пунсыслӯв. Таима̄гыс ма̄н сака ща̄г­тым о̄лэ̄в. Ань ма̄х­манув тыт э̄лаль ём­щакв вос ханищтахтэ̄­гыт, са̄в потрыт, мо̄й­тыт ловиньтэ̄гыт ке – ном­тыӈ хо̄тпаг ēм­тэ̄­гыт. Тыт са̄всыр ищхӣ­пыӈ утыт о̄лэ̄гыт, мо̄р­сыӈ нэ̄пакыт тувыл хо̄н­туӈ­кве ро̄вēгыт. Ты колт ёмас ма̄хум рӯпитэ̄гыт. Та̄н ма̄ньлат а̄гит-пы­гыт мӯтраӈыг о̄луӈкве нё̄тэ̄гыт. Ань ты ханищ­тапын ёмщакв э̄лаль тотэ̄н, са̄в пӯмыщ накыт та̄ра-паттэ̄н ос мо̄т хо̄т­пат ёт ва̄йхатэ̄н».
Ты нэ̄пак ловиньтан кол кӯщай нэ̄ Елена Юрьевна Осипюк ла̄­выс, ань та̄н коланыл мирн ва̄нэ Еремей Ай­пин суиӈ наме о̄щнэ̄­ныл ма̄гыс янытлахтым о̄лэ̄гыт. Та̄нки са̄всыр проектыт касэ̄гыт ос но̄х-патэ̄гыт. 
Тувыл Еремей Дани­ло­вич ма̄хум ёт паща­лах­тас, йильпи колн ва̄нтлэ̄ныл ма̄гыс яныт­ла­санэ. Та юи-па̄лт Ханты-Мансийскат А̄с-угор­ский институтт рӯпи­тан хо̄тпаг А.Н. Семёнов ос В.Л. Сязи, Нижневартовсканыл А.Е. Малькова ос Сур­гут­ныл Д.В. Ларкович учё̄ный хо̄тпаг потырта­сыт. Та̄н пуссын Айпин о̄йка хансум потранэ ловиньтыя­ныл, мӯс­ха­лыг ханищ­тыяныл ос ётыл диссертацият хан­сэ̄гыт. 
Китыт хо̄талыт ты ма̄хум та̄нки док­ла­да­ныл ловинь­та­са­ныл. О̄в­лэ̄т Валентина Фа­нова Франция ма̄ныл ёхтум пищма ловиньтас. Ты паща ла̄тыӈ Париж ӯсныл Доминик Самсон Норман де Шамбур кē­тыстэ. Тав хосат та̄гыл ма̄н сосса ма̄хманув урыл пӯмщалахты ос Айпин о̄йка хансум акв потре французский ла̄тӈыг толмащластэ.
Александр Семё­нов «Аксиология мечты в прозе Е.Д. Айпина» ханищтан тэ̄­лат урыл потыртас. Тав ла̄выс, ма̄хум та̄нки ном­таныл тэ̄лаг ва̄рнэ ма̄гыс та­хольт э̄лаль ном­сахтым о̄лэ̄гыт. Та̄н «В поисках Первоземли» нэ̄пак ловиньтэ̄гыт ке, ё̄р ном­тыл э̄лаль пина­вет. 
Анна Мелькова док­лад о̄с щё̄питас, тав тот э̄лумхо̄лас ма̄кыг о̄лнэ номтэ та̄ра-паттуӈкве мēталас. Виктория Сязи са̄всыр потрыт хумус ща̄нь хо̄тпа хуритэ хас­вес, ты урыл потыртас. Ща̄нь тот акваг та̄к­сар, номтыӈ ос такви ма̄х­манэ̄н нё̄тмил ва̄рнэ хо̄тпаг суссылтаве. 
Еремей Айпин ла̄выс, ань потрыт хаснэ хо̄т­пат та̄нки о̄лнэ ма̄на­ныл, рӯт ма̄хманыл ос кола­ныл э̄руптым, э̄лум­хо̄лас са̄в по̄сыӈ хо̄тал э̄лаль вос о̄ньщи, пуссын ты урыл са̄внув вос хан­сэ̄гыт. Тамле потрыт ма̄хумн вос ловинь­та­вет.
Тувыл Унъюган шко­лат ханищ­тахтын лов та̄л яныт пыг Святослав Горбатенко хансум ла̄тӈе ловиньтавес. Тав «Клюквинка ос травян­ная косичка» потыр ловиньтам юи-па̄лт такви пӯмыщ номтэ хӯлтыстэ. 
Лариса Вилеева Аган па̄выл школат ня̄вра­мыт пēс щирыл о̄луӈ­кве ханищтыянэ. Тав Ульяна Покачева ос Саша Новосельцев ня̄в­ра­мыг ёт «Боль земли» хансум потыр ма̄нь кинан по̄слыстэ.   
США хо̄н ма̄ныл Эндрю Уигет ос Ольга Балалаева кит учёный хо̄тпаг потыртасы̄г. Эндрю Уигет индеец ма̄хум о̄лупсаныл та̄ра-паттым рӯпиты, Ольга Эдуардовна Юган ма̄т о̄лнэ хантыт ща̄нь ла̄тӈ­ганылт пӯмща­лахты. Тэ̄н Еремей Айпин Скотт Момадей индеец писатель сымт о̄ньщи­тэ̄н. Ты мӯтраӈ хо̄тпаг ла̄внэ ла̄тӈанэ̄н ма̄ янытыл мирн вос хӯн­там­лавет. 
Тамара Мерова
