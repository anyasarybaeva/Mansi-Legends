
Москва ӯст яныгпо̄ль э̄тпос юи-о̄выл хо̄талытт ос я̄ӈк нāтнэ э̄тпос титыт хо̄талэ мус Лӯимā ос Хо̄тал нэ̄глын ēрт о̄лнэ мощщаг хультум мирыт акван-атхатыглāлсыт. Тот, ВДНХ лāвнэ нё̄тнэ мāт, «Сокровища Севера» ос «Кочевье Севера» тит яныг суссылтапыг о̄лсы̄г. Ты тэ̄лаг ХVIII щёс вāрыглавесы̄г. 
Россият о̄лнэ вāт нупыл ат сāвсыр регионытныл 500 сāвиттем хо̄тпат тув ёхталасыт, то̄ват о̄лнэ мāнаныл щар э̄лын о̄лэ̄гыт – ты Сахалин, Камчатка, Чукотка, Таймыр. 
Ты тāл мāн Югра мāв­ныл хо̄тпат сāвсыр ӯсыт­ныл ос пāвлытныл Москван ялсыт. Тот тāн тāнти мāщтырлам пор­масаныл суссылтасыт, ты мус мо̄т хо̄тпат ю̄нс­хатуӈ­кве, матыр ёргуӈ­кве, хорамыт сакныл хар­туӈкве, пормас сэ̄тапыл сагуӈкве ханищтасаныл. 
Тувыл ос хотьют йӣк­вуӈкве хāсы, таит йӣкв­сыт, хотьют э̄ргуӈкве хāсы, таит э̄ргысыт. Кāсыӈ вāрмаль мāгыс я̄нас касыл о̄лыс, юи-о̄выл хо̄талт но̄х-патум хо̄тпат янытлавēсыт. 
Кāсыӈ хо̄талт кол тӣ­вырт ос кон пӯмыщ кон­цертыт о̄лсыт. Суснэ хо̄тпат сыманыл щāгтым о̄лсыт, вāим, Лӯимāт ос Хо̄тал нэ̄глын ēрт о̄лнэ сосса мирыт о̄лупсаныл ты кос тāрвитнувег о̄лы, тāн āщирмаӈ мāт о̄лэ̄гыт. 
Э̄лы хо̄тал о̄лнэ мāгыс тāнанылн во̄руй кāтн-паттуӈкве, хӯл алыщ­лаӈ­кве, сāлыт о̄ньщуӈкве, мо̄т сāвсыр рӯпата вāруӈкве э̄ри, туп тāн щāгтым о̄луӈ­кве хāсэ̄гыт! 
Миранув мā-витув яныт­лыяныл, тāнти То̄рума­нылн по̄йкщēгыт, щāнь лāтӈаныл э̄лаль тотыя­ныл. Ёмас, хунь хо̄тпат э̄рга­ныл-йӣкваныл ат ёрув­лыяныл ос хорамыӈ мас­нутаныл э̄лаль вā­рияныл-ю̄нтыяныл. 
Хо̄тал нэ̄глын ēрныл ёхталам мир сака сāв о̄лыс, тāн халанылт ня̄вра­мыт ос мāньлат хо̄тпат, пуссын койп рāтым ап­рыӈыщ йӣквсыт, э̄ргысыт. 
Тāнти о̄лнэ мāнанылт тāн вāвет, тāн ётаныл яныг хо̄тпат рӯпитэ̄гыт, тыщир пēс вāрмаляныл ос пēс наканыл э̄лаль тоты­яныл.
Мāн о̄лнэ мāвныл на­лымантем хо̄тпа Москван ялсӯв. Ты вāр­маль э̄рнэ щирыл недро­пользова­ния ос приро­дных ресур­сыт депар­тамент, тувыл ос «Югра лылыēп» нампа орга­ни­зация щё̄питасы̄г. 
Ма̄хум коныпал тув ма̄шинатыл «То̄рум Маа» музейт рӯпитан хо̄тпат ё̄рнколыт, мирн суссылтан мāгыс сāвсыр пормасыт тотыгласаныл ос «Кама», «Волна», «Регион К», «Лаӈки» общинат тāнти вā­рум тэ̄нутаныл тот тыналасаныл. 
Юграныл ялум хо̄тпат вāт нупыл тит касылытт но̄х-патсыт ос «Гран-при» мāк яныг мӯйлуп­сал майвēсыт. 
Ос та урыл лāвēв, Москван тит мāньщи хо̄т­паг ялсы̄г – тыи Анатолий Вадичупов ос Нина Загайнова. Тэ̄н урēнтыл мāн мо̄тыт нэ̄пакыт тах хансэ̄в.
Светлана ДИНИСЛАМОВА
