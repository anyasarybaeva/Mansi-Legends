

	Ты э̄тпос онтолов щислат литература 

	та̄л кастыл кит ёмас ос пӯмыщ тэ̄лаг о̄лсы̄г. Акв тэ̄ла нэ̄пак ловиньтан окружной колт ва̄рыглавес, мо̄танэ - В.А. Игошев нампа музей-колт.


		О̄влэ̄т нэ̄пак ловиньтан колт та̄л сыс ва̄рим рӯпата урыл потыртасыт. Округт о̄лнэ ма̄хум са̄всыр щирыл кассыт, потрыт, стихит хансум хо̄тпат ёт хо̄нтхатыгласыт. Ты тэ̄лат культура департамент па̄лыл ва̄рвēсыт. Ань ты колн ёхталам мӯй ма̄хум э̄лы-па̄лт Галина Хорос, Владимир Енов, Павел Черкашин ос мо̄таныт потыртасыт. 

		Ты о̄лыглам нак Когалым, Мегион  ӯсыгт ос Нефтеюганский районный библиотекат атхатам ма̄хум ищхӣпиӈ ут хосыт суссыт ос хӯнтлысыт. Тувыл та̄н та̄нки рӯпатаныл урыл потыртасыт. 

		В.А. Игошев нампа музей-колт «Буранная Россия» йильпи та̄ратам нэ̄паке ма̄гсыл Андрей Тарханов янытлавес. Тав хансум стиханэ урыл культура, ос образование департаментыгт рӯпитан хо̄тпат сымыӈ ла̄тыӈ ла̄всыт. Апыг-а̄гирище нё̄тнэ э̄рыгсов та̄н пианинал ёнгыс, апыг-пыгрище стихотворениятэ ловиньтастэ. 

		Э̄кватэ Антонина Фёдоровна Тарханова сака нё̄тнэ ма̄вит по̄слым хурит щё̄питас ос та̄н диск щирыл суссылтавēсыт. То̄ва хурит та̄ратам нэ̄пакт по̄слым о̄лэ̄гыт. Округ Дума па̄лыл таве Еремей Айпин э̄сгыстэ. Тав ла̄внэ̄тэ щирыл, Андрей Семёнович тав ма̄ньлат пораныл 1963 та̄лныл ва̄гтэ. То̄нт тав «Первая 

		завязь» о̄выл хансум нэ̄паке нэ̄глыс. Ань та па̄сыл хо̄нтаӈ ма̄ньщи поэтув хансум 25 са̄всыр 

		нэ̄паканэ та̄ратавēсыт. 

		Ты э̄тпос 13 числат Андрей Тарханов 79 та̄лэ то̄влыс. Литература та̄л кастыл ос округув 85 та̄лэ то̄влын кастыл нэ̄пак ловиньтан колыт писателянув намыл пинавет. Междуреченский районный библиотека Андрей Тарханов намыл пинвес, Ягодный па̄вылт о̄лнэ библиотека ань Анна Конькова нам о̄ньщи ос Леуши па̄влыӈ библиотека – Нина Лангенбах. Ты ёмас ва̄рмалит 

		ма̄гыс ма̄н о̄с ща̄гтым о̄лэ̄в.

		 

		Тамара Мерова


	 
