
2021 та̄л оигпам э̄лы-па̄лт рущ ла̄тӈын толмащлым «Путешествие в потусторонний мир Евы Шмидт» нампа нэ̄пак Ханты-Мансийскат та̄ратавес.
О̄влэ̄т тамле нэ̄пак венгр ла̄тӈыл 2014 та̄лт Будапешт ӯст хасвес, тув ва̄рим потрыт 11 по̄с­лым кинатыл акван-атвē­сыт. Ты кинат венгр хумн Дёрдь Халми ювле хуль­тум нот порат по̄слыгла­санэ. 
Дёрдь Халми хантыт ос ма̄ньщит пēс йис ва̄рмалит, Ӯй йӣквнэ накыт пӯмщалас, тувыл Ева Шмидт ёт акван-хо̄нтхатыгламēн порат та ва̄рмалит урыл акваг потыр­тасы̄г. 
Мо̄лалнув Ханты-Мансийск ӯст о̄лнэ ма̄хум ищхӣпыӈ ут хо­сыт вен­грыт ёт хо̄нтха­тыг­ласыт. Та̄н Ева Шмидт, венгр учёный нэ̄ хо̄тпа, ка̄сты­саныл ос тав урēт хансым нэ̄пак урыл хӯрум щё̄с арыгкем потыр­тасыт. 
Венгрияныл ма̄н Дёрдь Халми ёт ва̄йхатасӯв, тавēн нэ̄пак хансуӈкве учёный нэ̄г нё̄тсы̄г - тыи Агнеш Кережи ос Марта Чепреги. Тувыл нэ̄пак рущ ла̄тӈын толмащлам хо̄тпаг Андраш Шопроны ос Татьяна Мень о̄лсы̄г.
Та̄н пуссын та̄нки рӯпатаныл урыл потыр­тасыт. Кинат сунсым ос потрыт хаснэ̄ныл сыс та̄н о̄лупса урыл са̄в номсы­сыт. То̄ванакт хантыт ос ма̄ньщит палт о̄лнэ накыт та̄нанылн хащта̄лыг о̄л­сыт ос торгамтаӈкве та̄р­витыӈ. 

Ева Шмидт ты о̄лыглам накыт урыл хумус потыр­та̄лыс, тав ла̄тӈанэ тох та нэ̄пакн хасвēсыт. Венгрыт ань ва̄гыт, матыр хӯлтыг­лан ма̄гыс ла̄вум ла̄тӈанэ пуссын э̄рēгыт, та̄н ётыл ущ са̄в мирытн ла̄щал торгамтаӈкве тах патавет.
Ты йист о̄лнэ венгрыт округув ос мирагув о̄вылтыт Ева Шмидт потранэ хосыт матыр-а̄ти ва̄ӈкве патсыт. Тав сосса ма̄хумныл пēс э̄ргыт, мо̄йтыт, потрыт акван-атыгласанэ, нэ̄пакыг ва̄р­санэ ос кинан по̄слы­санэ. Тав э̄лы-па̄лэ̄т ёхта­лам учёныит ща̄нь ла̄тӈыл са̄в пӯмщалахтасыт ос о̄лупса урыл потрыт хассыт. 
Венгр учёный нэ̄ ханты ос ма̄ньщи ла̄тӈыл ём­щакв потыртас, ос сосса ма̄х­манув ёт по­тыртаме по­рат Нуми То̄румн по̄йкща­нэ̄в урыл китыг­ласанэ, Ӯй йӣквнэ тэ̄лат та̄ра-паттысанэ. Мо̄т ва̄та̄л хо̄тпатн тамле ва̄рмалит сака ат хӯлтыглавēсыт, тавēн матумпа̄лаг о̄лнэ хантыт ос ма̄ньщит ка̄са­щим потыртасыт. 
То̄ва пēс накыт Дёрдь Халми хумн суссылтавē­сыт, тав кинан по̄слысанэ. Тав 1990-ыт та̄лытт Владимир Куриковн округувн во̄виньта̄лвес. Тувыл Ева Шмидт ёт акван-хо̄нтхатыгламēн порат по̄слум накыт э̄лаль ханищтасанэ̄н, са̄в потыртасы̄г, кинат юрта­нэ̄н о̄с суссылтасанэ̄н. 
Та̄н пуссын маныр номсысыт ōс ла̄выгласыт, тахольт потраныл кинан по̄слысаныл. Ань та урыл ты «Путешествие в потусторонний мир Евы Шмидт» нампа нэ̄­пакт пуссын хан­сым о̄лы.
Венгр ла̄тыӈныл рущ ла̄тӈын толмащлым пот­рыт ма̄навн ёмщакв тор­гамтан ма̄гыс Алла Ишти­мирова-Посохова, Еремей Айпин, Татьяна Волдина ос Виталий Сигильетов са̄в рӯпитасыт. Та̄н акван-нё̄тхатым э̄рнэ ла̄тыӈ хӯлтсыт ос нэ̄пак щё̄пи­та­сыт. По̄слым кинаныл я̄нас хурит ва̄руӈкве та̄­на­нылн Галина Эдин нё̄тыс. Йильпи нэ̄пак та̄ратан ма̄гыс Еремей Данило­вич Айпинын, округ Дума депутатн, олныл нё̄твēсыт.
Рущ нэ̄пакт о̄выл потыр Татьяна Волдина, история наукат учёный нам о̄щнэ нэ̄, хансыс. Тав ла̄выс, обс­кой ос дунайский угрыт – ты хосат та̄гыл та̄нки щиранылт о̄лнэ ма̄хмыт. Венгрыт йильпи о̄лупсан молях ханьщувлам хо̄т­паг о̄лэ̄гыт, хантыт ос ма̄ньщит иӈ пēс наканыл ӯр­галэ̄гыт ос та̄наныл э̄лаль тотэ̄гыт. 
Улпыл таима̄гыс то̄ва порат та̄н ётаныл халувт ат торгамтахтэ̄в, тувыл туп акв хотты хо̄тпа ма­тыр э̄лаль кисхатым о̄лы. Ань венгр ма̄хум халт Ева Шмидт тамле э̄лум­хо̄ласыг о̄лыс. Тав сака мӯтраӈ тэ̄ла ва̄рыс. Ма̄н нэ̄пак ловиньтанэ̄в сыс ты ва̄рмаль та̄ра улпыл тах патты­лӯв.  
Тамара МЕРОВА
