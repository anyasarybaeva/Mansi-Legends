

	Таквсы пēриим депутатыт ань округувт ма̄нь таквс э̄тпос хо̄тыт хо̄талт о̄выл щёс акван-атхатыгласыт. Ты хо̄тыт созывын пēриим депутатыт рӯпитаӈкве та патсыт. Сапра̄нияныл щар яныгпа̄лаг о̄лнэ депутат Валерий Салахов о̄вылтастэ. 


		Нэ̄пак та̄ратан хо̄тал хумус о̄лыс, тав ты урыл Андрей Павченко, округ избирком кӯщай, потыртаӈкве во̄выстэ. Хум ла̄выс, округувт таквсы э̄лн о̄лнэ па̄влытын ос са̄лыӈ ма̄хум палт нэ̄пак та̄ратан то̄тапыт са̄ртыннув тотыглавēсыт, ты ва̄рмаль ла̄ваве – «досрочное голосование». Тох тит со̄тыра атса̄т хо̄тпа нэ̄пак та̄ратасыт. Округувт пēриян хо̄тал кастыл рӯпитам ма̄хум пуссын мӯсхал щирыл щё̄питахтасыт.

		Тувыл э̄лаль депутатыт та̄нти халанылт округ Дума кӯщай пēриясыт. О̄с э̄лаль Борис Хох-ряков кӯщаиг паттысаныл, тав ма̄гсылэ са̄выӈпа̄лэ депутатыт номтаныл патыс. Ос кӯщай ва̄ӈын хо̄тпаг хӯрум депутат пēриявēсыт, ты Наталья Западнова, Александр Сальников ос Еремей Айпин. Еремей Данилович ты коныпал соссаӈ ма̄хум Ассаблеян кӯщаиг пēриявес. Тот Ассамблеят ань хӯрум депутатыт рӯпитаӈкве патэ̄гыт: Еремей Айпин, Руслан Проводников ос Александр Филипенко.

		Мо̄лтыныл ань Думат са̄внув депутатыт рӯпитаӈкве патэ̄гыт, налыман нупыл нёлолов депутат тув пēриявēсыт. Та̄н ань пуссын са̄всыр комитетытн уртхатсыт. Са̄кконыт хаснэ ос мирколыт халт рӯпитан комитетт ты депутатыт хасвēсыт: Вячеслав Дубов, Сергей Елишев, Андрей Миляев, Александр Сальников, Виктор Сысун. Комитет кӯщаиг Сергей Дектярёв паттувес, тав ва̄ӈын хо̄тпаге – Владимир Семенов ос Алексей Савинцев. 

		Социальный политика комитетытн Игорь Винников, Наталья Западнова, Александр Филипенко, Василий Жуков, Елена Дубенчук, Олег Сазонов, Валерий Салахов, Николай Ташланов паттувēсыт. Та̄н халанылт кӯщаиг Василий Филипенко паты, ва̄ӈын хо̄тпатэ – Николай Ташланов. 

		Олныт ловиньтан ос на̄лок пувнэ комитетн Ринат Айсин, Алексей Андреев, Юрий Важенин, Илья Кандаков, Сергей Кочкуров, Любовь Малышкина, Руслан Проводников, Михаил Сердюк, Пётр Созонов пēриявēсыт.  Кӯщаиг тот Андрей Филатов паттувес, ва̄ӈын хо̄тпаг Евгений Марков ос Леонид Михалко рӯпитаӈкве патэ̄г. 

		Экономический политика ос ма̄-вит ӯргалан комитетн ты депутатыт паттувēсыт: Еремей Айпин, Олег Зацепин, Андрей Осадчук, Сергей Тульников, Владислав Фоменко. Кӯщаиг тот Сергей Великий паты, тав ва̄ӈын хо̄тпаге – Александр Мещангин ос Степан Пыталев. 

		Постоянный комиссиян ты ма̄хум хасвēсыт: Сергей Великий, Сергей Елишев, Олег Сазонов, Виктор Сысун, кӯщаиг Валерий Салахов паты, тавēн нё̄туӈкве ва̄ӈын хо̄тпаг Александр Сальников паттувес.  

		Аквта хО̄тал титыт сапрА̄нияныл

		Аквта хо̄тал та̄н титыт сапра̄нияныл ва̄рыгласыт. Тот ма̄н округувныл Совет Федерациян тēтнэ хо̄тпа пēриясыт, тув Юрий Важенин мины. Ты э̄лы-пал Василий Сондыков Москва ӯст рӯпитас. Василий Семенович тот рӯпитаме ма̄гсыл Борис Хохряковын пӯмащипа ла̄тӈыл ла̄ввес ос янытлан нэ̄пакыл майвес.  

		Та юи-па̄лт фракцият урыл постановление пирмайтасыт, ос Дума кӯщай хум ла̄выс, ань Думат нила фракция рӯпитаӈкве паты, ты «Единый Россия», тот кӯщаиг Наталья Западнова паты, ЛДПР фракцият Евгений Марков, «Справедливая Россия» Михаил Сердюк ос КПРФ фракцият Алексей Савинцев пуӈктотуӈкве паты.

		 


			Парламентский фракция – ты депутатыт акв манос тит-хӯрум политический партияныл акван-хасхатэ̄гыт, ос акван-нё̄тхатым та̄нти номтаныл э̄лаль тотэ̄гыт, акв номтыл э̄лаль рӯпитэ̄гыт. Тох аквъёт та̄н са̄внув э̄рнэ са̄кконыт мир ма̄гсыл пирмайтэ̄гыт.

			 


		Галина Кондина

 
