
Ма̄н округувт ма̄ньщи ос ханты хо̄тпат са̄всыр ма̄тт о̄лэ̄гыт. Хо̄тал нэ̄глын ēр нупыл о̄лнэ хантыт «ваховскииг» ла̄вавет. Тот Вах нампа я̄ овты, таима̄гыс ты я̄ наме щирыл ты ла̄вавет.
Та̄н ща̄нь ла̄тӈаныл щар мо̄т хурипа. Мо̄т ма̄тт олнэ хантыт потра­ныл та̄н щар ат торгам­ты­яныл. Акв хо̄тал рӯпитан колувн нэ̄ щалтсас. Ма̄н тав ётэ потра­масув, такви урыл тав тох по­тыртас.
Наме Оксана Гаври­ло­вна Кунина. Ща̄няге-а̄щаге Гаврил Иванович ос Мария Кирилловна во̄рт о̄лсыг, са̄лы о̄щсы̄г. Та ма̄ныл ляпат Полька я̄ овты, ма̄наныл тох ты ла̄ввес – Полька пувел, (Полька па̄выл).
Колта̄гланылт ат ня̄в­рам яныгмасыт – тит а̄ги, хӯрум пыг. Оксана ма̄ниг о̄лыс, тав 1972 та̄л ма̄нь­поль э̄тпос 28 хо̄талэ̄т самын патыс. Мо̄лты та̄л атпан та̄лэ то̄влыс. Ань ты йист та̄н хӯрум хульт­сыт, тав ос тит ягпыгаге Сергей, Василий. 
Во̄р па̄вылт яныгмасыт
Колта̄глэ урыл нэ̄ тох потыртас:
– Ма̄н пуссын во̄рт омав-а̄тяв ляпат яныгма­сӯв. Школан миннэ пора хунь ёхтыс, ам рущ ла̄т­ӈыл потыр­таӈкв щар ат ха̄ссум. Яныг таквс э̄т­пост омамēн ёт Корлики па̄вылн ёхтысамēн. 
Омам рӯт нэ̄тэ во̄вы­стэ, тав а̄нум интер­натн вос тотытэ, рущ ла̄тӈыл потыртаӈкв вос ханищ­тавем. Тот та хультуп­та­вēсум. Нила этпос тот о̄лсум, ма̄ньполь э̄тпост ювле во̄р па̄влувн та тотвēсум.
Таквсыиг ēмтыс, ха­нищтахтуӈкв та о̄вылтах­тасум. То̄нт интернатт яныг­са̄ттем ня̄врам о̄лыс, пуссын во̄р ма̄ныл вертолётыл тотыглавē­сыт. Ма̄н па̄влувныл тит­хуйплов ня̄врам таквсы школан минасыт. Номи­лум, интернатт о̄влэ̄т яныгнув ня̄врамыт тыт­та­вет, тувыл ма̄н ӯнттавēв. Ха­лувт ща̄нь ла̄тӈыл потыр­тасӯв, школат ос рущ ла̄тӈыл. 
Оксана Гавриловна школат ёмащакв ханищ­тахтас. Аквмат порат юрт а̄гитэ Анисья Каткалева Ханты-Мансийск ӯсныл каникулн ёхтыс. Тав мед­училищат ханищ­тахтас. Са̄всыр нэ̄пакыт ёт-тотыс. А̄гитн мисанэ, та̄н вос ловиньтэ̄гыт. То̄нт ты Оксана ма̄нь лēккарыг ханищ­тахтуӈкв номыл­ма­тас.
Нёлолов класс а̄стла­маныл юи-па̄лт та̄н хӯрум а̄гит на̄иӈха̄пн та та̄лсыт. Ханты-Мансийск ӯсн э̄типа̄лаг ёхтысыт. На̄лми ва̄тан па̄г-ква̄лсыт ос э̄лаль хоталь минуӈкв, аты ва̄ганыл. Ма̄хум титыг­лаӈкв патсаныл, тувыл та̄н автобусн ӯнттувēсыт ос хӯлтвēсыт, общежитие мус хумус минуӈкв э̄ри. 
Та порат тот Зоя Антоновна Турулайнен кӯщаиг о̄лыс. Насати, то̄нт общежитие-кол хот-щё̄питавес. А̄гит тав палтэ минасыт, ла̄всыт, ӯст рӯт ат о̄ньщēгыт, хо̄т э̄т хӯлуӈкв, ат ва̄гыт. Та̄н пуссын хуйнэ-хӯргыл майвēсыт, ос акв са̄т кол­кант хуим тох та о̄лсыт. 
Экзаменыт юи-па̄лт ла̄ввēсыт, та̄н таквсы медучилищан ханищ­тах­туӈкв вос ёхтэ̄гыт. Груп­панылт 42 хо̄тпа ханищ­тахтуӈкв патсыт, ос ва̄­та­хтем хо̄тпа а̄стласыт. То̄­ваныл практика о̄лум по­рат ма̄хум пусмал­таӈкв ат вēрмысыт, по̄хан та минасыт. 
Хум ва̄рме урыл
Ты урыл Оксана Гаври­ловна сака пӯмыщ потыр­тас. Тав ётэ акв группат Сургутский район Угут па̄вылныл а̄гит ханищ­тахтасыт. Та̄н ты ла̄всыт, па̄вланылт ма̄ньлат хум о̄лы, тав о̄с ханты, наме ос адресэ ла̄всаныл. 
Оксана тавēн пищма хансыс. Хум о̄с ювле ла̄тыӈ тēтыс. Матах э̄тпос минас, тав Ханты-Мансийскан ты ёхтыс. Халэ̄нт ёмащакв ва̄йха­та­сы̄г, потыр­тах­тасы̄г, а̄ги ханищ­тахтын ма̄ныл хунь а̄сты, тав юртэ о̄лнэ па̄­вылн рӯпи­таӈкв мины. 
А̄гит диплом-нэ̄пакыл хунь майвēсыт, ла̄ввēсыт, та̄н хоталь таӈхēгыт, тув рӯпитаӈкв вос минэ̄гыт. Оксана юртэ палт Сургутский районын та минас. Тот тэ̄н акван-минасы̄г. Ос рӯпитан ма̄ ат хо̄нтыс, центр занято­сти кол па̄лыл рӯпатал майвес. 
То̄нт о̄йкатэ Вячеслав Лесакович Каюков па̄рт сылнэ ма̄т рӯпитас, тэ̄н общежитият колнакыл майвесы̄г, тув та о̄лмыг­тасы̄г. О̄выл пыгēн тот самын патыс. Ётылнув квартирал майвēсыт. Оксана такви ща̄не мӯйлуӈкв тув во̄выстэ. Оматэ мощ о̄лыс, тувыл юв во̄вхатуӈкв та патыс. Ла̄выс, а̄гитэ палт о̄луӈкв тавēн щар ат мӯсты. 
Оматэ наме олыс – Мария Кирилловна Кунина, яныг а̄гитэ̄н нё̄т­вес. Оксана ты увщитэ илттыг та̄рвитыӈ а̄гмыл ēмтыс, а̄тимыг ēмтыс. Та юи-па̄лт ща̄няныл о̄с акв ма̄н патыс. Оксана щēмьятэ ёт тув та ва̄нт­лыс, оматэ акв та̄лтем о̄лыс, тувыл ос хотталь щалтыс. Тав о̄лум колэ̄т Оксана щēмьятэ ёт о̄луӈкв патсыт. Ты кол сака ма̄нь, янытэ туп 27 мēтра. Ань ты хо̄тал мус тот та о̄лэ̄­гыт. Мо̄лты та̄л ляпат яныг­нув кол ӯнттысыт, ань кол тӣвре ёмащакв хот-щё̄питаӈкв э̄ри, тувыл тув тах та ва̄нтлэ̄гыт.
Тэ̄н о̄йкатэ̄нтыл хӯрум ня̄врам о̄ньщēг. Яныг пыгēн Излучинск ӯст о̄лы, нэ̄тэ чувашка, тэ̄н тит ня̄врам о̄ньщēг. Титыт пыгēн Сургут ӯст уни­вер­ситет а̄стлас, инженер-экологыг ханищтахтас. Тит ман хӯрум э̄тпос Нефтеюганск ӯст рӯпи­тас, тувыл армиян та тот­вес. Ань Ярославль ӯс ляпат хӯрмит э̄тпос ракетный войскат лу­сыты. Ӯщлахтын хо̄тал порат акваг свонита̄лы, ща̄няге-а̄щаге номтанэ̄н лю̄лиг ул вос ēмтэ̄гыт.
Ма̄нь а̄гитэ̄н Арина 2014 та̄лт самын патыс, ань титыт классыт ха­нищтахты. Школат акваг э̄с­гаве, ханищтан хо̄тпат ла̄вēгыт, а̄гирищ ханищ­тахтуӈкв сака ка̄сащи. 
Ща̄нь ла̄тӈыл потырты
Та ēрт о̄лнэ хантыт ла̄т­ӈаныл щар мо̄т хурипа. Оксана Гавриловна ла̄выс, то̄ванакт юн ща̄нь ла̄тӈыл мощ потыртэ̄г. О̄йкатэ Сургутский районныл о̄лы,  «юганский диалек­тыл» ща̄нь ла̄тӈе ла̄ваве, Оксана – ос «ваховский диалект» щирыл потырты. Тыкос юн потыртэ̄г, ос ня̄враманэ̄н ла̄тыӈ хӯ­луӈкв щар ат таӈхēгыт, тох рущ ла̄тӈыл та яныг­масыт. 
Ань Корлики па̄вла­нылт школат ня̄врамыт ханты ла̄тӈыл потыртаӈкв Светлана Федоровна Прасинан ханищтавет. Са̄т сыс акв урок туп о̄лы. Матрыг мо̄т мир ня̄в­ра­мыт ханты ла̄тыӈ ва̄ӈкв сака таӈхēгыт, урокн пус­сын ёхталэ̄гыт, хо­рамыт сакныл хартуӈкв ка̄са­щēгыт, матыр ю̄нтэ̄гыт. 
Мир пусмалты
Нэ̄ ва̄т арыгтем та̄л пӯльницат рӯпиты. Ла̄ви, са̄всыр та̄рвитыӈ ва̄р­малит о̄лыглэ̄гыт. Ма̄хум пистхатэ̄гыт, саква­тах­тэ̄гыт, касаил яктха­тэ̄гыт, та̄рвитыӈ а̄гмыл ēмталэ̄гыт – инсультыл, инфарктыл. Яныг ӯсныл па̄вланыл мус санрейс хӯрум щё̄с арыгтем тыла­млы. Коронавирус нэ̄глум порат акв хо̄тал сыс тит щёс санрейс ёхтала̄лыс. Ты урыл тох потыртас:
– Ты а̄гм нэ̄глум порат, ма̄хумн татем та̄рвитыӈ о̄лыс. Хумус ос хоты тэ̄р­пил та̄наныл пусмал­таӈкве, ма̄н аты ва̄слув. Акваг санрейс во̄всув. Мо̄лты та̄л ущ э̄рнэ утыл тотвесӯв.
Са̄лыт ос во̄р па̄вланыл урыл
Оксана Гавриловна потыртас, омаге-а̄тяге о̄лум па̄вылт ань Василий каӈке щēмьятэ ёт о̄лы. Тав нэ̄паканэ пуссын ва̄рсанэ, та ма̄т тавēн ань хансым о̄лэ̄гыт. Мо̄т каӈке Сергей Тюмень ӯст о̄лы.
Оксана хумитэ̄нтыл мирколн о̄с ялсы̄г, во̄раян ман хӯл алыщлан ма̄гсыл я̄нас ма̄ во̄всы̄г. Ос яныг кӯщайн ла̄ввесы̄г, тэ̄н па̄вылт о̄лэ̄г, рӯпитэ̄г, таима̄гыс тэ̄натэ̄н та̄н нэ̄матыр ма̄ миӈкв ат вēрмēгыт. Ос хунь рӯпа­таныл по̄хан минэ̄г, то̄нт ущ хо̄т ма̄-ло̄мтыл тах мивēг. 
Василий каӈке са̄лы ӯрим о̄лы. Та̄н ань тамле та̄рвитыӈ ва̄рмальн я̄рмысыт – са̄лы та̄л ты хультэ̄гыт. Са̄в са̄лы пурнэ ӯй ляпат ха̄йтыгты. Ос мо̄т тамле ва̄рмаль о̄лы - та̄н о̄лнэ ма̄ныл ляпат Красноярский край о̄лы, та ма̄ ӯргалаве, заповедникыг хасвес. Тот са̄в во̄р са̄лы о̄лы. Та̄н тыгле-тувле ха̄йтнэ̄ныл ма̄гыс юн о̄щнэ са̄лыт та̄н ётаныл та минэ̄гыт.
Василий каӈке ва̄тах­тем са̄лы о̄ньщис, мо̄л­ты­нув туп нила са̄лы юв ёх­тыс. Мо̄таныт аман са̄лы пурнэ ӯйн холтвēсыт, аман во̄р са̄лыт ёт ха̄йтсыт.  
Тох ты ханты хо̄тпат Нижневартовский районт о̄лэ̄гыт. Оксана Гаврило­вна ёт потыртаӈкв сака пӯмыщ о̄лыс, татем потрыӈ нэ̄. Тав пуста̄гыл вос о̄лы, са̄в мир вос пусмалты.
Валентина УЗЕЛЬ
