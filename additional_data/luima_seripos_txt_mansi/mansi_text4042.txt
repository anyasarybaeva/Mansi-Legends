
Ты накт Ханты-Мансийск ӯст округ мирколт ма̄хум ēӈта пасан ва̄тан акван-атхатыгласыт. Ня̄врам ханищтан хо̄тпат, кӯщаит, ща̄нь-а̄щит та урыл потыртасыт, ань ты йис ня̄врамыт матыр лю̄ль накын ул вос патэ̄гыт, ва̄тихал уральтаӈкве э̄рēгыт.

	Школат ос колледжит ханищтахтын ма̄ньлат а̄ги-пыгыт наркомания нампа пилыщмаӈ утын новхата̄лэ̄гыт ман а̄ти, ты тэ̄ла та̄ра-паттаве, рущ щирыл тох намаявес — «тестирование».

	Мо̄т ӯсытт ос районытт о̄лнэ ма̄хум ты потыр ищхӣпыӈ ут хосыт о̄с хӯнтлысаныл, ювле потыртасыт, китыглахтасыт. Ты рӯпата округув янытыл та̄л сыс кит щёс ва̄раве — о̄выл щёс ма̄нь таквс э̄тпос 25 хо̄талэ̄ныл ос яныг таквс э̄тпос 10 хо̄талэ мус, китыт щёс яныг таквс э̄тпос 25 хо̄талэ̄ныл ос ва̄т са̄грапнал э̄тпос 10 хо̄талэ мус.

	Округ янытыл ля̄ххал тотнэ колт рӯпитан кӯщай ва̄ӈын нэ̄ Ирина Лисютина тох ла̄выс: «Ты тэ̄ла округувт 2014 та̄л па̄сныл ва̄раве. 2016 та̄лт 86% са̄вит ма̄ньлат мир тестирование тэ̄ла ва̄руӈкве ка̄сащасыт. 11 со̄тыра арыг а̄гипыг ат ва̄рсыт, ос 5 со̄тыра арыгтем хо̄тпа нас ат тахмаясыт тамле тэ̄ла палт пēтхатуӈкве. Ма̄н ань таима̄гыс ты атхатсӯв, ка̄сыӈ ща̄нь-а̄щ ма̄навн вос нё̄ты, ня̄враманыл ёт юн вос потыртэ̄гыт. Ты тэ̄ла та̄н пуста̄гыл о̄лнэ̄ныл ма̄гыс ва̄раве, матыр лю̄ль накын ул вос патэ̄гыт».

	Ханищтап колт пуӈктотнэ нэ̄ Наталья Романова о̄с акв-кит ла̄тыӈ ла̄выс: «Юн манос школат ня̄врамыт ёт акваг потыртаӈкве э̄ри, наркомания ос мо̄т лю̄ль тэ̄рпит урыл та̄н ляпа ма̄хманыл вос хӯлэ̄гыт. Ма̄ньта̄гыл вос ва̄ганыл — ты сака пилыщмаӈ ут. Ка̄сыӈ ня̄врам тестирование тэ̄латэ хумус минас, нэ̄мхотьютн ва̄ӈкв ат патаве. Наме, самын патум щисланэ-та̄ланэ, та маныр нэ̄пакын о̄с ат хансавет. Ма̄ньлат хо̄тпа 15 та̄лэ то̄влыс те, ка̄сащан нэ̄пак такви хансы. Ос тыгыл ма̄ньнуве те, омаге-а̄тяге аквхотьютэ̄н тамле нэ̄пак хансы. Ня̄врамыт хаснэ нэ̄пакн китыглахтын ла̄тыӈ са̄в о̄лы, ня̄врамыт 45 кӯм сыс хансэ̄гыт.

	Тувыл потраныл пуссын лēккарыт палт кēтавет, тот ущ та̄ра-паты, та̄н халанылт накын-патум ня̄врам о̄лы ман а̄ти. Хотьют а̄гмын те, та̄ра нё̄туӈкве ос пусмалтаӈкве патаве, нэ̄мхотьютн ат кантлаве, ат лю̄камтаве. Ка̄сыӈ ня̄врам ты урыл вос ва̄гтэ, ты тэ̄ланыл ул вос пилы».

	Медицинский профилактика Центр колт рӯпитан лēккар Алексей Молостов тох потыртас: «Школатыт рӯпитан психологыт ня̄врамыт ёт акваг ёмас щирыл потыртэ̄гыт, та̄наныл сака мат ат уральтыяныл. Ос ты наркомания тэ̄ла урыл та̄н ётаныл мӯсхал щирыл потыртаӈкве э̄ри, та̄кыщ ла̄вуӈкве, ты нас лю̄ль тэ̄ла хунь — ты сака пилыщмаӈ хуйтпил. Ня̄врам тамле ут а̄рталы те, тав сорумн патуӈкв вēрми. Тамле утын щар нэ̄мхуньт ул вос новхатэ̄гыт, ка̄тын ул вос выганыл. Тувыл та̄н таи вос ва̄гыт, тамле накын патум ня̄врам лю̄ль ва̄руӈкв вēрми — ты ут киснэ рēтыл матыр о̄вылн паты, атиӈк турманколн ӯнттаве. Ма̄ньлат ма̄хум тестирование тэ̄ланыл ул вос пилэ̄гыт, таве ва̄руӈкве вос ка̄сащēгыт. Пуссын пуста̄гыл вос о̄лэ̄гыт».

	Ханищтап департаментныл тамле ла̄тыӈ кēтвес, ань ты та̄л о̄выл э̄тпосанэ сыс 6 ня̄врам тамле накын патсыт. Когалым ос Нижневартовск ӯсыгт о̄лнэ ня̄врамыг тӣвранэ̄н хот-лю̄льмысы̄г, пӯльницат пусмалтавесы̄г, лылыянэ̄н ворил ты нэ̄глысы̄г. Тамле ут тӣвырн та̄ртнэ паттат ты та̄л сыс 18-30 та̄л яныт 5 хо̄тпа а̄тимыг ēмтсыт.
