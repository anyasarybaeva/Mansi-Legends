
Ма̄н округувт ты та̄л ма̄хум пуста̄гыл о̄лнэ та̄лыг намаявес. Ты кастыл са̄всыр рӯпата ва̄руӈкве ань о̄вылтавес. Ос ты э̄лы-па̄лт яныг программа-нэ̄пак хасвес, ка̄сыӈ э̄лумхо̄лас такви номтэ кēтуӈкве тув вēрмыс.

	2017 та̄л сыс манхурип рӯпата ва̄руӈкве патаве, та урыл кӯщаит потыртасыт. Мир пусмалтан департаментыт кӯщай Алексей Добровольский, Ханты-Мансийск ӯст о̄лнэ округ пӯльница кӯщай нэ̄ Елена Кутефа, мир пусмалтан центрыт кӯщай Алексей Молостов ос лēккарыт ханищтан академият рӯпитан нэ̄ Тамара Овечкина ля̄ххал тотнэ ма̄хум ёт хо̄нтхатыгласыт.  

	Алексей Добровольский ла̄выс: «Тамле э̄рнэ тэ̄ла ма̄н таима̄гсыл ва̄руӈкве о̄вылтасӯв, округ мирув пуста̄гыл о̄лнэ урыл акваг вос номсэ̄гыт ос ва̄тихал пӯльницан лēккар палт вос ялантэ̄гыт. А̄гмыл ул вос ēмтсыт, хумус ӯргалахтым э̄лаль о̄луӈкве, та урыл ва̄тихал потыртаӈкве тах патэ̄в».

	Мир пусмалтан центрыт кӯщаиг рӯпитан хум Алексей Молостов ос тох ла̄выс: «Ма̄н яныг план-нэ̄пак хасмув порат, тыт о̄лнэ мир кēтум ла̄тӈаныл ос ёмащакв ловиньтасанӯв. Ты та̄л сыс са̄в-сыр ялпыӈ хо̄талыт ва̄рыглаӈкве, касыл щё̄-питаӈкве тах патэ̄в. Тамле тэ̄лат ва̄рыглан порат ма̄хум акваг тах потыртаӈкве патавет, вина ул вос аēгыт, хохса ул вос хартэ̄гыт ос туп ёмас тэ̄нут вос тэ̄гыт, то̄нт пуста̄гыл о̄луӈкве тах патэ̄гыт».

	Округ пӯльницат рӯпитан кӯщай нэ̄ Елена Кутефа ос ла̄тыӈ ла̄выс: «2010 та̄л па̄сныл ма̄н пӯльницавт акв центр рӯпиты. Тув ка̄сыӈ хо̄тпа ёхталаӈкве вēрми ос янытэ̄т уральтаве. Ювле хультум та̄лт тув хӯрум со̄тыра арыгкем э̄лумхо̄лас ёхталас. Ма̄хум акваг рӯпитым ос акваг хотталь молямлым, та̄нки уранылт щар ат номсэ̄гыт ос пӯльницан туп то̄нт минэ̄гыт, хунь а̄гмыл ēмтэ̄гыт. Ты центр-колт э̄лумхо̄лас ёмащакв уральтаве - кēлпе виве, са̄всыр мо̄т анализыл ва̄раве ос сыме уральтаве. Ос хо̄тпа а̄гме та̄ра ке хо̄нтаве, то̄нт тав моляхнув пусми».

	Лēккар нэ̄ лавыс, ты центрын ёхталан мир халт са̄в хо̄тпат сака нё̄влиӈ-тэ̄пыӈыт, хотво̄итымат ос тыи ма̄гсыл кēлпаныл лю̄лиг ēмты,  сыманыл лю̄льсаӈ рӯпиты. Манхурип тэ̄нут тэ̄ӈкве ос хумус пуста̄гыл о̄луӈкве э̄ри, тот та̄н потыртавет.

	Лēккарыт ханищтан колт рӯпитан нэ̄ Тамара Овечкина ос ла̄выс: «Ты э̄лы-па̄лт лēккарыт ат та̄л сыс акв щёс ханищтавēсыт. Ань ты рӯпата мо̄т щирыл ва̄раве. Ты пора сыс та̄н акваг ханищтавет ос са̄всыр семинарытын, конференциятын кēтыглавет. Тув ялантан ма̄гсыл та̄н ат та̄л сыс  250 баллыл хансавет».
