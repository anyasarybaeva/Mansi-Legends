
Галина Петровна Самбиндалова ёт мēн 1990 тāлыт пāсныл вāйхатуӈкве патсумēн, то̄нт тав Ягрим пāвылт пыгаге ёт о̄лыс, рӯпитас. Тав яныгмам пāвлэ – Алы-Ня̄хлыӈ пāвыл. Ань, хосат тāгыл, нэ̄ Ня̄хщамво̄льт о̄лы. Ты хо̄тал мус кāсыӈ тāл такви пāвлэ̄н ялантāлы.
Номилум, аквщёс мēн тав ётэ Хулюмсӯнт пāвылт мāнь тēрхāприщин тāлсумēн, тит мāнь «Ветерок» моторыг хāпын тагатасмēн, Тāгт пāвылн тит сāт вēрыста палытын та минмыгтасмēн. То̄нт тāланмēн янгыг ат о̄лсыт, таимāгыс нэ̄матарныл ат хурахласмēн, ульпаӈ мāт пāкв атсумēн, карыс сӯйт сӯйпил вāтсумēн, тыхал нясыл хӯл алыщласмēн. Лё̄хмēнт рущ э̄ргыт э̄ргысамēн, турман э̄т котильт Алы-Ня̄хлыӈн ущ ёхтысамēн. Ты кос тот о̄лнэ хо̄тпан э̄т хӯлуӈкве лāвсавесмēн, ат кāсащасмēн. Э̄лаль минмыгтамумēнт, мощ пилуптавесмēн… 
Ты потыр та урыл номылматаслум, Галина Петровна сака тāк хо̄тпа, нэ̄матарыл ат пилы, вāруӈкве тахмаям вāрмалянэ пуссын ёмасыг тэ̄лэ̄гыт. Потрум тав лильпи вāрмале урыл паты – туризм урыл. Ты тэ̄лан нэ̄ 2014 тāлытт вуйхатас. То̄нт тав пыге, Александре, предпринимателиг патхатас, Тāгт я̄ хосыт туристат тотыглаӈкве тахмаяс. Галина Петровна о̄йкатэ ёт, Тимофей Константинович Самбиндалов ёт, та тāл пāсныл туристат ёт рӯпитаӈкве патсы̄г. Сāртын туристат мāгыс тāн хāпыт, палаткат, хуйнэ хӯргыт, āнысāныт, я̄ хосыт ялнэ рēгыӈ маснутыт ёвтсыт. Саранхāпытл мāхум Алы-Ня̄хлыӈ пāвылн, то̄ванакт Во̄лиӈ-я̄н тотыглаӈкве патсаныл. Туристат, ты сāвыӈпалэ хум хо̄тпат, хӯл няслын мāгыс Челябинсканыл, Екатеринбургныл, Тюменьныл, Нижний Тагилныл тыхо̄тал мус ёхталэ̄гыт. То̄ваныл ёт татем юрщхатасыт, кāсыӈ тāл тāн Ня̄хщамво̄льн Самбиндаловыг палт ёхталэ̄гыт. 
Ты тāлыт сыс иӈ мо̄т мāн хӯл ня̄слын хо̄тпат тотыглавет, Тāгт я̄ хосыт алгаль лё̄ӈханыл о̄с о̄лыглы. Туристат ань Яныгпāвыл тāра Мāнья̄сӯнт пāвылн тотыглавет, тувыл ос Няйс я̄ хосыт яныгсāт вēрыстан алгаль ялантэ̄гыт. 
Ань акв-тит лāтыӈ туризм урыл хансэ̄в. Сāртын хо̄тпат, хотьютыт Тāгт я̄н минуӈкве тахмаēгыт, Галина Петровнан звонитэ̄гыт, тав тāнанылн товлыӈхāпын билетыт ёвты. Хотьют ло̄ӈхаль минуӈкве кāсащи, тāнанылн Советский ӯсныл Хулюмсӯнт мус билетыт ёвтавет, тот Тимофей Константинович ос Александр мāхум ӯрияныл ос лоӈхаль тотыяныл. Хотьют алгаль минуӈкве таӈхи, тāнанылн билетыт Ня̄хщамво̄ль мус ёвтавет. Сāт хо̄талын мāхум ӯщлахтуӈкве тотыглавет, сāт хо̄тал сыс ялнэ тынэ – хус со̄тыра солкови. Тэ̄нут ос хӯл алыщлапыт кāсыӈ турист таквинāтэ̄н такви тоты. Ӯщлахтын мāт мāхум палаткатыт о̄лэ̄гыт. 
Мāн Галина Петровна титыгласлӯв, тāрвитыӈ ман āти ты рӯпата вāруӈкве. Тав лāвыс: «Мāнавн ты рӯпата вāруӈкве пӯмщиг о̄лы. Сāв мир ёт вāйхатэ̄в, сāв юрт о̄ньщēв. Туристатн ёмас ӯщлахтын мāгыс Няхлыӈ пāвылт мāн лильпи пувлынкол ос тэ̄нут пāйтнэ кол ӯнттысӯв, тувыл ос яныг саранхāп вāрылтасӯв. 
Кāсыӈ хо̄тпан, хунь ювле минмыгтэ̄гыт, мӯйлупса щё̄питэ̄в, нюлы лэ̄г (сэ̄мыл āхвтас) ман сāккар ёт пāйтым морых мыгӯв. Мāхум, мā-витыт ӯщлахтаманыл мāгыс, сāв ёмас лāтыӈ лāвēгыт, э̄лаль ос ёхталаӈкве таӈхēгыт. Ёхталэ̄гыт. Туристаг о̄луӈкве, улпыл, о̄с сака пӯмыщ, тāн хунь няслэ̄гыт, хунь хӯл пувēгыт, по̄слахтэ̄гыт, тувыл хӯланыл акв ювле, я̄н, тāратыяныл. Ты урыл номтум сака ёмас. Ёхталэ̄н мāн палтув, мāн мā-витанув сака нё̄тнэ̄т!»
Мāн ос лāвēв: «Я̄тил Галина Петровна! Мāн миранув мāгыс тамле хащтāлнув вāрмалин – туризман, нāнан ос нāн палтын ёхталан хо̄тпатн щāгт вос тоты!»
Светлана Динисламова

 
