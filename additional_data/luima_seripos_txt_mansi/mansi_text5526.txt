
Сӯкыр э̄тпос са̄тыт хо̄талэ̄т Ха̄льӯс район Ягрим па̄вылт о̄лнэ ма̄хум хо̄тал палыт мӯйлысыт. Ягрим 1964 та̄л па̄сыл па̄влыг ловиньтаӈкве патвес, ос ань тав 55 та̄лэ янытлавес. 
Тув са̄в ма̄ныл мӯй хо̄тпат во̄виньта̄лвēсыт ос тот са̄всыр ка̄с ва̄рыг­лавес. Са̄в та̄л сыс лӯима̄н мо̄т ма̄хум рӯпитаӈкве ос о̄луӈкве ёхтысыт, та̄н ань пуссын ты па̄вланыл э̄руп­тым о̄ньщияныл. 
Янытлан хо̄талт аэро­порт по̄хат Ягрим па̄выл кӯщай нэ̄ Тамара Грудо  «Мансын» нампа памят­ник пӯнсыстэ, лап-пан­тым то̄ре хот-вистэ. Пēс ма̄хум потраныл щирыл, ты ӯй со̄т ос щунь тоты. Ма̄ньщи ла̄тӈыл Ягрим рущ ла̄тӈыг «глухариный ток» толмащлаве. Ань ка̄сыӈъēмт тыгле-тувле яласан ма̄хум мансын ёт пащалахтуӈкве вēрмē­гыт манос о̄с ёмас ӯлум ла̄тыӈ ла̄вēгыт тах. 
Тувыл кӯщаит мо̄т ма̄н тотвēсыт, тот акв йильпи кол ӯнттувес, та̄н та кол суссыт, пēс колт о̄лнэ ма̄хум сӯкыр э̄тпос оигпан порат тув тах ва̄нтлуптавет. 
Ма̄ньщи ос ханты мир о̄лупсаныл ва̄нэ ма̄гыс «Ягрим па̄выл» нампа йильпи кан Кооперативный ӯсхулы котлēт ва̄рвес. Ма̄хум  тув миннэ э̄лы-па̄лт Тамара Грудо ос Ха̄льӯс район кӯщай Владимир Фомин вы̄гыр то̄рса̄лм киттыг-яктыстэ̄н ос мӯй хо̄тпат тув та̄ртвēсыт. 
Сосса ма̄хум тэ̄ланыл палт пуӈктотнэ нэ̄ Гали­на Вынгилева мир ёт пащалахтас ос Ягримт о̄лнэ ма̄ньщи ос ханты нэ̄т та̄нки ка̄тыл ва̄рум пормасаныл, маснута­ныл сунсуӈкве во̄в­санэ. Мӯй ма̄хум тот М.С. Вынгилева, Н.В. Кутафина, Т.С. Мезенцева, В.Д. Саратина, С.Ю. Хатанзеева ос Н.В. Чупрова ма̄щтыр нэ̄т ёт ва̄йхатасыт. 
Ос акв ма̄т ма̄хар хуритэ ляпат ма̄хум тот акван-атхатыгласыт ос  по̄слахтасыт. Ты ма̄нь ма̄хар хуритэ Вячеслав ос Ирина Забродин э̄кваг-о̄йкаг ва̄рыстэ̄н ос ты этноцентр колн мӯйлуп­тастэ̄н.
Ма̄хумн ка̄с ва̄рнэ ма̄­гыс Ханты-Мансийскныл, Югорскныл, Ха̄ль­ӯсныл  артистат ёхта­ла­сыт. Ос Лӯи Ня̄ри­хумит па̄­выл­ныл «Родник» нам­па клубт рӯпи­тан кӯщай нэ̄ Людмила Торохова такви э̄ргын-йӣквнэ ма̄хманэ  ёт о̄лыс. Та̄н нё̄тнэ та̄ныт са̄ӈквылтапыл са̄ӈквылтасыт. Тувыл Ягрим па̄вылт о̄лнэ нэ̄ Марина Вынгилева ос «Сибирочка» ансамбль са̄всыр э̄ргыт э̄ргысыт ос йӣквсыт. 
Яныг канын атхатам мир, хотьют ка̄сащас, сосса ма̄хум хольт хо̄тал нупыл по̄йкщас, тувыл ха̄льн то̄рса̄лм нэ̄г­саласыт ос пуста̄гыл о̄лнэ ёмас номт э̄лаль пинсыт. Сосса хо̄тпат тай То̄рум ёт, О̄тыр ёт о̄лнэ нак акваг э̄лаль кинсэ̄гыт. Та̄н тэ̄нэ пасан ва̄рсыт, па̄йтым хӯл а̄нын хӯнсыт, исмит пинсыт ос мӯй ма̄хум тыттысаныл.
Ты «Ягрим-па̄выл» нам­па ма̄ ма̄хумн сака мӯс­тыс, ань ты ма̄тэ иӈ мощ та̄тыла ос сэ̄иӈ. Ла̄щалт тот ё̄рнколыт тӯщтавет тах, ня̄нь ва̄р­нэ кӯр ва̄раве, сӯмъях ӯнттаве ос сосса мир о̄лупсаныл суссылтан ма̄гыс пормасыт, мас­нутыт щё̄питавет тах. Ётыл ма̄хум тув сыре­сыр ханищтапытн акван-атхатыгла̄луӈкве патэ̄гыт. 
Ягрим па̄вылт ань со̄тыра са̄виткем ханты, ма̄ньщи ос ё̄рн хо̄тпат о̄лэ̄гыт. То̄ваныл ща̄нь ла̄тӈыл ат потыртэ̄гыт, пēс о̄лум накыт о̄с ат ва̄ганыл. Па̄вылт онто­лов ханищтахтын кол рӯпитэ̄гыт: ма̄нь ня̄вра­мыт ӯрнэ нила кол, кит школаг ос ня̄врам ханищтан кит я̄нас колыг. Ты колытытн 1 со̄тыра 500 са̄вит ня̄врамыт ялантэ̄гыт. Та̄н ань «Ягрим па̄выл» канын о̄с тотыглаӈкве патавет, матыр мӯтраӈ ва̄рмальн тот вос ханищтавет.
