
Округув янытлан хо̄тал ты ляпами, са̄в­сыр па̄влытыт ос ӯсы­тыт о̄лнэ ма̄хум ял­пыӈ хо̄­талыт, сус­сыл­тапыт, хо̄нт­хатыг­ла­пыт ва̄рыг­лаӈ­кве ань ты о̄выл­тах­тасыт.
Ма̄н, ма̄ньщи ос ханты газетагт рӯпитан хо̄тпат, яныг таквс э̄тпос 21 хо̄талэ̄т ма̄ньлат а̄гит-пыгыт редакциявн во̄выгласанӯв ос ма̄нки рӯпатанув урыл та̄нанылн потыртасӯв. Тамле хо̄нтхатыглап ма̄н округув янытлан хо̄тал ос сосса мирыт ща̄нь ла̄тӈаныл янытлан мирхал та̄л кастыл щё̄пита̄лыгласлӯв. 

Редакцият кӯщаиг рӯпитан нэ̄ Галина Кон­дина ты ялпыӈ хо̄тал урыл тох ла̄выс: «Ань ща̄нь ла̄тыӈ ва̄нэ ма̄­хум ка̄сыӈ та̄лныл мощ­щагнув ēмтэ̄гыт, ма̄нь­лат а̄гит ос пыгыт ма̄нь­щи ос ханты ла̄т­ӈыл по­тыртаӈкве сака ат ха̄сэ̄гыт. Тамле тэ̄ла ма̄н таима̄гсыл щё̄пи­таслӯв, ня̄врамыт та̄нки ла̄тӈыл вос пӯмщалах­тэ̄гыт ос ханищтаӈкве вос ка̄сащēгыт. Редак­циян ёхталам ня̄врама­нув халт туп кит пыгыг ща̄нь ла̄тыӈ ва̄гы̄г. Ха­нищтахтын ма̄ныл хунь а̄стэ̄г, э̄рыӈ, ма̄н палтув рӯпитаӈкве тах ёхтэ̄г».

Ханты газетат рӯпитан нэ̄ Людмила Гурьева мӯй ма̄хумн рӯпитан колув суссылтастэ ос газетаг хумус ва̄риягув ос манхурип ля̄ххалыт, потрыт тот хансэ̄в, та урыл та̄нанылн потыр­тас. 

Редакцияв акв кол­накт ма̄н са̄всыр пор­масыт, хурит, нэ̄пакыт акван-атсанӯв. Кит га­зетагт рӯпитан хо̄тпат са̄в­сыр па̄влытын ос ӯсытын ва̄тихал ялан­та̄лэ̄гыт. Хо̄т-а̄ти ялнэ̄в порат ювле са̄всыр нё̄тнэ порма­сыт ёт-тотэ̄в. Ты та̄лыт сыс са̄в пор­масыт акван-атсӯв, таи­ма̄гыс ань пус­сын суссыл­таса­нӯв. Газетагт рӯпитан нэ̄т ю̄нсхатуӈкве, сак­ныл хар­туӈкве ос хор­мыӈ щул­киныт сагуӈкве пус­сын ха̄сэ̄гыт. Ты пор­ма­сыт музейн тот­санӯв. Са̄в та̄л сыс манхурип нэ̄па­кыт та̄­ратасӯв, ма̄нь­лат хо̄т­патн о̄с суссылтаса­нӯв. 

Тувыл студентыт пасан ва̄тан во̄всанув ос ща̄ил айтсанӯв. Пасан ва̄тат ӯнлахо̄­лым, а̄гит, пыгыт ма̄нь­щи ос ханты ла̄тыӈ мощ ханищта­сыт, а̄мщил а̄мщисанув ос пӯмащ кроссвордыл щё̄пита­санӯв. 

Мӯй хо̄тпат халт ма̄ньщи пыг Николай Меров о̄лыс. Тав Тех­нолого-педагогический колледжит китыт та̄л­ автомеханикыг ханищ­тахты. Ма̄ньщи пыг ла̄выс: «Ам Саранпа̄­вылныл о̄лэ̄гум, омагум-а̄тягум сас ма̄ньщииг. Тэ̄н «Лӯима̄ сэ̄рипос» газета ловиньтэ̄г. Ам ща̄нь ла̄тӈыл потыр­таӈкве сака ат ха̄сэ̄гум, акв-кит ла̄тыӈ ла̄вуӈкве туп вēрмēгум. Школат ханищтахтамум порат «Са̄лы лё̄ӈх» нампа театрын ялантасум. Са̄ӈк­вылтапыл са̄ӈк­выл­таӈкве, ма̄ньщи йӣквыт йӣквуӈкве ёмащакв ха̄сэ̄гум. Ань А̄с-угорский театрын рӯпитаӈкве во̄вавем. Тот рӯпитан ма̄гсыл ма̄нь­щи ла̄тӈум э̄рмыг­лы, ань ханищтаӈкве тах патылум». 

 
