
Я̄ӈк на̄тнэ э̄тпос 13 ос 14 хо̄талыгт «Хо̄тал» нампа А̄с-угорский ма̄хум театр йильпи ва̄рум спектакляныл суссылтасыт. Тав Еремей Айпин «В окопах, или явление Екатерины Великой» хансум потре щирыл ва̄рвес. Режиссёрыг Анатолий Гущин, Санкт-Петербург ӯсныл ёхталам хум, тыт рӯпитас. Рущ щирыл спектакль «Великая» намаим о̄лы. 
Ты спектакляныл ар­ти­стыт сӯпнēлмтāл ёнгēгыт, туп алпиянылт ка̄таныл, ла̄гланыл хӯтылтэ̄гыт ос вильтанылт та̄нки хурип о̄щнэ са̄йтаныл суссыл­тэ̄гыт. Тыт артистыт ёт йӣквыт щё̄­питан хум Александр Козин рӯпи­тас ос э̄рыгсов тāныт Денис Антонов хо̄нтыс. Тувыл хо̄т-а̄ти на̄й ём­щакв хумус постуӈкве э̄ри, Юрий Галкин номсас. 
Ёнгын а̄гит-пыгыт хо̄нт­лан ва̄рмалит о̄лыглам накыт суссылтэ̄гыт. Тамле пилыщмаӈ пора хосат ювле-хультыс, ос хо̄нтлам хо̄тпат о̄лкēнылт номта­нылн саватавет, то̄ва наканыл ӯлмаяхтэ̄­гыт ос посыӈ о̄лнэ хо̄та­лыл ат мивет. 

Ма̄н та̄н о̄лупсаныл ос ӯлм хольт вос суссанӯв, акв ла̄тыӈ ат хӯнтам­ла̄лнэ спектаклит ма̄н ма̄нки э̄лаль номсахтым вос о̄л­сӯв. Ты йильпи суссылтан ёнгыланыл ма̄хумн сака мӯстыс, та̄н ка̄тпатта хоса рāтсыт. Таве ёнгын а̄гит-пыгыт ёмщакв ма̄кыг суссылтаса­ныл. На̄н ты спектакль сунсуӈ­кве о̄с ялэ̄н. 
Тамара МЕРОВА
