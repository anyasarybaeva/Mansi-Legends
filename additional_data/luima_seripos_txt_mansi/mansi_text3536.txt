

Та̄л котиль э̄тпост ма̄ньщи нэ̄ Зоя Прокопьевна Хозумова 60 та̄лэ то̄влыс. Тав Ха̄льӯс район Ло̄пмус па̄вылт самын патыс, тот яныгмас. Школа а̄стламе юи-па̄лт Салехард ӯст о̄лнэ культпросвет училищат ханищтахтас. Яныгмам па̄влэ̄т са̄в та̄л клубыт рӯпитас.

	 


		Рēтыӈ ю̄свой э̄тпост ам тав ётэ хо̄нтхатыгласум, потрамасум. На̄н ань э̄лаль Зоя Прокопьевна потре ловиньтэлы̄н.

		— Ам 1957 та̄лт кēр кӯр по̄хат самын патсум. А̄тям о̄лтетэ̄т акваг ла̄выглас, мовиньтас – тыт ты наӈ кӯрын. Тав наме Прокопий Иосифович Сайнахов. Омам Прасковья Никитична , а̄ги о̄парищ наме Мерова. Тэ̄н сас Мувыӈтес па̄выл ēрныл о̄лсы̄г. А̄тям Антёпка каӈк ос Та̄рья э̄щ о̄ньщас. Омам Василий ос Дмитрий каӈкаге Хо̄сло̄хт о̄лсы̄г.

		Колта̄глувт ма̄н хӯрум ня̄врам самын патсӯв. Щар яныг Па̄ял, тав Ло̄пмуст о̄лыс, а̄ги-пыг о̄ньщиглас – Коля ос Валя. Пыге щēмьятэ ёт Белоярск ӯст о̄лы, а̄гитэ тыт Ло̄пмуст о̄лы. Галя увщим школа а̄стламе юи-па̄лт Сургут ӯсн минас, тув о̄лмыгтас. О̄йкатэ̄нтыл а̄ги-пыг янмалтасы̄г.

		О̄выл классытыт ам тыт Ло̄пмуст ханищтахтасум. Э̄лаль ос Кульпас школат, тот интернатыт о̄лсум. Школа а̄стламум юи-па̄лт Тамара Оманова юрт а̄гим ёт Салехард ӯсн минасамēн. Тав библиотекариг ханищтахтуӈкве патыс, ам ос э̄ргын-йӣквнэ тэ̄лан.

		Ма̄н группавт ма̄ньщи хо̄тпа мощща о̄лыс – ам, Таня Шесталова ос Сортыӈъя па̄вылныл Галя Анемгурова, тувыл кит ханты а̄гииг. Янгыщ пуссын рущит о̄лсыт. Мощ ётылнув хо̄нтаӈ ма̄ньщи а̄гииг ханищтахтуӈкве ёхтысы̄г, тэ̄н ща̄нь ла̄тӈыл потыртасы̄г. Та̄н ла̄тӈаныл щар мо̄т хурипа, туп аквкит ла̄тыӈ хӯлэ̄гум, та. Потыртаӈкве патэ̄в, ла̄тӈанув акван ат ёхтэ̄гыт.

		Ханищтахтуӈкве ма̄навн сака пӯмыщ о̄лыс. Са̄всыр йӣквыт йӣквуӈкве ханищтавесӯв – народный, классический, бальный. Акв урокт китах щё̄с та йӣкващлэ̄в, ханищтахтэ̄в, то̄ванакт ва̄гта̄л патэ̄в, воссыг хоталь ва̄рхатэ̄в. Учителянувн сака та̄кыщ о̄щвесӯв. Ханищтахтамув халт концерт щё̄пита̄лсӯв, па̄влыт халт яласасӯв, э̄ргысӯв, йӣквсӯв. Ялпыӈ хо̄талыт порат ос Салехард ӯст выступайтасӯв. Тот хӯрум та̄л ханищтахтасум.

		 

Са̄лыӈ ма̄хум ёт ва̄йхатасум

		Хунь училище а̄стласлум, Ямальский районын рӯпитаӈкве кēтвēсум. Тот районный Дом культуры колт кит та̄л рӯпитасум. Туи ань катерыл мивēв, тув палыт концертыт суссылтым па̄влыт халт яласасӯв. Са̄в хо̄тпа щё̄питахтэ̄в, та минэ̄в. Шурышкарский район янытыл яласасӯв, Мужи па̄вылн ос мо̄т ма̄нь па̄влытн хо̄игла̄лсув, йӣквсӯв, э̄ргысӯв. Миннэ̄в мус ос хӯл алыщлан ма̄хум палт хо̄ēв, та̄нанылн концерт суссылтэ̄в.

		Мощ ётылнуве ам агиткультбригада палт хасвēсум, тув патхатасум. Ма̄н хӯрум манос нила хо̄тпа са̄лыӈ ма̄хум палт ялантасӯв, кинапа̄нкат ёт-тотыгласӯв, ма̄хум кинал суссылтасанӯв. Тувыл потрыт (лекцият) ловиньтасӯв. Акв хотты бригада мус ма̄нти минэ̄в, тот ос ё̄рнколыт халт са̄лыл тотыглавēв.

		Аквщёс ань тэ̄лы са̄лыл минэ̄в, сака во̄тас хо̄тал о̄лыс, йӣвта̄л ма̄, хот-тыпсӯв. Са̄лы ӯрнэ ма̄хум ла̄вēгыт: «Щар нэ̄матыр ат на̄ӈки, тыт э̄т хӯлэ̄в, а̄лпыл ущ э̄лаль минэ̄в». Та̄н пуссын мольщаӈыл о̄лэ̄гыт, тӯйт тармыл хуигпасыт, ёл-оилматвēсыт. Ма̄н ос хумус хуēв, тамле ва̄рмаль нэ̄мхуньт ат ва̄щинтасӯв, та̄н тай ханьщувлым о̄лэ̄гыт. Са̄лыт по̄хат та ё̄мыгтэ̄в, по̄лявēв, номсахтэ̄в, молях вос а̄лпыланув. Хунь а̄лпыллас, э̄лаль та нёвумтасӯв.

		Мо̄т щёс ос са̄лыӈ ма̄хманув э̄лаль ва̄нтлысыт. Та̄н о̄лнэ ма̄ сака ёмащакв пēриēгыт. Та порат ам рущ а̄ги ёт яласасум. Ё̄рнколаныл хот-висаныл, хӯрум ё̄рнкол, са̄лыӈ сунын та̄лттысаныл. Мēн о̄с нё̄тсумēн. Са̄лыяныл кēрсаныл, та минмыгтасӯв. Минасӯв, минасӯв, ёл-лю̄льсӯв. Ё̄рнколыт тӯщтысанӯв, ща̄й исылтасӯв, тэ̄пъяласӯв, ёл та хуясӯв. Мēн номсымēн, ань о̄лнэ ма̄ та пēриясыт.

		 А̄лпыллас, лё̄ӈхын щё̄питахтуӈкве та патсыт. Насати, мо̄т лю̄льнэ ма̄ иӈ кинсэ̄гыт. О̄с аквтох ё̄рнколаныл хот-висаныл, э̄лаль та минмыгтасӯв. Хо̄тал палыт минасӯв, сатапас, ёл-лю̄льсӯв. Ё̄рнколыт тӯщтысанув. Я-ты, ань тай ма̄ та пēриясыт, тыг та о̄лмыгтэ̄гыт.

		Са̄лыӈ ма̄хум хунь ма̄ пēриēгыт, са̄лы алэ̄гыт. Та̄ра тэ̄ӈкв ӯнтэ̄гыт, ня̄р нё̄выль тэ̄гыт, кēлпын пувтма̄лэ̄гыт, кēлп аēгыт. Па̄йтым пӯт мо̄рсыӈ порат тэ̄гыт.

		Мēн юртнэ̄м ёт то̄ванакт татем исмит тэ̄ӈкв тахмаимēн, китыглахтымēн, пӯт па̄йтуӈкве ро̄ви, та̄н ла̄вēгыт, манрыг ат ро̄ви. Пӯт па̄йтымēн, пуссын аквъёт ӯнтэ̄в, тэ̄пъялэ̄в. Та̄н ос хунь пасан ва̄рēгыт, ня̄рнё̄выль, ня̄рхӯл тӯлэ̄гыт. Вина сака ат аигласыт. Акв сулья пӯнсэ̄гыт, яныг-хо̄тпат хотьют ка̄сащи, аквман ща̄ркал пинаве, таитэ аялытэ, э̄лаль ё̄манты, рӯпиты. Кучум хо̄тпа нэ̄мхуньт ат ва̄сум.

		 

Ма̄нь Зоя

		Ё̄рн ма̄хум рущ а̄гирищ нупыл нэ̄матыр ат ла̄вēгыт, ам ётум тай ё̄рн ла̄тӈыл та потыртэ̄гыт. Ам ла̄вēгум: «На̄н ла̄тӈын ат торгамтылум, ам ма̄ньщи нэ̄». Та̄н китыглахтэ̄гыт: «Манрыг тох ла̄вавēн — ма̄ньщи, ты манырман ла̄тыӈ? Ма̄н ла̄тӈувтыл ма̄нь – ты ам». Ам ос ювле ла̄вēгум: «Ма̄н щирувт — ма̄нь». Тувыл ма̄хманум ла̄вēгыт: «Ма̄н наӈын Ма̄нь Зояг ла̄вуӈкв патылӯв». Ювле миннэм мус ам нуплум акваг та ла̄всыт — Ма̄нь Зоя. Тамле о̄лупса та ва̄сум, та пӯмыщ порам ань тыхо̄тал мус номылмата̄лылум.

		Тувыл амти ма̄мн йисум, хум ва̄рсум, клубыт рӯпитаӈкве патсум. Та порат о̄лупсав сака пӯмыщ о̄лыс. Ма̄ньлат хо̄тпат клубын акваг ёхтыгпа̄лсыт, пуссын аквъёт концерт щё̄питэ̄в, йӣквēв, э̄ргēв. Клубув туп мо̄рсыӈ порат лап-пантыгласлӯв.

		Йильпи та̄л кастыл тув хо̄вт капай тӯлэ̄в, са̄всыр утытыл хорамтылӯв. Сыре-сыр конкурсыт, лотереят щё̄питэ̄в. То̄нт ялпыӈ хо̄талыт кастыл сака ёмас мӯйлупсатыл тотыглавесӯв. То̄ват костюмыт щё̄питэ̄гыт, тот та поргащлэ̄гыт.

		 Яныгхо̄тпат о̄с выступайтасыт, та̄н халанылт Анна Григорьевна Албина ос Матвей Павлович Ромбандеев щар артист хо̄тпаг о̄лсы̄г, матыр костюмыл масхатэ̄г, та йӣквēг, ощхуль ва̄рēг. Тэ̄н ляльтэ̄н сунсым, ма̄хум маттем та мовиньтэ̄гыт.

		Ам тот са̄в та̄л рӯпитасум. Тувыл хунь школа ӯнттуӈкве патвес, клуб колув хот-ё̄хтувес. Ань клубта̄л та о̄лэ̄в, йильпи колыл аман хунь ӯнттавēв, тавагт. Ма̄ньлат ма̄хум, ня̄врамыт ань тыгле-тувле нас та ё̄мыгтэ̄гыт.

		 

Яныгмам порам

		Хунь Кульпаст ханищтахтасум, ань хольт хунь, хоты хо̄тал каникуланув оигпēгыт, та̄ра Кульпасн та тотавēв. Ащирмаӈ ман а̄ти, лувыл та минэ̄в. Тот ма̄н ётув Хо̄сло̄х ос Хо̄рыӈпа̄выл ня̄врамыт ханищтахтасыт. Та̄н Ло̄пмус мус ювыт, тыт э̄т-хӯлэ̄гыт, луваныл ӯщлахтэ̄гыт, мо̄тыт хо̄тал э̄лаль та нёвумтэ̄гыт.

		Ма̄н, Ло̄пмус а̄гит, каникулыт кастыл интернатыт йӣквыт, э̄ргыт щё̄питэ̄в. Юв ёхтэ̄в, концерт ва̄рēв. Па̄выл ма̄хманувн пӯмыщ, пуссын ёхтэ̄гыт, то̄нт мир са̄в, клуб щар та̄глэ̄кв.

		Э̄лнаӈ пуссын мис, лув о̄щсыт, туи пум ва̄рēв. Ма̄н э̄т палыт ёнгасэ̄в, а̄лпыл ущ ёл-хуēв. Пуӈканув мощщан ёл-пинумта̄лыянӯв, оманувн пум ва̄руӈкв та ква̄лттавēв. Та порат моторха̄п сака а̄тим, пум ва̄рнэ ма̄н ма̄ньха̄пыл ялантасӯв, тӯпыл та товантэ̄в. Кон акваг ёнгасасӯв, тэ̄лы сыпт тахсысӯв, хо̄тал палыт тот та капыртэ̄в.

		Ва̄щиль хо̄тал порат, ты рущ щирыл Старый Новый год, са̄снёлыт ва̄рēв, мольщаӈыл ман матарыл масхатэ̄в, колыт латыл яласэ̄в, пēс ма̄хманув хольт та тӯлыглахтэ̄в. Ам тай та̄ра ханьщавем, ань са̄всыр щирыл щакара̄лэ̄гум, йӣквēгум. Колн туп щалтэ̄в, йӣквуӈкв патэ̄в, та ля̄галэ̄гыт: ты тай Зоя.

		Мо̄т а̄гит хоса ат ханьщавет – Тамара Оманова, Домна Ромбандеева, Ира Албина. Гадайтан ва̄рмаль тай о̄с сака э̄руптаслӯв — ня̄нь таӈрысӯв, валенка па̄хвтысӯв. Тувыл нэ̄пак пēламтэ̄в, колнор онтсыл тотылӯв, э̄рттам маныр тот тэ̄лы, таи та ēмты.

		Кон на̄иванят ос йӣвсуп ма̄лащлэ̄в – товыӈ те, ня̄врам о̄ньщēгын тах манос ёмас о̄йка тотэ̄гын. Таса̄вит мовиньт, ощхуль о̄лыс. Та порат ма̄ньлат ма̄хум пуссын ка̄ркамыт о̄лсыт, рӯпитаӈкве ха̄ссыт, ӯщлахтуӈкве ха̄ссыт.

		Зоя Прокопьевна потре та оигпас. О̄йкатэ наме Василий Александрович Хозумов о̄лыс. Тэ̄н ат пыг о̄ньщигласы̄г, хӯрманэ̄н а̄тимыг ēмтсыт – Вова, Коля ос Саша. Китгагēн хумыг-ӯиг ущ кос ēмталасыг. О̄йкатэ хотталь щалтме лов та̄лыг ты ēмтыс.

		Кит пыгаге сас щēмьяӈыг. Щар яныг Олег Саранпа̄вылт о̄лы, э̄кватэ наме Таня, нила ня̄врам о̄ньщēг. Толя пыге Ло̄пмуст о̄лы, Василиса э̄кватэ̄нтыл нила а̄ги-пыг янмалтэ̄г. Пыгагēн нё̄таве, на̄йвыл, витыл тотаве. Пенсия олныл ёхталаве, ла̄ви, матыр-а̄ти ёвтуӈкве ат то̄вылхаты. Толятэ хӯл алыщлы, оматэ хӯлыл тотыгпа̄лытэ.

		Зоя Прокопьевна мо̄лты та̄л миркол па̄лыл йильпи колыл майвес. Тав ань кит ма̄нь а̄мприщаге ёт о̄лы, юв та̄ртыяге, тамле пӯмщиг, тав юи-па̄лэ̄т та ха̄йтыгтэ̄г. Ма̄н, газета ва̄рнэ хо̄тпат, таве намхо̄талэ̄тыл янытлылӯв! Са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!

 
