
Сургут ӯст «Старый Сургутыг» ла̄внэ ма̄т ма̄нь таквс э̄тпос 21-22 хо̄таланэ̄т финно-угор ма̄хум акван-атхатыгла̄лсыт. 
Пуӈктотнэ кӯщаиг рӯ­питан нэ̄ Елена Галеева ла̄выс: 
– Ма̄н ка̄сыӈ тит та̄л сыс акв щёс тыщир финно-угор мир ёт ат­ха­тыгла̄лэ̄в. Ёмас, хунь округувт о̄лнэ сосса ма̄­хум куль­тураныл нотэ э̄лаль миннэ ма̄гыс са̄в ва̄рмаль та̄нти ва̄рēгыт, ты­хо̄тал тыт ма̄н та̄н пот­раныл хӯнтлэ̄в, щаквщин ва̄р­маляныл сунсэ̄в. 
Тыг мо̄т финно-угор хо̄тпатныл ты та̄л ос марийцат ос удмуртыт ёхтысыт. Ёмас, хунь мирыт та̄нти щир о̄лупса о̄ньщēгыт, о̄лупсаныл, пēс ва̄рмаляныл, порма­саныл ӯргалыяныл, о̄щнэ ва̄рмаляныл суссыл­ты­я­ныл, ты урыл потыр­тэ̄гыт. 
Мирыт та̄нти хала­нылт юртыӈыщ о̄лэ̄гыт, ща̄г­тым потрыт хӯнтлэ̄гыт, хащта̄л щаквщин ва̄рма­литныл пӯмщалах­тэ̄гыт, матыр ва̄руӈкве а̄рта­лахтэ̄гыт, ханищ­тахтэ̄гыт. 
Ты та̄л Сургутн Санкт-Петербург, Ханты-Мансийск, Ижевск, Мегион, Лянтор ӯсытныл, Угут, Аган, Русскинская па̄влытныл ма̄хум ёхты­сыт, та̄н халанылт худож­никыт, учёныит, музеит рӯпитан хо̄тпат о̄лэ̄гыт.
Семинарыт хо̄тхой­плов потыр ма̄хум ловиньтасыт, титхойплов ханищтап ва̄рвес. Ты та̄л о̄выл щёс са̄ӈквыл­тапыл, нар­съюхыл ос та̄рыг-сыплув-йӣвыл ха­нищтахтын урок о̄лыс. 
Творчества колт рӯ­питан ма̄щтыр хум Алексей Рещиков ма̄хум са̄ӈквылтан ва̄рмалин мощ ханищтасанэ, такви са̄в та̄ныт нё̄тнэг са̄ӈк­вылтасанэ, хӯнтлаӈкве сака ёмас о̄лыс.
Анна Сергеева ос Ольга Бубновене дефиле ва̄рмаль суссылтасы̄г, дефиле – тыи хунь нё̄тнэ маснутыл масхатам а̄гит-пыгыт атхатам хо̄тпат э̄лы-палт ё̄мыгтым мас­нутаныл суссылтыяныл. 
Анна Сергеева сус­сылтам коллекциятэ «Инкуазь» намыл намаим о̄лыс, нэ̄ Ижевск ӯсныл ёхталас. Тав ва̄рум мас­ну­танэ ма̄ньлат а̄гит сус­сылтасыт, ты мус Анна потыртас, манхурип пи­лы­тыл-пумытыл мо̄т-мо̄т о̄льпыт тав ва̄руӈкве ха̄сы, суссылтан маснутыт пи­лыт-пумыт харпаг о̄л­сыт. 
Ханты-Мансийскал о̄лнэ нэ̄ Ольга Бубновене маснутанэ намаим о̄лсыт – «Традиционный костюм восточных ханты», ты коныпал тав хо̄нтаӈ ма̄ньщит пēс порат о̄нь­щам хум ос нэ̄ супыт сус­сылтас. 
Я̄нас ла̄тыӈ ос акв ма̄ньщи нэ̄ урыл ла̄вēв, Дина Васильевна Гераси­мова урыл. Тав тит хо̄тал сыс семинар рӯпататэ э̄рнэ щирыл тотыстэ, ка̄сыӈ хо̄тпа докладэ ловиньтанэ̄тэ юи-па̄лт тавēныл ёмас ла̄тыӈ, э̄с­гын ос янытлан ла̄тыӈ хӯнта­мла̄лыс.  
Хунь финно-угор ма̄­хум акван-атхатыглам ва̄рма­ляныл а̄стласаныл, Дина Васильевна яныг пӯмащипа ла̄тыӈ «Старый Сургут» колт рӯпитан хо̄тпагн Снежана Егоро­ван ос Виктория Карчи­нан ла̄выс.
Светлана ДИНИСЛАМОВА
