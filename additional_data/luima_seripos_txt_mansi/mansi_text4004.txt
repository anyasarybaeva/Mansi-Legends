
Тув порат во̄ртур э̄тпос 6 хо̄талэ̄т Ха̄льӯс район Восыӈтӯр па̄вылт соссаӈ ма̄хманув ма̄ньха̄пыл кассыт. Тув са̄всыр па̄влытныл мӯй ма̄хум ёхталасыт. То̄ват нас касыл суссыт, то̄ват та̄нти ма̄ньха̄пыл товсыт.

	Восыӈтӯр па̄выл командат тит увщииг-э̄щиг о̄лсы̄г — ма̄ньщи а̄гирищиг Мониныг, Лена ос Маша. Тэ̄н оматэ̄н ёт ам тот о̄с хо̄нтхатыгласум. Тав сака ща̄гтым тыгле-тувле ё̄мыгтас, а̄гирищаге сас сака молях товуӈкв ха̄сэ̄г. Ма̄ньнув а̄гитэ Лена тот о̄выл места вис, ос яныг кӯщаитн янытлавес.

	Оматэ̄н наме – Наталья Петровна Монина. Тав пēс рӯтанэ Тары-са̄впа̄вылныл о̄лэ̄гыт, ты па̄выл рущ ла̄тӈыл ла̄ваве — Резимово. Колхозыт ва̄рим порат пуссын Восыӈтӯр па̄вылн ва̄нтлуптавēсыт. Та па̄выл Ялпыӈ-я̄ ос Та̄гт-я̄ акван-патнэ ма̄ ляпат ӯнлыс.

	Пēс ма̄хум потырта̄лсыт, ха̄п та я̄ хосыт миннэ порат тот нэ̄м-хотьютн товуӈкв щар ат ро̄выс. Ос ха̄пыт нэ̄ хотпат те минасыт, та̄нанылн ха̄п паттан ёл-хуюӈкв ос нумыл матыр пормасыл лап-пантхатуӈкв э̄рыс. Та̄н яныг На̄й-О̄тыраныл На̄й-Аки нам о̄ньщи, нэ̄квет тав ул вос ка̄салыянэ.

	Наталья Петровна рӯтанэ пуссын тувыл ты о̄лэ̄гыт. Нэ̄кве такви колта̄глэ урыл тох потыртас. Тав хо̄т а̄ги о̄ньщи, пити патта а̄гитэ ты та̄л ущты школан минас. Ты юи-о̄выл Генриетта нампа а̄гитэ а̄тятэ мо̄т хум. Яныг а̄гиянэ а̄щ та̄л хосат хультсыт. Тав рущ хумыг о̄лыс, а̄тимыг ēмтыс. Тувыл Наталья Петровна мо̄т хум ва̄рыс, ты о̄йкатэ о̄с рущ — Валерий Анатольевич Рынин. Тав ты э̄лы-па̄лт Шеркалы па̄вылт о̄лыс, тувыл нэ̄тэ палт Восыӈтӯрн о̄луӈкв ёхтыс. Тэ̄н титхуйплов та̄л аквъёт о̄лэ̄г. О̄йкатэ рущ хо̄тпа кос, во̄раяӈкв ос хӯл алыщлаӈкв сака ха̄сы. Авкъёт во̄рн ялантэ̄г.

	Наталья Петровна та ялпыӈ хо̄талт А̄с ма̄ньщи ма̄хум супыл масхатым о̄лыс. Ам таве титыгласлум, ма̄ньщи ла̄тӈыл потыртаӈкв ха̄сы ман а̄ти? Тав ювле ла̄выс, потыртаӈкв ат вēрми, туп ща̄нь ла̄тӈув мощ торгамтытэ. Матыр ма̄ньщи пормас такви о̄с ат ю̄нты. Ты ма̄ньщи супыл тав э̄щēн ман увщитэ̄н ю̄нтвес.

	Ня̄враманэ урыл тох потыртас, тав ань анēкваг ēмтыс, яныг а̄гитэ такви ня̄врамыӈ, а̄гирище наме Илона. Котиль а̄гирище школа а̄стламе юи-па̄лт Екатеринбург ӯсн э̄лаль ханищтахтуӈкв минас, тот тав история учителиг ханищтахты. Та ёлы-пал а̄гитэ Лена ань аквхуйплов классыт ханищтахты. Сака ка̄ркам а̄гирищакве, хо̄т-а̄ти акваг касы. Са̄всыр янытлан нэ̄пак о̄ньщи. Школат о̄с ёмащакв ханищтахты, э̄лаль полиция школан минуӈкв номсы. Ань иӈ акв та̄л хультыс. Мо̄т а̄гиянэ пуссын па̄вланылт о̄лэ̄гыт, ща̄няныл ляпат. Тамле ты колта̄гыл Восыӈтӯр па̄вылт о̄лы.
