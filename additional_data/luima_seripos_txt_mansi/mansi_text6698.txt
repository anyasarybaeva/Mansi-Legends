
Ма̄н округувт о̄лнэ ня̄врамыт ма̄гсыл «Э̄ква-пыгрищ» нампа касыл ань щё̄питаве. А̄гирищитн-пыгрищитн акв ло̄пс тармыл нила хури та̄ра по̄слуӈкве э̄ри, рущ ла̄тӈыл та̄н «комиксыг» ла̄вавет. 
Я̄тил ма̄ньщи ня̄врамыт, сосса мирув мо̄йтаныл, пēс потраныл ёмащакв ловиньтэ̄н ос ты урыл акв ло̄псын хаснэ йӣвыл манос краскал нила хури по̄слэ̄н ос акв-кит ла̄тыӈ ма̄ньщи ла̄тӈыл тув хансэ̄н. 
Касыл 7-16 та̄л яныт ня̄врамыт ма̄гсыл ва̄раве. Мо̄лты та̄л кит-хӯрум ня̄в­рамыт акван-юрщ­ха­тым аквъёт ка̄тыл по̄слум акв хурияныл пир­май­та­вēсыт. Ань ка̄сыӈ ня̄врам туп такви по̄слум хуритэ кēтуӈкве вēрми. Рӯпата­ныл рēтыӈ ю̄свой э̄тпос­ныл 21 хо̄талныл ос о̄йт­тур э̄тпос 11 хо̄тал мус кēтуӈкве ро̄ви. 
По̄слым хурит Ханты-Мансийск ӯсн «Ма̄-вит ос Э̄лумхо̄лас» нампа музейн Мира ӯс­хулы, 11 кол, 306 колнакн кēтэ̄н манос ищхӣпыӈ ут хосыт ты почтан:  comics-ugra2021@mail.ru.
Жюри-хо̄тпат 7-13 та̄л яныт а̄гирищит-пыг­ри­щит халт ос 14-16 та̄л яныт а̄гит-пыгыт халт но̄х-патум ня̄врамыт пēри­яӈкве тах патэ̄гыт. Ты та̄л жюри-ма̄хум ма̄ньщи ос ханты газетагт рӯпитан хо̄тпат, ка̄тыл хурит по̄слын финка нэ̄ Санна Хукканен, комиксыт по̄с­лын нэ̄ Анна Воронкова, искусствоведыг о̄лнэ нэ̄ Анна Лебедева, А̄с-угор­ский институтт рӯпитан ё̄рн нэ̄ Клавдия Айваседа касылын кēтым щар ма̄к ёмас по̄слым хурит пēрияӈкве тах патэ̄гыт.
Ты касыл 2018 та̄л ма̄ньщи нэ̄ Наталья Анадеева о̄выл щёс ва̄­рыг­ластэ, то̄нт «Легенды югорской земли» намыл мистэ. 
Ты та̄лт касыл «Э̄ква-пыгрищ» намаястэ. Ос касыл по̄сыл ва̄рыстэ, ты комикс-ло̄пс Саран­па̄вылт о̄лнэ а̄гииг Карина Ларионова ос Ксения Таратова «Э̄ква-пыгрищ» урыл мо̄йт нэ̄пакн по̄с­лы­стэ̄н. 2018 та̄лт тэ̄н мо̄т ня̄врамыт халт но̄х-патсы̄г.
Положение-нэ̄пак ищхӣпыӈ утыт ма̄ньщи ос ханты газетаг ло̄псыт https://khanty-yasang.ru/news/11799 ловиньтаӈкве ро̄ви. Ты телефон хосыт+ 7(3467) 32-12-36  свонитэ̄н. 
Н. Анадеева потре Л. ТЕТКИНА мāньщи лāтӈыл хансыстэ 
 
