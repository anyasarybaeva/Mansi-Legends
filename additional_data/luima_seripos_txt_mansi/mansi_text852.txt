
Хулюмсунтыӈ школа искусств колн ялантан ня̄врамыт акваг са̄всыр ханищтахтын конференциятн ялантэ̄гыт. Тот та̄н матыр э̄рнэ докладыт ловиньтэ̄гыт, ка̄тыл матыр ва̄руӈкв ханищтахтэ̄гыт, та̄нки маныр ва̄гыт - суссылтэ̄гыт.Мощ мо̄лалнув Ха̄ль-ӯст  КМЦ «Звёздный» па̄лыл ханты щирыл «Ма Мувем», ма̄ньщи щирыл ке ла̄вуӈкв - «Ам Ма̄м» культурный проект минас. Тув Ягрим, Хулюмсунт па̄влыгныл школа искусств колытн ялантан ня̄врамыт ма̄щты-раныл суссылтаӈкв ялсыт. Культура колн ялантан Ня̄хщамво̄лиӈ  ня̄врамыт о̄с о̄лсыт. Тэ̄к па̄вылныл, Шайтанка па̄вылныл ня̄врамыт ёхтала̄сыт. 

	Ма̄н па̄влувныл Надежда Константиновна Маслова тув ялыс, хӯрум а̄гирищ ёт тотыглас. Ам таве яласам лё̄ӈхе урыл мощ китыгласлум: 

	- Хумыс яласасы̄н?

	- Ёмщакв яласасӯв. О̄выл тув ёхтумув хо̄тал ня̄врамыт танки ва̄рнэ рӯпатаныл урыл потыртасыт, презентация ва̄рсыт. КМЦ «Звёздный» колт ёт тотам пормасаныл суссылтан выставка о̄лыс. Тув ёхтум ма̄хум ос соссаӈ хо̄тпат ва̄рум рӯпатаныл ёмщакв сунсыгласаныл. Хумыс ос манарыл ва̄рим, сагим ман ю̄нтым о̄лэ̄гыт, та̄ра-паттысаныл. Тувыл ӯс сунсыглым пēс ма̄тытн тотыглавесӯв, ялпыӈ на̄ӈк щахылн, Меншиков памятникн ялсӯв. 

	Китыт хо̄тал «Сорни сэй» нампа туи порат ня̄врамыт ӯщлахтын

	ма̄н тотвесӯв. Такем нё̄тнэ, ёмас, йильпи нор колкве тот о̄лы. Тот ю̄нсхатсӯв, сак хартсӯв, рущ ла̄внэ щирыл – мастер-класс суссылтасӯв.

	- Хоты ня̄врамыт ёт тотыгласын? Маныр рӯпата суссылтасын?

	- Ма̄н нилал ялсӯв: Вика Боженко, Диана Хайменова, Таня Сивцова ос ам.  Ма̄н хӯрум са̄всыр а̄кань суссылтасӯв: акв рущ а̄кань, нас то̄рло̄мты-тыл пēрыгтаве, акв ханты а̄кань – пилсам о̄с акв 

	нас лӯи ма̄хум а̄кань.

	Пуссын ма̄нь а̄канит

	то̄рныл ва̄рим о̄лэ̄гыт, ӯргалапыг ла̄вавет.

	- Маныр йильпи ут ва̄сын, хащсын?

	- Тэ̄к па̄вылныл о̄лум э̄кван щакариӈ нак ю̄нтуӈкв ханищтавēсум, наме матыр о̄лыс, аты ва̄глум, ат китыгласлум, ётыл ущ кос номсахтэ̄гум. «Сорни сэй» кӯщай нэ̄ Ольга Константиновна Филиппова са̄сныл ва̄рнэ ма̄нь ло̄ӈханьщапыт 

	хумыс ва̄равет, суссылтас ос такви ла̄внэ̄тэ щирēтыл «со̄рни сэйкат» ва̄рыс - ӯщлахтын ма̄ныл по̄с.

	Ёмщакв яласасӯв, ща̄гтым о̄лэ̄в. А̄гирищит номтаныл ёмас. Лӯи ма̄хум ёнгытыл ёнгысӯв, са̄лы то̄выль тармыл сыпныл тахсасӯв. 

	Ты ма̄щтыр хо̄тпат нас ат о̄лэ̄гыт, акваг ма̄щтыр ка̄ткēнылтыл матыр ва̄рēгыт,  хо̄т-а̄ти яласэ̄гыт, та̄нки ханищтахтэ̄гыт, маныр ха̄сэ̄гыт, маныр ва̄гыт,э̄лаль суссылтыяныл. Маныр ат ва̄щинтэ̄гыт, пуӈкын выганыл, номуӈкв патыяныл.  Э̄лаль о̄с тыгыл са̄внув йильпи номтын вос ёхтавет. Посыӈ, со̄тыӈ, щуниӈ хо̄талыт на̄нанн.

	 

	Анна 

	Алгадьева

	 
