
О̄йттур э̄тпос о̄выл щислат Россия янытыл пēрияп хо̄тал о̄лыс. Ма̄хум РФ Конституция йильпи ла̄тӈыл хаснэ ма̄гыс нэ̄пак та̄ратаӈкве во̄выглавēсыт. Тот та̄н китыглавēсыт, Конституцият то̄ва тэ̄лат пēнтуӈкве ро̄ви манос а̄ти. 
Ма̄н о̄лнэ ма̄вт 1 млн 146 со̄тыра 357 э̄лум­хо̄лас нэ̄пак та̄ртуӈкве вēрмēгыт. Ань 18 та̄ла­ныл то̄влум а̄гит-пыгыт о̄выл щёс нэ̄пак та̄ртуӈ­кве во̄выг­лавēсыт.
Тувыл лю̄ль корона­вирус-а̄гм иӈ о̄лнэ̄тэ кастыл ма̄хум аквторыг акван ул вос атхатасыт, пēрияп са̄т хо̄тал сыс минас. Избиркомт рӯпи­тан хо̄тпат лӯпта э̄тпос ва̄т нупыл ат щисланыл рӯпитаӈкве о̄вылтах­тасыт. 
Та̄н избирательный участкатт ӯнлысыт манос ӯщлахтын хо̄­талыт сыс са̄в мирыӈ колыт по̄хат парщин колыт тӯщтыгласыт ос ма̄хум та̄н палтаныл тув ёхталасыт. 
То̄ват ищхӣпыӈ ут хосыт «Мобильный избира­тель» йильпииг ва̄рум тэ̄лат щирыл пēриясыт. 
Ты та̄л пēрияп ва̄рнэ ма̄гыс Роспотребнадзор па̄лыл о̄с акв комиссия рӯпитас. Ань лю̄ль а̄г­мыл ӯргалахтын ма̄гыс нэ̄пак та̄ратан ка̄сыӈ хо̄тпа ка̄таге мо̄йтакыӈ тэ̄рпил ловсаге ос тувыл хурыгсовыл майвес. Тав вильт лап-пантнэ то̄р-ло̄мт масыс,  ка̄тн мас­тын тулё̄влыӈ па̄с­сал масхатас. 
Хӯрыгсов­ныл вим хаснэ йӣвыл пēриян нэ̄пакн щуртмил по̄с­лын юи-па̄лт, тувыл ущ нэ̄пак та̄ртуӈкве ро̄выс. Мир акв ляпат ул вос лю̄­ляхо̄лсыт, 1,5 мēтра па̄лылыт халанылт лю̄ль­сыт. Колкант выгыр щурт­милыт по̄слувēсыт.
Ань округув янытыл пēрияп тэ̄лат пуссын та̄ра-паттувēсыт. О̄йт­тур э̄тпос китыт щис­лат избирательный ко­миссият о̄лнэ кӯщаит акван-атыглавēсыт.  
Пēрияп тэ̄лат тар­мыл пуӈктотнэ хум Денис Корнеев ла̄выс: «Ма̄н ань 714 избирательный участ­кат нэ̄пак-ло̄псыт пус­сын ловиньтасанув. Ань та̄ра-патыс, пēриян ма̄тт 707 со̄тыра 553 э̄лум­хо̄лас нэ̄пак та̄ра­тасыт. 
Тувыл 487 со̄тыра 750 хо̄тпа Конституциян хансым ла̄тӈыт йиль­пииг пēнтуӈкве ка̄са­щасыт, ос 212 со̄тыра 434 хо̄тпа (ты 30% са̄вит хо̄тпа) нэ̄матыр тот пēнтуӈкве ат таӈхēгыт. Ты халт 6 со̄тыра 692 нэ̄пак-ло̄псыт лю̄льсаӈ щуртумтым паттыиг по̄хан-вуйвēсыт, та̄н нэ̄мхотталь ат ловинь­тавēсыт. 
Са̄всыр муниципа­ли­тетыт халт Белояр­ский районт 89,43 % о̄лнэ ма̄хум ос Нефте­юганский районт 92,77 % о̄лнэ ма̄хум пēриян ма̄н ёхталасыт. Ханты-Мансийск ӯст ос 91,93% э̄лумхо̄лас пēриим ловиньтавēсыт.  Щар мощща Радужный ӯст 45,28% ос Сургут ӯст 43,49% хо̄тпа туп пēриясыт».
Комиссият рӯпитан хо̄тпат пуссын ёмщакв ос ма̄кыг рӯпитасыт. Э̄рнэ порат матумпа̄ла хо̄тпат палт, юн ӯнлан­тан ма̄нь ня̄врамыӈ щēмьят палт во̄выглавē­сыт ке, та̄н волонтёрыт ёт тув ялсыт. Волонтёрыт халт са̄в ма̄ньлат а̄гит-пыгыт нё̄тсыт. 
Тувыл пēрияп по­рат ма̄хум ма̄гыс «Моя Конституция» на­мпа викторина ва̄рыг­лавес. Тот ат китыг­лах­тын ла̄тыӈ ма̄гыс ювле ла̄тыӈ кēтуӈкве э̄рыс. То̄нт ищхӣпыӈ ут хосыт номерыл ма̄хум май­вēсыт. Ос нэ̄пак-ло̄пс та̄ртманыл юи-па̄лт ты номере ищхӣпыӈ утн хасвес ос то̄ват нэ̄пак таратам хо̄тпат матыр мӯйлупсал майвēсыт. 
Ты викторина «Открытый регион» нампа центр ос «Югор­ский Свет» ля̄ххал тотнэ кол ва̄рыгласыт. Тув са̄всыр мӯйлупсат ёвтвēсыт, та халт ат о̄лнэ колыт ос нёлолов автомобилит о̄лсыт. Ос 90 со̄тыра солко̄ви са̄­вит 22 сертификат-нэ̄­па­кыт щё̄питавēсыт. 
Ань 465 со̄тыра 789 э̄лумхо̄лас та̄нки ла̄т­ӈаныл кēтмыт. Тувыл колыт, автомобилит ко­ныпал, мо̄т 378 хо̄тпат бытовой техникал мӯй­луптавēсыт, 1 со̄тыра 701 э̄лумхо̄лас культура, спорт ос пусмалтахтын колытн ялантан ма̄гыс  серти­фикат-нэ̄пакыл майвēсыт. 
Сургут ӯст о̄лнэ ма̄хум ма̄гыс я̄нас 191 мӯйлупсат щё̄пи­та̄лвēсыт. Мо̄т ма̄тт о̄с я̄нас акцият ва̄рыгла­вē­сыт, тот ос 1 со̄тыра 751 хо̄т­пат мӯйлупсал майвē­сыт. Хотьют ты­ныӈ мӯй­лупса ат вис, тав нэ̄пакн ханлым градусникыл майвес.
Округ избирком колныл ос «Открытый регион-Югра» центрыл кēтым ля̄ххал ма̄ньщи ла̄тӈыл Тамара МЕРОВА хансыстэ
