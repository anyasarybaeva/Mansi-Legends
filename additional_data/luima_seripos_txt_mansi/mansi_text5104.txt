
Ха̄льӯс районт ань хо̄т со̄тыра 120 ма̄ньщи, ханты ос ё̄рн э̄лумхо̄лас о̄лэ̄гыт. Та̄н пēс йис ва̄рмаляныл э̄лаль тотнэ ма̄гсыл Ха̄льӯс культура-колт я̄нас колнак ань рӯпиты.
Ты э̄лы-па̄лт сосса мир яныг центр-кол о̄щсыт. Тувыл ты кол лаппантвес ос район культура-колт сосса ма̄хум отдел ва̄рвес. Ань тот рӯпитан хо̄т-пат па̄влыӈ ма̄хум ма̄гсыл са̄всыр ялпыӈ хо̄талыт, суссылтапыт, ханищтапыт ва̄рыглэ̄гыт ос та̄наныл тув во̄выглыяныл.  
Та̄л котиль э̄тпос ты отделт рӯпитан хо̄тпат мо̄т колыл майвēсыт. Аквта э̄тпос 22 щислат та̄н тув ва̄нтлысыт. Ты э̄лы-па̄лт тот ня̄врамыт ма̄гсыл нэ̄пак ловиньтан кол рӯпитас. 
Ялпыӈ хо̄тал кастыл тот суссылтап щё̄питāлвес ос са̄всыр пēс пормасыт суссылтавēсыт. Та хо̄талтма̄ньщи, ханты ос ё̄рн ма̄хум мӯйлуӈкве тув во̄выгласыт. Яныг э̄ква Зоя Захаровна Сидорова мӯй хо̄тпат э̄лы-па̄лт тумраныл ёнгыс. Ня̄врамыт тот са̄всыр щирыл ёнгылтавēсыт ос пӯмщалавēсыт. 
Ма̄хум янытлаӈкве А̄с-угорский институтыт рӯпитан учёный нэ̄ Любовь Кашлатова ёхталас. Сосса мир хумус мӯйлысыт, та урыл «АТВ Берёзово» рӯпитан хо̄тпат кина по̄слысыт. 
Мо̄тыт хо̄талэ̄т ма̄хум пуссын ханищтапн во̄выглавēсыт. Та̄наныл Раиса Загородняя ос Любовь Кашлатова ю̄нтуп тӯщтын то̄р ю̄нтуӈкве ханищтасанэ̄н. 
Ань Ха̄льӯст о̄лнэ сосса мир ка̄сыӈ ӯщлахтын хо̄талт та колт акван-атхатыглаӈкве ла̄вхатсыт. Та̄н ма̄гсыланыл «Маа сым» нампа хо̄нтхатыглап рӯпитаӈкве паты. Ма̄хум э̄ргуӈкве, йӣквуӈкве ос ю̄нсхатуӈкве тув ёхталэ̄гыт. 
Калерия Супрун кēтум потыр 
Людмила Теткина ма̄ньщи ла̄тӈыл 
хансыстэ
