
Яныгполь э̄тпост Терентий Герасимович Харамзин, социологический наукат док­тор нам о̄щнэ ханты о̄йка, 75 та̄лэ то̄влыс. Ты кастыл учёный хо̄тпат акван-атхатыгласыт ос ма̄-вит ӯргалан ва̄рмаль урыл потыртасыт.
Ма̄-вит ӯргалан хо̄тпат ва̄тихал я̄т ураль­тым округув янытыл яласэ̄гыт. Наталья Вла­димировна Мирошки­на ма̄-вит ӯргалым рӯпиты. Тав ла̄внэ̄тэ щи­рыл, «Кондинские озёра» ос «Нумто» заповедникыг о̄лнэ ма̄нэ̄н сака па̄ӈктымаг. Тот о̄лнэ я̄тныл ос тӯрытныл вит а̄рталан ма̄гыс вуйлувес. Та витыт арген са̄в ртуть хо̄нтвес. Ртуть - ты сака лю̄ль ут, э̄лумхо̄лас тамле утыл тэ̄лыгтым вит аи ке, тав са̄всыр та̄рвит а̄гмыл ēмтуӈкве вēрми.
Округувт Приполяр­ный Уралт нё̄р а̄хвтас, ма̄-во̄й, газ ос мо̄т са̄всыр ма̄-щунь но̄х-виве. Таима̄гыс экологыт ты ма̄в акваг уральтым о̄ньщияныл. Ос ман­рыг витын ртуть па­тыс, Ханты-Мансийск ӯст о̄лнэ лабороторият рӯпитан хо̄тпат ма̄ ё̄лыпа̄лт, ма̄ нуми-па̄лт ос я̄ӈкылмат витэ ёмщакв ханищтасаныл ос тох ла̄всыт. Ртуть вит хурипа ка̄миньт, тав ма̄ па̄лыгпатнэ асыл, тувыл ос газ но̄х-винэ порат витын овтуӈкве вēрми.
2001-2002 та̄лыгт Та̄гт ос Ма̄нь А̄с я̄г уральтавесы̄г. Тот о̄с арген са̄в ртуть ви­тыт хо̄нтвес. Саранпа̄вылныл алгаль Ма̄нья витэ о̄с уральта­вес, нэ̄матыр лю̄ль ат хо̄нтвес, тот витэ сыстам.
Ма̄н ань нё̄ранувт тыныӈ а̄хвтас но̄хвиве, тот са̄в предпри­ятият рӯпитэ̄гыт. Та предприятият ма̄-вит ӯргалан хо̄тпатын пус­сын уральтавēсыт. Тот рӯпитан хо̄тпат вит ат па̄ӈктыяныл, ма̄-витув такви тамле та̄рвит тэ̄ла тоты.
