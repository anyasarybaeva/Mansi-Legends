
Тӯяг ӯринэ̄ква ёхты, то̄рмув тӯя нупыл та паты, хо̄талыт акваг хосагнув ēмтэ̄гыт, тӯйт ка̄сыӈ хо̄тал толы, я̄т па̄лыгпатэ̄гыт. Пēс та̄гыл ма̄хманув яныгпо̄ль э̄тпос са̄тыт щислат ӯринэ̄ква хо̄тал янытлэ̄гыт, ань ӯсыӈ ма̄т хо̄т-а̄ти о̄с ка̄сыӈ тӯя ты хо̄тал янытлаве. Ня̄врамыт ма̄гсыл са̄всыр ёнгын каныт ва̄равет, ма̄хум э̄ргēгыт, йӣквēгыт.
Ханты-Мансийск ӯст ма̄ньщи ос ханты ма̄хум «То̄рум Маа» музеянылт акван-атхатыглэ̄гыт, ка̄­сыӈ порат ӯсныл са̄в мир тув ёхталэ̄гыт. Ты тӯя та порат ащирмаӈ о̄лыс, лӯи во̄т во̄тыс, хо̄тал торыӈ но̄х ат нэ̄глалас. Тох о̄лы таса̄вит ня̄врамыт ёхта­ласыт, то̄рныл, нэ̄пакныл ӯйрищ хурит ва̄рсыт, а̄м­щит хащсыт. Ха̄йтыг­тан-поргащлан ёнгилыт о̄с ва̄рыглавēсыт, па̄рт­ныл ва̄рим са̄лы а̄ньтытн ня̄в­рамыт ла̄кв(тис) па̄хв­ты­сыт, ма̄нь сунсовыт ӯлт­та поргысыт, то̄выль тар­мыл ӯнтым акв йӣвын пӯхтым титтыг-хартсыт, хотьют та̄кыщнув хасум­ты ос йиво̄выл тав ка̄тэ̄т хульты – тав но̄х та патыс. Ōс акв пӯмыщ касыл ня̄врамыт ма̄гсыл о̄лы - ты ёвтыл ня̄л па̄хвтысыт. То̄ват ня̄ла­ныл по̄сын хоēгыт кос ос щар по̄с котильн мо̄рсыӈ хо̄тпа хоюӈкве вēрми. 
Тох ты музей кан янытыл ня̄врамыт хо̄т-а̄ти ён­галтавēсыт, яныг ма̄­хум о̄с вēрмысыт ка̄тыл ӯй­ри­щит ва̄руӈкве манос а̄мщит ханьщуӈ­кве. Ты тӯя музейт тит хо̄тал сыс мӯйлысыт, ти­тыт хо̄тал нёлолов щис­лат ӯщлах­тын хо̄тал о̄лыс, таима̄г­сыл о̄с мӯйлын хо̄тал ва̄­рыг­лавес. То̄нт ня̄врамыт ӯщлах­тасыт, са̄в а̄гирищ­ит ос пыгрищ­ит тув ёхтыгпа̄лсыт. 
Āс-угорский театрыт рӯпитан ма̄хум мо̄йт сус­сылтасыт, хумус ӯринэ̄ква тӯяг ёхтыс ос ма̄лтып тӯя хо̄талыт ёт тотыс. Āги кон ё̄мыгты ос оматэ титыг­лы: «Ты манырман тамле сэ̄мыл харпа товлыӈӯй? Аквосытыл та̄кыщ ро̄ӈхи: «Варх, варх!» Ам тавēныл пилэ̄гум». Оматэ ла̄выс: «Ул пилэн, ты тӯя тотнэ товлыӈӯй, тав ёхты ос ма̄вт ма̄-витув аквтуп но̄х та са̄йкалы. Тав ёхтын хо̄талэ яныгпо̄ль э̄тпос са̄тыт щислат янытлы­лӯв».  
«Лылыӈ со̄юм» колн ялантан а̄гирищквет ма̄ньщи э̄рыг э̄ргысыт, Владимир Меров койп ра̄тыс ос йӣквыс. Тав тув ялантан ня̄врамыт са̄ӈк­вылтапыл са̄ӈк­выл­таӈ­кве ханищтыянэ, э̄р­гуӈ­кве, йиквуӈкве ха̄сэ̄гыт.  Валентин Неттин, ханты хум, такви пыгаге ёт рэп-э̄рыг рущ ла̄тӈыл э̄ргысыт, ня̄врамаге сака ёмщакв ханищтанэ̄тэ, татем ты э̄ргащлэ̄г.  
Музей канын само­еды нампа я̄ӈк пунпа а̄мпыт тотыглавē­сыт, ань йис ня̄врамыт а̄мпыт туп э̄лыл сунсыг­лыяныл, та̄н ул вос пилэ̄гыт, а̄мпыт вос вот­га­щлыя­ныл, таи­ма̄гсыл о̄тыранылн тув то­тыгла­вет. Акв а̄ги­рищкве тай а̄мп та сын­гата̄лытэ, тав по̄хēн ёл-ӯнтыс, нэ̄мхот­таль минуӈкве щар пыл ат таӈхи, тув мус та э̄ри, оматэ̄н ворил тувыл мо̄т ма̄н ва̄нттувес. 
«То̄рум Маа» музейт ма̄хум акваг матыр атыӈ тэ̄нутыл тыттавет - ты тӯя ма̄хум атыӈ ня̄нил тыттувēсыт, са̄всыр пум-лӯптал тэ̄лыгтым атыӈ ща̄ил айтвēсыт. 
Галина КОНДИНА
