
Ма̄н о̄лнэ ма̄вт рӯпитаӈ организацият ань ва̄тихал уральтавет. Ты рӯпата государственный инспекция ва̄ри. 2018 та̄лт хо̄т э̄тпос сыс хоты предприятият уральтавēсыт, та урыл кӯщай ва̄ӈын хо̄тпаг Владислав Терентьев ос Наталья Чекунова ля̄ххал тотнэ ма̄хум э̄лы-па̄лт потыртасы̄г.
Владислав Терентьев ла̄выс, хо̄т э̄тпос сыс та̄н са̄в предприятият уральтасаныл ос акв со̄тыра 73 лю̄ль тэ̄лат хо̄нтсыт. Са̄в ма̄хум сэ̄лум олнаныл та̄ра ат ойтвēсыт. Мо̄т ма̄т ос рӯпитан ма̄наныл лю̄льсаӈ щё̄питым о̄лсыт, то̄ват договор-нэ̄пакыл ат ва̄рвēсыт. Лю̄льсаӈ рӯпитан ма̄гсыл организацият штраф-олныл хасвēсыт ос са̄в олн  ювле ойтуӈкве паттувēсыт. 
Рӯпитан хо̄тпа кӯщаитын мӯсхал щирыл рӯпитаӈкве ат ке та̄ртавет ос по̄хын минуӈкве ла̄ваве, тав о̄с тув пищма хансуӈкве вēрми, ты юи-па̄лт ты организация уральтаӈкве патаве. Ма̄хум та̄нки хансум пищманыл почта манос ищхӣпыӈ ут хосыт ань кēтуӈкве вēрмēгыт. Владислав Александрович ла̄выс, пищмат госуслуги щирыл хансуӈкве о̄с ро̄ви. Тувыл кēтым пищмат та̄н та̄ра ловиньтыяныл. Инспекция окру-гув янытыл такви отделеният ань ва̄рыс, ма̄хум та̄нки тув ёхталаӈкве вēрмēгыт.  Тот та̄н хӯнтлавет ос э̄лаль са̄ккон щирыл маныр ва̄руӈкве тах ла̄вавет.
Наталья Чекунова ос акв ва̄рмаль урыл потыртас. Ань са̄в э̄лум-хо̄лас рӯпитаӈкве о̄вылтахтэ̄гыт, договор-нэ̄пак ат во̄вēгыт, тот ат хасхатэ̄гыт, тыи ма̄гсыл то̄ват уркуптавет ос сэ̄лум олнаныл ат ойтавет. То̄ват та̄рвитыӈ рӯпата ва̄руӈкве вуйхатэ̄гыт ос та̄нки урыл ат номсах-тэ̄гыт. Ты та̄л хо̄т э̄тпос сыс лов э̄лумхо̄лас рӯ-патат а̄тимыг ēмтсыт ос са̄в хо̄тпа сакватахтасыт.
 
