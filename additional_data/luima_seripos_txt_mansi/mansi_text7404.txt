
Ма̄ньполь э̄тпос 4-8 хо̄таланэ̄т Ханты-Мансийск ӯст са̄лыӈ ма̄хум 7-ыт мирхал хо̄нтхатыглапаныл о̄лыс. Округувн Россия янытыл о̄лнэ са̄лы ӯрнэ хо̄тпат, кӯщаит Ямал ма̄ныл, Амурский, Магаданский ос Иркутский областитныл, Саха республиканыл, Чукотканыл, Бурятияныл ос мо̄т ма̄нытныл ёхталасыт.
Тамле хо̄нтхатыглап нила та̄л сыс акв щёс ва̄рыглаве. Са̄лыӈ ма̄хум, яныг кӯщаит ос наука щирыл рӯпитан хо̄тпат пуссын акв яныг пасан ва̄тат ма̄к э̄рнэ тэ̄лат урыл потыртэ̄гыт, матыр та̄рвит ва̄рмаль о̄лы те, ты урыл о̄с ла̄вēгыт. Тувыл акв э̄рнэ нэ̄пак щё̄питэ̄гыт, та щирыл на̄ӈки тах, э̄лаль хумус рӯпитаӈкве э̄ри, хотьютн нё̄туӈкве э̄ри, та маныр.
Конгресс о̄вылтахтаме порат акван-атхатам мир нупыл яныг кущай хо̄тпат ла̄тыӈ ла̄всыт, то̄ват ӯсувн ёхтуӈкве ат вēрмысыт, ищхӣпыӈ ут хосыт потыртасыт. Россия Дальний Востоке ос Арк­тика ма̄тэ ханищтан министр хум Алексей Чекунков тох ла̄выс: 

– Са̄лы ӯрнэ тэ̄ла ка̄сыӈ ма̄н сака яныг па̄рыс тоты. Са̄лыт туп сыстам ма̄т о̄луӈкве вēрмēгыт, таима̄гыс са̄лы ӯрнэ ма̄ сыстам, тот ма̄-во̄й но̄х-виӈкве ат э̄ри, ляпат соляркаӈ манос бензи­ныӈ утыт тыгле-тувле ул вос тотыглавет. Ма̄н, ань ты тэ̄ла торыг рӯпитан ма̄хум, акван-потыртах­тасӯв, арктический ма̄т о̄лнэ са̄лыӈ мир Россия Правительства па̄лыл нё̄­туӈкве патыянӯв. Ка̄сыӈ та̄л ка̄сыӈ регион та̄нти тэ̄ланыл ва̄рнэ сосса хо̄т­пат ос са̄лы ӯрнэ ма̄хум 500 млн солко̄вил миӈ­кве патавет. Ты рӯпата ва̄рнэ мирыт ня̄врама­ныл школан тотыглан ма̄­гыс тӯйт тармыл яласан снегоходытыл ос везде­ходытыл ёвтавет. О̄лнэ ма̄на­нылт сов тынтлын ос ю̄нсхатын ма̄гыс щакв­щин колыт ӯнттавет, нё̄­выль по̄льтын ма̄гыс кол­хусапытыл щё̄питавет. 
Са̄лыӈ ма̄хум рӯпата­ныл сака та̄рвитыӈ, ян­гыщ пуссын ащирмаӈ ма̄т о̄лэ̄гыт, рӯпитэ̄гыт, то̄ва­накт по̄льтахтэ̄гыт, сава­лэ̄гыт. Ань са̄лы ӯрнэ ка̄­сыӈ ма̄т кӯпнит, тыгле-тувле тотыглан колхуса­пыт ӯнттуӈкве номсэ̄в, пуссын на̄йпосыл ва̄ра­вет, тӣвранылт хоталь-а̄ти э̄рнэ пормас пуссын щё̄питаве. Э̄лумхо̄лас са̄лыянэ хотталь тыпегы̄т те, э̄л-мины, тамле кол­хусапе ёт-тотуӈкве вēр­митэ, хоты ма̄ мус мины, тув ӯнттыгпитэ, та ляпат э̄лаль рӯпиты. Нё̄выль ос ка̄тыл ю̄нтум маснутаныл, пормасаныл тыналаӈкве государство па̄лыл о̄с нё̄тавет. Ам номсэ̄гум, ты 7-ыт конгресст са̄в э̄рнэ тэ̄ла та̄ра-паты, пуссын тах нэ̄пакын хансыянӯв, э̄лаль о̄с аквъёт рӯпи­таӈкве патэ̄в.

Ты конгресс нила хо̄тал рӯпитас. Атыт хо̄талэ̄т, 8 щислат, са̄лыӈ ма̄хум са̄лыӈ суныл кассыт. Ты хо̄нтхатыглап рӯ­пататэ оигпам э̄лы-па̄лт, са̄лыӈ ма̄хум яныг кӯща­итн янытлавēсыт. Россия СФ се­натор Александр Новью­хов ла̄вме щирыл, ань са̄лы ӯрнэ тэ̄ла кӯ­щаитн сака янытлаве, тот рӯпи­тан нэ̄ хо̄тпат тыгыл э̄лаль олныл ёмащакв ойтуӈкве патавет. Атха­тыглам ма̄хум халанылт потрамасыт, э̄лаль хумус э̄ри рӯпитаӈкве, ань пуссын аквъёт акван-нё̄т­хатым ханищтахтуӈкве патэ̄гыт. Мо̄тыт конгресс Монголия ма̄т ва̄руӈкве потыртахтасыт.
Светлана РОМБАНДЕЕВА
  
