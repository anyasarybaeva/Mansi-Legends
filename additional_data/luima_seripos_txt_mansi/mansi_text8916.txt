
Ма̄ньполь э̄тпос 1-2 хо̄талагēт Ханты-Мансийск ӯст округ янытыл о̄лнэ са̄лы ӯрнэ ма̄хум халанылт кассыт. Ты тэ̄ла намаявес «IX конкурс профессионального мастерства среди оленеводов на Кубок Губернатора Югры». Са̄лыӈ ма̄хум ат ма̄ныл ёхталасыт – Ха̄льӯс, Белоярский, Ханты-Мансийский, Нижневартовский ос Сургутский районытныл о̄лсыт, пуссын аквъёт 30 хо̄тпа кассыт.
О̄выл хо̄тал касум ма̄хум нэ̄пакыт ёт рӯ­пи­тасыт – тест нампа ки­тыглахтын потрыт ло­винь­тасыт, са̄лыт хумус пус­мал­таӈкве э̄ри, мана­рыл тыт­туӈкве, та маныр, э̄рнэ ла̄тӈыт пēриясыт ос нэ̄па­канылн хассыт. Китыт хо̄тал ос са̄лыӈ суныл яла­сасыт, ёсал ха̄йтсыт, тыньщаӈ рēпыг­тасыт. Касуӈ­кве а̄с­туманыл юи-па̄лт, нэ̄­пакын хансум тэ̄ланыл ос са̄лыл яласан нака­ныл акван-ловинь­тавēсыт, тувыл ущ ма̄к ё̄р хо̄тпат та̄ра-пат­тувēсыт. 
Са̄лыл каснэ ма̄н округ кӯщай нэ̄ Наталья Комарова ёхталас, мощ сунсыс, сосса ма̄хум са̄­лыл хумус яласэ̄гыт, та̄н ётаныл потрамас. 
«Союз оленеводов ХМАО-Югры» органи­зация тармыл пуӈктотнэ хум Степан Кечимов са̄­лыӈ ма̄хум янытласанэ, са̄в ёмас ла̄тыӈ та̄нанылн ла̄выс. Ма̄ньлат хо̄тпат ма̄гыс тав номтэ тай ёмас, хум тох потыртас: 
– Са̄лы ӯрнэ хо̄тпанув са̄лыл яласаӈкве ка̄сыӈ та̄нти ма̄нанылт ханищ­тахтэ̄гыт, районанылт о̄лыглан ялпыӈхо̄талыт порат халанылт касэ̄гыт. Тувыл хунь молях яла­саӈкве патэ̄гыт, яныг ӯсн ёхталэ̄гыт. Ма̄н ань Югра ма̄т о̄лнэ ма̄к ё̄р хум ос нэ̄ хо̄тпат, пыгыт ос а̄гит ка̄салэ̄в, сунсэ̄в, хумус та̄н са̄лыл касуӈ­кве ха̄­сэ̄гыт, пēлпыщ яласэ̄­гыт. Матъёмас ань ма̄нь ма̄­хум та̄нти пēс йис нака­ныл янытлыяныл, са̄лы ӯрим яласэ̄гыт, яныгхо̄т­панылн нё̄тэ̄гыт, тувыл тыт касуӈкве а̄лымēгыт.
Са̄лыл каснэ ва̄рмаль
Я-ты, ань са̄лыӈ ма̄хум касуӈкве та о̄вылтахта­сыт. О̄влэ̄т хум хо̄тпат та̄н са̄лыӈ суныл яласа­сыт, ты юи-па̄лт товтыл масхатасыт, са̄лыянылн лю̄лим тотвēсыт, ётыл ос товтыл нас ха̄йтсыт, тыньщаӈ рēпыгтасыт. 
Нэ̄ хо̄тпат ос о̄влэ̄т са̄­лыӈ сунын на̄йив та̄лт­тысыт, мо̄т ма̄н тотсаныл. Ань хотьютаныл ка̄рка­мыщ рӯпиты, молях яласы, тав та но̄х-паты. Тувыл та̄н о̄с хум хо̄тпат хольт са̄лыӈ суныл кассыт.
Каснэ ма̄хум халт щар ма̄нь хо̄тпа наме ла̄ввес – Екатерина Юрьевна Сопочина (Сургутский район). Щар ма̄к яныг хо̄тпа ос Андрей Саввате­евич Канев (Белояр­ский район). 
«За лучшие производ­ственные показатели» номинацият Николай Павлович Тасьманов но̄х-патыс, китыт места Сергей Александрович Пяк вистэ, хӯрмит – Алина Олеговна Тэвлина. Та̄н пуссын Белоярский районныл ёхталасыт.
«Чемпион многоборья» номинацият хум хо̄тпат халт Валерий Алексеевич Русскин (Сургутский район) но̄х-патыс, китыт места Юрий Кузьмич Тарлин (Белоярский район) вистэ, хӯрмит – Сергей Алексеевич Русскин (Сургутский район).
«Чемпион многоборья» номинацият нэ̄ хо̄тпат халт о̄выл места Анаста­сия Анатольевна Ком­тина (Ханты-Мансийский район) вистэ, китыт – Наталья Борисовна Сопочина (Сургутский район), хӯрмит – Анаста­сия Владимировна Айва­седа (Нижневартовский район).
Тэ̄н но̄х-патсы̄г
Щар ма̄к яныг нам – Абсолютный чемпион конкурса профессио­нального мастерства среди оленеводов авто­номного округа на Кубок Губернатора Югры хум хо̄тпат халт Юрий Кузь­мич Тарлин наме ла̄ввес, нэ̄ хо̄тпат халт ос Анаста­сия Анатольевна Ком­тина но̄х-патыс. 
Юрий Кузьмич Бело­ярский район Касум па̄вылт о̄лы, тынакт 50 та̄лэ то̄влыс. Ювле хуль­тум э̄тпост Касумт аквтох са̄лыл яласан касыл о̄лыс, тав тот о̄с но̄х-патыс, «Буран» нампа тӯйт тар­мыл яласан ма̄­ши­нал мӯйлуптавес, тыт ань ки­тыт «Бураныл» майвес. 
Юрий Кузьмич ла̄выс: 
– Ты ӯсн ам 2014 та̄л па̄сныл касуӈкве ёхта­лэ̄гум. Китыглахтын тест-потрыт хаснэ̄в порат мощ та̄рвитыӈ, таса̄вит хащ­тал ла̄тӈыт, хумус хансуӈ­кве, маттем та номсах­тэ̄в. Са̄лы ӯрим тай ма̄нь та̄гыл яласэ̄гум, тыньщаӈ рēпыгтэ̄гум. Во̄тасыӈ хо̄талт мощ та̄рвитыӈ­нуве, тыньщаӈанув во̄тын со̄ви тотавет, ос тох тай а̄ти та̄рвитыӈ, ханьщув­ласӯв. Тынакт ам ётум Артём пыгум ёхтыс, са̄лыӈ ма̄хум халт о̄с касыс.   
Но̄х-патум нэ̄ Анастасия Анатольевна Ком­тина 31 та̄лэ̄, Сургутский район Русскинская па̄­вылныл ёхталас. Тав о̄с «Буран» нампа тӯйт тармыл яла­сан ма̄шинал мӯйлуп­та­вес, нэ̄ ла̄выс: 
– Са̄лыт – ты ма̄н о̄лупсав, та̄лэ-тувēт са̄лыл яласэ̄в. Ам тыт ань хӯрум номинациятт о̄выл места висум, ос но̄х-патнэм, ат номсысум. Хунь намум ла̄ввес, ва̄им ща̄гтсум.
Мо̄т касылыт о̄лсыт
Мо̄т тэ̄лат палт о̄с касылыт ва̄рыглавēсыт – ё̄рнколыт уральтавēсыт, тувыл манхурип тэ̄нут па̄йтэ̄гыт, атыӈ ман а̄ти. «Лучшее национальное жилище» номинацият о̄выл места Елена Терентьевна Федотова (АНО «Нумсаӈ Ёх» Мысля­щие люди, Бело­ярский район) вистэ, китыт – Елена Афанасьевна Рокина (Ха̄льӯс район), хӯрмит – Майя Александровна Швейд (Сургутский район).
«Лучшая националь­ная кухня» номинацият Лидия Александровна Алясова (Ханты-Мансий­ский район) но̄х-патыс, китыт места Тамара Ивановна Вынгилева (Ха̄льӯс район) вистэ, хӯрмит – Сайра Сай­ретдиновна Атаманюк (МАУ «Межпоселенче­ский центр националь­ных промыслов и ремё­сел», Нижневартовский район).  
«Лучший традицион­ный костюм семьи» номинацият о̄выл места Галина Котевна Покачева (Нижневартовский район) вистэ, китыт – Светлана Александровна Тарлина (Белоярский район), хӯрмит – Анаста­сия Александровна Нецветаева (Сургутский район). Ха̄льӯс районныл о̄лум нэ̄ Варвара Прокопьевна Хатанзеева конкурсный комиссиян «Специальный приз» нампа мӯйлупсал майвес, ка̄тыл ю̄нтум маснутанэ ма̄гыс о̄с янытлавес.
Ты та̄л кит йильпи конкурсыг ва̄рвēсыг, акватэ «Стойбищная семья – долгожитель» – Белоярский районт о̄лнэ Тасьманов колта̄гыл янытлавес, мо̄танэ на­маявес «Многодетная оленеводческая семья» – тыт ос Нижневартовский районт о̄лнэ Айваседа колта̄гыл янытлавес. 
Касыл оигпаме э̄лы-па̄лт округ кӯщай ва̄ӈын хум Алексей Забозлаев ла̄выс: – Са̄лыӈ ма̄хум халт ка̄сыӈ та̄л матъёмас са̄в ма̄ньлат хо̄тпат ёхталэ̄гыт, тащиӈк са̄лы ӯрнэ тэ̄ла са̄в та̄л о̄луӈкве паты. Мо̄тыт та̄л тыт, Ханты-Мансийск ӯст, 10-ит касыл ва̄рēв. Та кастыл на̄н, са̄лыӈ ма̄­хум, щё̄питахтуӈкве ань о̄вылтахтэ̄н.
Ха̄льӯс районныл ты­накт 8-ит бригада ёхта­лас, та̄н ётаныл ос мо̄т мӯй хо̄тпат ёт потрама­сум, по̄слысанум. Ты ма̄х­манув о̄вылтыт мо̄тыт газетат хансэ̄в тах. 
Акван-атхатыглам мир ма̄гыс ханты нэ̄ Вера Кондратьева, «Октябрь» клуб кол артистыт ос Москва ӯсныл ёхталам э̄ргыт хаснэ хум Влади­мир Мирза э̄ргысыт. 
Ӯс мир, мӯй ма̄хум са̄лыл яласан касыл суссыт, ёмас номтыл ё̄мыгтасыт, по̄слахтасыт. Тыналан палаткатт са̄в­сыр пормас, тэ̄нут ёвт­сыт, ё̄рнколытн щалт­са­сыт, толтыглахтасыт, хӯл исмит, исум ща̄й айсыт. 
Светлана РОМБАНДЕЕВА
