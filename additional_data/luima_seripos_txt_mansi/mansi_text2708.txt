
Николай Анатольевич Тасьманов ханты нёмса хум, тав йӣвныл  са̄всыр пормасыт ёрги,  «Народный мастер России» нам о̄ньщи. Мо̄лты та̄лт Николай Тасьманов «Славим человека труда» округ касылт йӣвныл пормасыт ва̄рнэ номинацият китыт места вис.

	Тав Касум па̄вылт о̄лнэ музейт рӯпиты, а̄гирищит ос пыг-рищит пēс йис ва̄рмалитын ханищтыянэ. Мēн ань са̄лыл каснэ ялпыӈ хо̄талт акван-хо̄нтхатыгласмēн ос тав такви урēт потыртас. 

	2010 та̄лт Николай Анатольевич Югорский государственный университет а̄стлас, тот ма̄-вит ӯргалан ос туризм тэ̄лат ва̄нэ хо̄тпаг ханищтахтас. Тувыл юв ёхтумēт, музейт рӯпитан коныпал, такви самын патум ма̄тэ̄н мӯй ма̄хум тотыглаӈкве номылматас. О̄влэ̄т тав Касум па̄выл ляпат ёмас ма̄ хо̄нтыс. Тот хӯл алыщлаӈкве, во̄раяӈкве ос са̄лы ӯрнэ ма̄ 

	ва̄руӈкве вос ро̄выс. Николай Анатольевич ла̄выс: «Хосат та̄гыл каӈкум такви са̄лыянэ ты ма̄т ӯргаласанэ.  Тав Касумныл Амня я̄ хосыт алгаль 20 вēрыстат о̄лы. Ам ань ты ма̄ аренда щирыл вислум ос община ма̄гыс нэ̄пакыт атсанум. Проект-декларация нэ̄паканум кӯщаитн хоса щё̄питавēсыт, о̄влэ̄т та̄н хасхатнэ̄ныл ма̄гыс 120 со̄тыра солко̄ви ойтуӈкве во̄всыт. Тувыл яныгса̄т со̄тыра солко̄ви ла̄всыт ос ётыл атпан со̄тыра солко̄ви ойтуӈкве потыртахтасӯв. 

	А̄тям  такви са̄лы ӯрнэ ма̄тэ тыгыл 50 вēрыстат о̄лы, тув ма̄хум тотыглаӈкве та̄рвитыӈ. Ос вим ма̄в мощ ляпат о̄лы, тот ма̄н каӈканум, рӯтанум ёт о̄лэ̄в, рӯпитэ̄в. Ань йильпи кол ӯнттуӈкве ос са̄лы пӯсас ва̄руӈкве тот патэ̄в.  Йильпи ма̄н тотнэ са̄лыт о̄влэ̄т кит-хӯрум та̄л пӯсас кӣвырт о̄ньщуӈкве э̄рēгыт. Матахмат са̄лыл акимн Владимир Данилович Тарлинын мивем. Тав Наталья Егоровна э̄кватэ̄нтыл тув тах ва̄нтлэ̄г ос тот во̄рколт о̄луӈкве патэ̄г. Тэ̄н Касум совхозт №9 пиркатат са̄лы ӯрнэ колт акваг рӯпитасы̄г. Э̄кваг-о̄йкаг па̄вылт о̄луӈкве щар ат таӈхēг ос ам тэ̄натэ̄н амки палтум во̄всагум. 

	Тувыл «Нумсанг ёх» стойбищан ялантан пыгыт а̄нумн о̄с нё̄тэ̄гыт, ам ос пēс ма̄хманув хольт та̄наныл хӯл алыщлаӈкве ханищтыянум. Ма̄нки камкат ва̄рēв, толыг хасэ̄в, та̄нанылн о̄с пӯмащ. Ётыл са̄лы ӯрнэ ва̄рмальн ханищтаӈкве патыянӯв. Амки са̄лы ӯрнэм ма̄гыс хус ман ва̄т са̄лыл то̄влавем. Са̄в са̄лы о̄ньщуӈкве аквты ёмас тэ̄пыӈ ма̄ э̄ри.

	Са̄лы ӯруӈкве ам ма̄ньта̄гыл ащо̄йкамн Семён Андреевич 

	Вандымовын ханищта-вēсум. Туи ӯщлахтамум порат тав палтэ тотыглавēсум ос тав а̄нумн са̄в пēс накыт урыл потыртас ос суссылтас. О̄пам Кислоры па̄вылт о̄лыс ос хӯл алыщлас. Яныгнувег ēмтсум, о̄с тав пиркататэ ёт хӯл алыщлаӈкве яланта̄лсум. 

	Ам а̄тям Анатолий Яковлевич Тасьманов Касум па̄вылт плотникыг рӯпитас, омам Екатерина Семёновна Вандымова совхозт экспедиторыг о̄лыс. Тэ̄н сас хантыиг, юн ма̄н акваг ща̄нь ла̄тӈыл потыртасӯв, ос ханты о̄лупса ва̄нэг яныгмасӯв. А̄тям такви са̄тлов са̄вит са̄лы о̄ньщис, тувыл а̄тимыг ēмтме порат са̄лыянэ рӯтанэ̄н вуйлувēсыт кос. Мо̄йт хольт, хоса ман ва̄ти о̄лсӯв, тэ̄нутыг ат тэ̄санӯв ос са̄лыянув хотталь та минасыт. Хунь э̄лумхо̄лас хотталь щалты, ӯйхуланэ о̄с тав юи-па̄лэ̄т аквтупмат а̄тимыг ēмтэ̄гыт. 

	Пēс ма̄хманув ла̄внэ̄-ныл щирыл тох о̄лы. Ань са̄лы ӯрнэ ва̄рмаль ам э̄лаль тотуӈкве таӈхилум.

	Музейт рӯпитанэм сыс ма̄н яныгпа̄ла хо̄тпат ёт пыгрищит Ӯй йӣквуӈкве ханищтыянӯв. Ӯй йӣквнэ ва̄рмаль ма̄нь 

	порат амки ат ва̄щиньтасум, нас туп яныгпа̄ла рӯтанумныл са̄в потыр хӯлыгласум.  Тувыл Семён Михайлович Лозямов, Ханты-Мансийский районныл тыг ва̄нтлум о̄йка, тав Ӯй ка̄тын-паттыглас, тав колэ̄т йӣквсыт. То̄нт Татьяна ос Тимофей Молдановыг са̄всыр пēс йис утыт урыл хансуӈкве патсы̄г, 

	ам ос тыил пӯмща-лахтасум. Ань та номтанум ма̄ньлат хо̄тпатн потыртыянум».Ты пӯмыщ потыр ма̄гыс ам Николай Анатольевичин яныг пӯмащипа ла̄тыӈ ла̄вēгум.

	 

	Тамара Мерова
