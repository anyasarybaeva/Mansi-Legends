
Елена Сергеевна Казакова ёт ам туи порат потыртасум, тав «Ма̄нь Ӯсквен» ёхталас. Тот ю̄нсхатнэ нэ̄т щаквщуӈкве акван-атхатыгласыт. Елена Сергеевна ты Мария Сергеевна Мерова яныг а̄гитэ, тэ̄н та порат аквъёт тув ёхталасы̄г. 
Елена такви урēтыл тох потыртас: 
– Ам Хо̄сло̄х па̄вылт рēтыӈ ю̄свой э̄тпос 1957 та̄лт самын патсум. Тот яныгмасум, школан та̄ра ат майвēсум, то̄нт титыт а̄пщим Димам самын патыс, а̄пщиягум ӯрга­­лаӈкве э̄рыс. 
Тувыл таквсы акв порат па̄влувн товлыӈ­ха̄п ёхтыс, то̄нт витн иснэ товлыӈха̄пыт яласасыт, тамле товлыӈха̄п Хо̄сло̄х торыг витн исыс, па̄г-ро̄в­лахтас, ам ханищтахтуӈ­кве Ло̄пмус па̄вылн та тотвēсум. Та па̄вылн ха̄пыл минуӈкве а̄ти сака хоса кос, ос матрыг товлыӈ­ха̄пыл та тотвēсум. 
Ам номилум, омамн э̄рттам тащир ла̄ввēсум, ам лов хо̄тал ханищтах­тэ̄гум ос юв минэ̄гум. Та лов хо̄тал минасыт, ам юв воратаӈкве патсум. Ос хотьютын ам юв та̄рта­вем, тох та тот мо̄т ня̄вра­мыт ёт нулевой ос о̄выл клас­сыт Ло̄пмуст ха­нищ­тах­тасум.
Тувыл Сортыӈъят титыт ос хӯр­мит классыт ханищтах­тасум ос нилыт классыт Сӯкыръят ханищтавēсум. 
Та юи-па̄лт а̄тяв Саран­па̄вылт о̄лнэ кол ӯнттыс, тув о̄луӈкве ва̄нтлысув, ам юил ялантым ханищ­тах­туӈкве патсум. Ма̄нь порат номилум, ва̄тихал акваг а̄гмыл та ēмтэ̄гум, тох то̄ва урокытын ат ялан­тасум. 
Хо̄сло̄хт хунь о̄лсӯв, ос улпыл а̄гмыл ēмталэ̄гум, о̄памн ня̄лыл матырмат тэ̄рпил майлувēсум, тав са̄ккарыӈ о̄лыс, атыӈ. 
– Елена Сергеевна, ман­са̄вит класс а̄стласын ос хо̄т э̄лаль ханищтахта­сын?
– Ам Саранпа̄вылт лов класс а̄стласум. Евдокия Ивановна Ромбандеева а̄нум Ленинград ӯсн Герцен институтн ханищ­тахтуӈкве кос во̄выстэ ос а̄тямн ат та̄ртвēсум. Ам Салехард ӯсн ӯйхул пусмалтан лēккарыг ха­нищтахтуӈкве минасум. 
Таве а̄стламум порат Ялуторовский район Беркут па̄вылн тēтвēсум, тот практикат рӯпитасум. Та юи-па̄лт Ишимский районт тит та̄л рӯпитасум. 
Беркут па̄вылт хум ва̄р­сум, о̄йкам наме Сергей Казаков, тот о̄луӈкве та хультсум. Мēн хӯрум пыг янмалтасмēн – Евдоким, Сергей, Алексей. Яныг пыгагум тэ̄нти щēмьяӈыг, ма̄нь пыгум Улякщим иӈ ханищтахты. Ам нила апыг о̄ньщēгум.
– Наӈ ты э̄лы-пал «Ма̄нь Ӯсквен» ёхталасын?
– Āти, омам тыг ка̄сыӈ туи ёхталы, акваг ты урыл потырты. Ам ань тавēн нё̄туӈкве ёт йисум. Тыт татем ёмас о̄лнэ̄тэ, са̄в ва̄нэ ма̄хманум, мо̄т хо̄тпат ёт ос ва̄йхатуӈкве патсум, яныгхо̄тпат ос ня̄врамыт пуссын акван-нё̄тхатым матыр ва̄рēгыт, ханищтахтэ̄гыт. Омам а̄гит ю̄нсхатуӈкве ха­нищ­тыянэ. 
Ань йис ня̄врамыт ю̄н­туп пуптуӈкве ат вēр­мēгыт, мохлыл ва̄руӈкве ат ха̄сэ̄гыт, та̄наныл акваг хӯлтуӈкве, нё̄туӈкве э̄ри. Хосат ам школат ха­нищ­тахтамум порат тыг Я̄сунтын аквщёс классув­тыл ла̄глыл ёхталасӯв. 
Елена Сергеевна нём­саг о̄лы, такви урēтыл мощща потыртас. Тав «Ма̄нь Ӯсквет» о̄лме сыс са̄сныл татем ма̄щтыр са̄н ю̄нтыс, хансал щуртыстэ. Матыр ва̄руӈкве вуй­хаты, ат молямлым татем ём­щакв пувиньтахты, ӯн­лахо̄лы. Āканянэ о̄с сака ма̄щтырыг ва̄риянэ, ю̄нтмиланэ ма̄нит, сун­суӈкве пӯмщиг о̄лы. 
Тавēн ма̄н пуста̄гыл о̄лнэ ла̄тыӈ тēтэ̄в, ма̄щ­тырыг ю̄нсхатнэ наке э̄щанэ ос апганэ вос ханищтыянэ.
Галина КОНДИНА
