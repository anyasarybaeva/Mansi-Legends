
Ха̄льӯс район Няхлаӈ па̄выл ма̄ньщи хум Пётр Егорович Вынгилев кит ма̄т хо̄нтлыс – Советско-финский ос Великий Отечественный войнат. 
Тэ̄лы хо̄нтлын ва̄рмаль
Советско-финский хо̄нтлын ва̄рмаль мо̄т щирыл «Зимняя война» ла̄ваве. Ты нак 1939 та̄лт яныг таквс э̄тпост о̄вылтахтас, 1940 та̄л ма̄ньполь э̄тпосэ мус о̄лыс. То̄нт СССР тармыл пуӈктотнэ ма̄хум о̄лнэ ма̄наныл вуянтасыт, Фин­ляндия ма̄ ло̄мтэ хот-виӈкве ла̄всыт, Ленин­град ляпат ул вос о̄лэ̄гыт. Кӯщаянув пилсыт, ань сака ляпат о̄луӈкве па­тэ̄гыт, о̄лнэ ма̄в вуянтаӈ­кве тах ат вēрмилув. Финн ма̄хум о̄влэ̄т ат ка̄сащасыт, СССР мир ёт хо̄нтлуӈкве тӯлтхатасыт. Тувыл воритотнэ ма̄хум ёмасмахтасыт, финныт Выборг ӯсаныл СССР ну­пыл хассаныл, ос мо̄т э̄рнэ нэ̄пакыт щё̄питасыт, тув ка̄тпосаныл тӯщтыса­ныл. Та хо̄нтлын ва̄рмаль тох та оигпас.     
Яныг хо̄нтлын ва̄рмаль капай
Та̄л котиль э̄тпос 27 хо̄талэ – День воинской славы ла̄ваве. 1944 та̄лт ты хо̄талт Ленинград ӯс блокадатэ па̄лыг-пӯсвес. Та ӯс мир китлерытн 872 хо̄тал тэ̄та̄л марылтавē­сыт, по̄льтвēсыт. То̄нт тот са̄в мир холас. 
Ма̄ньщи хум Пётр Егорович Вынгилев та порат Ленинград ӯс вуянтым ты хо̄нтлыс. 

Няхлаӈ па̄выл хум
Пётр Егорович лӯпта э̄тпос 20 хо̄талэ̄т 1920 та̄лт Няхлаӈ па̄вылт са­мын патыс. А̄тятэ во̄­раяс, хӯл алыщлас. Пēтр са̄т класс а̄стламе юи-па̄лт кино­механикыг ха­нищ­тахтас, тувыл кинат сус­сыл­тым ма̄нь па̄влыт халт яласас. Ка̄ркам пыг кӯ­щаитн ка̄салавес, Ленин­град ӯсн сосса ма̄хум ха­нищ­тахтын инсти­тутн кēтвес. Тот 1936-1939 та̄лытт ханищ­тах­тас. Та порат тав А.С. Пушкин «Станцион­ный смотритель» потре ос В.И. Ленин о̄йка хансум потранэ ма̄ньщи ла̄тӈыг толмащ­ласанэ.
Хунь Советско-финс­кий хо̄нтлын нак о̄выл­тах­тас, ма̄ньщи хум та̄ра хо̄нтлуӈкве вуйвес. Та та̄л сака ащирмаӈ о̄лыс, ат­пан арыг градус мус ёхталас, тох та хо̄нт­лысыт. Хо̄нтлын ва̄рмаль оиг­паме юи-па̄лт, тав мо̄р­тым ма̄н, Адлер ӯсн, лусы­таӈкве кēтвес. Тыт ащи­рмаӈ о̄лыс, тот ос сака рēгыӈ, ты паттат тав а̄гмыл ēмтыс, юв та̄ртвес. 
Яныг хо̄нтлан ва̄рмаль о̄вылтахтаме порат, 1941 та̄лт лӯпта э̄тпост, Пётр Егорович Ленинград ӯст иӈ ханищтахтас. Хо̄нт­луӈкве та̄ра та тотвес. Ленинград ӯс ляпат 75 стрел­ковый бригадан ликмыс. Блокада па̄лыг-пӯнсыматэ юи-па̄лт, бри­гаданыл аквта та̄ра мо̄т ма̄н кēтвес. 
Украинский фронтыт Белая Церковь ӯс ляпат ма̄ньполь э̄тпос 10 хо̄та­лэ̄т тав сакватавес – саме, сысэ ос ёмаспал ла̄глэ ня̄лн хо̄йвēсыт. О̄влэ̄т госпитальт пусмалтавес, тувыл юв кēтвес.
Пётр Егорович Хулюм­сӯнт па̄вылн о̄лмыгтас, нэ̄пак ловиньтан колнак кӯщаиг паттувес. Ётыл Кульпаст хӯл алыщлым ос во̄раим рӯпитас. О̄выл э̄кватэ ёт онтолов ня̄врам ян­малтасы̄г. Э̄кватэ холаме юи-па̄лт тав мо̄т нэ̄ тотыс, ты колта̄глыт ос хӯрум ня̄враманэ самын патсыт. 
1985 та̄лт Пётр Егоро­вич Вынгилев фашистри­щит ёт хо̄нтламе ма̄гыс, ма̄тэ вуянтаме ма̄гыс Великая Отечественная война I степень нампа орденыл майвес. О̄йка 2003 та̄лт а̄тимыг ēмтыс, такви ма̄тэ̄т ёл-щё̄пи­та­вес. Ня̄враманэ̄н ос апыг­рищанэ̄н тав номаве, са̄в ёмас тэ̄ла ва̄рме ма̄гыс мирн янытлаве ос ка̄ста­лаве. 
Любовь Вынгилева, Ха̄льӯс. Ма̄ньщи ла̄тӈыг Светлана РОМБАНДЕЕВА толмащластэ    
 
