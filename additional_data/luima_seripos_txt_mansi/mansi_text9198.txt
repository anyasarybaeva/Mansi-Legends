
На̄нки рӯтанын ул ёрувлэ̄н, яныг о̄панын, яныг ащо̄йканын наманыл номēн. Тамле мӯтра ла̄тӈыл ам амки потрум ань ты о̄вылтылум.
Ты туи ам Ха̄льӯст о̄лнэ ня̄врамыт «Ма̄нь Ӯскве» ӯщлахтын ма̄н тотыгласанум. Та̄н пус­сын «К истокам» нампа коллективын ялантэ̄гыт. 
Ам хосат та̄гыл Я̄сунт па̄вылн ялуӈкве тахсум. Ам а̄тям Анатолий Лиха­чёв ма̄ньщи хо̄тпаг о̄лыс, Я̄сунт па̄выл – ты тав яныгмам па̄влэ, рӯтанэ пуссын та ма̄ныл о̄лсыт. Ам а̄тям ат ва̄щиньтас­лум, тав ам самын патмум хо̄талт а̄тимыг ēмтыс. Омам потыр­та̄лас, а̄тям Тэ̄к па̄вылн кина суссыл­тан хо̄тпаг рӯпи­таӈкве ёхтыс. Омам та порат па̄вылт нэ̄пак ло­виньтан колт библио­текариг рӯ­питас. Тот тэ̄н ва̄йхатуӈ­кве патсы̄г ос акван-ми­насы̄г. 
Тыима̄гсыл «Ма̄нь Ӯскве» ня̄врамыт ӯщлах­тын ма̄н ялуӈкве хунь ла̄ввēсум, ам а̄тям яныг­мам па̄влын ялуӈкве та̄ра ка̄сащасум. Ты ня̄врамыт ӯщлахтын ма̄ урыл ам са̄в потыр хӯлыгласум, ты та̄л «Ма̄нь Ӯскве» 30 та̄лэ то̄влыс. Ты та̄лыт сыс тот 100 арыгкем смена ва̄рыглавēсыт. 
Тув ялуӈкве, тот о̄лнэ ма̄хум ёт ва̄й­хатуӈкве ам ётум ялум ня̄врамы­тын сака мӯс­тыс. «Ма̄нь Ӯсквет» ӯщ­лах­тамув сыс а̄ги­рищит ос пыгрищит са̄в­сыр ха­нищтапыл, ка­сылыл ос мо̄т э̄рнэ ва̄р­малил пӯм­ща­лавēсыт. Ос таи ёмас, та̄н пуссын ма̄ньщи ла̄тӈыл ханищ­тавē­сыт. А̄лпыл зарядка ва̄р­сыт, ты юи-па̄лт та̄н ля̄хха­лыл ловиньтавēсыт. Мо̄л­хо̄тал манхурип ёмас ва̄рмалит «Ма̄нь Ӯсквет» о̄лсыт, та урыл Анна Ильинична Ларионова ля̄ххалыт та̄нанылн по­тыртас. Тэ̄пъялан юи-па̄лт ла̄кква-уртхатасыт ос са̄всыр занятиян пус­сын миныгласыт.
Ма̄н «Колыбельные народов мира» нампа ханищтапын ял­сӯв. Тот ня̄врамыт ёл-хуиптан порат манхурип э̄ргыл э̄ргувēсыт, та урыл А̄с-угорский институтт рӯпитан нэ̄ Людмила Николаевна Панченко (Хозумова) потыртас. Тав рӯпататэ щирыл ма̄ньщи пēс йис ва̄рмалит ха­нищ­тыянэ. Пēс потрыт, а̄мщит, мо̄йтыт пуссын ам сымум хо̄ясыт. 
Людмила Николаевна пӯмащ щи­рыл потыртас, а̄гирищит-пыгрищит таве сака ёмащакв хӯнтласыт. Ётыл ня̄враманум ёт акв э̄рыг ханищтаслӯв ос ма̄хум э̄лы-па̄лт э̄ргыслӯв.
«Ма̄нь Ӯсквет» ма̄н Наталья Васильевна Албина ос Мария Василь­евна Фризоргер (Хозу­мова) ёт ва̄йхатсӯв. Ты ма̄ньщи нэ̄г а̄гири­щит ю̄нсхатуӈкве ханищ­та­са­нэ̄н. Ханищтап ва̄ры­глан колт акваг са̄в ня̄врамыт ёхталасыт. А̄гирищит пуссын ма̄щтырласыт, акват - а̄кань, мо̄таныт – ю̄нтуп тӯщтын ут ю̄нтсыт.
Я̄сунт па̄вылн ам ётум ялум Полина а̄ги ла̄выс: 
– «Ма̄нь Ӯсквет» ӯщ­лах­туӈкве а̄нумн сака мӯстыс, тот ам са̄в а̄ги­рищит, пыгрищит ёт ва̄й­хатасум. Ма̄н ма̄ньщи пēс йис ва̄рмалит урыл потыртавесӯв. Ам ань ва̄глум, хумус са̄сныл а̄па ва̄раве, ня̄врамыт ёл-хуиптан порат манхурип э̄ргыл э̄ргавет, манхурип ёнгыл ёнгалтавет. Тыт ам ю̄нтуп тӯщтын то̄р ю̄нтсум, ма̄ньщи ла̄тыӈ ханищтасум. Насати, ма̄ньщи ла̄тыӈ – сака нё̄тнэ ла̄тыӈ! Ам яныг пӯмащипа ла̄тыӈ Любовь Павловна Стаканован ла̄вēгум. Тав ос тав ётэ рӯпитан хо̄тпат ё̄раныл хосат тамле ӯщлахтын ма̄ Я̄сунт па̄вылт ка̄сыӈ та̄л ва̄рыглаве. 
Ха̄льӯст о̄лнэ ня̄вра­мыт, та̄н оманыл-а̄тяныл ос ам яныг пӯма­щипа ла̄тыӈ Руслан Про­водни­ковын ла̄вēв. Тав «К истокам» нампа кол­лективын ялантан ня̄в­рамытын «Ма̄нь Ӯскве» ӯщлахтан ма̄н ялуӈкве олныл нё̄тыс. 
Ос яныг пӯма­щипа ла̄тыӈ Любовь Павл­о­вна Стака­нован ос «Ма̄нь Ӯскве» рӯпитан хо̄т­патн кēтэ̄в. Та̄н яныг тэ̄ла ва̄рēгыт, ня̄вра­мы­тын ма̄ньщи пēс йис ва̄р­ма­лит урыл потыр­тэ̄гыт ос тащирыл та̄нки культу­раныл э̄лаль тотэ̄гыт. 
Марина Табун кēтум потыр ма̄ньщи ла̄тӈыл Людмила ТЕТКИНА хансыстэ         
