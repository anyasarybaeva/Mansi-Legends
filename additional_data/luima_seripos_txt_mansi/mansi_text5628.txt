
Ка̄сыӈ та̄л юртыӈыщ о̄лнэ ялпыӈ хо̄талт ка̄ркам хо̄тпат округ кӯщаин янытлавет. Ань ма̄хум халанылт юртыӈыщ вос о̄лэ̄гыт, акван вос нё̄тхатэ̄гыт – ты ма̄гыс та̄н са̄в э̄рнэ тэ̄ла акван-юрщхатым ва̄рēгыт. Та̄нти мираныл э̄руптыяныл, мо̄т хо̄н ма̄хум нупыл ёмас самыл сунсэ̄гыт. Ты хо̄нтхатыглап са̄тыт щёс ты о̄лыс, ты сыс пуссын аквъёт 116 э̄лумхо̄лас янытлавес.   

Тынакт, яныг таквс э̄т­пос 4 хо̄талэ̄т, округ мир­колт Наталья Комарова нила хо̄тпа ос хӯрум ор­га­низация янытлас. Та̄н халанылт ма̄ньщи хум о̄лыс – «Союз мастеров традиционных промыс­лов коренных народов ХМАО-Югры» организа­циян наме хансым хо̄т­пав Анатолий Васильевич Вадичупов. 
Тувыл ханты э̄ква, Заслуженный учитель РФ, член Совета старей­шин коренных малочис­ленных народов Югры Евдокия Андреевна Нёмысова янытлавес. 

Хӯрмит хо̄тпа Кри­стина Бондаренко, тав Нижневартовск ӯсныл ёхталас, «Белая Русь» нампа белорус ма̄хум обществанылт кӯщай ва̄ӈын нэ̄г о̄лы. 
Юлия Трушкова округ янытыл рӯпитан «Мо­лодёжная Ассамблея народов России «МЫ – РОССИЯНЕ» тэ̄ла палт пуӈктоты.
Ты организацият яныт­лавēсыт: «Сургут» нам­па хуторской казачий общество, Нижне­вар­товск ӯст о̄лнэ «Мирас» нампа татарский нацио­нально-культурный автономия ос «Союз мастеров традиционных промыслов коренных народов ХМАО – Югры» организация.

Наталья Владимиро­вна тох ла̄выс:
– Ма̄н ма̄вт са̄всыр мирыт халанылт юрты­ӈыщ о̄лэ̄гыт, ты ма̄гыс номтанув ёмасыт. На̄н, я̄тил тыныӈ нэ̄т ос хум хо̄тпат, ты ма̄гыс са̄в рӯ­питэгы̄н, пӯмыщ проек­тыт щё̄питэгы̄н, ма̄хумн нё̄тмил ва̄ре­гы̄н, пēс йис тэ̄лат но̄х-во̄рмалтэ­гы̄н. Ты ма̄гыс ам на̄нан янытлыянум, са̄в ёмас ла̄тыӈ, пӯмащипа ла̄тыӈ ла̄вēгум. Пус ка̄т, пус ла̄гыл о̄лэ̄н!
Тувыл ка̄сыӈ хо̄тпа мӯйлупсал ос янытлан нэ̄пакыл мистэ.
 
