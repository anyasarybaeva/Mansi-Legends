
Ты э̄тпос о̄выл хо̄таланэ̄т Ханты-Мансийск ӯст са̄лыӈ суныл яласан касыл о̄лыс. Сосса ма̄хум халт ма̄ньщи нэ̄ Наталья Петровна Канева касыс, а̄ги о̄парищ наме Номина. 
 
Ам таве о̄лупсатэ урыл китыгласлум, са̄лы ӯрим Нё̄рт тав манах та̄л яласас. Наталья Петровна тох ла̄выс:
– Тыг ам о̄йкам ёт ёхтысум, наме Сергей Федулович. Хо̄тыт пирка̄тат рӯпитан са̄лыӈ ма̄хум о̄с ёхтысыт, пуссын аквъёт онтолов хо̄тпа Саранпа̄вылныл са̄лыянув ёт ма̄шинал йисӯв. О̄йкам 30 та̄л Нё̄рт са̄лы ӯрим яласас, рӯпитас, ам ос ня̄врамагмēн тав ётэ 15 та̄л яласасӯв. Ань сас пенсиян минасамēн, Саранпа̄вылт о̄лымēн. Тот а̄гимēн о̄лы, ла̄пкат рӯпиты. 
Хунь тыг касуӈкве во̄ввесамēн, мēн та̄ра ка̄сащасмēн, лё̄ӈхын щё̄питахтуӈкве патсумēн. Ты э̄лы-па̄лт Саранпа̄вылт Олимпиада о̄лыс, ам тот о̄с са̄лыл кассум. О̄йкам па̄влувт ат касыс, ань тыт тай са̄лыл яласас. 
– Са̄лы ӯрим хо̄т яласасын?
– Ма̄н пирка̄тав ёт ка̄сыӈ та̄л Коми республика нупыл яланта̄лсув, са̄лыянув ёт тот онтолов э̄тпостем лю̄льсув. Тувыл яныг таквс манос ва̄т са̄грапнал э̄тпост ювле ущ минмыгтэ̄в. То̄ва ма̄т во̄рколанув ӯнлэ̄гыт, тыхал тот о̄лэ̄в, тувыл э̄лаль та ва̄нтлэ̄в. 
Наталья Петровна ла̄ви, тэ̄н о̄йкатэ̄нтыл па̄вылт о̄луӈкве щар ат вēрмēг, акваг са̄лыӈколн салыянэ̄н палт минуӈкв та номсэ̄г. То̄ванакт яланта̄лэ̄г, тот мощ о̄лэ̄г, ма̄ньлат ма̄хумн нё̄тэ̄г. Ань ты йильпи та̄л о̄вылтахтаме порат са̄лыӈколн ялсы̄г, тот э̄тпостем о̄лсы̄г. 
Сергей Федулович ща̄няге-а̄щаге о̄лмēн палыт о̄с са̄лы ӯрнэ хо̄тпаг о̄лсыг. Ня̄враманэ̄н пуссын са̄лыӈколт самын патсыт, тот яныгмасыт. Э̄кваг-о̄йкаг хосат а̄тимыг ēмтсы̄г, ос тэ̄н тэ̄латэ̄н ня̄враманэ̄н ос апыгрищанэ̄н э̄лаль тотаве. 
