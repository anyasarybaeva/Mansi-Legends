
Ханты ос ма̄ньщи сосса щēмьят яныгман ня̄врамыт школаныл а̄стланэ̄ныл юи-па̄лт хотьютаныл округт ман юн о̄лым э̄лаль ханищтахтэ̄гыт, мо̄таныт мо̄т ӯсн минэ̄гыт. Мо̄лал Санкт-Петербург ӯсн минам а̄гит-пыгыт ёт хо̄нтхатыгла̄лсум, та̄н тот А.И. Герцен лӯима̄ ма̄хум институтт ханищтахтэ̄гыт ос ань та̄нки о̄лупсаныл урыл потыртасыт. 
Татьяна Качанова Ха̄льӯс район Саран­па̄вылныл о̄лы, тав тот нилыт курсыт филология тэ̄лат ань ханищты. Тав такви ва̄рмалянэ о̄выл­тыт тох ла̄выс:
– А̄нумн тыт о̄луӈкве ос ханищтахтуӈкве сака мӯсты. Юн о̄лнэм сыс ат ва̄слум, тыг ёхтуӈкве вēрмēгум ман а̄ти. То̄нт ма̄н пуссын щар мо̄т щирыл о̄луӈкве патыгла­сӯв, на̄н номилын ке, хащта̄л а̄гм ма̄ янытыл та̄рамлас. Ма̄н нэ̄м­хот­таль ялантаӈкве ат та̄р­тыглавесӯв, ня̄врамыт ос студентыт экзаменаныл порат юил ищхӣпыӈ ут хосыт потыртасыт.
Ам тыт ханищтахтын ма̄гыс экзаменыт о̄с акв­тох хассум, тувыл ювле-ла̄тыӈ кēтвес, ам тыг э̄лаль ханищтахтуӈкве вуйвēсум. Ва̄им, хот-ща̄гт­сум кос, ос хумус э̄лаль мо̄т ӯст о̄лэ̄в – манос о̄лы. О̄выл э̄тпосанувт ма̄н ищхӣпыӈ ут хосыт юил ханищтавесӯв, таима̄гыс то̄ват торгамтатта̄л о̄лсыт, тув минуӈкве хо̄йхаты ман а̄ти. Тувыл тахольт, та̄л охса минам юи-па̄лт са̄всыр лӯима̄ныл ёхтум а̄гит-пыгыт акван-атвесӯв, ма̄нки халувт ва̄йхатсӯв, румалахтасӯв. На­сати, тыт о̄луӈкве сака пӯмыщ ос ёмас. Институтувт рӯ­питан хо̄тпат ёмасыт, ма̄навн матыр китыглахтын ла̄тыӈ ёмщакв хӯлтэ̄гыт. 
Ётыл Югра ос Ямал ма̄ныл ёхтум хантыт, ма̄ньщит акван-атхатасӯв ос «Увас хус» («Лӯи сов») йӣквнэ ос э̄ргын группа ва̄рсӯв. Тув ялантым ма̄н ма̄нки халувт пуссын юрщхатсӯв ос матыр-а̄ти та̄рвит порат акваг ак­ван-нё̄тхатэ̄в. 
Институт а̄стланэм юи-па̄лт, улпыл, юв рӯпитаӈ­кве минэ̄гум. Омам мо̄лты Ханты-Мансийск ӯсн о̄луӈкве ва̄нтлыс, тув минуӈкве вēрмēгум. 
Тувыл Саранпа̄вылныл о̄лнэ юрт а̄гитэ Татьяна Сайнахова о̄с китыглас­лӯв, тав ювле-ла̄выс:
– Мēн Таня Качанова ёт нилыт курсыт филологият ханищтахтымēн, аквъёт ты ӯсн ёхтысамēн. Тыт ма̄ньщи ла̄тыӈ ос лӯи мирыт хансум потраныл, пēс йис наканыл ханищ­тэ̄в. Мо̄лты та̄лт Анаста­сия Григорьевна Орлова ма̄нав ма̄ньщи ла̄тӈын ханищтаӈкве паттувес. Ма̄н ётув рӯпитан хо̄тпат урыл са̄в ёмас ла̄тыӈ ла̄вуӈкве таӈхēгум, туп та̄н ётаныл нила та̄лыт молях оигпēгыт. Ты ӯст о̄луӈкве пӯмыщ, ма̄навн мӯсты. Ам «Увас хус» группан йӣквыт ос э̄ргыт сака пӯмщалым ялантэ̄­гум. Тувыл хотталь-а̄ти мӯй­лын колн во̄виньта̄­лавēв, тот э̄ргēв ос йӣк­ванув суссылтэ̄в. Та накыт ма̄н ма̄нки ка̄са­щанэ̄в хольт, рущ щирыл ла̄внэ волонтёрыг ва̄риянӯв. 
Ты институт а̄стланэм юи-па̄лт Саранпа̄выл школат манос ня̄врамыт ӯрнэ колт рӯпитаӈкве номсэ̄гум. Тот ма̄ньщи ла̄тыӈ о̄с вос ва̄гыт, э̄рыӈ хотьютаныл о̄с тыг э̄лаль ханищтахтуӈкв ёхтуӈкве тахмаи. 
Кит Татьянаг хӯрмит юрт а̄гитэ̄н Саранпа̄выл ляпат о̄лнэ а̄ги. Тав наме Анастасия Лещук, оматэ о̄парищнаме щирыл Сайнахова. Анастасия ма̄навн потыртас: 
– Ам Ха̄льӯс район Сӯкыръя па̄вылныл о̄лэ̄­гум, тыт китыт курсыт филологият ханищ­тах­тэ̄гум. А̄нумн тыт сака мӯстыс, са̄всыр ма̄ныл ёхтум хантыт ос ма̄ньщит ёт ва̄йхатасум ос аквъёт «Увас хус» группан ялан­тэ̄гум. Хотьют маныр ва̄г, маныр тэ̄лат ва̄руӈкве ха̄сы, пуссын суссылтыя­нӯв ос акван-нё̄тхатым ва̄­риянӯв. Ма̄н пēс ма̄х­манув са̄в мӯтра, ощхуль о̄ньщēгыт, ма̄навн тыи пӯмыщ, тувыл ща̄нь ла̄тӈув нё̄тнэг о̄лы.
Ань э̄лаль о̄лнэм о̄вылтыт тох ном­сэ̄гум, бакалавр та̄ланум а̄стла­нэм юи-па̄лт маги­стра­турат э̄лаль ханищ­тахтэ̄­гум. Тувыл ща̄нь ла̄тыӈ манос пēс накыт наукат ёмщакв ва̄нэ ос ханищ­тан ма̄гыс аспирантура а̄ст­лаӈкве тах номсэ̄гум. 
Ань юв ялантан лё̄ӈхув хосаг ос тыныӈыг о̄лы, тэ̄лы ӯщлахтын порат Санкт-Петербург ӯст хультсэ̄в. Туи акв э̄тпос Сӯкыръя̄т омагум-а̄тягум ёт о̄лэ̄гум, тувыл мо̄т э̄т­пос Я̄сунт па̄вылн «Ма̄нь Ӯскве» этностойбищан са̄всыр сменатын ялан­тэ̄гум. Тот са̄в ма̄ныл ёх­та­лам ня̄врамыт ёт ва̄й­ха­тэ̄гум, ма̄н аквъёт матыр-а̄ти пормасыт щаквщēв, сак хартэ̄в, маснут ю̄н­тэ̄в, ён­гим ка̄с ва̄рēв, нас по­тыр­тэ̄в. То̄нт а̄нумн ёмас ха̄снэ ва̄рмаль ēм­талы. Ам амки ма̄ньта̄гыл тув тотыглавēсум, тот са̄в­сыр мӯтрат ва̄ӈкве патсум, ты коныпал та хань­щувлам наканум хосыт яныг ӯст мо̄т хащта̄л ма̄хум халт роттыг о̄лэ̄гум.
Тувыл мо̄т а̄гит-пыгыт ёт потыртамум юи-па̄лт, та̄н о̄лупсаныл мощ та̄ра-паттысанум. Та̄н кос ӯс­ныл манос ма̄нь па̄выл­ныл Санкт-Петербург ӯсн ёхтысыт, пуссын о̄влэ̄т нас сунсыглахтым о̄лсыт. То̄ванакт, ва̄им юн о̄лнэ ма̄хманыл та̄л ка̄саныл холы, юв минуӈкве таӈ­хēгыт. Ётыл та̄нки хала­нылт румалахтэ̄гыт, ма­тыр аквъёт ва̄рнэ тэ̄ла хо̄н­тэ̄гыт ос акван-нё̄тха­тым о̄лупсаныл ёмасмахты.
Ханты пыг Николай Цуркан Ханты-Мансийск ӯсныл о̄лы, ань хӯрмит курсыт культурология тэ̄лат ханищтахты, тав ла̄выс:
– Мēн тыг Ханты-Мансийсканыл Тимур Партанов ёт ёхтысамēн, та ӯст самын патсумēн ос тот яныгмасмēн. Тувыл армият лусытаммēн юи-па̄лт тыг минасамēн. Тав ин­ститутт ма̄ньщи ла̄тыӈ ос ам ханты ла̄тыӈ, пēс наканув ханищтымēн. Тыт ялпыӈ хо̄талыт ва̄рнэ̄в порат а̄гирищит ёт йӣквуӈкве ос э̄ргуӈкве во̄виньта̄лавēв, тувыл ӯст акваг матыр-а̄ти пӯмща­лэ̄в, нэ̄мат марщум а̄ти. 
Ханты пыг Виталий Куртямов о̄с тэ̄н ётэ̄н ханищтахты. Тав Василий Тыликов ёт Овгорт па̄выл Шурышкарский район Ямал ма̄ныл тыг ёхтыс. Василий китыт курсыт ща̄нь ла̄тыӈ ос лӯи мирыт хансум потрыт, пēс йис накыт ханищты. Ань ты пыгыг тох ла̄всы̄г, тэ̄на­тэ̄н ханищтахтуӈкве тыт ёмас, институтт сымыӈ хо̄тпат рӯпитэ̄гыт, тувыл Санкт-Петербургыт о̄луӈ­кве сака мӯсты.
Округувныл ёхтум а̄гит о̄с потыртасыт. Венера Волдина Ханты-Мансийск ӯсныл о̄лы, кит та̄л сыс тавēн ханищтахтуӈкве пӯмщиг о̄лы ос ӯст са̄в тэ̄лат ва̄рнэ ос хо̄тты рӯпитан колыт хо̄нтуӈкве ро̄ви. 
Светлана Михайлова ты та̄лт о̄выл курсыт этнокультурологыг ха­нищ­тахтуӈкве патыс. Тав тот о̄лнэ ханты ос ма̄ньщи а̄гит-пыгыт ёт о̄с э̄рги, йӣкви. Тав такви Шеркалы па̄влэ̄т, тыи Октябрьский районт, пēс накыт та̄ра-паттыглас. Тот Наталья Михайловна Михайлова оматэ ня̄врамыт ма̄гыс сак хартнэ кружок щё̄пи­та̄лыс, Света тув ялантас.  Тувыл Мария Герасимо­вна Зверева ёт А̄с ма̄хум йӣквыт йӣквыс. Тот хань­щувлым наканэ ань тыт пуссын э̄рмыгласыт.
Вероника Броваренко Ха̄льӯс район Тэ̄к па̄выл­ныл о̄лы. Тав ань хӯрмит курсыт филологият ха­нищтахты. А̄ги юн о̄лмēт Анастасия Алексеевна Новьюхова анēкватэ йӣквум йӣквыт сунсыс, ханты э̄ргыт хӯнтлас. Тэ̄к па̄вылт э̄ква «А̄с ёх» ос «А̄с ай ёх» нампа э̄ргын-йӣквнэ группат пуӈктоты.  Щащēкватэ̄н о̄с пēс на­кыт урыл потырта̄лвēс. Вероника ань ла̄выс, тамле ва̄рмалит тав ма̄ньта̄гыл ва̄ганэ, таи­ма̄­гыс тыт сэ̄ръёрыг ма­тыр ва̄ӈкве юртанэ э̄лаль ханищ­ты­янэ. Па̄вылт о̄л­мēт тав сака тувле нупыл ат номсас. Ос яныг ӯсн ёхтумēт туп тор­гамтас, пēс накыт, ща̄нь ла̄тыӈ э̄лаль тотнэ хо̄тпа ке а̄тим, та̄н моляхыл хотталь со̄ймēгыт. 
Ты ва̄рмалит ань мо̄т а̄гитн-пыгытн о̄с тор­гамтавēсыт, ва̄вет, таи­ма̄гыс та̄н мо̄т ня̄врамыт матыр-а̄ти пӯмщалаӈкве ла̄вияныл, э̄ссамтатта̄л э̄лаль вос тотыяныл, та̄нки о̄лупсанылт ощ­хуль ва̄рим ос акван-нё̄т­хатым вос о̄лэ̄гыт. 
Ка̄сыӈ а̄ги ос пыг такви щēмьятэ̄н паща ла̄тыӈ кēты ос йильпи та̄лт та̄­наныл са̄в со̄т, са̄в щунь ла̄вēв!  
Тамара МЕРОВА
