
Ань ты йист ма̄ньщи ла̄тӈув э̄лаль тотнэ ма̄хум наманыл акваг суйтуӈкв та патсыт. Ты хо̄тпат урыл Государственный Дума депутатув Татьяна Гоголева тох ла̄выс: «Ща̄нь ла̄тӈе ва̄нэ ма̄ньщи хо̄тпа ань тав сака яныг со̄т о̄ньщи, ты со̄тэ – ма̄ньщи ла̄тыӈ».
Тамле со̄тыӈ хо̄тпав Саранпа̄вылт о̄с о̄лы, тав наме — Светлана Савельевна Мерова. Тав школат ханищтахтын ня̄врамыт ма̄ньщи ла̄тӈын ханищтыянэ. Рӯпататэ урыл ос та̄рвитыӈ ва̄рмалянэ урыл Светлана Савельевна тох потыртас:
— Ам ты школат 1996 та̄л па̄сныл рӯпитэ̄гум. Санкт-Петербург ӯст А.И. Герцен нампа педагогический институт а̄стламум юи-па̄лт рӯпитаӈкв тыг ёхтысум. Ань ва̄т нупыл тит та̄л ма̄ньщи ла̄тӈумн ня̄врамыт ты ханищтыянум.
Рӯпитаӈкв о̄вылтахтамум порат кӯпнит-нув о̄лыс, то̄нт ня̄врамыт ща̄нь ла̄тӈув мощ ва̄саныл, потыртаӈкв вēрмысыт. Ань тай щар акв ня̄врам потыртаӈкв ат вēрми, туп то̄ват мощ торгамтэ̄гыт. 
Ос ма̄к та̄рвитыӈ ва̄рмалюв ань тамле – ханищтан нэ̄пакыт сака пēсыт, та̄н ла̄тыӈ ва̄нэ ня̄врамыт ма̄гыс хосат хасвēсыт. Ты нэ̄пакыт пуссын йильпииг щё̄питаӈкв ос щар мо̄т щирыл хансуӈкв э̄рēгыт.
 
Ня̄врамыт ла̄тыӈ ханищтаӈкв ат ка̄сащēгыт
Ам 2 классныл 11 класс мус ня̄врамыт ханищтыянум. Са̄т сыс ка̄сыӈаныл ма̄гыс акв урок мыгум. 2 ос 4 классыгт ма̄ньщи ла̄тыӈ ма̄гыс урок а̄тим, урокыг ат ловиньтавет. Туп яныг классыт ма̄гыс акв урок о̄лы.
Ня̄врамыт ты урокн ёхтэ̄гыт, ща̄нь ла̄тӈув ханищтылӯв. Юв матыр заданиел мыганум. Мо̄тыт са̄тыт ёхтэ̄гыт, маныр мāн та урок порат ханищтасӯв, нэ̄матыр ат номēгыт. Юн о̄с нэ̄матыр ат ва̄рмыт. О̄ста йильпииг ханищтыянум. Тох ка̄сыӈъēмт та о̄лыглы.
Ты уроканувн та̄н ялантаӈкв о̄с сака ат ка̄сащēгыт. Юн ща̄няныл ос а̄щаныл ма̄ньщи ла̄тӈыл ат потыртэ̄гыт, ня̄враманыл о̄с ла̄тыӈ ва̄ӈкв ат таӈхи. Тамле ня̄врамыт ёт рӯпитаӈкв сака та̄рвитыӈ.
Ос мо̄т ня̄врамыт, сараныт ман рущит, та̄н тай ма̄ньщи ла̄тӈыл сака пӯмщалахтэ̄гыт, урокн ёхталэ̄гыт. Ла̄тӈанув ханищтыяныл, потыртаӈкв о̄с сака таӈхēгыт. 
Ханищтан нэ̄пакыт такви хансы
Потыртамумēн порат Светлана Савельевна ла̄выс, ня̄врамыт ханищтан ма̄гыс тав такви программат хансы. Уроканэ ма̄гыс са̄всыр нэ̄пакыт ловиньты. Хо̄т матыр э̄рнэ ут хо̄нты, таиянэ щирыл ня̄врамыт та ханищтыянэ. 
Ос образование районный комитетныл тав акваг титыглаве, хоты нэ̄пакыт щирыл тав ня̄врамыт ма̄гыс урокыт щё̄питы, тав воссыг хоталь ва̄рхаты, ты нэ̄пакыт пуссын та ла̄виянэ. 
Яныг классыт ханищтахтын ня̄врамыт ма̄гыс нэ̄пакыт о̄с лю̄льсаӈ хансым о̄лэ̄гыт. Тот хансым пот-рыт сака янгыт. Ла̄тыӈ ат ва̄нэ ня̄врамыт ты потрыт ловиньтаӈкв ос толмащлаӈкв ат вēрмияныл. 
Ты урыл Светлана Савельевна ла̄выс: «Тыи ма̄гыс яныг рӯпата ва̄руӈкв ат э̄ри. 
Е.И. Ромбандеева хансум букварь-нэ̄паке 
мощ мо̄т щирыл вос хансаве. Ос мо̄т учебникыт щё̄питан ма̄гыс ма̄н, школат рӯпитан учителит, акван вос атавēв. Ма̄н ты ёмащакв ва̄глӯв, ня̄врамыт ма̄гыс манхурип учебникыт э̄рēгыт, хумус та̄наныл хансуӈкв э̄ри. 
Ам Ханты-Мансийск ӯсн во̄вавем те, ам яныг ща̄гтыл тув минэ̄гум ос йильпи учебникыт хансуӈкв нё̄тэ̄гум. Ос матрыг ма̄н тув ат во̄выглавēв, акван аты атыглавēв».
Ла̄тӈанув мо̄т щирыл ул вос хансавет
— Ма̄н, хотьютув ма̄ньщи ла̄тӈув ва̄гтэ, потыртаӈкв вēрми ос матыр ла̄тыӈ хансуӈкв тавēн кӯпнит. Ос мо̄т хо̄тпатн, ня̄врамытн ла̄тыӈ ханищтаӈкв та̄рвитыӈ. Ань таима̄-гыс ма̄ньщи ла̄тӈанув мо̄т щирыл хансуӈкв щар ат ро̄ви. Та̄н хумус са̄всыр словаритт ос ханищтахтын нэ̄пакытт хансым о̄лэ̄гыт, аквта щирыл э̄лаль 
вос хансавет. Нэ̄матыр йильпи тэ̄ла ва̄руӈкв ат э̄ри. (Тӯйыйыг — тох хансуӈкв щар ат э̄ри, хассӯв — «тӯииг», э̄лаль тох хансуӈкв патэ̄в).
Мо̄т рӯпата о̄с ва̄рēв
Ма̄н ня̄врамыт ханищтанэ̄в коныпал са̄в-сыр мо̄т рӯпата о̄с ва̄рēв. Ня̄врамыт ма̄гыс са̄всыр касылыт, пӯ-мыщ урокыт ва̄рыглэ̄в. Тэ̄лы «Лӯи ма̄в» нампа округ касыл о̄лыс. Ма̄н ня̄врамыт ка̄тыл по̄слум хурияныл, по̄слым тина-охсат, нэ̄пакн хансум потраныл тув тēтсанӯв. Та̄н пуссын янытлавēсыт.
Тувыл «Ма̄ньщи ла̄тӈыл потыртэ̄в» («Говорим на родном языке») пӯмыщ тэ̄ла ва̄рыглаве. Ма̄н школавт ханищтахтын ня̄враманув тинан по̄слым та̄нти потраныл тув о̄с тēтыглы-яныл. Ётыл пуссын «интернетыг» ла̄внэ ищхӣпыӈ утн ва̄равет, та̄наныл тот сунсуӈкв ро̄ви.
Мощщаг хультум мирыт янытлан ма̄гыс «Неделя культуры народов Севера» школавт ва̄рыглаве. Та хо̄талытт ня̄врамаквет хотьют ма̄ньщи суп, хотьют ос саран суп масэ̄гыт. Ка̄сыӈ та̄л са̄внув ня̄врам тох масхатуӈкв ка̄сащēгыт.
Номтаныл а̄рталан ма̄гыс пӯмыщ касылыт ва̄равет, рущ ла̄тӈыл викторинаг ла̄вавет. Пēс ва̄рмалит, пēс пормасыт урыл титыглыя-нӯв. Хосат ты пӯмыщ тэ̄ла Раиса Павловна Хозумова, ты э̄лыпал ня̄врамыт ханищтам нэ̄ тав номылматас. Ань тав хансум титыглахтын ла̄тӈанэ ня̄врамытн ты ханьщавет.
Щēмьятэ урыл
Светлана Савельевна Хо̄сло̄х па̄вылт самын патыс, колта̄гланылт онтолов ня̄врам о̄лыс, тав нилыт ня̄врамыг яныгмас. Тав о̄йкатэ о̄с ма̄ньщи хум – Алексей Васильевич Вьюткин. Тэ̄н сака ка̄ркам нэ̄г-хумы̄г, аквъёт хо̄т-а̄ти акваг та яласэ̄г. 
Юн ма̄ньщи ла̄тӈыл потыртэ̄г. Улякщи во̄раяӈкв ос хӯл алыщлаӈкв сака ка̄сащи. Светлана ос ю̄нсхаты, ма̄ньщи супыт ю̄нтуӈкв патыс, пāквпалыл, хо-рамыл ю̄нтыянэ. Са̄в та̄л аквъёт о̄лэ̄г, халэ̄нт сака нё̄тхатэ̄г. Тэ̄н сас ёмас сымпа хо̄тпаг. 
Матъёмас ма̄н халувт тамле ма̄к ма̄ньщи щēмьят о̄лэ̄гыт. Ань Светлана Савельевнан ос Алексей Васильевичин ты ла̄вēв — я̄тилаквег, аквтох са̄в со̄т, са̄в щунь о̄ньщēн. Пус ка̄т, пус ла̄гыл. То̄рум ёт, О̄тыр ёт э̄лаль о̄лэ̄н. На̄й-О̄тыраны̄н вос ӯргалавēн. 
