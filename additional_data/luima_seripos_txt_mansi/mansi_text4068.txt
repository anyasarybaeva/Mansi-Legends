
Культурат са̄всыр ва̄рмалит та̄ра-паттын ма̄гыс ма̄нь таквс э̄тпос 23-24 хо̄талыгт хӯрмит мирхал конгресс Ханты-Мансийск ӯст рӯпитас, рущ ла̄тӈыл «III Международный конгресс традиционной художественной культуры: Проблемы фундаментальных исследований искусства» тох ла̄ввес.

	Тыг хӯрумса̄т арыгкēм э̄лумхо̄лас са̄в ма̄ныл акван-атхатыгласыт, нёлолов мо̄т хо̄н ма̄ныл ос Россияв янытыл 22 областьныл, округныл мӯй ма̄хум ёхталасыт.

	 

Яныг кӯщаит 

лāтыӈ кēтсыт

	 

	Тамле акван-хо̄нтхатыглан тэ̄ла Москва ӯст о̄лнэ са̄всыр академият па̄лыл, тувыл Россият ЮНЕСКО рӯпитан колныл ва̄руӈкве нё̄твес.

	Ты конгрессын ёхталам ма̄хумн ос таве щё̄питам хо̄тпатын Россия культура министр хум Владимир Мединский пащалахтын пищма кēтыс. Ты пищматэ ловиньтавес, тав хансыс: «Культуранувт пēс йис ва̄рмалит осн-паттын, та̄наныл ханищтан ос са̄в мирытн аквъёт э̄лаль тотнэ ма̄гыс сака ёмас ва̄рмалиг о̄лы. Тох ма̄н акван-юрщхатым сымыӈыщ э̄лаль о̄лэ̄в. На̄н Югра ма̄т хӯрмиттыг акван-атхатыглэгы̄н, тыт о̄лнэ соссаӈ ма̄хум та̄нки пēс йис наканыл ань тыг мус ӯргалым о̄ньщияныл. Таима̄гыс кӯщаит са̄в тэ̄лат номтыӈыг ва̄рияныл. Ань та̄н нупыланыл ро̄влахтым на̄н ты рӯпатан, ханищтапын ма̄кыг вос мины».

	Округ миркол па̄лыл мӯй ма̄хум ёт губернатор ва̄ӈын хум Всеволод Кольцов пащалахтас. Тав ла̄выс: «Ань культурат хащта̄лыг о̄лнэ тэ̄лат на̄н ёмщакв та̄ра вос паттыяны̄н. Таима̄гыс са̄всыр учёный хо̄тпат хӯрмиттыг тыт акван-атсанӯв. Ты тэ̄лат ханищтан ма̄гыс ос ты урыл потыртаӈкве я̄нас колнакыт щё̄питавēсыт. Ма̄н ма̄вт о̄лнэ мирыт халт ка̄сыӈ та̄лт са̄всыр фестивалит, суссылтапыт ва̄рыглавет. Ма̄хумн ка̄тыл ва̄рим пормасыт суссылтавет, ма̄щтыр хо̄тпат ёт хо̄нтхатыглэ̄гыт, йӣквыт ос э̄ргыт ханищтэ̄гыт. Ань ты ма̄хманув мо̄т ма̄ныл ёхтум хо̄тпат ёт ва̄йхатэ̄гыт, потыртэ̄гыт ос акв э̄рнэ ма̄к номт вос ва̄рēгыт».

	Та юи-па̄лт мо̄т ӯсытныл ёхталам кӯщаит рӯпатаныл о̄вылтыт потыртасыт. Ос округ культура департаментув Тюмень ӯст культура институт тармыл о̄лнэ ЮНЕСКО кафедра ёт акван-нё̄тхатнэ ос аквъёт рӯпитан соглашение-нэ̄пак хассы̄г.

	 

Рӯпатаныл урыл потыртасыт

	 

	Ты конгрессыт кит хо̄тал сыс ма̄хум са̄т я̄нас колнакытыт рӯпитасыт, та̄н сессияг ла̄вавет. Юи-о̄выл хо̄талыт ка̄сыӈ ма̄ныл акв хо̄тпа ла̄тыӈ тотыс. Тох «Традиционная художественная культура — методология наследия в сфере культуры, науки и образования» нампа ма̄ныл искусствоведение наукат доктор нам о̄щнэ хум, Владимир Борисович Кошаев потыртас. Тав са̄в ма̄ныл ёхталам учёный ма̄хмытн пӯмащипа ла̄тыӈ ла̄выс, та̄н та̄рвит ва̄рмалит осн-паттысаныл ос ханищтан нэ̄пакытн ма̄к э̄рнэ ла̄тыӈ хассыт.

	Са̄всыр ла̄тӈыт ханищтан наукат кандидатыг о̄лнэ хум, профессор Павел Фёдорович Потапов ля̄ххал тотнэ ма̄хум ёт китыт сессият рӯпитас. Тот ля̄ххал тотнэ онтолов хо̄тпат докладаныл ловиньтасыт. Культура тэ̄лат ма̄хумн ва̄нэ ма̄гыс хумус хансуӈкве э̄ри, хо̄т, маныр о̄лыглы — та̄н ань пуссын та̄ра-паттыяныл. Ётыл ты номтыт ля̄ххал тотнэ ма̄хумн ла̄вияныл. Тот мӯй ма̄хум кит пӯмыщ тэ̄лаг ва̄ӈкве патсыт.

	Округувт соссаӈ ма̄хум ос мо̄т мирыт культураныл о̄вылтыт са̄в потрыт ханты ос ма̄ньщи газетагт хансавет. Ты о̄вылтыт тот Реональда Степановна Ользина «Ханты ясанг» газетат рӯпитан нэ̄ ла̄выс. Ос Удмуртияныл ёхталам нэ̄ Татьяна Геннадьевна Волкова «Билингва» нампа программа урыл потыртас. Та̄н ня̄врамыт ос та̄н ща̄нь-а̄щаныл ёт аквъёт удмурт ла̄тыӈ ханищтэ̄гыт. Ты хо̄тпат рущ ла̄тыӈ коныпал тот о̄лнэ соссаӈ ма̄хум ла̄тӈаныл ва̄ӈкве ос ля̄ххалыт ловиньтаӈкве ка̄сащēгыт.

	Та колнакт Ольга Геннадьевна Корниенко кина по̄слын хо̄тпа ёт о̄с хо̄нтхатыглас. Нэ̄ тот «Уходящая натура: что осталось за кадром» хансум нэ̄паке суссылтастэ. Ты нэ̄паке тав Сургутыт, Москват о̄с суссылтастэ, ам ты урыл на̄нан я̄нас потыр хансэ̄гум.

	Этнокультура ханищтан ва̄рмалит урыл педагогика наукат кандидатыг о̄лнэ нэ̄ Ирина Александровна Лыкова потыртас. Та̄н сессиянылт нилахуйплов э̄лумхо̄лас та̄нки потраныл ловиньтасаныл. Тот ня̄врамыт хумус пормасыт ма̄щтырыг ва̄руӈкве ханищтавет, са̄всыр мирыт йӣкваныл йӣквуӈкве ос э̄рганыл э̄ргуӈкве — пуссын ты о̄вылтыт ля̄ххалыт хӯнтлысыт. То̄ва ханищтапаныл э̄лаль тотнэ ма̄гыс са̄кконыт щё̄питаӈкве э̄рēгыт, пēс накыт ка̄сыӈ щēмьят вос ва̄вет ос э̄лаль вос тотавет, та̄нанылн о̄с нё̄туӈкве э̄ри. Мӯй хо̄тпат ма̄н ма̄в о̄вылтыт тох ла̄вēгыт, тыт о̄лнэ лӯимā мирыт та̄нки пēс йис наканыл сака ӯргалым о̄ньщияныл, ань тыг мус та̄наныл ва̄ганыл ос мо̄т хо̄тпатн потыртыяныл, мо̄т мир ханищтыяныл.

	Щар са̄в э̄лумхо̄лас нилыт сессиян атхатыгла̄лсыт, тот са̄всыр ма̄хум та̄нки о̄ньщум пормасаныл, маснутаныл урыл потыртасыт. Мария Терентьевна Майстровская, искусствоведение наукат докторыг ос профессорыг о̄лнэ э̄ква, ла̄выс, ань хумус ты пēс пормасыт ва̄рвēсыт, маснутыт хумус ю̄нтвēсыт, ра̄кт ёт хумус рӯпитасыт, пуссын ты о̄вылтыт атпан нупыл ат доклад щё̄питым о̄лыс. Ва̄т доклад ищхӣпыӈ ут хосыт сунсым хӯнтлувēсыт, мо̄таныт акван-атхатам колнакт ловиньтавēсыт. Та̄нанылн соссаӈ ма̄хум са̄рāньтсуп хумус вāрвес, пēс сагыт хумус сагвēсыт, ты о̄вылтыт ва̄ӈкве сака пӯмыщ о̄лыс. Лӯима̄вт о̄лнэ рущит рāкт а̄ныт ва̄рмыт, ты пēс накыт ос ань ёмщакв та̄ра-паттувēсыт.

	 

Ханищтапыт ва̄рыглавēсыт

	 

	Мо̄т рӯпитам сессият кӯщаит ла̄тыӈ о̄с лāвсыт кос, ам ос пормасыт ва̄рнэ ханищтап урыл мощ потыртэ̄гум. Юи-о̄выл хо̄талт ма̄щтыр хо̄тпат суссылтасыт, хумус пēс щирыл ка̄тыл пормасыт ва̄рвēсыт. Ева Хотват, Венгрия ма̄ныл ёхталам мӯй нэ̄, ё̄паньщи ва̄й ва̄рнэ утныл хумус мо̄т пормасыт ва̄равет, ха̄ӈхайныл хумус ӯйрищ сагаве — таи суссылтас. Людмила Мелентьева, Сургут ӯсныл ёхталам ма̄ньщи а̄ги, са̄сныл хумус со̄втыт ва̄равет, ня̄врамыт ханищтас.

	Тувыл кит рущ хумыг Александр Синицын ос Сергей Лукьянчиков йӣвныл матыр ёргим ӯнлысы̄г, тэ̄н Нягань ӯсныл ёхталысы̄г. Хумыг сым ща̄ргим сас ла̄вēг, ма̄ньщи хо̄тпа ка̄сыӈēмт мощщаг ēмты. Тувыл Сергей а̄нум китыглас: «На̄н ань ам нупылум кантлэгы̄н ман а̄ти, ам на̄н пēс наканын ханищтасанум ос тыт тӯп ва̄рēгум, ро̄ви ман а̄ти?» Ам тавēн ювле ла̄всум: «Ма̄н ул таима̄гыс ты о̄лэ̄в, пēс ма̄щтыр ма̄хманув о̄с вос номавет, пēс наканув аквтох э̄лаль вос ва̄вет, та̄н мо̄т ма̄хумн вос ханищтавет, са̄в мирн вос ва̄вет. Ща̄нь ла̄тӈув э̄лаль ат ке суйты, сакати, пēс наканув э̄лаль тотавет». Хум ам ётум ка̄сащас.

	Конгресс рӯпататэ оигпас, ма̄хум са̄в э̄рнэ ва̄рмалит та̄ра-паттысыт. Мо̄тынтыг  акван-атхатыгланэ̄ныл порат, та̄н тах рущ ма̄хум пēс порат ва̄рыглам пӯри суссылтаӈкве ла̄вхатсыт.
