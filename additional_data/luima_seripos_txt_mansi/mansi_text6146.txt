
Ты та̄л Россия ма̄в янытыл Победа хо̄талт ат мӯйлысув. Ань пилыщ­маӈ а̄гм ма̄ яны­тыл та̄­рамламе ма̄гыс акван-атха­туӈкве ат ро̄ви, я̄ӈк на̄тнэ э̄тпост пуссын юн о̄лсыт. 
Я̄ӈк на̄тнэ э̄тпост Россия Президент В.В. Путин ла̄выс, Парад Победы ма̄н тах акв хотты хо̄тал ва̄рилув. Ма̄х­манув но̄х-патма­ныл па̄с­ныл ты­са̄вит та̄л то̄в­лыс – 75 та̄л, ялпыӈ хо̄­та­лув ху­мус нас тох мины. Ётыл та̄ра-патыс, лӯпта э̄тпос 24 хо̄талэ̄т ва̄­руӈ­кве номылматсаныл. 
75 та̄л ювле хультум порат, война юи-па̄лт 1945 та̄лт, о̄с акв тыхо̄­тал, Москват но̄х-патум ма̄хманув ма̄гыс о̄выл яныг Парад Победы о̄лыс. 
Та хо̄тал хольт ты та̄л армият лусы­тан пыгыт Выгыр ӯска­нын знамя Победы тӯл­сыт. Тувыл ӯскан хосыт акв юи-па̄лт 13 со̄тыра арыг са̄лтат ё̄мсыт. 
То̄ва са̄лтатыт э̄лы хо̄н ма̄ныл ёхталасыт, ма̄н а̄ги-пыганув халт ё̄мсыт – Казахстаныл, Узбекистаныл, Туркме­ни­станыл, Азербайджа­ныл, Китайныл, Монго­лияныл, Сербияныл ос мо̄т ма̄ныл о̄лсыт. 

Россия Президент Владимир Влади­ми­ро­вич Путин тох ла̄выс: «Но̄х-патум ма̄х­ма­нув о̄выл Пара­даныл тыт ты о̄лыс, та̄ пасныл 75 та̄л ювле хультыс. История щирыл на̄ӈки, то̄нт Советский союз ма̄хум та̄нти ма̄на­ныл ма̄гыс та̄кыщ лю̄льсыт, фашистрищит пуссын витыг-тотсаныл. 
Та̄н лю̄ль номтаныл тэ̄лаг ат ēмтсыт, та̄нти та порслувēсыт. Та Парад Победы порат та̄н флага­ныл ос знамёна­ныл са̄л­та­танувн акв тар­мыл нас па̄хвтувēсыт – ань вос ва̄ганыл, ма̄н я̄тил ма̄тēв нэ̄мхотьютн ат мыглӯв, хота мус вēрмēв, воритотуӈкве патэ̄в. 
Ань ты ӯскан хосыт хум хо̄тпат, пыгыт ос а̄гит щар акв хольт татем ё̄мсыт. Яныг хо̄н­тыт патум ма̄хманув о̄с аквтох пуссын аквхольт лю̄льсыт, фашис­тыт ёт пилта̄л хо̄нтлысыт. 

Та̄н хо̄нтлуӈкве хунь кос тахсыт, мо̄т хо̄н ма̄ ат киссыт, со̄рни ат ня̄в­лаласыт. Туп акв номт о̄щсыт – та утыт витыг-тотуӈкве, ос колта̄­гыл ма̄хманыл палт юв-ми­нуӈкве. 
Тох и ēмтыс, туп юв пуссын ат ёхтысыт, но̄х-патум мирув са̄выӈ­па̄лэ хо̄нтлум ма̄нанылт та патсыт. Ма̄н ань та̄н э̄лы-па̄ланылт пуӈка­нув ёл-та̄ртыянӯв, та̄н ва̄рум тэ̄ланыл нэ̄мху­ньт ат ёрувлыянӯв».
Са̄лтатыт ё̄мум юи-па̄лт Выгыр ӯскан хосыт военный техника ма̄шинат минасыт. Ту­выл нумынт ос истре­битель нампа товлыӈ­ха̄пыт яласасыт.  
Ань ты та̄л Россияв яны­тыл туп 28 ӯсытт Парад Победы ва̄рыглавес – Москва коны-пал Санкт-Петербург, Волгоград, Севастополь, Керчь, Новороссийск, Тула, Улан-Удэ, Хабаровск, Новосибирск ос мо̄т ӯсытт. 
Светлана РОМБАНДЕЕВА
