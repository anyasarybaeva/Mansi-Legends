
Общественный палатат рӯпитан ма̄хум сапра̄нит а̄гмыӈ-мосыӈ хо̄тпат та̄рвитыӈ ва̄рмаляныл урыл потыртасыт. Кӯщаит тув о̄с во̄виньта̄лвēсыт.Станислав Кононенко, Общественный палатат рӯпитан хум, тох ла̄выс: «Ань а̄гмыӈ-мосыӈ ма̄хум квота щирыл рӯпитаӈкве вивет. Ты э̄лы-па̄лт 

	пирмайтым са̄ккон хосыт яныгса̄т а̄гмыӈ-мосыӈ э̄лумхо̄лас  туп тох рӯпата хо̄нтуӈкве вēрмысыт. Йильпи са̄кконыт та̄н 35 квотал хасвēсыт. Ань организацият инвалид-хо̄тпат рӯпитаӈкве ке выганыл, округ бюджетныл 

	олныл нё̄тавет. Тувыл то̄ват лю̄ль ва̄рēгыт, ма̄хум рӯпитаӈкве мощ-щан вуйлыяныл, ты олныл та̄ставет, ты юи-па̄лт  та̄наныл по̄хын кēтыяныл. Ос то̄ват рӯпитаӈкве кос вивет, тувыл  ос ӯрккуптым мощща олныл ойтавет. Ты ва̄рмалит урыл ма̄н Наталья Комарова, губернаторув ёт, хо̄нтхатыгламув порат потыртасӯв. Тав ты тэ̄лат та̄ра-паттым о̄ньщиянэ».   

	Елизавета Лаптева, мир ӯргалан Департаментыт рӯпитан нэ̄, ос та̄нки рӯпатаныл урыл ла̄тыӈ ла̄выс. 2013 та̄лт акв со̄тыра 986 а̄гмыӈ-мосыӈ хо̄тпа рӯпата кинсыс. Та̄н халанылт  960 э̄лумхо̄лас рӯпатал хо̄нтвēсыт. Кӯщай нэ̄ ла̄вме щирыл, ты ма̄хум юн о̄лым, са̄всыр пособиял ос пенсия-олныл ойтавет, тыи ма̄гсыл та̄нки рӯпитаӈкве сака ат ка̄сащēгыт.  

	Округ янытыл сап-ра̄нин ёхталам а̄гмыӈ-мосыӈ ма̄хум та̄нки та̄рвитыӈ ва̄рмаляныл урыл потыртасыт. Кӯщаит та̄нанылн нё̄-туӈкве ла̄вхатсыт. 

	 

	Людмила 

	Тасманова

	 
