
2014 та̄л
2014 та̄лт «Лӯима̄ сэ̄рипос» 25 та̄лэ то̄влыс. Ты кастыл ма̄н ма̄ньщи ма̄хмыт, ля̄ххал тотнэ финно-угор хо̄тпат ханищтапын во̄выгласанӯв. Ханищтап рущ ла̄тӈыл тох намаяслув: «О роли средств массовой информации, издаваемых на родных языках». То̄нт Валентина 
Узель «25 лет с газетой» нампа нэ̄пак щё̄питас, Светлана Ромбандеева ос Г. Кондина «Ма̄ньщи ма̄хум потрыт» нэ̄пак та̄ратасы̄г ос газетат хансыглым пӯмыщ потрыт тув ва̄рсы̄г. 
Та та̄лт ма̄ньщи хум Руслан Проводников Хосе Луис Кастильо ёт па̄ссаӈ щахныл касым но̄х-патыс. Ты урыл Александр Вьюткин хансум ля̄ххале №23 газетат о̄лы. 

Аквта та̄лт Светлана Ромбандеева кит яныг са̄кконыг ма̄ньщи ла̄тӈыг толмащласаге. Рущ ла̄тӈыл тох намаим о̄лэ̄г: «Всеобщая Декларация прав человека» ос «Декларация ООН о правах коренных народов».  Ты щар ма̄к яныг са̄кконыг ма̄ньщи газетан ва̄рыгласагув. Валентина Узель ма̄н о̄лнэ ма̄вт щар ма̄к яныг са̄ккон «Устав ХМАО-Югры» ма̄ньщи ла̄тӈыг толмащластэ.
2015 та̄л 
2015 та̄лт яныг хо̄нт оигпам па̄сныл 70 та̄л то̄влыс. Хо̄нтлум ма̄хум ос та порат са̄в рӯпитам хо̄тпат урыл потрыт та̄л сыс ма̄ньщи газетат хансыгласӯв. Ма̄хум хо̄нтлум манос ка̄ркамыг рӯпитам рӯтаныл урыл пищмат редакциявн кēтыгласыт. Светлана Парфенова-Вынгилева такви а̄тятэ Пётр Егорович Вынгилев урыл потыр хансыглас. А̄тятэ финский войнат хо̄нтлас, тувыл юв ёхталас, 1941 та̄лт э̄лаль хо̄нтлуӈкве тотвес. Па̄тлуптаӈкве сака ёмащакв ха̄сыс. 1943 та̄л ма̄ньщи хум сакватавес, то̄нт саме хо̄йвес, тыима̄гсыл юв кēтвес. 
Юв ёхтумēт хӯл алыщлым ос во̄раим рӯпитас. 
Лӯпта э̄тпос 15-21 хо̄талыт  ма̄ньщи ма̄хум Ха̄льӯс район А̄нъя па̄вылт атхатыгласыт, тот «Шешкинский чтения» ва̄рыглавēсыт. Та та̄л Шешкин о̄йка 85 та̄лэ то̄влунув. Ты ва̄рмаль урыл потыр о̄с о̄лы. 
Сӯкыр э̄тпос 13 хо̄талэ̄т Россия Президент ла̄вум хо̄тпа округ депутатыт яныг кӯщаиг пēриясаныл. Са̄в депутатыт Наталья Комарова ма̄гсыл ка̄тпос пинсыт. Ты ва̄рмаль урыл Ва-лентина Узель №18 газетат «Округ кӯщаюв э̄лаль ат та̄л рӯпитаӈкве паты» хансыс.
2016 та̄л
Округувт 2016 та̄л ня̄врам янытлан та̄лыг намаялвес. Ты кастыл ма̄н «Ими гордится Югра» ос «С гордостью о Победе» кит касыл ва̄рыгласӯв. Ня̄врамыт хансум потраныл та̄л сыс газетан щё̄пита̄лсанӯв. 
Та та̄лт Россия янытыл о̄лнэ мир Государственный Думан депутатыт пēриясыт. Ма̄н округувныл тув ма̄ньщи нэ̄ Татьяна Гоголева пēриявес. Ань тав Москва ӯст са̄кконыт пирмайтым рӯпиты. 

Ма̄ньщи ма̄хум о̄лупсаныл урыл ма̄н ка̄сыӈ газетат хансыгласӯв. Акв номерт ма̄ньлат хум Иван Хозумов урыл потыр о̄лы. Тав Ханты-Мансийск ӯст лēккарыг ханищтахтуӈкве а̄стлас, ты юи-па̄лт Кимкъясӯй па̄вылн минас. Йильпи пӯльница ос лēккар о̄лнэ кол тот ӯнттувес. Маньлат пыг хумус рӯпиты, та урыл потыртас. 

2017 та̄л
2017 та̄л о̄вылтахтам порат Евдокия Ивановна Ромбандеева а̄тимыг ēмтыс. Ма̄ньщи э̄ква яныг учёный-хо̄тпаг о̄лыс. Аквта та̄лт во̄ртур э̄тпост Андрей Семёнович Тарханов, стихыт хаснэ ма̄ньщи о̄йка, а̄тимыг ēмтыс. 

Та та̄лт округувт акв са̄ккон пирмайтавес, 1993-2017 та̄лыт самын патум ня̄врамыт ат со̄тыра солко̄вил ойтуӈкве о̄вылтавет. Пирмайтым нэ̄пак урыл Валентина Узель яныг потыр хансыглас. 
Газетат ма̄н ма̄ньщи ма̄хма-нув та̄рвитыӈ ва̄рмаляныл урыл о̄с хансыгласӯв. Советский район Таёжный па̄вылт  о̄лнэ Елизавета Хандыбина щēмьятэ урыл Николай Меров хансыс. Па̄вылт рӯпата щар а̄тим, тыима̄гсыл нэ̄-хумыг во̄раим, хӯл а̄лыщым о̄лэ̄г ос тэ̄пкант са̄всыр тэ̄нут ялмалтэ̄г. 

То̄нт Ханты-Мансийс ӯст о̄выл щёс «Шесталовские чтения» нампа конференция рӯпитас. Са̄всыр ма̄ныл финно-угорский учёныит, писателит тыг во̄выглавēсыт. Ты конференция рӯпататэ урыл са̄в потрыт газетат ловиньтаӈкве ро̄ви.

 2018 та̄л 
Ювле хультум та̄л ма̄ньполь э̄тпост яныг пēриян ва̄рмаль - о̄лыс, ма̄н Россия Президент пēриясӯв. Ты тэ̄ла урыл Светлана Ромбандеева «Округ мир нэ̄пак та̄ратасыт» намаим ля̄х-хал хансыглас. То̄нт 76,23% са̄вит округувт о̄лнэ мир Владимир Путин ма̄гсыл нэ̄пак та̄ратасыт. 
Мо̄лты та̄л ма̄нь таквс э̄тпост Государственный Дума акв са̄ккон пирмайтас. Ты нэ̄пак щирыл ма̄хум са̄внув та̄л рӯпитаӈкве ла̄вавет. Ань нэ̄ хо̄тпат 55 та̄л, хум хо̄тпат 60 та̄л мус рӯпитаӈкве патэ̄гыт. Ма̄н округувт о̄лнэ мир хоты порат пенсия-олныл ойтуӈкве о̄вылтавет, манаса̄вит та̄л рӯпитаӈкве ла̄вавет, ты ва̄рмаль урыл ма̄н ос ва̄тихал ля̄ххал хансыгласӯв. 
2018 та̄лт Еремей Данилович Айпин 70 та̄лэ то̄влыс. Тав та̄л сыс округув янытыл яласас, тыт о̄лнэ мирыт ёт хо̄нтха-тыглас, такви нэ̄паканэ урыл потыртас. Ханты о̄йка урыл ма̄н та̄л сыс хансыгласӯв. 
Ма̄ньполь э̄тпос 26 хо̄талэ̄т Ханты-Мансийск ӯсн Россия Президент Владимир Путин ёхталас. Тыт тав яныг сапра̄ни ва̄рыглас. Ты э̄лы-па̄лт тав «Ма̄-вит ос Э̄лумхо̄лас» нампа музейн суссылтап сунсуӈкве ялыс. Тот тав ма̄ньщи ос ханты хо̄тпат ёт хо̄нтхатыглас. То̄нт Александр Тургачев тавēн хум хо̄тпа э̄нтап мӯйлуптас. Ты ва̄рмаль урыл Николай Меров хансыс.

Та та̄л ва̄т са̄грапнал э̄тпос 15 щислат Анастасия Ильинична Сайнахова а̄тимыг ēмтыс. Тав филологический наука кандидат ос профессор намыл маим о̄лыс. Анастасия Ильинична ва̄рум тэ̄ланэ ханищтапын ос наукан яныг пāрыс тотэ̄гыт. 
