
Во̄р ӯргалан нэ̄ Екатерина Степановна Марочкина Нягань ӯст о̄лы, «Октябрьский лесхоз» колт пуӈктоты. Ханты-Мансийск ӯсн ёхталаме порат, рӯпататэ урыл китыгласлӯв, во̄р тэ̄ла пӯмщаласлӯв. На̄н ань э̄лаль Екатерина Степановна потре ловиньтэлы̄н.
– Во̄р ӯргаланэм ань туи порат налыман та̄лыг ты ēмты. 2010 та̄лт «Октябрьский лесхоз» тэ̄ла тармыл кӯщаиг паттувēсум. Ты э̄лы-па̄лт землепользование инженерыг о̄лсум, ётыл кӯщай ва̄ӈын хо̄тпаг рӯпитасум.
Ма̄н тэ̄лавт щар ма̄к таи – во̄рыӈ ма̄т йӣвыт вос яныгмēгыт, на̄йтэмыт та̄ра вос сыстамтавет. Тамле рӯпатат ва̄рēв – во̄ранув, во̄р яктын ма̄т, на̄лми ва̄тат пуссын уральтыянӯв, йӣвыт сун­сыг­лыянӯв, на̄йтэмыт хот-сыстам­тыянӯв. 
Свердловский областьт йӣвыт янмалтан питом­ник капай о̄лы, ущ тэ̄лнэ йӣвквет тувыл хасыл­та̄­лэ̄в, тотыглавēв. О̄влэ̄т на̄йтэмыт пуссын ёма­щакв та̄ра-пат­тыянӯв, тувыл ма̄ пēриēв, щё̄пи­ты­лӯв, пēс йӣвыт хот-аты­я­нӯв. Ма̄нь йӣвыт хоталь ӯнт­туӈкве, потыртахтэ̄в, тув то­тыянӯв, ӯнттыянӯв.  
Октябрьский район янытыл о̄лнэ ма̄ньлат хо̄тпатн ос ня̄врамытн нё̄тавēв. Ма̄н ётув нила школьный лестничестват рӯпитэ̄гыт – «Лесовичок», «Экос», «Родник» ос «Важные шишки». А̄ги­рищитн-пыгрищитн о̄лнэ ма̄в ӯргалаӈкве, сыс­там­таӈкве нё̄тавēв, пуссын аквъёт порс атэ̄в, йӣвыт ӯнттэ̄в. Та̄н ка̄тыл са̄всыр пормасыт ма̄щтырлэ̄гыт, хурит по̄слэ̄гыт, тувыл конкурсытн кēтыяныл. Мо̄лты Унъюган па̄выл ня̄врамыт «Кубок» нампа янытлан мӯйлуп­сал майвēсыт, та̄н округт о̄лнэ школьный лесни­честват халт но̄х-патсыт. Тынакт ос Талинский па̄вылт о̄лнэ «Родник» колн ялантан ня̄врамыт Пыть-Ях ӯст о̄выл места висыт.
– Екатерина Степанов­на, наӈ ты тэ̄ла палт са̄в та̄л рӯпитэ̄гын, ла̄вен, ма̄ныр щар ма̄к та̄рвитыӈ?
– Таи лю̄ль, хунь ма̄хум ма̄-вит ат ӯргалэ̄гыт, во̄рт товыт мори са̄глэ̄гыт, а̄ращ па̄лтыглэ̄гыт, тувыл а̄ращ ва̄тат порс оссувлэ̄гыт. Ты ма̄гыс сыманув сака ща̄ргēгыт. Субботник тэ̄лат ва̄тихал ва̄рыглэ̄в, во̄рт порс ос сыре-сыр кумы­скат хот-атэ̄в. Вит о̄нтын порат, я̄ ва̄тан са̄в порс ропаве, ос та утыт ёт капыртэ̄в, акван-а̄лумтыянӯв.
Ос таи пилыщмаӈ, хунь во̄рт йӣвыт но̄х-пēламлавет, на̄йн щаравет. Тамле нак порат, ма̄н тув о̄с вуйхатыгла̄лэ̄в, на̄й харыгтан хо̄тпатын нё̄тэ̄в. 
– Наӈ ты тэ̄лан хо̄т ханищтахтасын?
– Школа а̄стламум юи-па̄лт Уральский лесо­технический инсти­тутт «Лесное хозяйство» тэ̄лан ханищтахтасум. Ты кол 1983 та̄лт а̄стласлум, та̄ра Нягань ӯсн рӯпитаӈкве минасум. 
Ам Омский областьт самын патсум, омагум-а̄тягум тувыл о̄лэ̄г. Нёло­лов классыт ханищтахта­мум порат тэ̄н Нягань ӯсн 1973 та̄лт рӯпитаӈкве кēтвесы̄г. Тувыл тот акваг та о̄лмыгтасӯв. 
Школат ам ханты ос ма̄ньщи ня̄в­рамыт ёт ханищтахтасум. Халанувт ма̄н юртыӈыщ о̄лсӯв, нэ̄мхуньт ат ла̄выг­ласӯв, тав рущ манос ханты, аквъёт ёнгасасӯв, яныг­масӯв. 
Наӈ ётын ань сосса ма̄хум о̄вылтыт потыр­тэ̄­гум, сымум татем ща̄гтыс. Та̄н ляпанылт о̄лым, та̄н ляльтаныл сунсым, ам ня̄р­хул тэ̄ӈкве патсум. Ань кол­та̄гыл ма̄хманум хӯл та̄л о̄луӈкве ат вēрмēгыт, ня̄р­хул сака э̄руптэ̄гыт. Матъёмас ам ма̄ньта̄гыл сосса хо̄тпат ёт ва̄йхата­сум, та̄н сака сымыӈ, вēщкат ма̄хум. Пӯмащипа ла̄тыӈ та̄нанылн ла̄вēгум. Я̄тил ханты ос ма̄ньщи мир, пуссын пуста̄гыл о̄лэ̄н, щунēн.
Екатерина Степановна нёмса, сымыӈ нэ̄кве, щар ма̄ньщи хо̄тпа хурипа. Са̄в ёмас, э̄рнэ тэ̄лат ва̄рнэ̄тэ ма̄гыс пӯмащипа ла̄тыӈ тавēн ла̄вēв, янытлылӯв. Пус ка̄т, пус ла̄гыл вос о̄лы, вос хӯлы!
Светлана РОМБАНДЕЕВА
