
Ты та̄л оигпан мус округ миркол кӯщаит хультум олнаныл са̄всыр ма̄н уртыяныл, та̄н молях вос холтавет. Ювле хультум са̄тыт ты урыл о̄с сапра̄ни ва̄рыглавес. Та̄н ань о̄лнэ колыт ёвтнэ ма̄гыс манах олн мыгыт, та урыл потыртасыт.
Ты сапра̄ни Общественный палата колт рӯпитан ма̄хум та̄н ва̄рыгласаныл. Яныг кӯщаит тот о̄с о̄лсыт. Сергей Таньтшин колыт ос ЖКХ уральтан комиссият кӯщаиг о̄лы. Тав тох потыртас. Ты сапра̄ни э̄лы-па̄лт та̄н округув янытыл мирколытт рӯпитан ма̄хумн пищма хассыт, таит ёмащакв вос ловиньтыяныл — манах хо̄тпа пēс колытт ос тēрныл ва̄рим балок-колытт о̄лэ̄гыт, манах хо̄тпа очередин хансым о̄лэ̄гыт. 
Ювле та̄н тамле нэ̄пакыл тотвēсыт, аквтуп, округувт тамле хо̄тпа сака мощща. Э̄рттам, Нижневартовск, Мегион ос Нягань ӯсытт балокытт нэ̄мхотьют ат о̄лы. Тав ань ла̄выс, район ос па̄выл мирколытт ма̄хум лю̄льсаӈ рӯпитэ̄гыт. Та̄н та̄нти ат ва̄ганыл, манах хо̄тпа пēс колытт савалым о̄лэ̄гыт.
Яныг кӯщаит потраныл
Тав юи-па̄лэ̄т кол ӯнттын округ департаментыт кӯщай Андрей Кривуляк потыртас. Хум ла̄выс, ты та̄л 6 млрд 52 млн солко̄ви та̄л оигпан мус округ бюджетныл миве. Ты олнытыл 2 со̄тыра 141 о̄лнэ колыт ёвтавет, 86 балок-колытт о̄лнэ ма̄хум нё̄тавет, субсидият ма̄гыс олн о̄с миве. Пуссын акван-ловиньтаӈкв те, тох ēмты – та̄л сыс 4 со̄тыра 636 щēмья нё̄таве, та̄н халанылт 1 со̄тыра 11 ма̄ньлат колта̄глыт, ма̄ньщи ос ханты - 73 щēмьят. 
Кол ӯрнэ ма̄хумн нё̄тнэ ма̄гыс округувт программат хансым о̄лэ̄гыт. Щар ма̄к яныг программаг ты — «Обеспечение жильём молодых семей» ос «Обеспечение жильем граждан из числа коренных малочисленных народов ХМАО-Югры».  
Та̄н «Ипотечное агентство» па̄лыл олныл ты нё̄тавет, кӯщаиг тот Евгений Чепель рӯпиты. Ты хум ань ла̄выс, 2018 та̄л сыс ма̄ньлат щēмьятн 2 млрд 9 млн солко̄ви миве. 2006 та̄лныл 2018 та̄л оигпан мус та̄н ма̄гсыланыл 19 млрд 76 млн солко̄ви холтвес.
Соссаӈ щēмьятн арыг 400 млн солко̄ви миве. Ань 140 ханты ос ма̄ньщи колта̄глыт  нэ̄паканыл атсаныл, ос та̄н пуссын субсидия-олныл мивет. 
Са̄в ня̄врамыӈ щēмьят ты та̄л то̄ват о̄с тах нё̄тавет. Ань туп мощща олн сэ̄лнэ колта̄глыт  нё̄туӈкв патавет. 
Савалап ня̄врамыт нё̄тавет
Та̄н уранылт Дарья Плесовских потыртас, тав опека ос попечительство управление колт рӯпиты. Ща̄ньа̄щ та̄л яныгман ня̄врамыт акваг уральтым о̄ньщавет, нилахуйплов та̄ланыл то̄влын юи-па̄лт та̄н акв очередин хансавет. Ты та̄л 500 млн солко̄ви та̄стувес, ты олнытыл то̄ваныл о̄лнэ колыл тах ёвтавет. 
2018 та̄л о̄вылтахтам па̄сныл округувт 576 савалап ня̄врам о̄лнэ кол ӯрēгыт. Та̄н хунь18 та̄ланыл то̄влэ̄гыт, та̄ра о̄лнэ колыл ат мивет. Матах та̄л ӯрхатэ̄гыт. Ос йильпи колн пуссын ат ва̄нтлэ̄гыт. Па̄влыӈ ма̄тт йильпи кол сака а̄тим. Маныр кол о̄лы, таил та ёвтавет. 
Ты э̄лы-па̄лт ос тох о̄лыс, савалап ня̄врамыт хотьютаныл колыл мивет, та̄н ты коланыл тыналаӈкв вēрмысаныл. Тох сака са̄в ня̄врам ла̄плувес, та̄н кол та̄л та хультсыт. Ты юи-па̄лт са̄ккон мо̄тнув щирыл хасвес, а̄гит ман пыгыт хунь колыл мивет, та̄нанылн ат та̄л ты колт о̄луӈкв, тувыл ущ тыналаӈкв ро̄выс.
Ты кӯщай нэ̄ ла̄выс, ты са̄ккон пирмайтым па̄сныл, ань ат та̄лыг ты ēмтыс. Хотьютаныл то̄нт колыл майвēсыт, та̄н ань яныгнув кол ёвтуӈкв вēрмēгыт. 
Социальный найм урыл
Ты урыл Станислав Кононенко потыртас, хум сакватахтым о̄лы, ё̄мыгтаӈкв такви щар ат вēрми, коляскаӈ утыл яласы. Тав социальный найм щирыл кол ӯрнэ ма̄хум урыл потыртас.
Ань йильпи са̄кконт хансым о̄лы — социальный найм щирыл ань туп та хотпат мивет, хотьют кол ат о̄ньщи, ты тэ̄ла рущ ла̄тӈыл тох ла̄ваве — «категория нуждаемости». Ты очередьт о̄лнэ хо̄тпат колыл те мивет, мо̄т ма̄т нё̄туӈкв щар ат патавет.
Хум ла̄вме щирыл, ань ты очередьт о̄лнэ ма̄хум щар ат нё̄тавет. Ханты-Мансийск ӯст о̄лнэ акв хум наме 1990-ит та̄лныл тув хансым о̄лы, ань ты хо̄тал мус о̄лнэ колыл аты майвес.
Нор колыт пуссын сака пēсыт
Ань округувт норныл ӯнттым сака са̄в пēс кол о̄лы. Тот са̄в щēмьят о̄лэ̄гыт. Ка̄сыӈ районт ос ӯст комиссия рӯпиты, та̄н ты колыт уральтыяныл, ос тувыл ла̄вēгыт — ты колт э̄лаль о̄луӈкв ро̄ви ман а̄ти.
Общественный палатат рӯпитан хум Александр Тарасенко ты урыл тох ла̄выс:
— Ань тамле ва̄рмаль та̄рапатыс. Ма̄хум та̄нки ты комиссия хунь атэ̄гыт ос кол ёмащакв уральтыяныл, тувыл та̄н ты ла̄вēгыт — ты кол манхурипаг о̄лы, тав сака пēс ман а̄ти, хотщё̄питаӈкв ро̄ви ман а̄ти. Ос хунь кӯщаит ты комиссиян хансавет, щар мо̄т щирыл ēмты — аквтуп ты кол иӈ ёмас, тот хоса о̄луӈкв ро̄ви. Тамле ва̄рмальн ма̄н ты я̄рмысӯв. 
Округувт Радужный ӯст тамле пēс кол са̄в о̄лы. Мо̄лты та̄л ты колыт хотщё̄питан организация вунщалыг ēмтыс. Та̄н тыкос ты колыт уральтым о̄щсаныл, акваг ёмащакв хотщё̄питан ма̄гыс са̄в олн холтсыт, ос рущ ла̄тӈыл ла̄внэ хольт, «банкротыг» та ēмтсыт.
Тамле та̄рвитыӈ ва̄рмаль округувт са̄в о̄лы. Ос кос хо̄т рӯпитан кӯщаит та̄н ты ва̄рмалит ёл-тӯйтыяныл, мирн та̄н осн ул вос паттавет. Округув янытыл ты паттат ма̄хманув ты савалэ̄гыт.
