
Ма̄ньщи пыг Владимир Аркадьевич Сайнахов Саранпа̄вылт о̄лы. Тав сака э̄рнэ рӯпата ва̄ри – тув палыт Сӯкыръя ос Саранпа̄выл ма̄хум йӣв ха̄пыл ос моторха̄пыл я̄ ӯлтта унсуптыянэ. Туи Сӯкыръя па̄вылн ялмум порат, ты ма̄ньлат хум ёт потрамасум, ма̄нав тав Щёртыӈ я̄ ӯлтта унсуптастэ. 
Владимир лӯпта э̄тпос 11 хо̄талэ̄т 1991 та̄лт яныг колта̄глыт самын патыс. Оматэ Елена Каллистратовна, а̄тятэ Аркадий Владимирович. Кит увщи ос каӈк о̄ньщи. Школа а̄стламе юи-па̄лт Владимир Тюмень ӯст тэ̄нут па̄йтнэ хо̄тпаг ханищтахтас. 
Рӯпататэ урыл тав тох ла̄выс: «Ты та̄л ам я̄ӈк на̄тнэ э̄тпос 18 хо̄талэ̄ныл рӯпитаӈкве о̄вылтахтасум. Мēн кит хо̄тпа яласымēн, халумēнт пēнтхатымēн, акв хо̄тал ам яласэ̄гум, мо̄т хо̄тал тав. Тув палыт рӯпитаӈкве патымēн. Яныг таквс э̄тпост я̄ по̄ляве, яласаӈкве та по̄йтэ̄в. Я̄ витэ ма̄нь порат тӯпыл товимēн, ос хунь о̄нты, ма̄хум моторха̄пыл тыгле-тувле тотыглыянмēн. Рӯпата олныл ойтавемēн. Йӣв ха̄пыл яласаӈкве а̄нумн мӯсты».
Володя рӯпататэ ул кос та̄рвитыӈ, ос воссыг хоталь ва̄рхаты, ма̄хум тыгле-тувле унсуптаӈкве э̄ри. Рущ э̄ргыт ла̄внэ хольт, тав па̄выл ма̄хманэ̄н са̄в ёмас номт тоты, э̄руптахтын нэ̄т ос хум хо̄тпат акван-хо̄нтхатаӈкве нё̄тыянэ. Ты я̄тил ма̄ньщи хум пус ка̄т, пус ла̄гыл вос яласы, На̄й-О̄тыранэ̄н вос ӯргалаве!
 
