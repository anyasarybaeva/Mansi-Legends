
Марина Афанасьевна Рачинская ёт мо̄лал Москван ялмум порат акван-хо̄нтхатыгласмēн. Тав «Сокровища Севера» суссылтапн лӯима̄ мирыт ща̄нь ла̄тӈыл хансым ханищтан нэ̄пакыт ёт-тотыглас, ос ты о̄вылтыт ам таве китыгласлум. Нэ̄ ювле тох потыртас:
– Ам Санкт-Петербург ӯст нэ̄пак та̄ратан «Прос­вещение» нампа колныл тыг лӯима̄ мирыт ща̄нь ла̄тӈыт ханищтан нэ̄пакыт суссылтаӈкве тотсанум. Тыт мо̄лты та̄лытт та̄ратым нэ̄пакыт халт щар йильпи утыт о̄лэ̄гыт. Ма̄н ань «ра­бочий тетрадит» са̄в­сыр лӯима̄ ла̄тӈыл о̄выл щёс та̄ртсанӯв. Тох номсасӯв, ка̄сыӈ учебник ма̄гыс я̄нас «рабочий тетрадь» ва̄руӈкве э̄ри. 
Ань 1-4 классыт ма̄гыс туп корякский ос ма̄ньщи ла̄тӈыл щё̄питым нэ̄пакыт о̄ньщēв, ос 5-9 классыт ма̄гыс шурышкарский диалектыл ханты ла̄тыӈ ханищтан нэ̄пакыт. Ты та̄лт «Грамматика» ханищтан нэ̄пакыт ма̄гыс о̄с я̄нас тетрадит та̄ратавет тах. 
Ма̄ньщи ла̄тыӈ ханищ­тан нэ̄пакыт пуссын о̄в­лэ̄т щё̄питавēсыт ос та̄­ратаӈкве патвēсыт. Ань литература нэ̄пакыт 11 классыт мус пуссын о̄лэ̄­гыт, акв юи-о̄выл нэ̄пак ёт А.Р. Станиславец рӯ­питы. Мощēртын таве о̄с та̄­ратылӯв. Ты нэ̄па­канув пуссын на̄н ханищ­тап департамент-колн кē­тыянӯв, ос та̄н школатытн та̄нки э̄лаль тотыяныл тах.   
– Нэ̄пакыт э̄рнэ торыг пуссын ва̄рияны̄н? Манос матыр та̄рвит о̄ньщегы̄н?
– Ам акваг авторыт нупыл по̄икщēгум. Ва̄г­лум, та̄нанылн сака та̄р­вит тамле рӯпата ва̄­руӈкв. Ты э̄лы-па̄лт та̄­на­нылн кӯщаяныл ёт потыр­тахтуӈкве э̄ри, хотьют ос манхурип нэ̄­пак щё̄питаӈкве па­ты, манаса̄вит нэ̄пак та̄ратаӈкве э̄ри, хотыл олн тув та̄ставе. 
Тувыл ка̄сыӈ тэ̄лат палт договорыт щё̄питэ̄гыт ос ка̄сащанэ̄ныл ма̄гыс ка̄тпосаныл пиннэ̄ныл юи-па̄лт ущ рӯпатаныл о̄вылтыяныл. То̄ванакт нэ̄пак щё̄питан ма̄гыс кит-хӯрум э̄тпос туп хульты, то̄нт авторыт молямтах­тым рӯпатаныл а̄стлыя­ныл. 
Тувыл мо̄т та̄рвит ва̄р­маль о̄лы – тыи алфавит. Тот лӯима̄ мирыт ща̄нь ла̄тӈанылт хансум бук­ваныл пуссын э̄рнэг хӯл­тыглым ос ма̄кыг хансым вос о̄лсыт. 
Кос выгӯв, ма̄ньщит палт, хоты ла̄тӈыт «сь» ос «щ» буквал хансуӈкв патэ̄в, тамле ва̄рмалит ёмщакв торгамтаӈкве э̄рēгыт ос ма̄хумн вос торгамтавēсыт. 
Корякыт, эвенкыт ос мо̄таныт акв тамле та̄р­витыт о̄ньщēгыт, таит та̄ра-паттын ма̄гыс о̄с са̄в пора мины. Хотты мир ос ща̄нь ла̄тӈе сыре-сыр диалект о̄ньщи, то̄нт ма̄хманыл та̄нки халанылт о̄с воритотэ̄гыт. Ка̄сыӈ хо̄тпа такви щирēтыл ма̄­кыг номсы ос нэ̄пакыт, тет­радит ла̄тӈыт пуссын акв щирыл вос редакторытн хансавет. 
«Просвещение» из­дательство-колувт налы­манкем са̄всыр ща̄нь ла̄тӈыл нэ̄пакыт та̄ратэ̄в. Та̄н пуссын э̄рнэ алфавит о̄ньщēгыт, то̄ват 1935 та̄л­ныл пирмайтым о̄лэ̄гыт. 
Мо̄таныт 1970-1980 та̄лытт йильпииг щё̄­пи­та̄лвēсыт. Ма̄н рӯпи­тан колув о̄влэ̄т госу­дарственныиг о̄лыс, ос алфавит образование Министерство колт пир­майтавес. Та па̄сныл ты ханьщувлым тэ̄лат ань тыг мус э̄лаль тотыянӯв. Ханищтан нэ̄пакыт пуссын кириллицаг хансавет, ла­тиницал ат ро̄ви. Ва̄глум, туп вепс ма̄хум нэ̄паканыл латиницаг хансыяныл. Та̄н Карелия ма̄т учёныяныл тох хансуӈкв та̄ртвēсыт. 
– Ка̄сыӈ нэ̄пак ма̄гыс хурит я̄нас по̄славет?
– Ма̄н ханищтан нэ̄­пакыт та̄ратан ма̄гыс акв хурип по̄сытыл рӯпитэ̄в. Рущ щирыл ла̄внэ хольт акв дизайн ос структура о̄ньщēв. Авторыт нэ̄пакыт щё̄питанэ̄ныл порат хӯл­тыянӯв, хури хоталь ва̄­руӈкв патылӯв. Хури по̄слан акв хо̄тпа са̄всыр нэ̄пакын хуриянэ миӈкве вēрмиянэ. 
Ма̄н «Просвещение» издательство-колувт са̄в­сыр мирыт са̄в ху­рияныл акван-атым о̄ньщиянӯв. Нэ̄пакыт та̄ратан порат пуссын то̄влавет. 
Акв хо̄талт Марина Рачинская «Литератур­ная гостиная» нампа нак ва̄рыглас. Тот ма̄хум «Голос Севера» касыл о̄вылтыт ва̄ти кина суссыт ос но̄х-патум хо̄тпат мӯйлупсал мисаныл. Ханты-Мансийсканыл ёхталам хум Вячеслав Кондин хӯр­мит места вим ма̄гыс дип­ло­мыл майвес ос потре хан­ты ла̄тӈыл Марина Афа­насьевна ловиньтастэ.
Тамара МЕРОВА
