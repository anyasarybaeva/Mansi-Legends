
Яныг хо̄нт оигпам па̄сныл са̄тлов та̄лэ то̄влын кастыл та порат хо̄нтлам ма̄хум округ кӯщаювн Наталья Комарова ма̄гылн тагатан по̄сыл мивет. Акв тамле мēталил Борис Проводников майвес. Ты ма̄гсыл губернаторув яныгпа̄ла о̄йка палт юв ялыс.

	Мощ мо̄лалнув Борис Андреевич 91 та̄лэ то̄влыс. Нёлоловхуйплов та̄лэ то̄влум юи
	па̄лт 1942 та̄лт лусы-таӈкв вуйвес. Хо̄нтлам ва̄рмальн хо̄т э̄тпос 

	ханищтавес, та юи-па̄лт э̄лаль хо̄нтлуӈкв тēтвес. Борис Проводников хо̄нтламе сыс са̄в яныг хо̄нт о̄лум ма̄т хо̄нтлуӈкв а̄лымас. Ты ма̄гсыл тав ма̄гылн тагатан «Отечественной войны I степени», тувыл «За отвагу», «За победу на Германией» ос «За трудовую 

	доблесть» нампа по̄сыл мӯйлуптавес. 

	О̄йка Сургут ӯст самын патыс. Тот тав яныгмас, тувыл армиян вуйвес. Хо̄нтлын ма̄ныл юв ёхтуме юи-па̄лт  «К победе коммунизма» нампа газета нэ̄пакт (ань «Сургутская 

	трибуна»  газетаг ла̄ваве) олн ловиньтан хумыг рӯпитас. 1988 та̄лт пенсиян патме юи
	па̄лт ӯс янытыл мо̄т-мо̄т ма̄т хо̄нтлын ва̄рмаль урыл потыртаӈкв акваг во̄виньта̄лвес. 

	Борис Андреевич Проводников Сургут ӯсныл хо̄нтлам  ма̄н ялум ос акв тув ювле 

	ёхтум ма̄хум халт щар юи-о̄выл хо̄тпаг хультыс. 

	 

	Губернатор пресс-службат рӯпитан ма̄хум тēтум ля̄ххаланыл ма̄ньщи ла̄тӈыл 

	Александр ВЬЮТКИН хансыстэ.

	 
