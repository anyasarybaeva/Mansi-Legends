
Ха̄льӯс районт Я̄сунт па̄выл ма̄хум са̄выӈпа̄лэ ань Саранпа̄вылт о̄лэ̄гыт. Тув ялмум порат, ма̄ньщи нэ̄ Вера Ивановна Тихонова ёт хо̄нтхатыгласум, потрамасум. 
Тав Я̄сунтыт самын патыс, тот яныгмас. Омаге-а̄тяге о̄вылтыт, па̄влэ урыл потыртас, яныгмам поратэ номыл­ма­та̄лыстэ. На̄н ань э̄лаль Вера Ивановна потре ловинь­тэлы̄н.
– Ам ма̄нь таквс э̄тпос 1962 та̄лт Я̄сунт па̄выл пӯльницат самын патсум. То̄нт тот лēккарыг Софья Семёновна Хатанзеева (Албина) рӯпитас, тав ам пукни ща̄нюм. Омам Елизавета Васильевна, такви о̄парищ наме Сара­тина, Ялъюс па̄вылныл о̄лыс. Па̄выл рущ щирыл Люлюкары ла̄ваве. 
А̄тям Иван Платонович Тихонов Я̄сунт хум, Ма̄нья па̄вылт самын патыс, ты о̄с ма̄ньщи па̄выл.
Колта̄глувт ма̄н хо̄т а̄ги ос хӯрум пыг яныгмасув. То̄ванув Я̄сунтыт самын патсыт, то̄ванув Саран­па̄вылт манос Ялъюс па̄вылт. Щар яныг Зоя, тувыл Валя, тэ̄н тыт Саранпа̄вылт о̄лэ̄г, Ольга Сӯкыръят о̄лы. Марья колта̄глэ ёт Ня̄хщамво̄ль па̄вылн ва̄нтлыс. Ка̄тя э̄щум Кульпасн о̄лмыгтас. Тимофей а̄пщим Я̄сунтыт о̄лы.
  
– Оман ос а̄тян хо̄т акван-хо̄нтхатасыг?
– А̄тям бригаданыл Ягрим нупыл хӯл алыщ­лаӈкве кēтыглавēсыт. Омав тот хо̄т ка̄саластэ, акван-минасы̄г. Та порат са̄в хум тувыл нэ̄ тотыгла­сыт. А̄тям акв яга̄ги о̄ньщас, акв каӈк. А̄квув ва̄слув, акиюв ат та ва̄щин­тас­лув. Рӯт са̄в о̄ньщас, та̄н Тихонов рӯт са̄в о̄лыс. Хотьют ма̄н палтув ёхты, а̄тяв нупыл акваг ла̄всыт – Каӈк о̄йка.
Омам ма̄хманэ ань нэ̄м­хотьют ат хультыс, пус­сын хотталь щалтсыт. Тав рӯтанэ ётыл Ягримн о̄л­мыгта̄лсыт, та̄нти па̄вла­ныл оссувласаныл. Ув­щи­яге ва̄сагум, омав ёт тэ̄н палтэ̄н аквписыг ялан­тасӯв.
– Я̄сунт па̄вылт пӯль­ница рӯпитас, па̄влын улпыл яныг о̄лыс?
– Па̄влув яныг о̄лыс. Тот сэ̄мыл охсарыт ян­малтан ферма о̄лыс, клуб, ла̄пка, пӯльница, школа рӯпитас. Яныг увщиягум Я̄сунтыт ханищтахтуӈкве о̄вылтахтыгласы̄г, тувыл школав лап-пантвес. 
Ам о̄выл классын Сӯкыръян тотвēсум, тот ханищтахтасум, интернатт о̄лсум. Ётыл Саранпа̄вылт интернат пӯсвес, ма̄н пус­сын тыг тотвесӯв. 
Хунь школа а̄стласум, та̄ра рӯпитаӈкве патсум. Тыт-тот рӯпитасум, садикт нянечкаг о̄лсум. Тувыл па̄вылт ю̄нсхатнэ цех пӯсвес, тув патхатасум, 18 та̄л тот рӯпитасум. Александра Егоровна Рокина ам кӯщаюм о̄лыс. 
Нэ̄ хо̄тпат пуссын са̄­лыт нуйнэ ма̄н тотыгла­ве­сӯв, тот рӯпитасӯв. Тувыл Я̄сунтын минэ̄в, тот нё̄тэ̄в. Нила та̄л КБОт рӯпита­сум, тот о̄с ю̄нсхатасӯв – пӯркат, тапочкат ю̄нтсӯв, сакныл са̄всыр пормасыт хартсӯв. 
Я̄сунтын э̄лнаӈ ха̄пыл яласасӯв, нас ка̄тыл тов­сув, то̄нт мотор сака а̄тим о̄лыс. Тувыл «Ветерок-8» моторыт нэ̄глапаптувē­сыт. А̄тявн Саранпавылн ханищтахтуӈкве ветеро­кыл тотыгпавēв. Тав тэ̄лы хӯл алыщлым рӯпитас, туи порат ос колхоз ма̄гыс пум ва̄рсыт. 
Омав ня̄враманэ ян­малтым юн о̄лыс, ла̄гыл маснут ю̄нтыс, са̄сныл со̄втыт, па̄йпыт ю̄нтыс. Туи во̄рн ялантасув, пил ва̄тсӯв, – па̄йп э̄ри, со̄вт э̄ри. Номилум, финныт ёхталасыт, ка̄тыл ва̄рум пормасанэ ёт по̄слувес. А̄тяв йӣв ха̄пыт, суныт ва̄рыс.
Таквсы омав хор, ёхул ва̄рыс, то̄слыс. А̄тяв ва̄с алыщлы, на̄тылтаӈкве ялы, хӯл пуви, омав э̄ткотиль мус хӯл та щё̄питы, ва̄с маныгты. Ма̄н каникулын ёхтэ̄в, юв тотавēв, омав пил – лям, сӯйпил манос саӈквлыпил а̄мпарныл тӯлы, ма̄н та тэ̄гув. 
– Яныгмамын порат ма̄ньщи мо̄йтыт, э̄ргыт улпыл хӯлыгласын? 
– Я̄сунт па̄влувт мо̄йт ва̄нэ хо̄тпа са̄в о̄лыс, мо̄й­тэ̄гыт, пēс потыр потыр­тэ̄гыт, э̄ргēгыт. Па̄влувт, номилум, Мария Алексе­евна Тихонова о̄лыс, ак­ваг э̄ргыс. Туре такем та̄к о̄лыс, э̄ргуӈкве о̄вылтах­ты, э̄рге э̄лын суйты. Сака нё̄тнэ̄г э̄ргыс. Омав о̄с э̄ргыглас. Каникулын юв лувыл минэ̄в, сунт ӯнлэ̄в, омав э̄рги, ма̄н хӯнтлэ̄в, то̄ванакт ёл-оилматавēв. 
– Па̄влынт Ӯй йӣквыг­лавес?
– Ӯй йӣквнэ ва̄рмаль о̄лыгла̄лыс, са̄снёлт тӯлыг­лахтасыт. Ма̄навн, то̄нт ня̄врамыт, пилыщмаӈ о̄лыс, са̄снёлытыл сака пилсув, хот-тӯйтхатэ̄в, пилэ̄в. Тӯ­лыглахтан ма̄хум мольща­ӈыл масхатэ̄гыт, ва̄й­пум нэ̄гсалэ̄гыт, та йӣк­вēгыт, поргēгыт, ма̄н хот-рохтэ̄в, та тӯйтыглахтэ̄в.
Ма̄нь порат хо̄тал палыт кон-ха̄йтыгтэ̄в, э̄тимлы, а̄п­рамтахтэ̄в, ёл хуюӈкве ат таӈхēв. А̄тяв кон-ква̄лы, мольщаӈе мо̄т щирыл ё̄ӈх­тытэ, вильтэ лап-пан­тытэ, йӣв-о̄выл выг, юв щалты. Йӣв-о̄влыл та ра̄тащлы, ма̄н ань ул вос а̄прамтах­тэ̄в. Ма̄н тай пилэ̄в, лэ̄пта ёлы-па̄лн щалтапēв, ёл та оилматавēв. Тох та ма̄нав пилуптастэ. 
– Я̄сунт па̄влын ань о̄лаве? Тув ялантэгы̄н?
– Па̄влувн акваг ялан­тэ̄в, картопка пинэ̄в. Ма̄хум туи тув са̄в хо̄тпа ялантэ̄гыт, то̄ва кол ӯнтты, манос пил ва̄тэ̄гыт. Ма̄н яныгмам колув ӯнлы, а̄щув-омав кол, тот ань а̄пщим о̄лы. Хунь тув ялантэ̄в, тот о̄лэ̄в. Омав ос а̄тяв хосат а̄тимыг ēмтсы̄г. Ань Я̄сунт па̄выл ма̄хманув мощща хуль­тыс, савынканн ми­нэ̄гын, савынкан яныг. 
Мир са̄в о̄лыс, ня̄вра­мыт тыт-тот суйтсыт, ёнга­сасыт, ро̄хтахтасыт. Ёныг са̄в о̄лыс, акваг ёнгаса­сув. Кон «Бить-бежать», «Лапта», «Прятки» утыл ёнгасасӯв, ха̄йтыгтасӯв, тыхал пувлысӯв. 
То̄нт сун хунь о̄лыс, яныг сун – йӣв сун выгув, ня̄врамыт пуссын тув та̄лэ̄в, сыпныл та тахам­лэ̄в. Ва̄гта̄л пат­нэ̄г тот та тахсэ̄в. Хорит ха̄йтыгта­сӯв, ёнгасасӯв, ань та ма̄т пуссын лап-яныгмавēсыт. 
Мис-лув о̄щсӯв, янге-ма̄не туи пум ва̄рсӯв. Па̄выл ма̄хум халанылт нё̄тхатасыт – хотты кол­та̄гылт хум хо̄тпа а̄тимыг ēмты те, мо̄т ма̄хумн нё̄­тавет. А̄тяв о̄с хӯл пуви, яктыянэ, а̄нын пиныянэ, ма̄навн ла̄ви, ты колн, та колн тотэлы̄н. Ма̄н а̄ны тув та ха̄йттылӯв. 
Коланув лап ат туман­та̄лсанув, а̄виянув нас йӣв-о̄влыл манос ма̄нтыл лап-тӯщтыгпия­нув, нэ̄м­хотьют ат щалты. 

– Наӈ ня̄враманын хо̄т о̄лэ̄гыт?
– Ам хӯрум ня̄врам о̄ньщēгум, кит а̄ги, акв пыг – Лена, Надя ос Сергей. Пыгум ӯст о̄лы, тот рӯпиты, а̄гиягум тыт о̄лэ̄г. Саранпа̄вылт рӯпата а̄тим, тох о̄луӈкве та̄рвитыӈ. 
Ам ма̄ньщи супыт, тучаӈыт ю̄нтэ̄гум. А̄гия­гум-апыгрищанум ёт сорт сыслув накыт атэ̄в, то̄слэ̄в, са̄всыр хорамыт, сакква̄лгыт ва̄рēв. 
Са̄сныл о̄с сакква̄лгыт ма̄щтыр­лэ̄в, ю̄нтуп тӯщ­тын ма̄нь пӯтскасовыт ос мо̄т сыре-сыр пормасыт ю̄нтэ̄в.
Ма̄ньщи суп йинуӈкве ам Калинникова Тамара Михайловнан нё̄тавем, тав тай мащтыр нэ̄, матыр-а̄ти йинуӈкве, ю̄нтуӈкве пус­сын ха̄сы, а̄нум ханищтытэ.    
  
Пыгум ос а̄гиягум ла̄тӈаныл мощ торгам­ты­яныл, потыр­таӈкве сака ат ха̄сэ̄гыт. Ам ань апыг­рищанум ёт потыртэ̄гум, школат о̄с ханищтавет, сус­тēмт мощ хӯлэ̄гыт. Ма̄н яныг­мамув порат па̄выл мир пуссын ма̄ньщи ла̄т­ӈыл потыр­тасыт. Юн о̄с туп ма̄нти ла̄тӈувтыл по­тыр­тасӯв. Ань йис ня̄в­ра­мыт ла̄тӈув мо̄рсыӈ по­рат хӯлыг­лыяныл, хумус ва̄ӈкве патыяныл.
«Лӯима̄ сэ̄рипос» газета ма̄н палтув ат ёхталы, Тамара палт щалтсэ̄гум, газетат вуйлыянум, ло­виньта̄лэ̄гум. Аквмат­накт почтат во̄выгласум, ла̄­вē­гыт, мощща тотыглаве, ат то̄вылхаты. 
Ань потрумēн та оиг­пас. Ма̄н тыт Вера Ивано­вна ма̄ньщи газетал хасыл­тас­лӯв, ань тыгыл э̄лаль «Лӯима̄ сэ̄рипос» тав палтэ тах ёхталаӈкве паты. 
Вера Ивановна сымыӈ э̄лумхо̄лас, вещкат хо̄тпа. Яныгмам па̄влэ ӯлылытэ, такви мире янытлытэ. Ты я̄тил ма̄ньщи нэ̄квēн мāн са̄в ёмас ла̄тыӈ кēтэ̄в, колта̄гыл ма̄хманэ пус ка̄т, пус ла̄гыл вос о̄лэ̄гыт!
Светлана РОМБАНДЕЕВА
