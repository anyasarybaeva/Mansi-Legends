
Ма̄н о̄лнэ ма̄вт йильпи щирыл ва̄рнэ тэ̄лат мирхал фестиваль о̄лыс, рущ ла̄тӈыл тох намая̄лвес: Международный фестиваль креативных индустрий Creametria в Югре 2021. 
Ты сака э̄рнэ ва̄рмаль – яныг ос ма̄нь кӯщаит, та̄нти тэ̄ла ва̄рнэ ма̄хум ос ка̄тыл щаквщин хо̄тпат пуссын акв пасан ва̄тат ӯнлахо̄лсыт, йильпи тэ̄лат урыл потыртасыт. Аквъёт номсахтасыт – ань тыгыл э̄лаль хумус рӯпитаӈкве э̄ри, олн хумус сэ̄луӈкве, та маныр, ханищтахтасыт. 
Округ янытыл ма̄хум нила ӯсытт акван-хо̄нт­хатыгласыт, то̄ваныл ищ­хӣпыӈ ут хосыт потыр­тасыт – Ханты-Мансийск, Сургут, Нижневартовск ос Нягань. Программаныл сака яныг о̄лыс, йильпи щирыл рӯпитан ма̄хум 30 арыгтем ма̄т хо̄нт­хатыглапыт ва̄рыгласыт. Акв тамле тэ̄ланыл урыл ты газета 12-13 ло̄п­сэ̄т ловиньтэ̄н. 
Ты 2021 та̄л ООН организациян йильпи щирыл ва̄рнэ тэ̄лат мир­хал та̄лыг намаявес. Тот рӯпитан хо̄тпат ла̄всыт, ма̄хум ань йильпи щирыл рӯпитаӈкве таӈхēгыт, ка̄сыӈ страна ос ка̄сыӈ мир такви культуратэ суссылтытэ. Ты атхунь, сака э̄рнэ ва̄рмаль. 
Ань та̄нти рӯпа­таныл ва̄рнэ ма̄хум нё̄­тавет, рӯпатаныл мӯсхал щирыл вос ва̄рияныл, та̄н палта­ныл са̄в хо̄тпа рӯпитаӈкве вос вēрми. 
Та̄н ла̄внэ̄ныл щирыл, ювле хультум та̄лыт сыс, йильпи щирыл ва̄рнэ тэ̄лат хосыт мирхал рынок ма̄ янытыл 104,2 млрд дол­лар са̄вит солко̄ви сэ̄лыс. 
Округ кӯщаянувн ты тэ̄ла о̄с сака янытлаве, Наталья Комарова, губер­натор нэ̄, тох ла̄выс: 
– Ань тыгыл э̄лаль ма̄н о̄лнэ ма̄вт йильпи щирыл ва̄рнэ тэ̄лат ма̄гыс колыт ӯнттэ̄в, тот тах са̄в ма̄хум рӯпитаӈкве вēрми. Округт ос мо̄т хо̄н мир ма̄гыс ка̄ркам нэ̄ ос хум хо̄тпат, яныгхо̄тпат ос ня̄врамыт э̄рнэ пормасыт ва̄руӈкве патэ̄гыт. 
Ты тэ̄ла Юграв эконо­микатэ ма̄гыс яныг па̄рыс тотуӈкве паты – тыт о̄лнэ мир тах са̄в пӯмыщ ва̄рмалит ханищтэ̄гыт, олн сэ̄луӈкве патэ̄гыт. 
Са̄в ёмас тэ̄лат, ка̄тыл ва̄рнэ пормасыт хосыт, округув ос тыт о̄лнэ ма̄щ­тыр ма̄хум мирн ва̄ӈкве патавет.
Ты мирхал фестиваль яныг таквс э̄тпос 28 хо̄­талэ мус рӯпитас, кӯщаит ос ты тэ̄ла палт пуӈктотнэ хо̄тпат са̄в э̄рнэ нэ̄пакыт щё̄питасыт.
Светлана РОМБАНДЕЕВА
 
