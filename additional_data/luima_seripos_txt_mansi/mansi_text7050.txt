
Во̄ртур э̄тпос 16-27 хо̄таланэ̄т Ханты-Мансийск ӯст «Лылыӈ со̄юм» ня̄врам ханищтан колт «Я и окружающий мир» хо̄нтхатыглап ва̄­рыглавес. Ханищтан нэ̄ Раиса Гаврильчик ты урыл мощ потыртас.
– Ты кит са̄т сыс а̄ги­рищит-пыгрищит ма̄гыс ма̄н са̄в э̄рнэ тэ̄лат ва̄рсӯв – сосса мирыт урыл потыртасув, ка̄тыл сыре-сыр пормасыт ма̄щтырласӯв. Ка̄сыӈ тэ̄лав акваг ёнгасым суссылтаслӯв, ня̄врамытн пӯмыщ вос о̄лы. Акв хо̄тал та̄нанылн Россия флаг урыл потыртасӯв, флагув суссылтаслув, та по̄хат по̄слахтасӯв. 

Ты ёмас хо̄тал кастыл ня̄врамыт стихыт ханищ­тасыт, ма̄ньщи ос ханты супыл мастысанӯв. Флаг урыл потрыт хӯнтлуӈкве та̄нанылн сака пӯмыщ о̄лыс. Ома-а̄тяныл о̄с ща̄гтым суссыт, ётыл ма̄навн сымыӈ ла̄тыӈ ла̄всыт.
Та юи-пал хо̄тал ща̄рщ урыл потыртасӯв, «Пиратская вечеринка» тэ̄ла щё̄пита̄лсӯв. Ня̄вра­мыт тельняшкал ха̄й­тыг­тасыт, со̄рни то̄тап кис­сыт, викторина ва̄рыгласув. Мо­щēртн школан минэ̄­гыт, ты пӯмыщ пораныл номтыт хосан хульты тах. 

Светлана РОМБАНДЕЕВА
