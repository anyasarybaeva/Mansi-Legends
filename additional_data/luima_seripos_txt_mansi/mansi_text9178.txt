
Са̄в та̄л ювле хультум порат «Югра лылыēп» нампа организацият рӯпитам сосса ма̄хум яныг сапра̄ни ва̄руӈкве номылматсыт ос «Коренные народы. Нефть. Закон» намаясаныл. Та па̄сныл ма̄н округувт са̄в та̄л сыс ты яныг хо̄нтхатыглап щё̄пита̄лаве. 
Ань сосса ма̄хум, мир­кол кӯщаит, ма̄-во̄й но̄х-винэ компаният рӯпитан хо̄тпат ос учёныит са̄в­сыр та̄рвитыӈ ва̄рмалит урыл потыртаӈкве тув акван-атхатыгла̄лэ̄гыт. 
Юи-о̄выл тамле яныг сап­ра̄ни мо̄лты та̄л таквсы порат Югорск ӯст ва̄рыг­лавес. Во̄рт о̄лнэ сосса щēмьят та̄нки та̄рвитыӈ ва̄рмаляныл урыл потыр­таӈкве тув о̄с во̄­выгла­вēсыт. 
Виталий Егорович Казамкин Нижневартов­ский район Варъёган па̄вылныл яныг сапра̄нин ёхталас. Тав такви о̄луп­сатэ, та̄рвитыӈ ва̄рмалянэ урыл таи ла̄выс: 
– Ам Нижневартовский район Варъёган па̄выл­ныл о̄лэ̄­гум, тыг мирколув па̄лныл кēтвēсум. Ам са̄лы ӯрим, во̄раим, хӯл алыщлым во̄рт яласэ̄гум. Ма̄н о̄лнэ ма̄вт нефтяни­кыт о̄с рӯ­питэ̄гыт, ма̄в пулиг хил­саныл, таса̄вит лё̄ӈхыт ва̄рсыт, ань акваг тот яласэ̄гыт ос са̄в по̄х хо̄т­пат тот хӯл алыщлаӈкве ос во̄раяӈкве ёхталэ̄гыт. О̄лнэ урак ма̄навн щар ат мыгыт. 
Ам са̄лы ӯрнэ, во̄раян ма̄в амки нупы­лум ат хассум, тыима̄гсыл по̄х хо̄тпат хот-ня̄влуӈкве ат вēрмēгум. Нефтяникыт ёт соглашение-нэ̄пак о̄с ат о̄ньщēгум, та̄н па̄лныл олныл ат ойтавем, пор­ма­сыл ат та̄ставем. А̄нумн та̄н олнаныл щар ат э̄рē­гыт, торас ул вос ва̄рну­выт, тэ̄нэ ма̄гсыл олн ам амки сэ̄лэ̄гум. 
Ты яныг сапра̄нит ма̄хум во̄раян ос хӯл алыщлан ва̄р­маль урыл потырта­сыт. Ань са̄всыр са̄кконыт акваг мо̄т щирыл ханса­вет, тыт ла̄ввесӯв, сосса ма̄хум та̄л палыт во̄ра­яӈ­кве вēрмē­гыт. 
Тувыл ёмащакв киты­глахтуӈкве патсӯв, сосса ма̄хум о̄лнэ ма̄ныл «Рее­стр терри­торий тради­ционного природо­поль­зования» нампа нэ̄пакн ке хасвē­сыт, то̄нт та̄нки пēс йис ма̄нанылт та̄л палыт во̄раēгыт. Ам о̄лнэ ма̄м амки нупылум хан­суӈкве ат а̄лымасум, тох та̄л сыс во̄раяӈкве о̄с ат вēрмē­гум.
Ханты нэ̄ Наталья Александровна Каюкова Нефтеюганский район­ныл сапра̄нин ёхталас. Такви о̄лупсатэ урыл тав тох потыртас:
– Мēн о̄йкамēнтыл Вячеслав Александрович Каюков ёт Пунси па̄выл­ныл тыг ёхтысмēн. Пунси па̄влувт хӯрум кол ӯнлы, акв колт мēн о̄йкамēн­тыл ос ня̄вра­манмēн ёт о̄лы­мēн, китыт колт – о̄ныпум ос хӯрмит колт – о̄йкам тав увщитэ. 
Ань ма̄н во̄рт хӯл алыщлым, во̄раим о̄лэ̄в. Са̄лы ат о̄ньщēв. О̄йкам рӯтанэ 1992 та̄лт юи-о̄выл са̄лыяныл ты­на­ласаныл. Мēн акв порат са̄лыт ёвтуӈкве номсыс­мēн, тувыл тэ̄пыӈ ма̄ а̄тим. Ос во̄раим яласым тэ̄лы па̄вылт о̄лымēн, хӯл алыщ­лаӈкве туи па̄вылн ва̄нтлымēн. 
Ма̄н ань Нефтеюган­ский район миркол па̄л­ныл туп нё̄тавēв, тох тай ма̄нки маныр во̄рт ка̄­тын-паттэ̄в, таил э̄лаль о̄лэ̄в. О̄йкамēнтыл нила ня̄врам о̄ньщимēн, кит а̄ги, кит пыг.
А̄гиягмēн школа а̄стла­сы̄г, акв а̄гимēн Нижне­вартовск ӯст ханищтахты, мо̄танэ – Ханты-Мансийск ӯст. Тэ̄н сас ня̄в­рам ха­нищтан хо̄тпаг ханищ­тахтэ̄г. 
Пыгаг­мēн атыт класс а̄стласы̄г, тэ̄н Угут па̄вылт интер­натыт о̄лэ̄г. Ам амки ос та па̄выл школат ха­нищтахтасум. Мēн о̄йка­мēнтыл юн ня̄враман­мēн ёт ща̄нь ла̄тӈыл по­тыр­тымēн кос, тувыл та̄н ханты ла̄тӈыл ат потыр­тэ̄гыт, ювле рущ ла̄тӈыл ла̄вēгыт. А̄гияг­мēн ювле яныгмам ма̄н ёхтуӈкве щар ат ка̄сащēг, яныг ӯст о̄луӈкве воратэ̄г.
Ханты нэ̄ ла̄выс, о̄лнэ ма̄наныл та̄нки нупыла­ныл хассаныл, тувыл ма̄-во̄й но̄х-винэ компаният та̄н о̄лнэ ма̄т ат рӯпитэ̄гыт, тыима̄гсыл олныл ос мо̄т нё̄тмилыл ат та̄ставет. Та̄н о̄лнэ ма̄ныл по̄хат ма̄-во̄й но̄х-виве, тот лё̄ӈхыт ва̄рвēсыт, ма̄шинат тыг­ле-тувле акваг яласэ̄гыт, тох торас ва̄рēгыт.
Людмила ТЕТКИНА
