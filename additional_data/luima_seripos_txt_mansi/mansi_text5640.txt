
Нина Гадебская Ха̄льӯс район Хулюмсӯнт па̄вылт о̄лы ос хусахкем та̄л «Газпром Трансгаз Югорск» Сосьвинский ЛПУ МГ ма̄хум пусмалтан колт рӯпиты. Ты э̄лы-па̄лт тав па̄выл пӯльницат рӯпитас. 
Ань ма̄хум хумле о̄лэ̄гыт, хумус тэ̄ланыл минэ̄гыт, ам Нина Нико­лаевна китыгласлум. Тав ювле ла̄выс: 
- Ма̄н Хулюмсӯнт пӯль­ницавт нила лēккар о̄нь­щēв, тыи хирург, яныг хо̄тпат ос ня̄врамыт пус­мал­тан лēккарыг, тувыл нэ̄ хо̄тпат пусмалтан лēк­кар ос та̄нанылн нё̄тым ма̄нь лēккарыт рӯпитэ̄­гыт. Пӯльницат э̄тэ-хо̄­талэ пусмалтахтын кол­накыт о̄лэ̄гыт, тот лов койка щё̄питавēсыт.
Ты здравпункт колт хӯрум нэ̄, тыи ам тера­певт-лēкаррыг о̄лэ̄гум, акв рущ э̄ква фельдше­рыг ос Ольга Алексеевна Лаверина ма̄нь лēккарыг рӯпиты. Ма̄н, пӯльницаӈ лēккарыт, пуссын па̄влыт о̄лнэ ма̄хум пусмалтыя­нӯв ос а̄гм сака ул вос о̄щсыт, та̄н ётаныл по­тыртан ханищтапыт ва̄­ры­глэ̄в. 
Ты та̄л грипп а̄гмыл ул вос ēмтэ̄гыт, са̄в ма̄хум тэ̄рпиӈ прививка тӯщтуӈкве ёхталасыт. Хоты хо̄тпат мо̄лты та̄л тэ̄рпиӈ ю̄нтуп ва̄рыгла­сыт, та̄н та̄л сыс пуста̄­гыл о̄лсыт манос а̄гма­ныл кӯпнитыг минас. Таи­ма̄гыс ма̄хум ла̄тыӈ хӯнт­луӈкве патсыт. 

Ма̄н ма̄хманув пув­ласпи-а̄гмыт, сым а̄г­мыт урыл са̄в потыртэ̄в, са̄всыр хуриӈ нэ̄пак-ло̄псыт та̄нанылн сус­сылтэ̄в. Э̄лумхо̄лас пув­ласпи-а̄гм ос кēлпēт а̄гм о̄щнэ̄тэ порат та̄ра вос осн-паттавет, то̄нт та̄наныл ёмщакв пус­мал­таӈкве ро̄вēгыт. 
Ам тыт ма̄хумн элек­трокардиограммат ва̄­рēгум, сым а̄гм о̄щнэ хо̄тпат уральтым о̄ньщи­янум. То̄ванакт, со̄ль, щар пуста̄гыл о̄лнэ хо̄тпа палт инфаркт-миокарда хо̄нтэ̄гум ос та̄наныл та̄ра пусмалтахтуӈкве ла̄ви­янум.
Рӯпатав ёмщакв ва̄р­нэ̄в ма̄гыс ма̄нки о̄с акваг ханищтахтэ̄в. Тыт э̄лумхо̄лас хурип мане­кен о̄ньщēв, ос хумус э̄лумхо̄ласн о̄выл нё̄тмил молях ва̄руӈкве э̄ри, таи суссылтэ̄в, потыртэ̄в.

Здравпунктыт мēн кит ма̄ньщи нэ̄г рӯпитымēн, Ольга Лаверина ва̄т ну­пыл са̄т та̄л пӯльницат рӯпитас ос ты та̄лт рē­тыӈ ю̄свой э̄тпост ам таве тыг во̄выслум. Тав оматэ Мария Тихоновна Двинянинова о̄с са̄в та̄л пӯльницат рӯпитас, тэ̄н сас Ханты-Мансийский медицинский училище а̄стласы̄г.  
Ам Тюменский меди­цинский академия а̄ст­ласум, о̄влэ̄т Ха̄льӯс районный пӯльницат рӯпитасум, тувыл Хулюм­сӯнт пӯльницат ос ётыл тыг та йисум. Рӯпатам э̄руптылум, па̄влыӈ ма̄х­манув пуста̄гыл вос о̄лэ̄­гыт.
Ты та̄л я̄ӈк на̄тнэ э̄т­пост Нина Николаевна 50 та̄лэ то̄влыс. Ма̄н таве янытлылӯв ос о̄луп­сатэ̄т са̄в щунь, са̄в со̄т вос о̄ньщи! Тав ма̄ньщи ма̄хум пēс йис наканэ э̄лаль тотуӈкве о̄с ка̄­сащи, хуньт анēкватэ̄н ос оматэ̄н ёмас мӯтраӈ ва̄рмалитн ханищтавес. 
Хулюмсӯнт па̄влыт о̄лнэ ма̄ньщи нэ̄т «А̄л­пыл э̄твит» э̄ргыӈ ос йӣквнэ ма̄хум акван-атхатыгласыт, ос са̄в­сыр ялпыӈ хо̄талыт мӯйлысыт. Ань ты тэ̄ла­ныл аквтох э̄лаль вос тотыяныл, пус ка̄т, пус ла̄гыл, То̄рум ёт, О̄тыр ёт пуссын вос о̄лэгыт.
 
