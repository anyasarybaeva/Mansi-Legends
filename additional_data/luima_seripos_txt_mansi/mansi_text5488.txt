
Ма̄ньщи ос ханты ла̄тӈыл та̄ратан газетаг мо̄рсыӈ ма̄ньлат хо̄т­пан манос ня̄врамын ловинь­тавēг. Ань яныгман ня̄вра­м­ыт та̄н­ти ла̄тӈа­ныл ат ва̄га­ныл. Ма̄н ань та̄наныл ща̄нь ла̄т­ӈув­тыл потыртаӈкве пӯм­щалыянув. Таима̄гыс редакциявт тамле проект ва̄рсув, ла̄вилув – «Юный корреспондент». Газетат рӯпитан ма̄хманув па̄влытын ял­антанэ̄ныл порат шко­лат, туи ос стойбищат ня̄врамытын ма̄н ва̄р­нэ рӯпатав урыл потыр­тэ̄гыт. 

Ам туи «Ма̄нь Ӯсквен» ялмум порат ня̄вра­мытын о̄с ма̄нти рӯпатав урыл потыртасум. Хумус ма̄н «Лӯима̄ сэ̄рипос» ос «Ханты ясаӈ» газетагув ва̄риягув. Хунь нэ̄пакыг та̄ратаӈкве патвесы̄г, маныр урыл пēс порат хасвес ос ань ма̄н маныр урыл хансэ̄в.
Ня̄врамыт газетат сунсыглым та̄нти рӯтаныл ка̄саласаныл, татем та пӯмщалахтасыт. Ла̄вēгыт, та̄н оманыл-а̄тяныл, рӯтаныл газета акваг ловиньтэ̄гыт. 

Тот ня̄врамыт ма̄гсыл ва̄рнэ «Султум» нампа ло̄псыт ка̄саласыт, та­ит ловиньтасыт, та̄нти яныт ня̄врамыт урыл та̄нанылн ва̄ӈкве пӯмыщ. А̄гирищит ос пыгрищит халт Олеся Ткачук Ханты-Мансийск ӯсныл о̄лыс. Тав газетан хансыглам потре ма̄гсыл «Юный корреспондент» касылт но̄х-патыс, журналистыт ялпыӈ хо̄таланыл порат тав тув во̄виньтавес, янытлавес. «Ма̄нь Ӯсквет» о̄лум ня̄врамыт тав нупылэ сунсым ань ос та̄нти потраныл хансуӈкве патэ̄гыт ос ма̄навн тēты­яныл. 

О̄лум ня̄врамыт ам потрум пуссын сымыӈыщ хӯнтлысаныл ос ла̄всыт, юн ма̄ньщи ла̄тӈув хани­щтаӈкве патыяныл. Та̄н халанылт лӯсум ня̄вра­мыт о̄лсыт, та̄н тай ма̄ньщи ла̄тӈаныл сака ём­щакв ва̄ганыл, халанылт туп та̄нти ла̄тӈыл потыртэ̄гыт, ты Тимофей Б., Андрей Д. ос  Вова Б. Потыртанэ̄ныл порат щар акв рущ ла̄тыӈ та̄­нанылныл ат хӯлэ̄гын, тув мус ёмщакв ла̄тӈаныл та ва̄ганыл, ты ма̄гыс ма̄н сыманув ща̄гтэ̄гыт.
 
