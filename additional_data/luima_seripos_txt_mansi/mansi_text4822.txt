
«Югра многонациональная» форум рӯпитаме порат ма̄н Ханты-Мансийск ӯсувн са̄всыр мирыт ёхталасыт, та̄н ма̄гсыланыл са̄в пӯмыщ ва̄рмаль щё̄питым о̄лыс. 
Мӯйлын хо̄тпат тит хо̄тал сыс халанылт са̄всыр щирыл кассыт. Та̄н ма̄гсыланыл тит я̄нас ма̄ щё̄питым о̄лсы̄г. Тот спортсменыт акван ты атыглавēсыт. 
О̄выл хо̄талт сосса мирыт (ты ма̄ньщит, хантыт ос ё̄рныт) ос рущит пēс порат хумус кассыт, таи мирн суссылтасыт. Та хо̄тал тамле касылыт о̄лсыт – са̄лыӈ сун ӯлтта ма̄хум поргысыт, са̄лы то̄выль тармыл ӯнлым йӣв-о̄выл тит нупыл хартсыт, ня̄л та̄ратасыт. Рущит ос та̄нти пēс касыланылн мир ханищтасыт, рущ ла̄тӈыл тав ла̄ваве – «рюхи».
Та ма̄хум халт ма̄ньлат а̄гиянув-пыганув о̄лсыт. Та̄н о̄с пуссын кассыт. Рущ а̄гит са̄лыӈ сун ӯлтта такос поргуӈкв тахсыт, ос щар ат вēрмысыт. Саранпа̄выл а̄ги Татьяна Хозяинова са̄в щёс сун ӯлтта порыгмас. Тувыл ма̄хум пуссын рущ касылн во̄ввēсыт. Тот та̄н йӣвсуп па̄хвтысыт. Касманыл юи-па̄лт ка̄сыӈ хо̄тпа мӯйлупсал майвес.
Мо̄тыт хо̄тал ты кас-нэ ма̄хум ос мо̄т ма̄н касуӈкв во̄ввēсыт. Тот о̄с са̄всыр мирыт пēрщин касыланыл суссылтасыт:
 - ханты ма̄хум «нюлтахли»;
- рущит «за вороток»;
- хатань хо̄тпат «куреше»;
- кавказ ма̄хум «борьба» нампа касыл.
Пēрщин хо̄тпат пуссын спортсменыг кос о̄лэ̄гыт, ос то̄ватн касуӈкве та̄рвитыӈ о̄лыс. Ка̄сыӈ хо̄тпа о̄влэ̄т хоса титыглахтас, хумус э̄рнэ щирыл пувхатуӈкв э̄ри. Этноспорт федерацият рӯпитан хум Константин Соловьев ка̄сыӈе ханищтастэ, тувыл ущ пēрщуӈкв та̄ратасанэ.
Тыг ёхталам каснэ ма̄хум пуссын о̄лнэ ӯсаныл щирыл ла̄кква-уртыглавēсыт, ка̄сыӈ ӯс – ты я̄нас команда о̄лыс. Спортсменыт касманыл юи-па̄лт та̄рапатыс, Радужный ӯст о̄лнэ каснэ хумыт та̄н но̄хпатсыт, тувыл титыт местат Сургут ӯс ма̄хум, хӯрмит местал Нижневартовск ӯст о̄лнэ каснэ хо̄тпат майвēсыт. 
