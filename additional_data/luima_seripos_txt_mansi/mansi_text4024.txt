
Ты э̄тпос 3-5 хо̄талыт Ханты-Мансийск ӯст ля̄ххал тотнэ финно-угор ма̄хум фестиваляныл о̄лыс. Мӯй хо̄тпат Пермский крайил, Удмуртия, Мордовия, Марий Эл ос Коми республикатныл тыг ёхталасыт. Аквта порат «Ханты ясаӈ» газета 60 та̄лэ то̄влум кастыл ма̄хум округ янытыл ӯсн во̄выглавēсыт. Тыг ёхталам хо̄тпат ханты газета о̄выл кӯщай Г.Д. Лазарев ка̄стысаныл, ты та̄л тавēн яныгса̄т та̄л то̄влынӯв. УрФО рӯпитан ля̄ххал тотнэ ма̄хум о̄с тыг во̄виньта̄лвēсыт, «СМИротворец» нампа касылт но̄х-патум хо̄тпат янытлавēсыт.

Ма̄н о̄лнэ ма̄вт э̄рнэ са̄кконыт пирмайтавет

	 

	О̄выл хо̄тал мӯй ма̄хум «То̄рум Маа» музейн ялсыт, тувыл ос «Лылыӈ союм» нампа колт ня̄врамыт, хумус ма̄ньщи ос ханты э̄ргыт, йӣквыт ос ща̄нь ла̄тыӈ ханищтэ̄гыт, сунсуӈкве тотыглавēсыт. Ты юи-па̄лт та̄н соссаӈ ма̄хум Ассамблея кущай, округ Дума кӯщай ва̄ӈын хум Еремей Айпин ос Государственный Думат рӯпитан нэ̄ Татьяна Гоголева ёт хо̄нт-хатыгласыт. Соссаӈ ма̄хум Ассамблея хоты та̄лт рӯпитаӈкве о̄вылтахтас ос манхурип э̄рнэ ва̄рмалит ва̄рыс, та урыл о̄влэ̄т кина суссылтавес. 20 та̄л сыс Ассамблеят рӯпитан депутатыт ё̄раныл хосыт соссаӈ мир ма̄гсыл са̄в э̄рнэ са̄кконыт пирмайтавēсыт. Пēс йис ма̄т о̄лнэ соссаӈ ма̄хум ма̄-во̄й но̄х-винэ хо̄тпат ёт соглашение-нэ̄пак щирыл нё̄тыяныл. Еремей Данилович ла̄выс, тамле са̄ккон туп ма̄н округувт рӯпиты.

	Такви хансум нэ̄паканэ урыл тав о̄с потыртас. Ханты о̄йка ща̄нь ла̄тӈе ёмащакв ва̄гтэ. Тав ла̄выс, ань ня̄врамыт, ма̄ньлат а̄гит-пыгыт ща̄нь ла̄тӈыл ат потыртэ̄гыт, стихыт, потрыт та̄нки ла̄тӈыл хансуӈкве тах ат вēрмēгыт. Татьяна Гоголева ты ва̄рмаль урыл ос таи ла̄выс, ня̄врамыт, ма̄ньлат хо̄тпат ань английский, китайский ос са̄в мо̄т ла̄тӈыл пӯмщалахтэ̄гыт. Та̄н ща̄нь ла̄тыӈ ханищтаӈкве вос ка̄сащасыт, ля̄ххал тотнэ ма̄хумн о̄с са̄в рӯпата ва̄руӈкве э̄ри.

	Ты э̄лы-па̄лт соссаӈ ма̄хум Ассамблея депутатыг Надежда Алексеева са̄в та̄л рӯпитас. Мӯй хо̄тпат ёт ва̄йхатуӈкве нэ̄ о̄с ёхталас. Тав ля̄ххал тотнэ хо̄тпатын акв са̄ккон урыл потыртас. 2004 та̄лт Ассамблея «О поддержке национальных СМИ, издаваемых на языках коренных малочисленных народов в ХМАО-Югре» нампа са̄ккон хассыт ос округ Дума депутатыт таве пирмайтасыт. Са̄всыр ма̄ныл тыг ёхталам хо̄тпат ты са̄кконыл сака пӯмщалахтасыт. «Содружество финно-угорских журналистов» нампа организацият кӯщай хум Николай Ишуткин ла̄выс, ма̄н округувт рӯпитан са̄ккон та̄н ёмащакв ханищтыяныл ос мо̄т финно-угорский ма̄хумн ты урыл потыртаӈкве патэ̄гыт. Тамле са̄ккон мо̄т финно-угорский ма̄т о̄с вос пирмайтаве, то̄нт газетат ва̄рнэ ма̄хум мӯсхалыг нё̄туӈкве патавет.

	Ӣтипа̄лаг мӯй ма̄хум «Вэнт корт» па̄выл сунсуӈкве тотыглавēсыт. Тот та̄н хӯл исмитыл, пилыӈ ня̄нил, солвалыӈ хӯлыл тыттувēсыт ос ща̄ил айтвēсыт.

	 

«Ханты ясаӈ» газетат рӯпитан хо̄тпат янытлавēсыт

	 

	Китыт хо̄талэ̄т округ мирколт яныг сапра̄ни ва̄рыглавес. Финно-угорский фестиваль ос «Ханты ясаӈ» газета 60 та̄лэ то̄влум кастыл ля̄ххал хаснэ ма̄хум янытлаӈкве са̄всыр яныг кӯщаит ёхталасыт.

	Округ кӯщай ва̄ӈын хум Алексей Шипилов акван-атхатам мир янытласанэ. Тав ла̄выс, ма̄н о̄лнэ ма̄вт о̄выл щёс тамле яныг ялпыӈ хо̄тал ва̄рвес, округувт ос са̄в мо̄т ма̄т ка̄ркамыг рӯпитан ля̄ххал хаснэ ма̄хум аквторыг тыт акван-атхатсыт. Та̄н пуссын са̄всыр мирыт пēс йис ва̄рмаляныл урыл хансым, яныг рӯпата ва̄рēгыт. Тамле потыр ловиньтым ма̄хум мо̄т мирыт культураныл янытлаӈкве патэ̄гыт ос халанылт во̄ри ат тотэ̄гыт. Ты юи-па̄лт тав Наталья Комарова губернаторув «Ханты ясаӈ» газетат рӯпитан ма̄хумн кēтум ла̄тӈе ловиньтастэ. Яныг кӯщай нэ̄ хансыс, ханты газетат ща̄нь ла̄тыӈ ва̄нэ хо̄тпат рӯпитэ̄гыт, та̄н ё̄ранылт ща̄нь ла̄тӈаныл тах ат со̄йми. Та̄н хансум потраныл ань яныг ӯсытт ос ма̄нь па̄вылкветт о̄лнэ щēмьят ловиньтэ̄гыт.

	Са̄всыр мирыт тэ̄ланыл щирыл федеральный агентстват рӯпитан хум Андрей Меженько ма̄хум о̄с янытласанэ. Тав ла̄выс, тамле хо̄нтхатыглапыт сака э̄рēгыт, акван-атхатыглым ля̄ххал тотнэ хо̄тпат та̄нки рӯпатаныл ос та̄рвитыӈ ва̄рмаляныл урыл потыртаӈкве вēрмēгыт. Тав юи-па̄лэ̄т Межэтнический Гильдият кӯщаиг рӯпитан нэ̄ Маргарита Лянге ща̄нь ла̄тыӈ хаснэ ма̄хум рӯпатаныл урыл о̄с потыртас.

	Яныг сапра̄нит «Ханты ясаӈ» газетат рӯпитан хо̄тпат янытлавēсыт. Раиса Решетникова, Людмила Спирякова, Владимир Енов, Реональда Ользина ос Надежда Вах округ мирколныл янытлан нэ̄пакыл майвēсыт. Та̄наныл округ кӯщай ва̄ӈын хум Алексей Шипилов янытласанэ. Соссаӈ ма̄хум Ассамблея кӯщай хум Еремей Айпин Надежда Рагимова янытлан нэ̄пакыл мистэ. Ты э̄лы-па̄лт са̄в та̄л ханты газетат рӯпитам э̄кваг Мария Кузьминична Волдина ос Таисия Степановна Себурова янытлан нэ̄пакыл майвесы̄г.

	 

Округувт о̄лнэ соссаӈ ма̄хум нё̄тавет

	 

	Ма̄н о̄лнэ ма̄вт 124 са̄всыр мирыт о̄лэ̄гыт. Та̄н халанылт 33 со̄тыра арыгкем э̄лумхо̄лас соссаӈ ма̄хмыг ловиньтахтэ̄гыт. Ты ва̄рмаль урыл сапра̄нит внутренний политика департаментыт кӯщай хум Сергей Тимошков потыртас. Ань ма̄н округувт соссаӈ мир ёмащакв нё̄тавет, о̄лнэ кол ёвтуӈкве, ня̄врамыт ханищтан ма̄гсыл олныл та̄стыглавет. Ты коныпал та̄н са̄в мо̄т щирыл нё̄тавет ос ӯргалавет. Ма̄ньщи, ханты газетаг та̄ратан ма̄гсыл олн округ мирколныл миве. Ты олныл акв та̄л сыс 95 со̄тыра ма̄ньщи ос ханты газета та̄ратаве. Тувыл ня̄врамыт ма̄гсыл са̄в-сыр нэ̄пакыт, журналыт ва̄руӈкве субсидия-олн касыл щирыл майлаве. Телевиденият ос радиот ма̄ньщи, ханты ла̄тӈыл передачат о̄с щё̄питавет.

	 

Финно-угор 

ма̄хум аквъёт рӯпитэ̄гыт

	 

	Николай Ишуткин финно-угор ма̄хум рӯпатаныл урыл потыртас. Ань Россия янытыл 60 арыгкем газета финно-угорский ла̄тӈыл та̄ратавет. Та̄н ща̄нь ла̄тӈыл ля̄ххалыт ос потрыт хансым яныг рӯпата ва̄рēгыт ос са̄всыр мирыт та̄нки ла̄тӈаныл ос пēс йис ва̄рмаляныл янытлаӈкве ханищтэ̄гыт. Ань ка̄сыӈ газета ищхӣпыӈ утыт такви ло̄пс о̄ньщи ос са̄всыр ща̄нь ла̄тӈыл хансым потрыт тув ва̄рияныл.

	Пермский крайныл, Марий Эл, Удмуртия ос Коми республикатныл ёхталам хо̄тпат та̄нки та̄ратан газетаныл урыл о̄с потыртасыт.

	Владимир Меркушев, «Новости Югры» нампа газетат кӯщай хум, тув о̄с во̄выглавес. Соссаӈ ма̄хум о̄лупсаныл ос культураныл урыл манхурип потыр хансэ̄гыт, та урыл тав ла̄тыӈ ла̄выс. Тав ётэ Наталья Анадеева Саша пыгēнтыл тув ёхталасы̄г. Ма̄ньщи нэ̄ «Ат ла̄тыӈ» нампа ханищтап урыл потыртас. Тэ̄н пыгēн ёт ма̄ньщи ла̄тыӈ ханищтэ̄г, ты ва̄рмаль урыл кина по̄слэ̄г ос ищхӣпыӈ утн ва̄ритэ̄н. Ты рӯпата нэ̄ таи ма̄гсыл ва̄ри, ня̄врамыт ос ма̄ньлат а̄гит-пыгыт ма̄ньщи ла̄тӈув вос ханищтыяныл.

	 

Аквхурип та̄рвитыӈ ва̄рмаль

о̄ньщēгыт

	 

	Ты яныг сапра̄ни юи-па̄лт финно-угор рӯт ма̄хум та̄нки рӯпатаныл урыл потыртаӈкве акван-атхатыгласыт. То̄нт «Внедрение новых технологий в финно-угорских СМИ» нампа ханищтап рӯпитас. Ань ща̄нь ла̄тӈыл та̄ратан газетат аквхурип та̄рвитыӈ ва̄рмаль о̄ньщēгыт. Ма̄ньлат хо̄тпат тамле газетат рӯпитаӈкве ат ка̄сащēгыт. Ты хосыт манхурип рӯпата ва̄руӈкве э̄ри, та̄н пуссын аквъёт тот номсахтасыт. Са̄всыр ханищтапыт урыл потыр тот о̄с олыс. Финно-угрыт са̄всыр хурит по̄слуӈкве кит та̄л сыс акв щёс акван-атхатыглэ̄гыт. Ля̄ххалыт ос потрыт хаснэ ма̄хум тамле ханищтапыл ва̄рыглаӈкве о̄с э̄рēгыт. Ты э̄лы-па̄лт акв хотты газетат рӯпитан э̄лумхо̄ласыт мо̄т редакциян ханищтахтуӈкве кēтыглавēсыт. Ань ты рӯпата э̄лаль вос ва̄раве. Ты ва̄рмалит урыл ма̄хум резолюция-нэ̄пак хассыт ос ты рӯпата пуссын аквъёт ва̄руӈкве потыртахтасыт.

	Ты юи-па̄лт «Ханты ясаӈ» газетат рӯпитан ма̄хум «60 лет с читателями» йильпи нэ̄пак суссылтасыт. Са̄всыр порат газетат хансыглым потрыт та̄н рущ ла̄тӈыл толмащласаныл ос нэ̄пакн ва̄рсаныл.

	 

Касылт 

но̄х-патум ма̄хум 

янытлавēсыт

	 

	Ӣтипа̄лаг «СМИротворец» ос «Всероссийский фестиваль финно-угорской прессы» нампа касылт но̄х-патум хо̄тпат янытлавēсыт. «Лӯима̄ сэ̄рипос» ма̄ньщи газетат рӯпитан нэ̄ Людмила Теткина «СМИротворец» касылт «печать» нампа номинацият хӯрмит места вис. Китыт касылт финно-угор ма̄хум халт ма̄ньщи газетат рӯпитан хо̄тпат «За лучшую публикацию о выдающихся деятелях финно-угорского мира» нампа номинацият но̄х-патсыт. «Ханты ясаӈ» газетат рӯпитан нэ̄т ос «Хранители традиций» нампа номинацият янытлавēсыт.
