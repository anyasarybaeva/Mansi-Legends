

	Ювле хультум э̄тпост ам Сургутский районныл ёхталам ханты нэ̄ ёт ва̄йхатыгласум. Тав наме Людмила Айваседа. Мо̄лты Людмила Сергеевна ӯйхул янмалтан ос туристыг яласан ма̄хум ёт рӯпитаӈкв вуйхатас, рущ ла̄тӈыл те ла̄вуӈкве - «Крестьянско-фермерское хозяйство» ва̄рыс.

	О̄лнэ ма̄тэ̄ныл Когалым ӯс мус хо̄тпан вēрыста. Та̄н нила хо̄тпа акван-нё̄тхатым рӯпитэ̄гыт. Людмила Сергеевна ӯсыӈ ма̄т нэ̄паканэ щё̄питасанэ ос рӯпитан ма̄гсыл э̄рнэ хо̄тпат ёт потыртахтас. Рӯтанэ са̄лыт ӯрим аквписыг во̄рыӈ ма̄т о̄лэ̄гыт. Аняг о̄щнэ са̄лыяныл хо̄тпан ляпатем са̄витын ёхтэ̄гыт. Ты коныпал мощ мо̄лалнув иӈ атхуйплов са̄лы Белоярский район Нумто па̄вылныл ёвтсыт.

	Нэ̄ хосат та̄гыл ты урыл номсахтас. Мо̄лты Когалым ӯст Людмила Сергеевна общинатэ хӯрумса̄т со̄тыра са̄вит олн-нё̄тмилыл майлувес. Ва̄рмалянэ та̄ра мощ э̄лаль нёвумтасыт. Та олн-нё̄тмилыл во̄рт колыт ӯнттуӈкв ос са̄лыӈ пусасыт йильпииг щё̄питаӈкв э̄рēгыт. Пуссын номылматым щирыл те а̄ртми, нэ̄ такви палтылэ мӯйлын турист ма̄хум пирмайтаӈкв патыянэ. Мӯй ма̄хум во̄раяӈкв, хӯл алыщлаӈкв ос нас ӯщлахтаӈкв ёхталаӈкв патэ̄гыт. Мо̄лалнув та̄нти ё̄раныл хосыт тит яныг о̄лнэ кол ос акв сӯмъях ӯнттысыт. 

	Йильпи та̄л о̄вылтахтын порат ӯщлахтын хо̄талыт сыс Когалым ӯст о̄лнэ мир са̄лыӈ сӯныл тотыглан ма̄гыс тув ёхталаӈкв во̄ввēсыт. Та̄н палтаныл  са̄в мӯй ма̄хум ёхталаӈкв та̄х патэ̄гыт.

	Ань Людмила а̄тятэ Сергей Айваседа ё̄рнкол ма̄гсыл а̄влат турасты. Ёрнкол щё̄питан ма̄ныл а̄стынэ̄тэ юи-па̄лт та̄н ляпа ӯст са̄лыӈ суныл ма̄хум тотыглаӈкв патыяныл. Нэ̄ ла̄выс: «Ущты о̄вылтам рӯпатам э̄лаль щар ат лакви. Нас мощ вēритаӈкв э̄ри, о̄щнэ номтанум тэ̄лаг ва̄руӈкв те, тувыл ущ матыр та а̄ртми».

	 

	Александр ВЬЮТКИН 
