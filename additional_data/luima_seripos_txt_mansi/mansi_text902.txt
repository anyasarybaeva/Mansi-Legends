

	Александр Сучков многофункциональный центрыт кӯщай хо̄тпаг рӯпиты. Ля̄ххал тотнэ ма̄хум ёт хо̄нтхатыгламе порат ва̄рнэ рӯпатаныл урыл потыртас.  


		Ань округ янытыл 19 многофункциональный центр ва̄рвес. Тамле кол Ханты-Мансийск ӯст 2012 та̄л сӯкыр э̄тпосэ̄т рӯпитаӈкве о̄вылтахтас. Ты центр урыл ма̄хум ань ёмащакв ва̄гыт, акв хо̄тал сыс 250-350 э̄лумхо̄лас тув ёхталы. Нижневартовск, Сургут яныг ӯсыгт тыил са̄внув хо̄тпа нё̄тавет. 

		Ань та колт ма̄хум намнэ̄пакыл, медицинский полисыл ва̄равет.  Ня̄враманыл пособия-олныл ойтнэ ма̄гсыл нэ̄паканыл о̄с тот щё̄питавет. Ты коныпал пенсиян миннэ хо̄тпат тот нё̄тавет. Росреестр рӯпататэ ань о̄с ты центрыт ва̄раве. 

		Кӯщай хум ля̄ххал тотнэ хо̄тпатн китыглавес, ань тамле колыт яныг ӯсытт ос районный па̄влытт ва̄рвēсыт, ма̄нь па̄влытт о̄лнэ мир справка-нэ̄паканыл ма̄гсыл ос акв тащирыл яныг ӯсн ялантэ̄гыт. Александр Сергеевич ла̄выс: «2013 та̄л оигпаме э̄лы-па̄лт ма̄н конкурс ва̄рыгласӯв, тот «Почта России» нампа организация но̄х-патыс. Ань почтат рӯпитан хо̄тпат ты рӯпата ва̄руӈкве тах патэ̄гыт. Ты та̄лт ма̄н Советский район янытыл хо̄т почтатыт тамле отделеният ва̄рсӯв. Коммунистический, Агириш, Таёжный, Алябьево, Зеленогорск ос Юбилейный па̄влытт о̄лнэ мир тув ялантаӈкве вēрмēгыт, справканыл ма̄гсыл яныг ӯсн минуӈкве та̄нанылн воссыг ат э̄ри. Ты рӯпата ма̄н э̄лаль ва̄руӈкве патылӯв, мо̄т ма̄нь па̄влытт тамле центрыт о̄с тах ва̄рēв». 

		 

		Людмила Теткина   

		 

 
