

	Ты э̄тпос 20 хо̄талт ля̄ххал тотнэ колн Арбитражный суд кӯщай Геннадий Стоякин ос во̄ритотнэ ма̄хум ва̄рмаляныл ёт рӯпитан кӯщай ва̄ӈын хум Юрий Южаков во̄виньта̄лвесы̄г. Мо̄лты та̄л ва̄рум рӯпатаныл урыл тэ̄н потыртасы̄г. 

	Г. Стоякин ла̄выс: «Ма̄н рӯпатав ка̄сыӈ хо̄тпа интернет хосыт уральтаӈкве вēрмитэ. Матыр во̄ритотнэ ва̄рмаль миннэ порат, хотьют ка̄сащи, тав ты тэ̄ла суснэ ма̄гыс сут-колн ёхтуӈкве вēрми, ма̄н ат тӯйтыглахтэ̄в. Юи-о̄выл та̄лытт предпринимателит ос государственный организацият са̄в во̄ритотнэ нак щирыл заявление-нэ̄пакыт хансэ̄гыт. Та̄н ва̄рмаляныл ёт ма̄н ань са̄в рӯпата ты ва̄рēв.2008 та̄лт Россият та̄рвитыӈ о̄лупса ēмталам порат ос са̄в заявление-нэ̄пак сутн ёхталас. Са̄выӈпа̄лэ договор нэ̄пак щирыл рӯпата минэ хо̄тпат олн э̄рнэ са̄вит ат ойтэ̄гыт, ты ва̄рмалит хосыт ма̄хум нё̄тмил во̄всыт. Мо̄т тамле ва̄рмаль о̄лы - олнэ кол ма̄гыс на̄йпос, вит, рēг ма̄гыс ат о̄йтхатнэ хо̄тпат сут хосыт олнаныл вивет. Мо̄лты та̄л сыс акв со̄тыра са̄тса̄т хо̄тпа су-тытавēсыт. Пуссын аквъёт са̄всыр тэ̄лат щирыл 7 млрд солко̄ви суд хосыт пуввес.Ос то̄ванакт во̄ритотнэ хо̄т
	пат та̄нки ва̄рмаляныл сут та̄л мӯсхал щирыл щё̄питыяныл, та̄нки халанылт потыртахтэ̄гыт. Са̄в ва̄рмалит миркол па̄лыл ма̄н палтув тēтавет».

	Ю. Южаков ос «Ютейр» нампа авиакомпания урыл тох ла̄выс, ты компаният рӯпитан хо̄тпат та̄ра иӈ ат паттысыт, арбитражный сутт манос нас сутт та̄н ва̄рмаляныл уральтаӈкве патаве. Ты компания банкротыг иӈ ат ēмтыс. Мощ ётылнув ты тэ̄ла щирыл сут ēмты, ма̄н на̄нан ты урыл о̄с тах ла̄вēв. 

	Николай Никитин

	 
