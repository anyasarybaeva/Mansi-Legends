
Ӯщлахтын ма̄т урыл о̄лум суссылтапын Ханты-Мансийск ӯсн ма̄хум са̄в ма̄ныл ёхталасыт. Та̄н халанылт нэ̄т ос хум хо̄тпат Ха̄льӯс районныл о̄лсыт. Китыгласанум, хотыл ёхтысыт, хоты ма̄ урыл мирн потыртэ̄гыт, манхурип рӯпата ва̄рēгыт.
Евгения Александровна Донгаева Ха̄льӯс район янытыл спорт ос туризм тэ̄ла палт пуӈктоты, Ха̄льӯс мирколт рӯпиты. Тав ла̄вме щирыл, тамле яныг суссылтапын та̄н ка̄сыӈ та̄л ёхталэ̄гыт, сунсэ̄гыт, ма̄хум хумус рӯпитэ̄гыт, э̄рнэ тэ̄лат ханищтэ̄гыт, пӯмыщ потрыт хӯнтлэ̄гыт.
Владимир Александрович Нестеров Ягрим па̄вылныл ёхталас, тав «Бедкаш» нампа хӯл алыщлан тэ̄ла палт пуӈктоты (рущ щирыл ла̄вияныл – рыболовная база). Ты ма̄ Ягримныл Та̄гт я̄ алгаль о̄лы, Сортыӈъя па̄выл ляпат. Хум ла̄ви, турист ма̄хум тув та̄лэ-тувēт ёхталэ̄гыт. Ӯщлахтын ма̄т во̄рколыт ӯнлэ̄гыт, тот хӯл алыщлаӈкве, во̄раяӈкве ос пил ва̄туӈкве ро̄ви. 
Любовь Николаевна Филоненко Саранпа̄выл ляпат о̄лнэ «Неройка» ӯщлахтын ма̄ о̄вылтыт потыртас. Па̄вланыл ляпат са̄в Нё̄р о̄лы, ты тэ̄ланыл та̄н Нё̄р о̄йка намēтыл намаясаныл. На̄н ань э̄лаль нэ̄ потре ловиньтэлы̄н:
– Саранпа̄вылныл «Неройка» база мус 90 вēрыста минуӈкве э̄ри. Лӯпта э̄тпосныл ос сӯкыр э̄тпос мус нас ма̄нь ма̄шинал ос КАМАЗ яныг ма̄шинал тыгле-тувле яласаӈкве ро̄ви. 
– Наӈ тот манах та̄л рӯпитэ̄гын?
– Ты туризм тэ̄лан вуйхатамув па̄сыл са̄тыт та̄лыг ты ēмтыс. Та ма̄нанув сака нё̄тнэт, ам Нё̄рыт нупыл акваг суссум, номтум татем ёмас о̄лыс. Акваг номсысум, мо̄т ма̄хум тамле нё̄тнэ ма̄нанув о̄с вос ка̄салыяныл, тувыл ты тэ̄ла ва̄руӈкве та патсум. «Неройка» ӯщлахтын ма̄н ты та̄л 375 хо̄тпа ялыс, мо̄лты та̄л ма̄хум тыгыл мощщанув о̄лсыт. Ань ты юи-пал та̄лыт сыс ма̄н о̄лнэ ма̄нанув ос Нё̄ранув о̄вылтыт турист ма̄хум ущты та̄ра-паттыяныл.
2016 та̄лт ма̄н грант-олныл майвесӯв – 2 млн. 500 со̄тыра солкови, о̄лнэ колыт ос пувлын-кол ӯнттысӯв. Ань тув ёхталан ӯщлахтын ма̄хум та̄нти пēрияӈкве вēрмēгыт – са̄в хо̄тпа акв колт о̄лэ̄гыт, ос хотьют тактēт манос колта̄глэ ёт э̄т хӯлуӈкве ка̄сащи те, я̄нас колн щалтуӈкве вēрми. Туи кон парщин колт хуюӈкве ро̄ви. 
Са̄в номт о̄ньщēв. Ня̄врамыт ӯщлахтын, ёнгасан ма̄гыс я̄нас ма̄ щё̄питаӈкве номсэ̄в, ёнгасан колыт, са̄всыр ха̄ӈхылтапыт ос тяттьялахтын утыт ва̄руӈкве таӈхēв. Тувыл СкандиТур тэ̄ла щё̄питэ̄в, ма̄хум Нё̄рт йӣвыт ё̄рыл ё̄мыгтаӈкве патэ̄гыт. Сыресыр ханищтапыт ва̄руӈкве номсэ̄в, мӯй хо̄тпанув ка̄тыл матыр вос ма̄щтырлэ̄гыт, э̄типа̄лаг ос а̄ращ ва̄тат пēс потрыт ос мо̄йтыт вос хӯнтлэ̄гыт.  
– Манах хо̄тал тот о̄луӈкве ро̄ви? 
– Саранпа̄выл ма̄хум ӯщлахтын хо̄тал порат ялантэ̄гыт, тот акв-кит э̄т хӯлэ̄гыт. Рӯтаныл акван-атыяныл, лё̄ӈхын щё̄питахтэ̄гыт, ма̄навн свонитэ̄гыт, ма̄н ма̄шинал та̄стыянӯв, тувыл та нёвумтэ̄гыт. Китах хо̄тал тот о̄лэ̄гыт, сыстам лылыēпыл лылтэ̄гыт, халанылт мощ потрамēгыт. Ам рӯт ма̄хманум о̄с ва̄тихал ӯщлахтэ̄гыт, Кульпас ос Кимкъясӯй па̄влыгныл ёхталэ̄гыт. Ма̄нь ня̄врамыӈ щēмьят о̄с ёхталэ̄гыт, мо̄лты кит та̄л яныт пыгрищакве ӯщлахтас. 
2016 та̄лт Швейцарияныл нэ̄т ос хумит о̄лсыт, Нё̄ранувтыл сака пӯмщалахтасыт. Ты ӯщлахтын ма̄ ма̄н Россиявт о̄лнэ ма̄хманув ма̄гыс кос ва̄рыслӯв, о̄с мо̄т хо̄н ма̄ныл ёхтэ̄гыт те, та ёхтэ̄гыт, по̄хан хунь кēтыянӯв. Тӯяг, ма̄ньполь э̄тпост, са̄в хо̄тпа Екатеринбург, Челябинск ос Нижний Тагил ӯсытныл та̄нти «Бурананыл» ёт тотым ёхталэ̄гыт. Тӯйт тармыл яласэ̄гыт, тахсэ̄гыт, ла̄вēгыт, ма̄н ма̄нанув сака нё̄тнэт, тыт яласаӈкве та̄нанылн пӯмыщ. Турист ма̄хум янгыщ рēтыӈ ю̄свой ос ма̄ньполь э̄тпост ёхталэ̄гыт, тувыл о̄йттур э̄тпосныл таквсы мус ӯщлахтэ̄гыт. Лӯпта э̄тпост Нё̄рн минуӈкве иӈ ат вēрмēв, та порат лё̄ӈх ва̄рнэ хо̄тпат рӯпитэ̄гыт, яласан лё̄ӈханув щё̄питыяныл. 
«Неройка» ӯщлахтын ма̄ о̄вылтыт ищхӣпыӈ ут хосыт ловиньтэ̄н, тот телефонанув ос адресув пуссын хансым о̄лэ̄гыт. Ма̄хум свонитэ̄гыт, пӯмщалахтэ̄гыт. Саранпа̄выл мус ёхтахтуӈкве атхунь та̄рвитыӈ, товлыӈха̄пыл тыламлаӈкве э̄ри манос на̄иӈха̄пыл йиӈкве. Ос тув хотмус ёхтэгы̄н те, ма̄н ётув хо̄нтхатэгы̄н, ма̄н на̄нанн нё̄тнэ ма̄нанӯв, Нё̄ранув суссылтыянӯв.
