

	Во̄ртур э̄тпост Нижневартовский район Мегион ӯст Ӯй йӣквнэ тэ̄ла ва̄нэ соссаӈ ма̄хум акван-хо̄нтхатыгласыт. Та̄н халанылт лēккар о̄йка о̄лыс – Валерий Леонидович Михайловский. Ам тав ётэ потрамасум, рӯпататэ урыл китыгласлум. 


		Ты рущ о̄йка Нижневартовск ӯст о̄лы, член Союза писателей намыл майвес, ты коныпал тав лēккар, исследователь-краевед, этнограф, нэ̄пак хаснэ хо̄тпа, яласаӈкве ка̄сащан ос во̄раян хум. Валерий Леонидович тамле мӯтраӈ хо̄тпа та о̄лнэ̄тэ. Тав Россия янытыл о̄лнэ соссаӈ мирыт сака янытлыянэ, та̄н о̄лупсаныл пӯм-щалы, ханты ма̄хум халт са̄в юрт о̄ньщи. Ань Нижневартовский районт о̄лнэ ваховский хантыт хурияныл, вильтаныл мо̄т ханты ма̄хманыл хурип а̄ти, ла̄тӈаныл о̄с мощ мо̄т-нув хурипа. Ты о̄вылтыт Валерий Леонидович акваг номсыс – та̄н аман манрыг мо̄т хурипат, пēс порат улпыл хотты мир ёт акв ляпат о̄лсыт, тув тэ̄лыгтахтасыт. Ос хоты мир ёт та̄н ва̄й-хатасыт, тавагт. 2008 та̄лт о̄йка тыи та̄ра-паттуӈкве вуйхатас, кит экспедициян ялыс. Ты урыл тав тох ты по-тыртас: «Ам кит яныг экспедиция ва̄рыгласум, ам ётум са̄т хо̄тпа яласас. О̄выл щёс ма̄н Санкт-Петербург ӯсныл Нижневартовск ӯс мус тӯйт тармыл яласан «Бураныл» 5 со̄тыра 700 вēрыста минасӯв. Миннэ̄в мус ма̄нь па̄влытын хо̄иг-ла̄лсӯв, ма̄хум кēлпа-ныл анализ ма̄гыс висӯв. Ты э̄лы-па̄лт ам Томск ӯст о̄лнэ генетика институтыт рӯпитан учёныит ос лēккарыт ёт потыртахтасум, ань винэ кēлпанув та̄н анализыг вос ва̄рияныл, то̄нт тах ханты ма̄х-манув тэ̄ланыл та̄ра-паттыянӯв. Со̄ль, хунь юв ёхтысӯв, атум кēлпанув тув тотсанӯв. 

		Тувыл мо̄т ма̄н ялсӯв, Вах я̄ ва̄тат о̄лнэ хантыт палт минасӯв. Тув мус ос со̄тыра арыг вēрыста «Бураныл» минасӯв. Тот ханты ма̄хум кēлпаныл висӯв, ювле та йисӯв. Кēлпаныл о̄с акв та институтн тотсанув. Лēккарыт анализ ва̄рсыт, тувыл потыр ма̄гыс а̄нум та̄нти палтаныл во̄всаныл, ла̄вēгыт, ты ма̄хум кēлпаныл саран ма̄хум кēлп хурипа. Я-ты, насати Вах я̄ ва̄тат о̄лнэ ханты ма̄хум пēс порат сараныт ёт акв ляпат о̄лмыт, таима̄гыс та̄н ань акв хурипнувет. 

		Ты сака яныг рӯпата о̄лыс. Тув ялмум юи-па̄лт ам «Великий северный путь» нампа нэ̄пак хассум. Хо̄т о̄лсув, хумус яласасӯв, хотьют ёт хо̄нтхатыгласӯв, ам тот пуссын хассум. Лё̄ӈхув та̄рвитыӈ тēпыл сака пӯмыщ о̄лыс. 

		Ам пēс щирыл о̄лнэ рущ ма̄хум ка̄салаӈкве сака тахсум, рущ ла̄тӈыл та̄н ла̄вавет – староверы. Амтирот номсы-сум, ань тамле ма̄хум улпыл воссыг а̄тим. Тав сар хумус а̄тим, тамле э̄лумхо̄ласыт ма̄н хо̄нтсӯв – та̄н пēс щирыл о̄лэ̄гыт, То̄рум нупыл сунсэ̄гыт, нэ̄мат ищхӣпыӈ ут манос кина суссылтан то̄тап ат о̄ньщēгыт. Рущ мир маныр ёмас тэ̄ла ва̄рыглас ос манхурип ёмас номт о̄ньщас, та̄н та пēс ма̄хманыл хольт та о̄лэ̄гыт, та йис о̄лупса-ныл э̄лаль та тотыяныл.

		«Великий северный путь» нэ̄пакумт ам ханты юртагум пот-ранэ̄н хассагум. Ниж-невартовский район Корлики па̄выл ляпат о̄лнэ соссаӈ хо̄тпаг – Илья Прасин ос Александр Могульчин ка̄сыӈ хо̄тал потыр-охса хасмы̄г, рущ щирыл ла̄ваве – дневник. Ты потранэ̄н тэ̄н 20 ман 25 та̄лтем хаснэтэ̄н. Тэ̄н хунь а̄нум ты урыл ла̄всы̄г, ам пӯмщалахтуӈкве патсум. Тэ̄н ла̄вмēн щирыл, нас хассы̄г, ань ка̄сыӈ хо̄тал маныр ва̄рсыг, хоталь ялсы̄г. Акв хум во̄рт о̄лы, мо̄т па̄влын мо̄рсыӈ порат яланта̄лы. Мо̄т хум ос па̄влыӈ ма̄т о̄лы, тав палтэ рӯтанэ ёхталэ̄гыт, рущ ос мо̄т мирыт ёт ва̄щинтахты, потрами. Тэ̄н потранэ̄н а̄нумн мисанэ̄н, вос ло-виньтыянум, нэ̄пакын хансуӈкве ка̄сащасы̄г. 2005 та̄л сыс хансум потранэ̄н висанум, ловиньтасанум, тувыл нэ̄пакын хассанум. Ам номсэ̄гум, тох улпыл воссыг нэ̄мхотьют ат хансы. Ты потрыт хосыт пуссын на̄ӈки, ань соссаӈ хо̄тпа хумус о̄лы – во̄р ма̄т о̄лнэ хо̄тпа нэ̄мхотьют ёт ат ва̄щинтахты, нэ̄мат ищхӣпыӈ ут ат о̄ньщи, ос па̄влыӈ ма̄т о̄лнэ э̄лумхо̄лас мо̄т щирыл о̄лы. Ты нэ̄пак ка̄тын-паттылы̄н те, потранэ̄н ловиньтэ̄н, сака пӯмыщ». 

		Валерий Леонидович Украинат самын патыс. Лӯи ма̄н 1976 та̄лт ёхтыс. О̄влэ̄т Екатеринбург ӯст лēккарыг рӯпитас, тувыл 1980 та̄лт Ниж-невартовск ӯсн ва̄нтлыс. Тав а̄тятэ хо̄нтлын ма̄т о̄лыс, тот саквата̄лвес, юв ёхталас, тувыл та нюлмиянэ̄т акваг а̄гмыл хартыс, хоса ат о̄лыс. Оматэ пӯпколн ялантас, монахиняг о̄лыс, тав ань о̄с а̄тим. Валерий Леонидович каӈк ос а̄пщи о̄ньщи, акватэ Украина ма̄т о̄лы, мо̄танэ тыг, Лӯи ма̄н ва̄нтлыс, на̄иӈтуйтыл щуртым яласы. Кит а̄ги о̄ньщи, акв а̄гитэ Санкт-Петербург ӯст о̄лы, тав хольтэ лēккарыг рӯпиты, мо̄т а̄гитэ ос мо̄т хо̄н ма̄т Канадат о̄лы, ханищтан нэ̄г рӯпиты.

		О̄йка э̄лаль тох потыртас: «А̄гиягум ам ва̄рнэ тэ̄лам сака э̄руптытэ̄н, хансум нэ̄паканум ловинь-тыянэ̄н, соссаӈ ма̄хум янытлыянэ̄н. Ма̄ниг о̄лмēн та̄гыл ма̄н колувн акваг ханты ма̄хум ёхталасыт, ӯнлахо̄лсыт, потрамасыт, то̄ванакт э̄т хӯлсыт. Ам ханты хум Кузьма Михайло-вич Покачев колта̄глэ ёт ва̄йхатэ̄гум, тав ня̄в-раманэ ма̄нь та̄гыл ма̄н палтув ёхталасыт, а̄гиягум ёт ёнгасасыт. Тэ̄н ань та ма̄хум о̄вылтыт акваг китыглахтэ̄г, хумус та̄н о̄лэ̄гыт, ва̄щинта̄лыянум ман а̄ти. Ам та̄н палтаныл о̄с акваг яланта̄лэ̄гум, то̄ванакт отпускам порат ханты ма̄хманум палт минэ̄гум, та̄н халанылт э̄т-постем о̄лэ̄гум. 

		Ань соссаӈ мирыт акваг мощщаг хультмыг ла̄вавет, ты ла̄тыӈ а̄нум щар ат мӯсты. Со̄ль та̄н мощщаг о̄лэ̄гыт, ос ма̄ янытыл о̄лнэ мирыт ма̄гыс, цивилизация ма̄гыс та̄н сака яныг па̄рыс тотэ̄гыт. Ань ма̄ янытыл о̄лнэ мирыт та̄нтина̄ныл мощēртн витыг ты тотыяныл, матыр йильпи ут, сыре-сыр ищхӣпыӈ ут, та маныр акваг та ва̄рēгыт. То̄ва ма̄хум ты урыл ань номсэ̄гыт. Хунь о̄лупса сака та̄рвитыӈыг ēмты, то̄нт тах соссаӈ мирыт кисмаявет, ма̄хум та̄нанылныл о̄луӈкве ханищтахтуӈкв патэ̄гыт. 

		Ма̄навн соссаӈ ма̄хум хольт о̄луӈкв э̄ри. Та̄н ма̄-вит ат па̄ӈктэ̄гыт, та̄нти На̄й-О̄тыраныл нупыл по̄йкщим о̄лэ̄гыт, То̄рум нупыл сунсэ̄гыт. Ма̄к ла̄вуӈкве те, та̄н То̄рум о̄луӈкв ха̄сэ̄гыт. Ань йис ма̄хум соссаӈ мирыт хольт о̄луӈкве ат те ханьщувлэ̄гыт, хуньт матыр лю̄ль нак ēмты, тах э̄лаль о̄лнэ хо̄тал ат хо̄нтэ̄в. Тамле пилыщмаӈ нак ань на̄ӈки. 

		Ща̄нь ла̄тыӈ урыл са̄в потыр хӯлыглэ̄гум, ос соссаӈ мирыт йильпи щирыл о̄луӈкв патэ̄гыт те, ла̄тӈаныл атхунь хотталь со̄йми. Яныг ӯст ма̄хманув та̄нти ла̄тӈыл потыртаӈкве хунь патэ̄гыт. Ща̄нь ла̄тыӈ са̄лы  о̄щнэ ос янмалтан ма̄т, пил ва̄тнэ ос пум са̄грын ма̄т суйты. 

		Ка̄сыӈ ма̄т соссаӈ мирыт та̄нти ма̄наныл ма̄гыс яныг па̄рыс тотэ̄гыт. То̄ва соссаӈ ми-рыт странаныл ēрт ос ма̄к ащирмаӈ ма̄т о̄лэ̄гыт, тамле ма̄т ка̄сыӈ мир о̄луӈкве ат вēрми. Ма̄-хум тот о̄лнэ̄ныл ма̄гыс та ла̄вēв: ма̄н странав яныг. Хо̄т э̄лумхо̄лас ат о̄лы, та ма̄ о̄лнэ ма̄г ат ла̄ваве, тав нас ма̄, тот нэ̄матыр а̄тим, нэ̄м-хотьют ат о̄лы. Тувыл ка̄сыӈ соссаӈ мир такви культура о̄ньщи, ла̄тӈе мо̄т хурипа. Ма̄ньщит ос хантыт хольт пēс щирыл о̄лнэ рущ ма̄хум манос хатанит, башкирыт яныг ӯсытныл э̄лын о̄лэ̄гыт, пēс хольт о̄лэ̄гыт, То̄рум нупыл сунсэ̄гыт. Та̄н о̄лнэ̄ныл хосыт ма̄ о̄лнэ ма̄г та ла̄ваве».

		Валерий Леонидович научно-популярный нэ̄пакыт коныпал ло-виньтан нэ̄пакыт хансы. Во̄раяӈкве сака э̄рупты, во̄рн ва̄тихал яланта̄лы. Аквматнакт а̄гитэ палт э̄лы хо̄н ма̄н Канадан ялыс, тот индейцыт ёт ва̄йхатас, та̄н ётаныл во̄раяс. Ты о̄йка са̄в ма̄т яласас, са̄в ма̄хум ёт хо̄нтхатыглас, потыр са̄в о̄ньщи. 

		Таве ялум лё̄ӈханыл урыл китыгласлум, ань Санкт-Петербург ӯсныл Нижневартовск ӯс мус хоты ӯсыт ос па̄влыт та̄ра минасыт. О̄йка ювле ла̄выс: «Санкт-Петербург ӯсныл вепс ма̄хум палт Винница па̄вылн хо̄игласӯв, тувыл Пудож ӯс та̄ра минасӯв, Плесецк, Архангельск, Нарьян-Мар, Печора, Вуктыл, Приполярный, Саранпа̄выл, Приобье, Лянтор, Сургут ос Нижневартовск. Ты лё̄ӈхув урыл ищхӣпыӈ утыт о̄с хансым о̄лы, хумус ма̄н яласасӯв, тот ловиньтаӈкве ро̄ви». 

		Тамле мӯтраӈ хо̄тпа ёт та хо̄нтхатыгласум, потрамасум. Валерий Леонидович хо̄тпа нупыл сымыӈ о̄йка, нёмса э̄лумхо̄лас. Са̄в та̄л пуста̄гыл вос о̄лы, То̄рум ёт, О̄тыр ёт вос о̄лы!

		 

		Светлана Ромбандеева

 
