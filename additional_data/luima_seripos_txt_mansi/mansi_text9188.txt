
Ня̄врамыт о̄выл сменаныл «Ма̄нь Ӯсквет» ōйттур э̄тпос 2-11 хо̄талыт сыс о̄лыс. То̄нт а̄гит-пыгыт ка̄тыл матыр-а̄ти ва̄руӈкве ханищтавēсыт. Тот рӯпитаманыл урыл ма̄навн Евгения Вьюткина потыртас, тав ка̄сыӈ тув ты сменат ва̄руӈкве нё̄ты:
– Саранпа̄вылныл ня̄врамыт ёт рӯпитаӈкве ма̄н ма̄щтыр хо̄тпат М.С. Мерова, М.В. Фризоргер ос В.Р. Хозумова во̄вин­та̄лсанӯв. Ущ о̄выл щёс ю̄нсхатуӈкве патум а̄ги­рищквет ю̄нтуп тӯщтын ут ю̄нтсыт. 
Мо̄лты па̄сыл ёхталан а̄гит нуйныл тучаӈ хӯрыгсов ю̄нтсыт. Тувыл ос хӯл совныл хӯ­рыг­совыт ю̄нтуӈкве ха­нищ­тахтасыт, ты та̄рви­тыӈ рӯпата, о̄влэ̄т хӯл сов ёмщакв хот-тынтлуӈкве э̄ри, тувыл ущ ю̄нтуӈкве. Ты рӯпата ва̄руӈкве туп тит а̄гииг вēрмысы̄г, мо̄­таныт ка̄таныл иӈ тӯп­камыт. 
Любовь Стаканова, кӯщаиг рӯпитан нэ̄, ма̄ньщи мир манхурип тэ̄нут ва̄рēгыт ос тэ̄гыт, та урыл потыртас. Хумус хӯл ос нё̄выль щё̄питэ̄гыт, манхурип тэ̄нутыг ва̄рия­ныл, ос маныр витаминат ты тэ̄нутыт о̄лэ̄гыт ос маныр по̄рт та̄н ва̄рēгыт. 
Елена Фризоргер ня̄врамыт ёт ма̄ньщи ла̄тыӈ ханищтасыт. Тав грант-олныл майлувес, ты олнытыл мо̄лты па̄сыл карточкат ва̄рыс, та тармыл ма̄ньщи ла̄тӈыт хансым о̄лэ̄гыт. Ань о̄с са̄внув карточкат ва̄рыс, ня̄врамыт тыитыл ёнгим ла̄тыӈ ханищтэ̄гыт. Мо̄лты та̄лныл ханищтахтын ня̄врамыт ань татем са̄в ма̄ньщи ла̄тыӈ ва̄ӈкве патсыт. 
Нина Хатанзеева пыгрищит по̄слуӈкве ха­нищтасанэ. Та̄н па̄ртло̄мт тармыл по̄слысыт, ос ты по̄слум хурияныл исум тēро̄влыл щаритасаныл, тащир хурияныл нё̄тнэг ēмтыс. Тох по̄слуӈкв пыгыт о̄выл щёс ханищ­тавēсыт, та̄­на­нылн тыи сака пӯмыщ о̄лыс. 
Илттыг хотум ēмтум хо̄тпан хумус нё̄туӈкве э̄ри, та ва̄рмальн ня̄вра­мыт Мария Рогачёва ос Гаврил Ануфриев ханищ­тасанэ̄н. Хумус нюлми лап-пēруӈкве, хумус ка̄тныл манос ла̄гылныл тēлпыл со̄схатнэ нюлми жгут рēщинкал ӯлтта хар­туӈкве, тēлп ёл-по̄илт­таӈкве э̄ри. 
Надежда Алексеева потыртас, хумус са̄всыр мир ла̄тӈыт о̄вылтахта­сыт, хумус та̄н ла̄кква-минасыт ос ка̄сыӈ мир такви ща̄нь ла̄тӈыӈыг ēмтыс. Хумус хащта̄л ла̄тыӈ молях ханищтаӈ­кве ос тавēтыл потыртаӈ­кве ро̄ви. 
Ка̄сыӈ хо̄тал а̄гирищит-пыгрищит матыр тэ̄нут ва̄руӈкве ханищтахтасыт ос та̄нти ня̄нь ва̄рсыт. О̄влэ̄т колас тэ̄лыгтэ̄гыт, ня̄нь таӈрēгыт, ма̄ньщи кӯр па̄лтэ̄гыт ос ня̄няныл тув ӯнттыяныл. Тох та̄н ня̄нь ва̄рнэ ма̄ньщи кӯрт ня̄нь ва̄руӈкве хань­щув­ласыт. 
Тамле ты ёмас ва̄рма­литын «Ма̄нь Ӯскве» ня̄в­рамыт ханищтавēсыт, о̄с са̄в ёмас тэ̄ла ва̄ӈкве патсыт. 
Галина КОНДИНА
