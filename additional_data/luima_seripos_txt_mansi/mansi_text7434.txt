
«Са̄лыӈ ма̄хум VII мирхал конгресс» Ханты-Мансийск ӯст о̄лыс. Пуссын аквъёт яныгса̄т арыгтем хо̄тпа са̄тхуйплов ма̄нытыл тыг ёхталасыт. Та̄н тыт са̄всыр ва̄рмаляныл мӯсхал щирыл щё̄питан урыл потыртасыт. 
Ты тэ̄лан Дмитрий Оттович Хороля, ё̄рн хум, ёхталас. Тав 1958 та̄лт Ямал ма̄т са̄лыӈколт самын патыс. Та̄н щē­мья­нылт са̄т ня̄в­рам яныг­масыт: кит пыг, ат а̄ги. 
1981 та̄лт Дмитрий Оттович Тюмень ӯс институт а̄стлас. Тувыл 2000 та̄лт ос государ­ственный служба Акаде­мият ханищтахтас. Хум са̄в та̄л кӯщаиг рӯпитас. Тав ла̄выс: 
– Матъёмас ты сапра̄ни ва̄рвес. О̄выл щёс ты ва̄рмальн 1997 та̄лт са̄лыӈ хо̄тпат тыт акван-атхатыгласыт. То̄нт ам Ярсалинский совхозт кӯ­щаиг рӯпитасум. Россият ты совхозт щар са̄в са̄лы о̄лыс.
Та порат ам на̄н округ кӯщаин Александр Филипенко тыт са̄лыт са̄вмалтан урыл ла̄всум. Ма̄н округ мирколын ёт э̄рнэ нэ̄пакыт хассӯв. Ётыл Ямал ма̄ныл са̄лыт ёвтуӈкве тыг патвēсыт. 
Дмитрий Оттович ань сосса мирн нё̄тнэ рӯпата ва̄ри, са̄лыӈколн мо̄рсыӈ порат яланты. Хоты ма̄т са̄лыӈ хо̄тпат акван-ат­хатыглэ̄гыт, ва̄тихал тув яланты. Тав тох ла̄выс: 
– Ё̄рнколт о̄лнэ сосса ма̄хум ма̄к та̄н ты пēс йис о̄лупса ос ща̄нь ла̄тыӈ э̄лаль тотэ̄гыт. Ань па̄влыӈ ос ӯсыӈ ма̄тт о̄лнэ ня̄в­рамыт ща̄нь ла̄тӈаныл ат ва̄ганыл. Тыима̄гыс са̄лыт акваг э̄лаль са̄вмалтаӈ­кве э̄рēгыт. Са̄внув сосса мир тот вос рӯпиты, туп тыщир пēс о̄лупсав э̄лаль тотуӈкве вēрмилӯв. 
Ань то̄ва сосса ма̄хум са̄лыяныл ма̄-во̄й но̄х-винэ ма̄тт ос ма̄шинат яласан лё̄ӈхыт ляпат о̄нь­щияныл, воссыг хоталь ва̄р­хатэ̄гыт, тох та о̄лэ̄гыт. Матъёмас миркол кӯ­щаит са̄лыт э̄лаль тотнэ ма̄гыс нё̄тмил о̄с ва̄рēгыт. 
Дмитрий Оттович ма̄х­манэ̄н акваг тох ла̄ви: «Са̄лыт ӯргалым о̄ньщēн, ты на̄н ня̄вра­манын ос апганын ма̄к о̄лупса». 
Ань тыт са̄лыӈ ма̄хум ат хо̄тал рӯпитасыт. Та̄н та̄рвит ва̄рмаляныл урыл потыртасыт, хумус са̄лыт ӯргалаӈкве ос э̄лаль са̄вмалтаӈкве э̄ри, хала­нылт хӯлтыглахтасыт. 
Николай МЕРОВ
