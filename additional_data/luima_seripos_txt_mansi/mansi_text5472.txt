
Прасковья Константиновна Гарипова Ханты-Мансийск ӯсн тыналахтуӈкве ёхталаме порат ва̄йхатасум. Ка̄ркам ханты нэ̄ Белоярский район Юильск па̄вылт о̄лы. Прасковья Константиновна тот старостаг, ла̄пкат тэ̄нут тыналан нэ̄г ос «Вош Юган» нампа община кӯщаиг рӯпиты. Такви рӯпататэ ос ма̄хманэ о̄лупсаныл урыл тав таи потыртас:
– Юильск ляпат Вош Юган я̄ овты, общинам о̄с тамле намыл пиныслум. Па̄влув мус яласан лё̄ӈхув сака хоса, вертолёт са̄т хо̄тал сыс туп акв щёс исыгла̄лы. Тэ̄лы лё̄ӈхыл кос ва̄равēв, тувыл ма̄нки ма̄шинат ат о̄ньщев, автобусыт ма̄н нупылув о̄с сака ат ялантэ̄гыт. Тыима̄гсыл община нэ̄паканум та̄л арыгкем ва̄рсанум. Ма̄хмыт ань пуссын ищхӣпыӈ ут хос­ыт нэ̄паканыл кēтыяныл, ма̄н тай потыртан связь торыӈ ат о̄ньщēв, тох кēтуӈкве ат вēрмēв. Па̄влув Касум миркол нупыл ловиньтахты. Ты та̄рвитыӈ ва̄рмаль урыл тот рӯпитан кӯщай нэ̄н  акваг потыртэ̄в. 
Ма̄н районувт ань ма̄-во̄й но̄х-винэ компания рӯпиты. Нумто па̄вылт о̄лнэ ма̄х­манув тувыл ёмащакв нё̄тавет. Касум па̄выл миркол кӯщай нэ̄ ты компанияныл такос нё̄т­мил во̄ви, па̄влувт связь ва̄рнэ ма̄гсыл олныл вос мивēв. Тувыл ань тыг мус тох та о̄лантэ̄в. Таксофон кос о̄ньщēв ос лю̄льсаӈ рӯпиты, тэ̄лы ащирмаӈ хо̄талыт тув по̄ляве.  
Юильск па̄вылт ань 60 арыгкем э̄лумхо̄лас о̄лэ̄гыт. То̄ва щēмьят во̄рт са̄лы о̄ньщēгыт, та̄н о̄с тыг ловиньтахтэ̄гыт, та̄н ётаныл яныгса̄т арыгкем э̄лумхо̄лас.  
Па̄влувт «Рыбкооп»  ла̄пка рӯпиты. Тэ̄нут Касум па̄вылныл тотыглаве,  кӯщаиг тот ма̄ньлат ­хум Константин Татарников паттувес.  Ма̄хманув пиланыл, ла̄хсаныл ос па̄кваныл пуссын тув тотыяныл. Мо̄лты та̄л ат тонна сӯйпил ва̄тсӯв, мо̄т пил мощща о̄лыс. Пиланув ма̄гсыл ювле диваныт, холодилникыт ос мо̄т пормасыт висӯв. Ва̄тум пиланув тэ̄лы мус яныг холодильникыт тыт о̄ньщавет. Ос тувыл ма̄шинал Касум па̄выл нупыл тотавет ос э̄лаль тыналавет. Хӯл алыщлаӈкве ма̄н тай сака ат ялантэ̄в, я̄в сака ма̄нь, туп тэ̄нэ ма̄гсыл пувēв.

Общинам хунь ва̄­рыслум, хоса номсах­тасум, хумус тыт олн сэ̄луӈкве ро̄ви. Ты рӯ­пата ва̄руӈкве а̄стысум, нэ̄паканум та̄ра грант-олн ма̄гсыл кēтсанум. То̄нт ня̄врамыт ӯщлах­тын ма̄гсыл олныл та̄с­тувēсум. Па̄влувт ань 14 ня̄врамыт о̄лэ̄гыт. Та̄н пуссын Касум шко­лат ханищтахтэ̄гыт. Ты олныл туи порат ам а̄гирищит-пыгри­щит ӯщлахтын ма̄л ва̄рыгласум. Та̄наныл нила хо̄талн во̄рн тотыгласанӯв, тот  а̄ращ па̄лтуӈкве, во̄рт хот ул тыпēгыт -  ханищта­са­нӯв. Во̄рн ялуӈкве та̄нанылн тай сака пӯмыщ о̄лыс. 
Ань  420 со̄тыра солко̄вил грант-олныл та̄стувēсум. Ты олнытыл ма̄н ма̄ньха̄пыт тах ва̄рēв. Пēс йис ма̄т о̄лнэ ханты хум Геннадий Сенгепов палт ханищтап ва̄рēв. Тав лов  хо̄тал сыс ма̄хум ма̄ньха̄п ва̄руӈкве ханищтыянэ. 
Во̄рт о̄лнэ ма̄хманув са̄в пил ва̄тэ̄гыт ос  «Рыбкооп» ла̄пкан тотыяныл. Та̄н Юильск па̄вылн ва̄тихал ат ялан­тэ̄гыт, ва̄тум пи­лан­ыл тох о̄ньщияныл. Тувыл  та̄хт­пил, морах, са̄вни холодильник та̄л молях хот-сакēгыт. Ань «Рыбкооп» ёт потыр­тах­туӈкве ос та̄н ётаныл э̄лаль рӯпитаӈкве таӈ­хēгум. Мотор ос кēрха̄п ёвтэ̄гум, во̄рт о̄лнэ ма̄х­манум ва̄тум пиланыл Юильск па̄вылн та̄ра-то­туӈкве номсэ̄гум. Ты ном­тум ёмас тэ̄лаг ēмты ма̄н а̄ти, ань ат ва̄глум. Нэ̄­паканум грант-олн ма̄гсыл о̄с тах кēтыянум. 
Ам «Рыбкоопт» рӯпит­ан ма̄хум ёт  Ханты-Мансийск ӯсн «Товары земли Югорской» нампа суссылтапын са̄тыт та̄л ёхталэ̄гум. Выставкат ма̄н пиланув, ла̄хсанув о̄с тыналэ̄в. Ты та̄л амки общинам ёт тув ялуӈкве номсэ̄гум. Морах, са̄вни тотэ̄­гум, тамле атыӈ тэ̄нут тот мощща ты­налаве.  
Таквсы порат общи­нам хосыт па̄влыӈ ма̄хум ма̄гсыл ялпыӈ хо̄тал ва̄рыглаӈкве ном­сэ̄гум. Ханты-Мансийск ӯсн нэ̄паканум тах кēт­э̄гум, э̄рыӈ грант-ол­ныл ми­вем. Ос ты коныпал Юильск па̄выл  ляпат ӯщ­лахтын ма̄ тах ва̄рēгум, тув мӯй ма̄хум ос па̄влыӈ мир ӯщлахтуӈкве тотыг­лаӈкве патыянум. Тох тай ам са̄в ёмас номт о̄ньщēгум, ты рӯпата ма̄гсыл туп олн э̄ри. 
 
