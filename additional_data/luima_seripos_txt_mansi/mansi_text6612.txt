
Кӯщаиг ос округ Дума депутатыг рӯпитан лēккар Николай Ташланов Центр профессиональной патологии колт пуӈктотнэ хо̄тпаг о̄лы. Ань та колныл тамле ля̄ххал та̄н тēтсыт.
Тэ̄лы лё̄ӈхыт ва̄рим юи-па̄лт лēккарыт о̄ста ма̄нь па̄влыӈ ма̄н мин­мыг­тасыт. Та̄л котиль э̄тпос 14 хо̄талныл 29 хо̄талэ мус та̄н Хо̄нтаӈ (Кондин­ский) районт рӯпитасыт. Ты ма̄нь па̄влыӈ ма̄н ял­сыт – Алтай, Болчары, Луго­вой ос Шугурн. Ты нампа па̄в­лытт о̄лнэ ма̄хум ураль­тасаныл. 
Тувыл та̄н Югорск ӯсн минасыт, тот акв э̄т ущлах­тасыт. Ня̄хщамво̄льн та̄н рēтыӈ ю̄свой э̄тпос о̄выл хо̄талэ̄т ёхтысыт. 5-7 хо̄­талыт сыс та̄н Хулюмсӯнт па̄вылт рӯпитасыт. 
Ты э̄тпос 11-14 хо̄та­лытт лēккарыт Ханты-Мансийский район Кышик па̄вылн минэ̄гыт. Ка̄сыӈ па̄вылт та̄н хӯрум хо̄тал рӯпитэ̄гыт, па̄влыӈ ма̄хум ёмащакв уральтыяныл, тэ̄рпил хансыяныл. Ос хотты хо̄тпа палт матыр та̄рвитыӈ а̄гм те хо̄нтэ̄гыт, та̄ра пӯльницан тēтыяныл.
Ка̄сыӈ ма̄шинат я̄нас щирыл щё̄питым о̄лэ̄гыт. Ма̄хум хо̄псыяныл ураль­тан ма̄гыс «флюоро­гра­фия» о̄лы. УЗИ ва̄рнэ ма̄­гыс - «диагностика», улщ пуӈкыт пусмалтан ма̄гыс – «стоматология», нэ̄квет щакваныл по̄слын ма̄гыс – «маммография». Лēк­карыт о̄с я̄нас ма̄шинал тотыглавет. 
Ты кол кӯщай хум Николай Ташланов ла̄выс: 
– Туи ос тэ̄лы порат округув янытыл яласан мāгыс мāн график хан­сэ̄в. Тэ̄лы порат ӯрхатэ̄в, лё̄ӈхыт ёмащакв хунь вāравет, то̄нт ущ лēкка­рыӈ мāшинат э̄лы сāмт о̄лнэ пāвлыт мус минэ̄гыт. 
Ты та̄л та̄н 14 ма̄нь па̄влытт о̄лнэ мир ураль­таӈкв вēрмēгыт. Ань ты са̄т мус та̄н Хо̄нтаӈ (Кон­динский) ос Ха̄льӯст рай­оныгт о̄лсыт. 
Ты са̄тыт Ханты-Мансийский районын ялнэ̄ныл юи-па̄лт Сургут­ский ос Нижне­вар­тов­ский районыгт о̄лнэ ма̄хум уральтыяныл. 
Россия янытыл ма̄н округувт о̄лнэ «Центр профессиональной пато­логии» кол щар са̄ртын ва̄рвес, тамле кол воссыг нэ̄мхо̄т ат рӯпитас. Туи ос «Николай Пирогов» на̄иӈхапыл лēккарыт ма̄нь па̄влыт мус ялантэ̄гыт. 
Ты ёмас рӯпата ва̄рнэ̄­ныл ма̄гсыл са̄внув хо̄тпа уральтахтуӈкв вēрмēгыт. Матыр а̄гманыл те суй­туӈкв о̄вылтахтас, та хо̄т­пат лēккарытн ёмащакв сун­савет, пусмалтавет манос яныг пӯльницан тēтавет. 
Ля̄ххал ма̄ньщи ла̄тӈыл Валентина УЗЕЛЬ хансыстэ
