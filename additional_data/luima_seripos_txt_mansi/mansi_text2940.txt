
Ты ё̄рн нэ̄ наме Клавдия Ивановна Айваседа, о̄лнэ па̄влэ - Харампур, Ямало-Ненецкий округ Пуровский районт о̄лы. Нэ̄ такви урыл тох потыртас. Школа а̄стламе юи-палт тав 1985 талт Хабаровск ӯс институтн ханищтахтуӈкв минас, тот лӯима̄ ма̄хум ма̄гыс я̄нас институт о̄лыс. Тот хум ва̄рыс, о̄йкатэ – ульчи, тамле мир ань хо̄тал нэ̄глын ēрт о̄лы. Тит а̄гиягēн тот самын патсы̄г.
Нэ̄ ханищтахтын ма̄ныл а̄стуме юи-па̄лт Хабаровский край Ульчский район Булава па̄вылн рӯпитаӈкв минас. Ос о̄йкатэ вина айнэ нупыл сака патыс. Клавдия а̄гияге (Виктория и Валентина) висаге ос ювле такви самын патум ма̄тэ̄н та минас. Юн ё̄рн хум ёт ва̄йхатас, акван-минасы̄г. О̄йкатэ нэ̄ та̄л о̄лыс, а̄ги-пыг о̄ньщис.
Пēс ва̄рмалит, пēс накыт пуссын сас ёмащакв ва̄ганэ̄н. Пēс ма̄хум хумус о̄лсыт, ань та щирыл ты о̄лэ̄г. О̄йкатэ рущ наме Александр Иванович, ё̄рн наме-Хома-касама (ма̄ньщи ла̄тӈыл те ла̄вуӈкве – ёмас хум). Тав атхуйплов та̄лтем ӯйхул пусмалтан хо̄тпаг рӯпитас, тувыл тав па̄выл мирколн рӯпитаӈкв во̄ввес, та па̄сыл тот ты рӯпиты. Клавдия Ивановна ос культура колт методистыг о̄лы, тув ёхталан ма̄хум, а̄гирищит-пыгрищит ма̄щтырлаӈкв ханищтыянэ.
Клавдия Ивановна тамле пӯмыщ урыл потыртас, ё̄рныт о̄выл апганыл щащēкватэ̄н-о̄патэ̄н манос анēкватэ̄нащо̄йкатэ̄н янмалтаве. Хум ня̄врам самын паты, та̄ра яныгхо̄тпа колн виве. Тот та яныгми. Мо̄т ня̄врамыт ос ща̄нянылн-а̄щанылн о̄ньщавет.
Тэ̄н ма̄нь а̄гитэ̄н яныг пыге Дима ос тэ̄нти палтэ̄н вистэ̄н. Дима – ты рущ наме, тав ма̄ньта̄гыл анēкватэ-ащо̄йкатэ палт о̄лы. Ё̄рн нам о̄с о̄ньщи – Хайпулю.
Ты апыг-пыгēн ё̄рн ма̄хум пēс ва̄рмалит, пēс накыт пуссын ёмащакв ва̄ганэ, ащо̄йкатэ̄н ханищтаве. Ё̄рн ла̄тӈыл потыртаӈкв ха̄сы. Онтоловхуйплов та̄лэ то̄влын мус тав тэ̄н ётэ̄н о̄луӈкв паты.
Ё̄рныт ла̄вēгыт, ты щирыл янмалтым ня̄врам ма̄к мӯтраӈыг, ма̄щтырлан ос ёмас хо̄тпаг тах яныгми.
