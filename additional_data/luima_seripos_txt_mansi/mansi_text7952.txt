
Яныг таквс э̄тпоста Ханты-Мансийск ӯста А̄с-угорский института семинар  о̄лыс,  «Этноигротека А̄с-угорских ма̄хмыт: тулё̄влыл ёнгын ва̄рмаль» наме тащир о̄лыс. Ты ёнгилн ёхталаӈкве манос ищхӣпыӈ ут хосыт сунсуӈкве о̄с ро̄выс. 
Нэ̄пак ловиньтан колт этноигротека ёнгыт э̄лаль та̄ра-паттын ма̄гыс, о̄влэ̄т ханищтахтан методи­ческий рӯпата урыл 
Та­тьяна Волдина по­тыртас. Тамле ва̄рмалит сака пēс порат о̄лсыт, та порат там­ле телефоныт а̄тюм о̄л­сыт, ма̄нь ня̄врамыт ёт тулё̄влыл ёнгасасыт ос ла̄мпа на̄йпос порат но­рыт онтсыл исхорыт сус­сылтым мо̄йт мо̄йтсыт.
Акван-атхатамув по­рат о̄выл щир потрыт юганский, казымский хан­тыт, Та̄гт мāхум ос Лӯсум талях ма̄ньщит урыл по­тыртавес.
 

Тимофей Алексеевич Молданов ты проектат уральтахтын хо̄тпаг о̄лыс, тав исторический наукат кандидат-хум, Ханты-Ман­сийск ӯста Ӯй йӣкв ха­нищтан ишколат кӯщаиг о̄лы. 
Тав проектэ наме о̄лыс – «Ханты ма̄хмыт ту­лё̄выл ёнгилыт». Ōйка потыртас, хумыс йис та̄­гыл мире ня̄врамыт э̄р­гим ёнгалтасыт ос э̄ргим ханты мо̄йт тулё̄влытыл суссалтас.
Альбина Лазаревна Ярсомова «Юганские мотивы» колт кӯщаиг о̄лы. Нэ̄ юганский хантыт тулё̄влыл ёнгасан урыл потыртас, хумус та ма̄ хан­тыт ма̄нь ня̄врамыт ёт ту­лё̄влыл ёнгēгыт ос то̄ва ёнгилыт суссылтас.
 

Валентина Данилова Гатченко Белоярский фольклорный центр кол­та инженерыг о̄лы. Тав казымский хантыт ёнгилыт урыл потыртас. Тувыл ос хурит суссылтас, хумус иш­колат ня̄врамыт ёт ту­лё̄влыл ёнгилыт ва̄рēгыт.
Ос Лӯсум ма̄ньщит ту­лё̄влыл ёнгасан утыт урыл Мария Влади­ми­ровна Кумаева потыртас, тав ос Ханты-Мансийскат ма̄ньщи филология ос фольклористика отделт кӯщаиг о̄лы. 
Татьяна Прокопьевна Бахтиярова Сургутский район Русскинской па̄­вылт о̄лы. Таима̄йс нас видео кēтыгла̄лыс, ху­мыс тав а̄гитэ тулё̄влыл ёнгалтаӈкве ханищтытэ, ос ла̄мпа на̄й пос порат са̄всыр ӯйхул хурит ту­лё̄влыл суссылтас. 
Технолого-педагоги­ческий колледжиныл  студентыг Хорова Ан­на ос Тасьманова Люд­мила ёхталасы̄г, тэ̄н «Дошкольное образо­вание» нилыт курсыт ханищтахтэ̄г, а̄гииг ханты ла̄тӈыл «Клюквинка ос травяная косичка» мо̄йт кукольный театр хольт тулё̄влытыл суссылтасы̄г.
 

Ӯст нэ̄пак ловиньтан колта краеведение от­делта ханты нэ̄ Надежда Михайловна Постика рӯпиты, тав пасан тар­мыл ёнгасан мультик, ханты ла̄тӈыл «Кат вуйа»,  суссылтас. Ос тав там­ле карточкат ма̄навн май­ла̄лыс, хо̄т па̄кв, кол ос са̄всыр мо̄т хурит по̄слым олсыт, та ляпат ханты ос рущ ла̄тӈыл хансым ла̄тӈыт о̄лсыт. 
Семинар а̄стлахтам порат мо̄йтыт ос пӯ­мыщ тэ̄лат урыл ма̄хум хоса потыртасыт. Потыр­таманыл юи-па̄лт ма̄н пуссын ща̄й аюӈкв ми­насӯв. 
Анна Тосманова
