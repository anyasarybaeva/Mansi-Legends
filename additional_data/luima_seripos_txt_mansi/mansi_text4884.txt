
Нина Петровна Неттина, такви о̄парищ наме Монина, 43 та̄л ня̄врамыт ӯргалым  рӯпитас. Тав 1971 та̄лт педучилище а̄стлас ос Тэ̄к па̄вылн рӯпитаӈкве минас. Та па̄сныл Нина Петровна та ма̄т о̄лы. Такви урēтыл ма̄ньщи нэ̄ таи потыртас: 
«Ам Сортыӈъя па̄вылт самын патсум. Школат тот ханищтахтасум. Ма̄ниг о̄лмум порат рущ ла̄тӈыл ат потыртасум, тыима̄гсыл о̄выл классын та̄ра ат вуйвēсум. Ща̄нягум-а̄щагум ла̄ввесы̄г, рущ ла̄тӈыл потыртаӈкве вос ханищтавем. Та порат тэ̄н са̄лы ӯрим нё̄рт яласасы̄г. Мо̄тыт та̄лт туп школан тотвēсум, та порат 9 та̄лум то̄влыс. Рущ ла̄тӈыл молях потыртаӈкве ханьщувласум. Сортыӈъя яныг па̄влыг о̄лыс, са̄в рущ ма̄хум тот рӯпитасыт. Ма̄н классувт туп ма̄ньщи ос саран ня̄врамыт ханищтахтасыт. 
Ща̄нягум-а̄щагум са̄т ня̄врам янмалтасы̄г, щēмьят ам щар яныг а̄гииг о̄лсум. Школан ялантан порав ёхтыс, тэ̄н на̄лув-ва̄глысы̄г ос Сортыӈъя па̄вылн о̄лмыгтасы̄г. Омам колхозт рӯпитас, а̄тям на̄иӈха̄пыл яласас. То̄нт па̄влыӈ ма̄хум пуссын лув, мис о̄щсыт. Ма̄н о̄с ӯйхул янмалтасӯв, туи пум ва̄руӈкве пуссын ялантасӯв. Яныг тэ̄пкан о̄щсӯв, картопка янмалтасӯв. Тэ̄ла та̄л щар ат ӯнлысӯв, ща̄нягувн-а̄щагувн акваг нё̄тсӯв, рӯпитаӈкве ма̄нь та̄гыл ханьщувласӯв. 
Школа а̄стламум юи-па̄лт э̄лаль Ханты-Мансийск ӯсн минасум, педучилищат 75 группат ханищтахтуӈкве патсум. Ты группат туп ханты ос ма̄ньщи а̄гит-пыгыт о̄лсыт. Халувт сака юртыӈыщ о̄лсӯв. Ма̄н ётув Еремей Айпин ханищтахтас. А̄гит халт тав таккēт о̄лыс. Тав мирн ва̄нэ хо̄тпаг ēмтыс ос са̄в ёмас нэ̄пак хансыс. Ма̄н пуссын Еремей сака э̄руптаслӯв. Тав то̄нт ёмас сочиненият хансуӈкве патыс. Ма̄н группавт ханищтан хо̄тпаг Вера Григорьевна Плесовских о̄лыс. Тав Еремей акваг ла̄выгластэ, Москва ӯсн вос мины. Училище а̄стламе юи-па̄лт тав э̄лаль ханищтахтуӈкве тув та минас. Ма̄нав ань тыг мус ат ёрувлыянэ, 60 та̄лэ то̄влум порат Ханты-Мансийск ӯсн во̄выгласанэ. Ма̄н пуссын таве сака э̄руптылӯв ос янытлылӯв, ань яныг кӯщаиг рӯпиты, са̄в ёмас тэ̄ла сосса мир ма̄гсыл ва̄ри.
Ханищтахтуӈкве а̄стласӯв, рӯпитаӈкве э̄лаль кēтвесӯв. Ам Тэ̄к па̄вылн минасум. Ты па̄выл урыл то̄нт ам щар нэ̄матыр ат хӯлыгласум. Тув ёхтысум, нэ̄мхотьют ат ва̄гум, о̄лнэ кол ат о̄ньщēгум. Тот та лю̄ньщалтахтасум, та̄ра юв воратаӈкве патсум. Та порат  хӯрум та̄л акв ма̄т рӯпитаӈкве э̄рыс, рӯпитан хо̄тпа ат то̄вылхатас, юв минуӈкве ат та̄ртвēсум. О̄влэ̄т амккем о̄лсум, тувыл ос кит а̄гииг рӯпитаӈкве тув  ёхтысы̄г. Хӯрум ма̄ньлат а̄ги аквъёт о̄лмыгтасӯв, то̄нт хащта̄л па̄вылт о̄луӈкве мощ кӯпнитыг ēмтыс, юв воссыг ат воратасум. Ам интернатын рӯпитаӈкве паттувēсум. Интернат ма̄нь пēс колт рӯпитас, тот сака са̄в ня̄врам о̄лыс. Та̄н са̄всыр ма̄нь па̄влытныл тув тотыглавēсыт. Колнаканэ ма̄нит, хуйнэ ма̄ ат то̄вылхатас, кит ня̄врам аквъёт хуясы̄г. Кол сака по̄лям о̄лыс, ня̄врамыт акваг по̄львēсыт, ва̄тихал а̄гмыл ēмталасыт. Са̄в та̄л та колт а̄гирищит-пыгрищит о̄лсыт, ань ущты йильпи кирпащ интернат капай ӯнттувес. Тот 42 колнак ва̄рвес, тувыл ань ня̄врам сака мощща. 
Ханты ня̄врамыт я̄нас о̄лсыт, та̄н пуссын ща̄нь ла̄тӈыл потыртасыт. Та̄н ётаныл рӯпитым, ханты ла̄тыӈ молях торгамтаӈкве патыслум. То̄нт Тэ̄к па̄вылт туп мēн Анна Константиновна Самбиндалова ёт ма̄ньщи нэ̄г о̄лсумēн. 
Тэ̄к па̄вылт хум ва̄рсум, наме Сергей Афанасьевич Неттин. О̄йкамēнтыл хӯрум ня̄врам янмалтасмēн, кит пыг ос акв а̄ги. Пыгагмēн сас Чечня ма̄т армият лусытасы̄г. Яныг пыгум Алексей армиян хунь тотвес, та ма̄т хо̄нтлан нак о̄вылтахтас. Пыгум та̄ра тув та кēтвес. О̄йкамēнтыл пыгмēн юв ӯрим, сымта̄л а̄латы патсумēн. Ты юи-па̄лт ма̄нь пыгум Александр о̄с армиян вуйвес. Хо̄нтлаӈкве ул вос кēтаве, военкоматн ялсум. Тот ла̄ввēсум, акв пыгум тув ялыс, мо̄танум тув ат кēтаве. Тувыл Саша пищма хансыс, о̄с Чечня ма̄н та тотаве. То̄нт тай о̄йкамēнтыл а̄танмēн та̄ра хот-щӯлытавēсыт. Ня̄врамагум На̄й-О̄тырын ӯргалавесы̄г, сас пуста̄гыл юв ёхтысы̄г.
Яныг пыгум Алексей Кондинский па̄вылт о̄лы. Кит ня̄врам о̄ньщи, э̄кватэ ёт ань киттыгминасы̄г. Ам пыгум палт ка̄сыӈ туи ялантэ̄гум, апыгрищагум ёт ва̄щиньтахтэ̄гум. Котиль пыгум Александр Тэ̄к па̄вылт о̄лы. А̄гим Екатерина щēмьяӈ та̄гыл Ха̄льӯст о̄лы, кит ня̄врам о̄ньщи». 
Ам Нина Петровнан са̄в ёмас сымыӈ ла̄тыӈ кēтэ̄гум. Пуста̄гыл э̄лаль вос о̄лы, На̄й-О̄тыранэ̄н вос ӯргалаве ос нё̄таве. 
