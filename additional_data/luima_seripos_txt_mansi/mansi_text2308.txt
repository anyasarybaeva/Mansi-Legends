

	Ма̄нь таквс э̄тпос са̄тыт хо̄талэ̄т Ханты-Мансийск ӯст А̄с-угорский институт нампа колт ма̄ньщи ма̄хум акван-атхатыгласыт. Тув округ Дума колт депутатыг о̄лнэ нэ̄г Татьяна Степановна Гоголева ос Надежда Геннадьевна Алексеева ма̄нав во̄выгласагēн. Аквъёт пуссын ва̄т нупыл ат ма̄ньщи хо̄тпа ёхталас.

	Акван-атхатыглахтан ва̄рмалюв «VII Всемирный конгресс финно-угорских и самодийских народов» кастыл щё̄питым о̄лыс. Тав лӯпта э̄тпос котильт Финлядия хо̄н 

	ма̄т Лахти ӯст Сибелиус нампа колт ва̄раве. Рӯпатаныл хӯрум хо̄талн хансым о̄лы. Хо̄тса̄т арыгтем са̄всыр 

	ла̄тӈыл потыртан мир тув акван-атаве. 

	О̄выл конгресс ква̄лттапам пораныл ты та̄л ва̄т нупыл 

	хӯрум та̄лыг ты то̄влы. О̄выл конгресс ва̄рум хум наме – Валерий Павлович Марков. Та 

	коныпал тав иӈ рӯтыг о̄лнэ финно-угорский мирыт Консультативный комитет кӯщаиг о̄лы. Валерий Павлович финно-угорский 

	ма̄хум э̄лаль о̄лнэ хо̄таланэ щирыл сыме сака ща̄рги. 

	Са̄всыр ла̄тӈыл 

	потыртан мирыт са̄тыт конгрессаныл о̄лнэ 

	порат хотталь-со̄ймын ща̄нь ла̄тӈанув э̄лаль ялтуптан урыл потраныл тах мины. Тувыл миранув пēс йис о̄лупсаныл 

	о̄лнэ хуритэ̄тыл хультуптаӈкв э̄ри. Ты номылматам ва̄рмалит тэ̄лаг ёмащаквег 

	ва̄руӈкв э̄рēгыт. 

	Та кастыл ма̄н округувт о̄лнэ соссаӈ 

	ма̄ньщи ос ханты ма̄хмытныл хӯс хо̄тпа (тит мирныл лов хо̄тпал) тув пēрияӈкв э̄ри. Ма̄ньщиянув халт Советский, Кондинский, Октябрьский ты хӯрум районытныл акв хо̄тпа пēрияве. 

	Ха̄льӯс районныл хӯрум ма̄ньщи хо̄тпа 

	тах пēрияве. Мо̄т нила ёмас ос округ янытыл яныг ӯсыӈ ма̄т о̄лнэ ма̄хум халт тув пēриявет. Та э̄лы-палт ка̄сыӈ районт та̄нти ма̄хманыл пēрияӈкв ла̄вавет. Тувыл ты хо̄тпат на
	маныл Ханты
	Мансийск ӯсн тēтавет. Пēриян хум манос нэ̄ 

	пēс о̄лупсав ва̄нэ хотпаг вос о̄лы. Такви ма̄ньщииг о̄луӈкв вос вораты. Щар яныг 

	тэ̄латэ тамле вос о̄лнув - ща̄нь ла̄тӈув ёмащакв ва̄ӈкв тавēн э̄ри.

	Ма̄хум, хотьют тот о̄лыс, пуссын ла̄всыт: «Ка̄сыӈ тамле яныг 

	мирхал сапра̄ни 

	ēмталан порат, хо̄тпат ёмащакв ос э̄рнэ 

	щирыл пēрияӈкв тув э̄рēгыт. Вос тох ат ēмтынув, ка̄сыӈēмт аквта хо̄тпат тамле ва̄рмалин ялантэ̄гыт. Ма̄хманув халт иӈ са̄в ёмас ос тув ро̄внэ хо̄тпа о̄лы».

	Мощ ётылнув тув миннэ ма̄хум пēриян ма̄гсыл о̄с атхатыглэ̄в. Ма̄ньщи халт пēриян ма̄хум наманыл 2016 та̄л яӈк на̄тнэ э̄тпос хӯс хо̄талэ мус Финляндия хо̄н ма̄н тēтуӈкв 

	э̄рēгыт.  

	Александр 

	ВЬЮТКИН
