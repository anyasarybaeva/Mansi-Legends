

	Аньмӯнтнув округ мирколт пēрна пиннэ хо̄тпат ос  ислам щирыл То̄румн агтнэ ма̄хум Ханты-Мансийск ӯст акван-хо̄нтхатыгла̄лсыт. Тот «Православие и ислам в Югре: диалог во имя мира и согласия» нампа сапра̄ни ва̄рыглавес. Ты ва̄рмалит урыл потрамаӈкве округ янытыл ӯсыт ос районыт о̄лнэ та̄нки То̄руманылн агтнэ хо̄тпат акван-атыглавēсыт. Ты ма̄хум пуссын халанылт ищхӣпыӈ ут хосыт потыртасыт. 


		Акван-атхатыглам хо̄тпат э̄лы-па̄лт о̄влэ̄т Илья Верховский по-тыртас. Тав ЮГУ колт «Югра-Социум» нампа ханищтан центрыт кӯщаиг о̄лы. Пēрна пиннэ ос ислам щирыл То̄румн агтнэ мирыг хосат та̄гыл Югра ма̄вн о̄лмыгтасыт. 

		Акв ляпан тыт о̄л-мыгтаманыл па̄сыл та̄н юртыӈыщ о̄лэ̄гыт, тэ̄ланыл акван-нё̄тха-тым ва̄рияныл. Матыр лю̄ль тэ̄лат то̄внакт ул кос ēмталэ̄гыт, ос та̄н акван-потыртахтым, аквъёт ё̄р пиным по̄хан ла̄квтыяныл. Ка̄сыӈ э̄лумхо̄лас ёмас посыӈ номтыл э̄лаль вос о̄лы, такви ляпат о̄лнэ хо̄тпат нупыл сымыӈыщ вос сунсы. То̄нт ущ са̄в мирыт та̄нки халанылт акваг юртыӈыщ ос со̄тыӈыщ о̄луӈкве патэ̄гыт. 

		Тувыл мӯй ма̄хум ма̄гыс Ханты-Мансийс-кий ос Сургутский мит-рополит Павел ащо̄й-ка кēтум паща ла̄тӈе Ханты-Мансийск ӯст о̄л-нэ протоиерей Сергий Кравцов ловиньтастэ. Тав ла̄внэ̄тэ щирыл, ма̄н о̄лнэ ма̄в таима̄гыс та̄кыг ос ё̄рыг о̄лы - тыт са̄в нотпа о̄лум ма̄хум та̄нки То̄румн агтым са̄в та̄лыт о̄лсыт, нэ̄мхуньт нэ̄мхотты хо̄-тпа ат люкамта̄лсыт. Туп хотьют То̄руманылн ат агты, тав мори ка̄-пырты, такви о̄лупсатэ витыг тотытэ ос мо̄т ма̄хумн пēрхаты. Тувыл тыи ты пилищмаӈ – тамле хо̄тпат па̄ттыиг ма̄хум халмалтахтэ̄гыт ос хо̄нтлан ва̄рмалит ēмталэ̄гыт. 

		Ислам щирыл То̄-румн агтнэ ма̄хум палт Муфтий кӯщай Тагир Хазрат Саматов  мирыт пуссын Курбан-байрам ялпыӈ хо̄талыл янытласанэ, пуста̄гыл о̄лнэ паща ла̄тыӈ ма̄хманэ̄н кēтыс. Ос ты форум ва̄рнэ хо̄т-патн пӯмащипа ла̄тыӈ ла̄выс. Тамле акван-потыртахтын нак ок-ругт внутренний по-литика департамент, Ханты-Мансийский митрополия ос Юграт мусульманыт акван-атхатнэ колытытн ва̄рвес.

		Ка̄сыӈ ӯсныл ос районныл ищхӣпыӈ ут хосыт мӯй хо̄тпат потыртасыт. Та̄н ла̄т-ӈаныл пуссын акв ёмас номтын хо̄ēгыт. Та̄нки То̄руманылн агтнэ ма̄хум тох ла̄выгла-сыт, та̄н о̄лупсанылт нэ̄мхотты На̄й-О̄тыра-ныл ла̄кква-уртуӈкве щар ат э̄ри. 

		Ос хотьютаныл ма̄ янытыл кӯщайлахтын ма̄гыс ё̄р кинсы, тамле номтыт ёл вос по̄илтыяныл. Та̄н То̄рманыл аквкēмыл о̄лэ̄гыт, аквкēмыл ӯргалавет. Мӯтраӈ номт э̄лаль пинуӈкве ке, та̄н То̄румн нё̄тнэ На̄й-О̄тыраныл наманыл мӯсхалыг ханищтавет ке, насати, та̄н а̄латы аквхурип намыл хӯлта-вет. Таима̄гыс та̄н та̄н-ки халанылт каӈкыг манос апщииг ла̄вхатуӈкве вēрмēгыт. 

		Са̄в нотпа та̄лыт та̄н пēс ма̄хманыл посыӈ номтыл э̄лаль о̄лсыт, ань аквтох э̄лаль вос о̄лну-выт. Таима̄гыс ань ма̄хум палт о̄лыглан та̄рвит ос пилыщмаӈ тэ̄лат акван-потыртахтым  по̄хан ла̄квтуӈкве па-тыяныл. Лю̄ль пищит о̄щнэ хо̄тпат То̄румн хунь агтэ̄гыт, ёмас номтыл о̄лэ̄гыт. Тувыл мо̄т ха̄щтал агт тотнэ ма̄хум палт ул вос ликмысыт. Та̄нанылн ань нё̄туӈкве э̄ри, лю̄ль пищаныл хот вос ёрувлыяныл. 

		Ты номтыл ань акван-атхатыглам хо̄тпат ты э̄лаль о̄луӈкве патэ̄гыт, ёмас тэ̄лаг ēмтнэ мус та̄н э̄лаль аквъёт тах ва̄рияныл.

		 

		Тамара Мерова

 
