

	Ня̄хщамво̄ль па̄вылт хӯрум яныгпа̄ла хо̄тпа Тимофей Ефимович Канев, Юлия Фёдоровна Рублёва ос Татьяна Ивановна  Сагандукова «Труженик тыла» нам о̄ньщēгыт. Па̄выл клубт рӯпитан хо̄тпат хо̄нтлам ос та порат ка̄ркамыг рӯпитам ма̄хум  урыл потрыт акван-атсыт. Юлия Фёдоровна Рублёва яныг э̄ква о̄лупсатэ урыл потрыт ловиньтаӈкве тот о̄с ро̄ви.

	Юлия Фёдоровна Рублёва Ма̄нья па̄вылт яныг щēмьят самын патыс. Ща̄няге-а̄щаге 14 ня̄врам янмалтасы̄г. Та порат па̄вылт лов щēмья о̄лыс. Тав иӈ ня̄врамыг о̄лыс, тувыл ёмащакв номитэ, хумус хащта̄л хо̄тпат ёхтысыт ос па̄влыӈ мир мисаныл, луваныл, па̄ляныл ос мо̄т ӯйхуланыл хот-няртумтасаныл. Ща̄няге-а̄щаге ос хӯрум лув ос са̄лыянэ̄н пуссын колхозн мисанэ̄н. 

	1941 та̄лт тэ̄лы порат тэ̄н Усть-Манья па̄вылн тэ̄нут ёвтуӈкве минасы̄г. То̄нт ма̄хумн ла̄ввесы̄г, яныг хо̄нтлын нак о̄вылтахтас. Юлия Фёдоровна кит каӈкаге  та̄ра хо̄нтлаӈкве тотвесы̄г.

	Па̄вылт хультум ма̄хум пуссын колхозт рӯпитаӈкве патсыт, пум ва̄рсыт, пил ва̄тсыт, хӯл алыщласыт, во̄раясыт. 1946 та̄лт Усть-Манья па̄вылт колхоз ва̄руӈкве о̄вылтавес, Ма̄нья па̄вылт о̄лум мир рӯпитаӈкве пуссын тув ва̄нтлуптавēсыт. Ща̄няге-а̄щаге о̄с тув рӯпитаӈкве минасы̄г. Война оигпам юи-па̄лт каӈке Иван ювле ёхтыс, мо̄т каӈке Константин хо̄нтлым порсас. 

	Юлия Фёдоровна о̄выл классын Ма̄нья па̄вылт минас.  Тувыл э̄лаль ханищтахтуӈкве Ня̄хщамво̄ль па̄вылн кēтвес. Школа а̄стламе юи-па̄лт па̄вылн ювле ёхтыс, колхозт рӯпитас. Ханищтахтуӈкве тав сака таӈхыс, тыи ма̄гсыл Ханты-Мансийск ӯсн минас. Тот ня̄врам ханищтан хо̄тпаг ханищтахтас, тувыл Усть-Манья па̄вылт школа кӯщаиг рӯпитаӈкве паттувес. Па̄выл школа хунь лап-пантвес, тав Кондинский районын кēтвес. Пенсиян минаме мус тот рӯпитас, 1983 та̄лт Ня̄хщамво̄ль па̄вылн о̄луӈкве ювле ёхтыс.

	 

	Ты потыр ма̄ньщи ла̄тӈыл Людмила Тасманова хансыстэ     
