
Россия ма̄в яныг ӯст Москват тынакт яныг суссылтап о̄вылтавес, тув ань са̄в па̄лыл ма̄хум ёхталэ̄гыт, та̄нти о̄лнэ ма̄ныл урыл потыртэ̄гыт. Хотьют хумус о̄лы, маныр ва̄ри ос та̄нти культураныл хумус э̄лаль тотыяныл, ты ма̄гсыл акван-атхатыглэ̄гыт ос халанылт ёмас ва̄рмалит урыл потыртэ̄гыт. 
Яныг таквс э̄тпос 16-19 хо̄талыт сыс йӣквнэ ос э̄ргын ма̄хум тув акван-атхатыгласыт ос та̄нти мираныл пēс йис э̄ргыт, йӣквыт урыл потыртасыт. 
Ханищтапаныл тох на­мая­вес – «Танцевально-песенный фольклор корен­ных малочисленных народов Севера, Сибири и Дальнего Востока: актуальные вопросы сохранения и развития». Надежда Костылева Югорск ӯс музейт рӯпиты, тав Москван та ханищ­тапын ялыс ос тот ма̄хум ёт рӯпитас. Та тэ̄ланыл ма̄кыг тащир о̄лыс: пēс йис та̄гыл э̄ргын э̄ргыт, йӣквнэ йӣквыт мо̄т щирыл ул вос ва̄равет, акван ул вос тэ̄лыгтавет. 
Щар яныг та̄рвитыг ань таи о̄лы, ща̄нь ла̄тыӈ ва̄нэ хо̄тпа мощщаг ēмты, ма̄ньлат ма̄хум та̄нти ла̄тӈаныл ат ва̄ганыл ос э̄ргыт ёмас щирыл э̄ргуӈ­кве ат вēрмияныл, ла̄тӈыт мо̄т щирыл ла̄вияныл, таи ты лю̄ль. Ща̄нь ла̄тыӈ ат ва̄нэ паттат ань мо̄йтыт, пēс потрыт, э̄ргыт хот та ёрув­лахтэ̄гыт, та̄наныл ань нэ̄пакн хансуӈкве э̄ри, сакати нэ̄пак тармыл вос хультэ̄гыт. Хуньт тах но̄х яныгман ня̄врамыт тот ловиньтыяныл ос та̄нти ла̄тӈаныл ханищ­таӈкве тахмаēгыт. 
Лӯима̄т о̄лнэ мирыт пуссын та̄нти щирыл йӣквēгыт, э̄ргēгыт, тох та̄н та̄нти ня̄враманыл ханищтыяныл. Ты порат сака мощща э̄ргыт хульт­сыт, пēс ма̄хманув тыгыл са̄в э̄рыг ва̄сыт, ма̄щтырыг йӣквсыт. 
Надежда Борисовна ма̄н округувт э̄ргыт ос йӣквыт ханищтан хо̄тпат урыл тот потыртас. Югорск ӯс музейт ма̄ньщи са̄ӈк­вылтапыт, ханты нарсъю­хыт о̄лэ̄гыт. 1990 та̄лыт порат са̄ӈквылтан ва̄р­маль щар а̄ла ты хот-ёрув­лавес, музейт нас сун­сыглан пормасыг о̄щвес. Тувыл матъёмас тамле хо̄тпат ма̄н округувн ёхты­сыт ос э̄рганув, йӣкванув яныг ма̄хмытыл ханищ­таӈкве патсаныл, тувыл ня̄врамыт ты мӯтран ха­нищтэ̄гыт. Ань тахольт та­са̄вит ма̄ньлат а̄гит-пы­гыт са̄ӈк­вылтапыл са̄ӈк­выл­тэ̄гыт, э̄ргыт э̄ргуӈкве, йӣквуӈкве ха̄сэ̄гыт. 
Ань ты порат Ха̄льӯс район Саранпа̄вылт школа искусств рӯпиты, таве хуньт Дмитрий Георгие­вич Агеев пӯнсыстэ, тот ня̄врамыт сака ёмщакв, ма̄к ма̄ньщи щирыл ха­нищтавет. 
Югорск ӯст ня̄врамыт ханищтан школа искусств колн са̄в а̄гирищит, пыг­рищит ёхталэ̄гыт, та̄н тот сымыӈыщ ханищтахтэ̄гыт. Ма̄ньщи нэ̄т Екатерина Могуш, Людмила Волкова (Вынгилева) ос Дарья Белова (Анемгурова) са̄ӈвылтапыл са̄ӈквыл­таӈкве, ма̄ньщи йӣквыт йӣквуӈкве, э̄ргуӈкве ха­нищтахтасыт, ань сака ёмщакв ха̄сэ̄гыт ос мо̄т ма̄хум ханищтэ̄гыт. Ханты-Мансийск ӯст округ твор­чество колт рӯпи­тан хо̄т­пат ня̄врамыт ос ка̄са­щан яныг хо̄тпат о̄с са̄ӈ­кыл­таӈкве ханищ­тыяныл. Тот Алексей Рещиков са̄ӈквылтапыл са̄ӈквыл­таӈкве сака ёмщакв ха̄сы. 
Надежда Костылева такви анēкватэ Татьяна Сергеевна Кондина «Ём вощьты як» (ма̄ньщи щирыл «Ля̄м ва̄тнэ йӣкв») пēс порат йӣквыглам йӣкве ты семинарт сус­сылтастэ, потыртас, хумус таве ма̄к э̄рнэ щирыл йиквес. Татьяна Сергеевна 1919 та̄лт самын патум э̄ква о̄лыс. 
Ты ханищтапт сус­сыл­тым йӣквыт ос э̄ргим э̄р­гыт урыл нэ̄пак тах та̄ра­таве. Тот ня̄врамыт ха­нищтан ма̄гсыл ка̄сыӈ йӣкв ёмщакв суссылтан щирыл хансаве. Ма̄хум тув сунсым тах ōс ханищ­тахтуӈкве вēрмēгыт. 
Надежда Костылева тēтум потыр Галина КОНДИНА ма̄ньщи ла̄тӈыл толмащластэ 
