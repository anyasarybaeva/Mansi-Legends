
Во̄ртур э̄тпосныл яныг кӯщай нэ̄ Наталья Комарова постановление-нэ̄пак хансыс, та па̄сныл спорт ос культура щирыл рӯпитан колт рӯпитаӈкве о̄вылтахтасыт. Тувыл са̄всыр ялпыӈ хо̄талыт, касылыт, ханищтапыт, суссылтапыт ва̄рыглаӈкве иӈ ат ро̄ви. 
Ха̄льӯс районт са̄в та̄л сосса ма̄хум куль­ту­раныл э̄лаль тотнэ от­дел рӯпиты. Ты кол район­ный Культура кол нупыл хасвес, ань ты отделт кӯщаиг Калерия  Супрун о̄лы. Та̄н хумус ань рӯпитэ̄гыт, ам Ка­лерия Акрамовна ки­тыгласлум, тав таи по­тыртас:
– О̄йттур э̄тпост ма̄н мо̄т колн ва̄нтлысӯв. Ты э̄лы-па̄лт тот «Свет­лячок» нампа ня̄врам ӯргалан кол о̄лыс. Колув 370  квадратный метра яныт, тот са̄в колнак о̄лы. Ань ма̄хумн акван-атхатыглаӈкве ат ро̄ви, йильпи колн ва̄нтламув кастыл ялпыӈ хо̄тал ма̄н яныг таквс э̄тпост тах ущ ва̄рēв.  
Ты туи сыс ма̄н рӯ­питан колув ёмащакв щё̄питаслӯв, о̄льпыл сартыслӯв, ловтыслӯв. Йильпи колувт рēгыӈ, витыл ва̄рвесув. Куль­тура отделув Ха̄льӯс ӯс­кант ань о̄лы. Ам ном­сэ̄гум, тыи сака ёмас, тот мир акваг ё̄мыгтэ̄гыт, са̄внув ма̄хум ма̄н культура колув урыл ва̄ӈкве тах патэ̄гыт. 

Ма̄н НКО (некоммер­ческий организация) ань ва̄рēв ос са̄в э̄рнэ нэ̄пакыт щё̄питэ̄в. Ты организацияв «Рӯт ма̄­хум» намаяслӯв. Район­ный мирколт рӯпитан ма̄хум ты нэ̄­пакыт ва̄руӈкве ма̄­навн нё̄тэ̄гыт. Тамле организация хунь ва̄­рēв, грант-олныт ма̄г­сыл ма̄нки нэ̄паканув кēтуӈкве патыянӯв. Ол­ныл ке мивēв, культура колув по̄хыт музей тах ва̄рēв. Со̄мъях, ё̄рнкол, ня̄нь ва̄рнэ кӯр ос мо̄т э̄рнэ колыт ӯнттэ̄в, ма̄н палтув ёхталан мӯй хо̄тпат сосса ма̄хум пēс йис ва̄рмаляныл урыл потыртаӈкве ос пēс пор­масыт суссылтаӈкве тах патэ̄в.
Сосса ма̄хум отделт ма̄н хӯрум хо̄тпа – ам, Андрей Иванович  Албин ос Любовь Конс­тантиновна Вын­ги­лева рӯпитэ̄в. Ань район­ный Культура ко­лув ос «Звездный» нампа клуб-кол акван-тӯла­вēг. Ам кӯщаитн акваг потыртэ̄гум, ма̄н от­делувн о̄с акв рӯпитан хо̄тпа э̄ри. Та̄н ла̄вēгыт, ты колыг акван хунь ва̄равēг, то̄нт акв хо̄тпа виӈкве тах ро̄ви. Ам акв ханты нэ̄ ма̄н палтув рӯпитаӈкве во̄вилум. Тав са̄в та̄л ханищтан нэ̄г рӯпитас, мо̄лты 50 та̄лэ то̄влыс, пенсиян минас. Акв та̄л юн ӯщлахтас, ань э̄лаль рӯпитаӈкве таӈхи. Тав ма̄щтыр нэ̄, йивныл са̄всыр ань­щарыт ёргуӈкве сака ха̄сы. Культура колувт ня̄врамыт ханищтаӈкве тах паты. 

Ты э̄тпост са̄всыр кру­жокыт рӯпитаӈкве о̄выл­тахтэ̄гыт. «Ма̄ сым» нампа кружокн нэ̄ хо̄тпа ос ня̄в­рамыт ю̄н­схатуӈкве, сакныл хар­туӈкве тув ёхталэ̄гыт. Ты ханищ­тап Любовь Ва­сильевна Кашлатова 2000 та̄лт ва̄рыстэ. «Ма̄ мувем» нампа  кружокт нэ̄т, а̄гит э̄ргуӈкве ос йӣквуӈкве ханищтахтэ̄гыт. Тамле кружок Раиса Петровна Загородняя 2005 та̄лт ва̄рыстэ. Ань Влада За­харьяц тот ма̄нь а̄гит э̄ргуӈкве ос йӣквуӈкве ханищтыянэ. Андрей Иванович пыгрищит ёт рӯпиты, «Юный мас­терок» нампа кружокт йӣвныл са̄всыр пор­масыт ва̄руӈкве ханищ­тыянэ. Ты э̄лы-па̄лт «Родничок» нампа кру­жок ам ва̄рыгласум. Тот ня̄врамыт ма̄ньщи ла̄тӈыл ханищтасанум. Ань мо̄т кружок тах ва̄­рēв, ня̄врамыт ёт мо̄йтыт щирыл спектаклит щё̄­питаӈкве, тох ма̄н ма̄нь­щи ла̄тыӈ, мо̄йтыт, пēс потрыт ханищтаӈкве патэ̄в.
Калерия Акрамовна ос сосса ма̄хум от­делт рӯпитан хо̄тпат округ Думат депу­та­тын Александр Но­вьюховн пӯмащипа ла̄тыӈ кēтэ̄гыт. Та̄н тавēн пищма хан­сыг­ласыт ос нё̄тмил во̄в­сыт. Александр Вячес­лавовичин депутатский фондыл олныл нё̄твēсыт, ты олныл та̄н кружокыт ма̄гсыл са̄всыр э̄рнэ пормасыт ёвтсыт.
Людмила Теткина
