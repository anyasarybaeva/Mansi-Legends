
Сӯкыр э̄тпос 8 хо̄талэ̄т округ кӯщай нэ̄ Наталья Комарова «Югра» телестудия-колт ма̄хум ёт хо̄нтхатыглас ос ищхӣпыӈ ут хосыт проектыт ёт рӯпитан хōтпат ёт потыртас. То̄ва миркол кӯщаит тав ётэ ōс тув ёхталасыт, мир пӯмщалам тэ̄лат урыл ювле потыртасыт, хӯлтыгласаныл. 
Округ кӯщай нэ̄ Наталья Комарова лāвыс: 
– Э̄рнэ проектыт хансым ōщнэ мāхум сӯкыр э̄тпос 30 щисла мус «Признание» нампа мāн та̄наныл кēтуӈкве вēрмияныл. Тыт са̄в мирн ты проектыт ищхӣпыӈ ут хосыт ловиньтавет, сунсавет ос ка̄сыӈ хо̄тпа ка̄тпос пинуӈкве вēрми. Ам округ ма̄хманув ты ва̄рмальт рӯпитаӈкве пуссын во̄виянум.
Проектыт ёт рӯпитан организацият кāсыӈ тāл­ныл сāвнувег ēмтэ̄гыт, та̄н акв реестрын хан­савет. 2022 тāлт – 204 тамле кол о̄лыс, ты тāл сӯкыр э̄тпос о̄выл щислат – 352 кол са̄витыг ēмтыс.
Кӯщай нэ̄ та урыл ща̄гтым ла̄выс, Россия Минэкономразвитиятэ хансум щирыл мāн округув 5 тāл сыс ōвыл местат акваг ōлы.
Наталья Комарова сака ёмас ля̄ххал грант-олныт урыл потыртас. Ты э̄лы-пал грант-олныл туп акв щёс майлувēсыт, ань ты тāлныл тох ва̄рвес, хӯрум тāл ювле хультнэ порат та̄н о̄с йильпииг хансум проектаныл ма̄гсыл нэ̄­па­кыт кēтуӈкве ос ты олныт виӈкве та̄ртвēсыт. Мōлты тāл ты нё̄тмил туп акв щёс ойтыглавес.
«Благостыня» нампа мирн нё̄тмил вāрнэ колт кӯщай нэ̄ Мария Тищенко потыртас, манхурип рӯ­пата тāн вāрēгыт ос ху­мыс э̄лаль рӯпитаӈкве патэ̄гыт: 
– Мāн округувт сāв нё̄тмил вāраве, такви рӯпататэ ōвылтан кāсыӈ хōтпа тув нэ̄паканэ миӈкве вēрмиянэ. Рӯпи­тан колыт ань аренда мāгыс мощща олн ойтэ̄­гыт. Тувыл хультум олныт мāн ос э̄рнэ тэ̄лат рӯпа­тан мāгыс тāстыянӯв.
Мария Владимировна яныг пӯмащипа Наталья Комарован ос мирн нё̄т­мил вāрнэ департамен­тыт кӯщай нэ̄н Тереза Пономареван лāвыс. Мирколныл мāхманув аквписыг нё̄тавет.
Округувт сӯкыр э̄тпос о̄выл щисла па̄сыл Губер­натор олн-нё̄тмил винэ ма̄гыс касыл о̄вылтахтас, ты нилыт конкурсын мāх­манув э̄рнэ нэ̄пака­ныл вос кēтыяныл. Граждан­ский ос социаль­ный ини­циатива Фондыт рӯпитан кӯщай ва̄ӈын хум Дмитрий Сафиоллин потыртас, хотьют ань вēрми проек­тыт ёт рӯпитаӈкве: 
– Мāн округувт та̄л сыс конкурсыт нила щёс вāрыглавет. Мāхманув, хотьют таӈхи такви тэ̄­латэ ōвылтаӈкве, э̄рнэ нэ̄пакыт вос щё̄питы ос кēты, 14 тāланыл тōвлум ня̄врамыт ос ты грант-олн винэ ма̄гсыл нэ̄пака­ныл атуӈкве вēрмияныл. Договор-нэ̄пак мāн ты хōтпа ёт хансэ̄в, олн-нё̄тмилэ проектэ ва̄рнэ ма̄гсыл лицевой счётын кēтылӯв, ос та̄н рӯпата­ныл ва̄рнэ̄ныл юи-па̄лт, отчёт-нэ̄паканыл ювле ищ­хӣпыӈ ут хосыт кēты­яныл.
Олн винэ нэ̄пакыт ма̄нь таквс э̄тпос 2 щисла мус кēтуӈкве рōви. Олныл ке та̄ставет, та̄н 2024 та̄лт ма̄ньполь э̄тпос ōвыл щисланыл рӯпатаныл о̄вылтыяныл ос 2024 тāлт рēтыӈ ю̄свой э̄тпос 28 хōтал мус тāнки тэ̄ланыл ёт рӯпитаӈкве патэ̄гыт.
Мāхманув китыглах­тасыт, та̄н са̄ртын мир рӯпатал минэ колныл олныл ке майлувēсыт, ётыл та̄нанылн бизнес мāгыс нё̄тмил виӈкве рōви ман а̄ти.
– Хоты хōтпат бизнес мāгыс олн-нё̄тмилыл ойтвēсыт, рēтыӈ ю̄свой э̄тпос 2023 тāлт феде­ральный законо­проек­тыт йильпи щирыл олн-нё̄т­милыл ойтуӈкве патвēсыт.
Мāхманув ты тāл 350 сōтыра солкови са̄вит олн-нё̄тмил виӈкве вēр­мēгыт, тāнки урыл ос хансум бизнес-план мāн палтув вос кēтэ̄гыт, – мирн нё̄тмил ва̄рнэ департаментыт рӯпитан кӯщай ва̄ӈын нэ̄ Свет­лана Круглова потыртас.
Оксана АЛБИНА
