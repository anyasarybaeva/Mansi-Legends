
Ма̄ньщи нэ̄ Татьяна Андреевна Канева Ха̄льӯс район Кульпас па̄вылт о̄лы, мо̄лты 50 та̄лэ то̄влыс. Тав Кульпаст са̄в та̄л «На̄йо̄тыр Маа» музейт рӯпиты, тув пēс пормасыт аты, пуссын нэ̄пакын хансыянэ.
Татьяна Андреевна ма̄ньполь э̄тпос 25 хо̄талэ̄т 1972 та̄лт Ким­къясӯй па̄вылт самын патыс. Кульпас школат ханищтахтас, интернатыт о̄лыс. 1989 та̄лт нёлолов класс а̄стлас. 
Тувыл оматэ̄н нё̄тым, мис-лув янмалтым Ким­къясӯй па̄влэ̄т юн о̄лыс. Татьяна Андреевна о̄выл классытыт ханищтахтаме порат музей тэ̄ла та̄ра-паттыстэ. Нэ̄ тох потыртас:
– Школавт этногра­фический музей колнак о̄лыс, ам тот китыт класс па̄сныл ня̄врамытн ма̄ньщи мирув ос тот о̄лум пормасыт урыл по­тыртасум. Музей Анфиса Михайловна Хромова тав ва̄рыгластэ, ётыл «На̄йо̄тыр Маа» парк-музей кол ӯнттыс. 
Анфиса Михайловна такви ма̄ньщи мире сака э̄руптастэ, о̄лме палытыл са̄в э̄рнэ тэ̄лат ва̄рыс. Яныг классытт ханищтахтамум порат, тав «Сэ̄рипос» нампа э̄ргын-йӣквнэ ансамбль ва̄рыс. 
А̄гит ёт ма̄ньщи э̄ргыт ос йӣквыт ханищтас. Ам тув о̄с ялантасум, па̄выл мир ма̄гыс э̄ргысӯв, йӣквсӯв, пуссын ма̄ньщи супыл о̄лсӯв. 
Та та̄лытт округт «Слёт школьных музеев» тэ̄ла о̄лыс, округ янытыл о̄лнэ ня̄врамыт Ханты-Мансийск ӯсн атхатыг­ла̄лсыт. Мēн Анфиса Михайловна ёт тув о̄с ялсумēн, Кульпас школат о̄лум музеюв урыл по­тыртасумēн.
«На̄йо̄тыр Маа» колт 1993 та̄л па̄сныл рӯпитэ̄­гум. 2003 та̄лт Ха̄льӯс историко-краеведческий кол па̄лыл «Музей и музейные фонды» тэ̄лан ханищтахтасум. Ань ма̄ньщи мирув порма­сыт, маснутыт акван-аты­янум, пуссын нэ̄пакын хансыянум. Ма̄нти о̄с ка̄тыл матыр-а̄ти ва̄рēв, музейт са̄всыр ханищ­тапыт щё̄пита̄лэ̄в, ня̄вра­мыт ханищтэ̄в. Пēс ма̄хманув хумус щакв­щисыт, маснутанув ос пормасанув тох ва̄рия­нӯв. Тувыл ва̄рнутанув музей колнор онтсыл но̄х-тагталыянӯв, мирн суссылтыянӯв.
Татьяна Андреевна о̄йкатэ̄нтыл хӯрум а̄ги янмалтасы̄г. Тав сака ка̄ркам нэ̄, рӯпататэ коныпал, ӯйхул янмалты, пум ва̄ри, тэ̄лы пум хар­туӈкве а̄лыми. Ка̄сыӈ туи ма̄ньха̄пыл каснэ ма̄н яланта̄лы, Восыӈтӯрт ос Ягримт са̄в щёс касыглас. 2017 та̄л па̄с­ныл «Фрон­тальный диктант» порат ма̄ньщи ла̄тӈыл потрыт хансыглы. 
Ма̄ньщи мирув пēс наканэ ос ла̄тӈув э̄лаль тотнэ ма̄гыс са̄всыр ха­нищтапыт ос проектыт палт вуйхатыглы, акваг ханищтахты, ма̄ньлат хо̄тпатн нё̄ты, та̄н ётаныл щаквщи, матыр-а̄ти та̄ра-патты.
Татьяна Андреевна са̄в та̄л рӯпитанэ̄тэ ма̄гыс, э̄рнэ тэ̄лат ва̄рнэ̄тэ ма̄гыс па̄выл ос район миркол па̄лыл дипломытыл ос янытлан нэ̄пакытыл май­вес. 
Матъёмас Татьяна Андреевна ма̄ньщи мирув ма̄гыс тамле э̄рнэ тэ̄лат ва̄ри – музей колн пēс пормасыт аты, мӯй хо̄тпатын па̄выл мир о̄вылтыт потырты, ма̄ньлат ма̄хум ханищты. 
Ма̄н, газета ва̄рнэ ма̄хум, нэ̄ о̄с янытлылӯв, са̄в ёмас, сымыӈ ла̄тыӈ тавēн ла̄­вēв! Ты я̄тил ма̄ньщи нэ̄­тēв пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
Светлана РОМБАНДЕЕВА
