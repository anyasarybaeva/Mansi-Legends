
Ва̄т нупыл ат та̄л ювле та хультыс, та яныттаг «Ма̄нь Ӯскве» та ēмтыс. Тот туи сыс ня̄врамыт мовиньтсуй хо̄тал палыт суйты, та̄н тот ёнгасэ̄гыт, ха̄йтыгтэ̄гыт, ро̄хтахтэ̄гыт. Тот поргащлым та яныгмēгыт. О̄выл та̄лытт тот о̄лум ня̄врамыт ань та̄нти ня̄врамыӈыг ēмтсыт, а̄гияныл ос пыганыл тув ӯщлахтуӈкве тотыглыяныл. 
 
Ты та̄лыт сыс о̄лма­ныл урыл ам кӯщай нэ̄ Любовь Павловна Ста­канова титыгласлум, тав тох ты ла̄выс: «Ма̄н ӯстēв 25 та̄л янытыг та ēмтыс. Ка̄сыӈ э̄лумхо̄лас яныгманэ̄тэ сыс ща̄гтыг­лы, лю̄ньщиглы, хо̄т но̄х-патыглы манос юв-хультсы, сымын э̄рнэ э̄лумхо̄ласэ хо̄нты, то̄ва порат ос хотьют титтыг-мины, ма̄н стойбищав о̄с аквтох о̄лыс. 

Янгыщ ма̄н ань яныг­масӯв ос ня̄враманув сысы ат минасыт, яныг­мам а̄гит-пыгыт акв тыг рӯпитаӈкве ёхтэ̄гыт. 1994 та̄л па̄сыл ня̄врамыт ханищтаӈкве патсанув, пēс йис о̄лупсав вос янытлыяныл, ул вос э̄с­самтэ̄гыт. Яныгмам ня̄в­раманувтыл ма̄н ань сака янытлахтэ̄в, та̄н нупыланыл сунсым ма̄н сыманув ща̄гтэ̄гыт. 

Я̄сунт па̄вылт туи сыс о̄лэ̄в, ос тэ̄лы ма̄н ла̄к­ква о̄с ат уртхатэ̄в, са̄в ва̄рмаль номсахтым, акван-нё̄тхатым ва̄рēв. Са̄всыр проектыт ос прог­раммат хансэ̄в, аквъёт номсахтым ёмщакв щё̄­питыянув. Ма̄н ань иӈ са̄в ёмас тэ̄ла о̄ньщēв. Ма̄нь Ӯсквēв нупыл номсым, ма̄н сыманув ща̄гтэ̄гыт, матъёмас там­ле па̄вылкве о̄ньщēв».

Ва̄т нупыл ат та̄лэ янытлаӈкве ты туи са̄в мӯй ма̄хум Я̄сунтын ёхталасыт. Юбилейный сменат яныгса̄ттем э̄лум­хо̄лас о̄лыс.

Та сменат ня̄врамыт ёнгалтавēсыт, пēс йис порат о̄лум о̄тырыт хольт пыгрищит лахрыл масхатыгласыт, а̄гит ма̄ньщи супыл, ва̄­таӈ то̄рыл. Тащир титтыг-уртхатэ̄гыт ос аквпаланыл городище ла̄внэ ма̄н минэ̄гыт, мо̄­тананыл тув хо̄нтлым минэ̄гыт, нё̄тнэ а̄ги хот-няртумтаӈкве таӈхия­ныл, тох хо̄тал палыт пēрщēгыт. 

Ня̄врамыт ма̄гсыл ты сака пӯмыщ ёнгил, сме­наныл оигпан юи-па̄лт иӈ хоса ёл-ротмуӈкве ат вēрмēгыт, маттем та урыл та потыртэ̄гыт, та̄л палыт та номияныл. 
 
