
Во̄ртур э̄тпос онтолов хо̄талэ - мощщаг хультум мирыт янытлан хо̄тал кастыл мирыт сыре-сыр суссылтапыт щё̄питалэ̄гыт ос ка̄с ва̄рēгыт. Ханты-Мансийскат А̄с-угорский институтт рӯпитан хо̄тпат ханищтап, суссылтап ос акван-хо̄нтхатыглан нак ва̄рыгласыт. 
Институтт рӯпитан ма̄щтыр нэ̄ Галина Сергеевна Молданова «Ханты намет. Хантыйская игольница» ханищтап щё̄пита̄лыс. Тав палтэ ёхталам ханты хо̄тпат ю̄нтуп тӯщтын ут йинуӈ­кве, хорамтаӈкве ос ю̄н­туӈкве ханищтасанэ. 
Хо̄тал палыт Наталья Жеман­ская ка̄тыл по̄слум хуриянэ сунсыглаӈкв тот ро̄выс. Тав институтт хансым ос та̄ратым нэ̄­па­канылт э̄рнэ хурит по̄слы. Ань акв йильпи нэ̄пакт ма̄н Наталья по̄слум ху­риянэ о̄с ка̄саласанӯв. 
Хӯрум щё̄ст нэ̄пак ловиньтан колнакн са̄в ма̄хум атхатыгла̄лсыт, та̄н Светлана Динисламова йильпи нэ̄паке урыл пӯмщалахтасыт. Нэ̄паке «Моя Сосьва река» наме ос аквты щирыл намаим акван-хо̄нтхатнэ нак Ирина Молданова о̄вылтастэ. Тав Светлана Динисламова, ма̄ньщи ос рущ ла̄тӈыл потрыт хаснэ нэ̄, урыл ёмас потыртас ос таве ма̄кыг ва̄рум тэ̄ланэ о̄вылтыт китыгластэ. 
О̄влэ̄т мӯй ма̄хумн тав урēт ва̄ти кина суссылта­вес ос Юван Шесталов хансум пӯмыщ потыр-охса ловиньтавес. Светлана Силивёрстовна такви па̄влэ, Та̄гт я̄тэ ос ма̄ньщи мире сака э̄руп­тым о̄ньщитэ. Тувыл Ирина Максимовна «Моя Сосьва река» нэ̄пак ловиньтам хо̄тпат матыр ла̄вуӈкве во̄выгласанэ. 
Округ ос Россия нэ̄пак хаснэ ма̄хум Союз па̄лыл Игорь Ширманов тох потыртас: 
– Светлана Силивёр­сто­вна потранэ̄т художе­ственная проза ос наука номтанэ акван-солтха­тым хансыянэ, а̄нумн тыи сака мӯсты. Мēн нэ̄пак ловиньтан ма̄хум ёт ак­ван-хо̄нтхатыглан ма̄гыс Сӯкыръян, Саранпа̄вылн, Нягань ӯсн ос мо̄т ма̄н аквъёт ялсумēн. Тав ма̄ньщи ла̄тӈыл ловинь­тан стиханэ та̄ра ат тор­гамтыянум кос ос ка̄сыӈ суй ёмщакв хӯлылум, тувыл аквтупмат ма̄ньщи поэзия урыл матыр ва̄ӈ­кве патэ̄гум. Ос ты стихыт рущ ла̄тӈыл ловиньтан поратэ̄т та накыт ма̄кыг та торгамтахтэ̄гыт.
Филология наукат кандидат нэ̄ Виктория Сязи ты нэ̄пак урыл ла̄выс:
–Светлана Дини­сламова ма̄ньщи ма̄хум халт ань проза ос поэзия э̄лаль тотнэ о̄выл хо̄тпаг о̄лы. Рущ ос ма̄ньщи ла̄тӈыл тамле номтыӈ тэ̄лаг ва̄руӈкв а̄ти ка̄сыӈ хо̄тпа ха̄сы. 
Тав  нэ̄паке ловиньта­мум юи-па̄лт хӯлтэ̄гум, тав потранэ ня̄врам самын патум поратэ̄ныл о̄вылтытэ ос ётыл оматэ о̄лупсатэ акваг номим о̄ньщитэ. Оматэ о̄лмēт тав щуниӈыг о̄лы, тав ва̄гтэ – оматэ̄н э̄руптаве. Ос оматэ а̄тимыг ēмтме юи-па̄лт матыр та̄рвит ном­тыл ханаве. 
То̄нт потранэ̄т э̄лум­хо̄лас ка̄смоста̄лыг о̄луп­сатэ тотытэ. Тувыл ла̄щалт оматэ номтэ̄т та̄ксар хо̄тпаг ēмты ос ты ё̄рет такви ня̄враманэ ма̄гыс акв тамле омаг э̄лаль о̄лы.  
Светлана Силивёрстов­на хансум потранэ̄т тот э̄лумхо̄лас сымēн ёхталам о̄лнэ накыт пуссын ост о̄лэ̄гыт, таима̄гыс потрыт ловиньтан хо̄тпа хо̄т та мовала̄лы, хо̄т та лю̄нь­щин ёхтаве манос э̄сса­маве. Ам таил о̄с ощатах­тасум, нэ̄ ю̄нсхатнэ порат туля ос ю̄нтупе тēнгыӈ суе потрēт тав ма̄щтырыг хансыстэ, тувыл мо̄т пот­рēт са̄лыт ха̄йтнэ̄т по­рат тӯйт ла̄кква-рапгум суяныл ос аньтаныл ва̄ӈ­кыртахтын суяныл акв­тупмат хӯлы­лум. 
Пуссын ты тэ̄лат Ирина Молданова, Любовь Фе­до­ркив, Светлана Попова, Раиса Бардина о̄с хӯл­тыгласыт. Та̄наныл хӯнт­луӈкве пӯмыщ о̄лыс.  
Светлана Динисламова ты нэ̄паке та̄ратам порат Людмила Алфёрован нё̄тмил ва̄рме ма̄гыс ос Наталья Жеманская по̄слум хуриянэ ма̄гыс яныг пӯмащипа ла̄тыӈ ла̄выс.  
Тамара МЕРОВА
