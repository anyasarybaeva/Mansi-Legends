
Владимир Егорович Енов, ханты хум, тӯяг хо̄тпан нупыл ат та̄лэ то̄влыс. Тав «Ханты ясаӈ» газетат ля̄ххалыт тотым рӯпиты. Ты коныпал хум мо̄йтыт, стихыт ос пēс йис потрыт нэ̄пакн хансы. 
Я̄ӈк нāтнэ э̄тпост хус хо̄талэ̄т нэ̄пак ло­виньтан округ колт тав «Два мальчика ростом с пальчик» (Тулё̄выл яныт кит пыгрищиг) нампа йильпи нэ̄паке урыл ма̄­хумн потыртас.
Ты нэ̄пак Владимир Егорович ханты ос рущ ла̄тӈыл хансыстэ. Россия ма̄вт о̄лнэ нэ̄пак хаснэ финно-угор хо̄тпат ань ты стихе саран, коми-пермяк, удмурт, марий ос мордовия ла̄тӈытыл толмащласаныл. Тот ханты, ма̄ньщи мирув пēс йис о̄лупса урыл хансым о̄лы. 
Владимир Егорович Ямало-Ненецкий округ Шурышкарский район Карвож па̄вылт хӯл алыщ­лан ос во̄раян щēмьят самын патыс. Та̄н кол­та̄гланыл лов ня̄врам яныгмасыт: ат пыг, ат а̄ги. А̄ще ма̄нь А̄с ос яныг А̄с я̄г хӯл алыщлым яласас, тот йис ма̄ о̄ньщис. Оматэ ос хӯл алыщлым яласас, тав сака ма̄щтыр нэ̄г о̄лыс, ня̄враманэ ма̄гыс так­ви матыр-а̄ти маснутыт ю̄нтыс. Та̄н па̄вланылт ат кол ӯнлыс. Тот о̄лум хан­ты ма̄хум пуссын хӯл алыщлым рӯпитасыт. 

Владимир о̄паге-ща­щēкваге палт са̄тхуйплов та̄лэ то̄влум мус акваг о̄лыс. Та̄н мисыт, лувыт ос мо̄т ӯйхулыт о̄щсыт. Пыг ма̄ньта̄гыл юн са̄всыр рӯ­пата ва̄рыс. Э̄типāлаг о̄па­тэ тавēн мо̄йтыт мо̄йтыс. 
То̄нт ма̄нь пыгн та мо̄й­тыт сака сымын хо̄я­сыт. Ётыл тав школа-интернатт ха­нищтахтуме порат, юр­танэ̄н ты мо̄йтыт о̄с по­тырта̄лыс, ня̄врамытн хӯнт­луӈкве сака мӯстыс. 
Ма̄ньлат пыг школат лов класс а̄стламе юи-па̄лт та̄ра хӯл алыщлым рӯпитаӈкве о̄вылтахтас, о̄пагēн-щащēквагēн нё̄­тыс. Тувыл армиян тотвес, Германия мо̄т хо̄н ма̄т кит та̄л лусытас. Ётыл юв ёхтыс, о̄с аквта ма̄н хӯл алыщлаӈкве патхатас. Тыхал тот колыт ӯнттым рӯпитас. 
Владимир юн мощ о̄лыс, ос э̄лаль ханищтахтуӈк­ве минас. Тав Томск ӯс педагогический инс­ти­тут а̄стлас. Тот ханищ­тахтаме порат нэ̄ тотыс. Ханищтахтын ма̄ныл а̄стуме юи-па̄лт, тот хуль­тыс, школат ня̄врамыт ханищтым лов та̄л рӯпитас. 
Тувыл щēмьятэ ёт Ханты-Мансийск ӯсн ва̄нтлыс. Тыт о̄влэ̄т «Югория» нампа телерадиокомпаният рӯ­питас. Сосса мир урыл ля̄х­халыт потыртас, кинат ва̄рыс, ос номтэ щирыл потрыт хансуӈкве сака ка̄сащас. Тыима̄гыс 2003 та̄лт Владимир Егорович «Ханты ясаӈ» га­зетан рӯпитаӈкве патха­тас. Ань ты хо̄тал мус тыт потрыт хансы. Ты халт такви хансум нэ̄паканэ та̄раты. Хум 2005 та̄лныл Салехард ӯст о̄лнэ «Лух Авт» (Ангальский мыс) нампа газетан потрыт кē­ты, тот о̄с корреспонден­тыг о̄лы.
Ты сэ̄ръёр ханты хум Ханты-Мансийск ӯст рӯ­питанэ̄т сыс пуссын аквъёт нила нэ̄пак хансыс. Тав 2012 та̄лт «Сказы рода правдивых людей», 2014 тāлт «Подарок Мēӈква», 2015 тāлт «Обские люди», ос ты тāл «Два мальчика с ростом пальчик» нампа нэ̄пакыт та̄ратас. Нэ̄пака­нэ пуссын ханты ос рущ ла̄тӈыл хассанэ. Мēӈкв, Витхо̄н, Миснэ, сосса мир О̄тыранув урыл потрыт мо̄т ма̄хум о̄с ловиньтаӈкве вос вēрмысаныл, тав рущ ла̄тӈыл толмащласанэ. Тувыл Ямал ма̄т ос ма̄н округувт 5-9 классыт ня̄врамыт ханищтан ма̄гыс ханты ла̄тӈыл о̄с потрыт хансыс. 
Владимир Егорович йильпи нэ̄пакēтыл яныт­лаӈкве нэ̄пак ловиньтан округ колн са̄в мир ёх­талас. Хум сака ёмас ва̄р­маль ва̄ри, ма̄нь порат о̄патэ̄ныл хӯнтлыгла̄лум потрыт ос мо̄йтыт ань пуссын нэ̄пакн хансыянэ. Ты потрыт хосыт мо̄т ма̄­хум сосса мир о̄лупса урыл са̄внув ва̄ӈкве патэ̄гыт тах.
Николай МЕРОВ
