
Ва̄т са̄грапнал э̄тпос о̄выл хо̄талэ Россиявт СПИД а̄гм урыл потыртан хо̄талыг ла̄ваве. Ты кастыл ля̄ххал тотнэ ма̄хум Ханты-Мансийск ӯс мирколн акван-атыглавēсыт. Лēккар хо̄тпаг Андрей Петровец ос Анна Новоженова «СТОП ВИЧ/СПИД» нампа о̄лум ва̄рмаль урыл потыртасы̄г.
Тамле тэ̄ла таима̄гыс ва̄рыглаве, ань округт о̄лнэ мир ты пилыщмаӈ а̄гм урыл вос ва̄гыт, потыр вос хӯнтлэ̄гыт, алпияныл уральтан ма̄гыс то̄ванакт кēлп вос мыгыт. Тамле а̄гм о̄щнэ ма̄хум ул вос лю̄камтавет, та̄нанылныл пилуӈкве ат э̄ри. 
Анна Новоженова ла̄выс: «ВИЧ а̄гм урыл ка̄сыӈ яныгхо̄тпан ва̄ӈкв э̄ри. Ты а̄гмыл ма̄хум хумус ха̄хтавет, хумус ӯргалахтуӈкв э̄ри – номим вос о̄ньщияныл. ВИЧ – ты инфекционный а̄гм, тав сака пилыщмаӈ, тавēныл нэ̄мхуньт пусмалтахтуӈкве ат ро̄ви. Ос тэ̄рпи айнэ хо̄тпа са̄в та̄л э̄лаль иӈ о̄луӈкве вēрми».
 
Тамле а̄гмыл янгыщ рӯпитан хо̄тпат ха̄хтавет
 
Ты та̄л сыс округ янытыл о̄лнэ СПИД а̄гм та̄ра-паттын ос пусмалтан центр колт рӯпитан ма̄хум ва̄рум тэ̄ланыл хосыт таи осн-паттысӯв – 8 со̄тыра арыгтем хо̄тпа халт 51 э̄лумхо̄лас палт тамле а̄гм хо̄нтвес. Лēккар нэ̄ э̄лаль тох потыртас: «ВИЧ а̄гм о̄щнэ ма̄хум халт янгыщ рӯпитан нэ̄т ос хум хо̄тпат та̄ра-паттым о̄лэ̄гыт. Са̄всыр организациятын ма̄н ва̄тихал яланта̄лэ̄в, ма̄хум ёт потыртэ̄в, матыр китыглахтын ла̄тыӈ о̄ньщēгыт те, та̄н ётаныл потрамēв, са̄всыр э̄рнэ ва̄рмалит хӯлтэ̄в. 1 со̄тыра 200 хо̄тпа ма̄гыс 80 потыр щё̄пита̄лсув. 300 арыгтем хо̄тпа анализ ва̄рнэ ма̄гыс кēлп мисыт. Ты а̄гм урыл щēмьятын потыртан ма̄гыс Нефтеюганск ос Нягань ӯст «Ленточный лабиринт» ёнгил ва̄рыгласӯв. То̄ванув ня̄врамыт ёнгалтасаныл – мо̄йтакыӈ витыл сыресыр хурит ва̄рсыт, тувыл пуссын аквъёт номтыл рӯпитасыт. Ос ты халт лēккаранув ща̄нь-а̄щит ёт потрамаӈкве а̄лымасыт – анализ ма̄гыс кēлп висыт, ВИЧ а̄гм урыл кина-охса суссылтасыт. 
Ка̄сыӈъēмт тамле тэ̄ла порат ня̄врамыт татем ёмащакв ӯщлахтэ̄гыт, ёнгасэ̄гыт, ха̄йтыгтэ̄гыт. Яныг-хо̄тпат ос э̄рнэ тэ̄ла ва̄рēгыт – алпияныл уральтэ̄гыт, э̄лаль пуста̄гыл о̄лнэ ма̄гыс потыр хӯнтлэ̄гыт».
Округ янытыл номтыӈ лēккарыт рӯпитэ̄гыт
Андрей Петровец ла̄вме щирыл, яныг таквс э̄тпост Москва ӯст ВИЧ/СПИД центр колытт рӯпитан лēккарыт ма̄гыс «Лучший СПИД-центр» нампа IV всероссийский конкурс ва̄рыглавес. Округувт ты а̄гм торыг рӯпитан ма̄хманув тув о̄с ялсыт, кассыт. «Знать, чтобы жить!» касылт ма̄н лēккаранув но̄х-патсыт. 
СПИД центрыт ос медицинский профилактика Центр ма̄т рӯпитан лēккарыт Ханты-Мансийск ӯст школат ханищтахтын а̄гирищит-пыгрищит ос студентыт ма̄гыс VII конференция ва̄рыгласыт, тох намая̄лсаныл: «Здоровье как образ жизни». 16 ма̄ньлат ма̄хум исследовательский потрыт хассыт. Ань пуста̄гыл о̄лнэ ма̄гыс хумус о̄луӈкве э̄ри, маныр тэ̄ӈкве. Та̄н ла̄внэ̄ныл щирыл, ка̄сыӈ хо̄тал хӯтсаӈкве ос ню̄нсалахтуӈкве э̄ри. Тувыл лю̄ль номтыл ат э̄ри ё̄мыгтаӈкве, мо̄т хо̄тпа урыл та̄рвитыӈ номтыт пуссын хот-ёрувлаӈкве э̄ри. 
Ма̄ньлат ма̄хум татем сэ̄ръёрыг рӯпитасыт, потраныл мӯсхал щирыл щё̄питасаныл. Ма̄н та̄н ётаныл о̄с мощ потрамасув, янытласанув, сымыӈ ла̄тӈыл ла̄всанув. 
Юи-о̄выл ла̄тыӈ Андрей Петровец тав ла̄выс: «Ань йильпи та̄л ты ляпамас, ма̄хум пуссын мӯйлуӈкве патэ̄гыт, халанылт хо̄нтхатыглаӈкве, э̄руптахтуӈкве патэ̄гыт. Са̄в хо̄тпа тэ̄нут пасан тармыл пиннэ̄ныл э̄лы-па̄лт номсахтэ̄гыт, тав юв-тэ̄ӈкве хо̄йхаты ман а̄ти, ёмащакв сунсыглыяныл, атыньтыяныл. Ос хунь хо̄тпа ёт ва̄йхатэ̄гыт, акван-хо̄нтхатэ̄гыт, щар ат номсэ̄гыт, тав ётэ акв пӯтин хуюӈкве ро̄ви ман а̄ти. Ма̄н э̄лы хо̄талув урыл номсуӈкве патэ̄в те, мори о̄луӈкве, ущ ва̄нэ хо̄тпа ляпан та̄ртуӈкве ат те патэ̄в, то̄нт тах о̄с са̄в та̄л пуста̄гыл о̄луӈкве вēрмēв. Таяныт ёмас ва̄рēн, на̄нти номтыл о̄лэ̄н, колта̄гыл ма̄хманын э̄руптэ̄н, со̄тыӈыщ, щуниӈыщ о̄лэ̄н». 
