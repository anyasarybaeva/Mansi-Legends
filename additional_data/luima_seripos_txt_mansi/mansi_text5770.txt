
Елена Фризоргер ос Валерий Сайнахов Ха̄ль­ӯс район Саранпа̄вылт о̄лэ̄г. Та̄л котиль э̄тпос 20 щислат ты ма̄ньщи щēмья китыт ня̄врамēн самын патыс. Пыгрищēн Егорыг намтыстэ̄н. Елена Ханты-Мансийск ӯс пӯльницан кēтыг­ла­вес. 
Ты колта̄гылт о̄с акв пыг яныгми, тав наме Макар. Ань тав оматэ, а̄тятэ ос ма̄нь а̄пщитэ Саранпа̄вылн юв ӯриянэ. Елена юв та̄ртым по­рат Валерий о̄йкатэ ос ляпа рӯтанэ пӯльницан ёхта­ласыт, хорамыӈ лӯптал ос мӯйлупсал таве мӯй­луптасаныл. Ма̄нь­лат щēмья янытлаӈкве округ мирколт рӯпитан хо̄т­пат о̄с ёхталасыт. 
Ань округувт йильпи са̄ккон рӯпитаӈкве о̄выл­тахтас, ты та̄лныл самын патум ня̄врамыт, рущ ла̄тӈыл ла̄внэ «Расту в Югре», мӯйлупсал мивет ос 20 со̄тыра солко̄вил ойтавет. Ма̄н округувт ка̄сыӈ та̄лныл мощща­нув ня̄врам самын паты, тыима̄гсыл тамле са̄к­кон ань ты пирмайтавес. Ма̄ньщи щēмья тамле мӯйлупсал о̄с майвес.
Елена ты урыл тох ла̄выс: «Ам ты нё̄тмил урыл ищхӣпыӈ утыт ля̄х­хал тотнэ ло̄псыт ло­виньтасум ос телевизор хосыт хӯлыгласум. Ты олныл пыгмēн ма̄гсыл маснут ос э̄рнэ порма­сыт тах ёвтымēн». 
«Расту в Югре» нампа мӯйлупса ань округувт самын патум ня̄врамыт пуссын мивет. Ань ка̄сыӈ ӯст ос па̄выл миркол кӯщаит ты та̄л ущты самын патум ня̄врамыт ос та̄н ома­ныл-а̄тяныл янытлаӈкве ёхталасыт ос ты мӯй­лупсал миса­ныл. Ня̄врамыт ма̄нь нё̄т­нэ ху­сапыл мивет, тот олн о̄щнэ карточка ос яныг кӯщай нэ̄ Наталья Комарова хансум пищ­матэ пиным о̄лы. Ты ол­ныт ща̄нит-а̄щит «Гос­услуги» нампа ищ­хӣпыӈ ут ло̄псыт манос телефон хосыт виӈкве вēрмēгыт. 
Ма̄н, редакцият рӯ­питан ма̄хум, ты ма̄ньщи колта̄гыл янытлылӯв, са̄в ёмас, сымыӈ ла̄тӈыл ла̄вилӯв. Ня̄врамагēн пуста̄глыл вос яныгмēг, На̄й-О̄тыранылн вос ӯргалавет.            
