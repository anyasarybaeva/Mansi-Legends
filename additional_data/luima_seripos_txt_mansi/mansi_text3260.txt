
Ма̄нь па̄влыӈ ма̄т ка̄сыӈ а̄лпыл хотты колныл хум щищкурек ро̄хнэ суй суйты, ос мис поснэ вēтрат са̄ӈылтэ̄гыт. То̄нт номсэ̄гын, та колт рӯпата э̄руптан ка̄ркам колта̄гыл о̄лы. Та̄н ӯйхул о̄ньщēгыт ос та̄наныл янмалтым са̄в рӯпата ва̄рēгыт.

	Октябрьский район Лӯи Ня̄рихумит па̄вылт тамле щēмья о̄лы. Ты Сергей Владимирович ос Любовь Александровна Кривых о̄щент щищкурекыт, мисыт, пӯрщит ро̄хсуяныл суйтэ̄гыт. Тэ̄н ётэ̄н ва̄й-хатнэ̄в ма̄гыс аквъёт рӯпитан нэ̄мēнтыл тув щалтсасмēн. Нэ̄г-хумыг, со̄ль, таса̄вит са̄всыр ӯйхул о̄ньщēг. Щищкурекыт ёт акв о̄щ кӣвырт сэ̄мылхарпа пӯрщит ха̄йтыгтасыт. Колыӈ кӯщаиг ла̄вег, ха̄рмис ос мисанэ̄н пум та̄им иӈ кон ё̄мыгтэ̄гыт. О̄йка ущнув пум са̄грын ма̄ныл юв ёхтыс, нэ̄тэ ос мисанэ посуӈкве ӯриянэ. 

	Ты халт тэ̄н мēн ётумēн потыртаӈкве ка̄сащасы̄г. О̄влэ̄т нэ̄г-хумыг тэ̄нки олнанэ̄нтыл щищкурекыт, мис ёвтыгласы̄г ос та̄нки колта̄гланыл ма̄гсыл янмалтасыт. Ань нила мис ос ма̄ньмисыт о̄ньщēгыт. Тувыл пыганэ̄н ёт крестьянско-фермерское хозяйство ва̄руӈкве номылматсыт. Та̄н э̄рнэ нэ̄пакыт акван-атсаныл ос ты та̄л рēтыӈ ю̄свой э̄тпост «Кривых П.С» нампа КФХ ва̄рсыт. Хозяйстваныл Пётр пыгēн нупыл хансыстэ̄н, мо̄т пыгагēн о̄с нё̄тавēг. Ань та̄н са̄в пӯрыщ ёвтсыт, нё̄выль ма̄гыс янмалтыяныл. 

	Сергей Владимирович потыртас: «Ты сэ̄мылхарпа пӯрщит мо̄т щирыл «вьетнамский порода» ла̄вавет. Ты пӯрщит туп нё̄вляныл ма̄гыс янмалтавет. Та̄н ма̄н пӯрщанув хольт са̄в во̄й ат о̄ньщēгыт, э̄лумхо̄ласныл хультум са̄всыр тэ̄нут ат тэ̄гыт. Овас ос мисыт хольт пум тэ̄гыт. Туи сыс колув мувлахи яныгман са̄всыр пум пуссын юв то̄втащласаныл. Щищкурекыт ёт акв ляпат ха̄йтыгтэ̄гыт, та̄наныл ат новияныл. Тувыл сака рēгыӈ кол та̄нанылн о̄с ат э̄ри. Ты тэ̄лы 37 градус ащирмат та̄н поликарбонатыл пантым колт о̄лсыт. Та кӣвырт та̄н ёмас вēритасыт, ма̄н я̄ӈкхарпа пӯрщанув  хольт тыгле-тувле ат нуйгатахтыглэ̄гыт, нэ̄матыр ат сакватэ̄гыт. 

	Грант-олн ма̄н ат вуйласӯв, ты олныт ма̄гыс ня̄влалахтуӈкве ат таӈхēв. Нэ̄паканув атнэ̄в сыс ос тувыл Ханты-Мансийск ӯсн ялнэ ма̄гыс таса̄вит олн холтуӈкве ат хо̄йхаты. Ма̄нки олнанувтыл ма̄нь пӯрщит ёвтыгласӯв. Свердловский область Нижний Тагил ӯсн ёвтуӈкве ялсӯв. Комбикорм Приобье ӯсныл ма̄нки тотэ̄в, акв хӯрыг тынэ атса̄т солко̄ви. Акв хӯргыл туп акв хо̄талн то̄влавет. Ӯйхуланув прививкал о̄с ма̄нки ва̄риянӯв, тэ̄рпил ёвтыянӯв. Ты тув нё̄выль ма̄гыс налыман пӯрыщ алсӯв. Нё̄выль мо̄т ӯсн тыналыянӯв.

	Ты тув сака ат раквыс, ань пумканыт то̄самыт, пум са̄в тах ва̄рēв. Мо̄лты та̄л мо̄т ма̄ныл ёвтуӈкве ос тотуӈкве э̄рыс.

	Са̄ртын тыт ӯйхул янмалтан яныг перма о̄лыс. Ма̄хум тот рӯпитасыт, юн ос ӯйхуланыл ёт капыртасыт. Ань па̄влыӈ ма̄хманув сака са̄выӈыг ēмтсыт, та̄нки ма̄гсыланыл рӯпитаӈкве о̄с ат таӈхēгыт. Сыресыр ищхӣпыӈ утыт квалтапавēсыт, тувле сунсым та ӯнлантэ̄гыт. Кол по̄хт о̄лнэ ма̄хманув аēгыт, ма̄н акв яныг колыл о̄лэ̄в. Кит щёс колув а̄латы на̄йн ё̄свес, ма̄н таима̄гыс колув сака ёмщакв ат щё̄питылӯв. 

	Щаквит, нё̄выль, мӯӈи ма̄нки о̄ньщēв, ла̄пкат туп солвал, са̄ккар, ща̄лыг во̄й ос колас ёвтэ̄в. Ос то̄ванакт хӯл алыщлаӈкве ялапа̄лэ̄в».

	Нэ̄г-хумыг ань сас пенсият о̄лэ̄г. Сергей Владимирович 1990 та̄лт Саратовсканыл тыг совхозн рӯпитаӈкве ёхтыс. Любовь Александровна Ягрим па̄вылт самын патыс. Тэ̄н акван-минамēнт о̄влэ̄т Приполярный па̄вылт о̄лсы̄г, тувыл ущ тыг ёхтысы̄г. Нэ̄ метеостанцият рӯпитас. Тэ̄н ат ня̄врам янмалтасы̄г. Акв а̄гитэ̄н мо̄т хо̄н ма̄т о̄лы, пыганэ̄н тыт о̄лэ̄гыт. Котиль пыгēн ЮГУт ёмщакв ханищтахтас, ань ювле ёхтыс. 

	Тувыл мēн юв мӯйлуӈкве во̄виньта̄лвесмēн, пилыӈ ня̄нил ос щаквит тэ̄нутыл тыттувесмēн. Миннэмēн э̄лы-па̄лт та̄нки янмалтан огурцал, помидорыл ос пӯрщ во̄ил майвесмēн. Тэ̄н тамле ёмас сымыӈ хо̄тпаг та.

	 

	Тамара Мерова 

	 
