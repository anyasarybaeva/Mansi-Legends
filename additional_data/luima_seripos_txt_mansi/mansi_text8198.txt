
Туи пора мощēртын ты ляпами, таима̄гсыл ма̄н на̄иӈха̄пыл яласым ӯщлахтын урыл потыртэ̄в. Ты туи сыс округувт Иртыш ос Āс яныг я̄г хосыт «Северная сказка» (Лӯима̄ мōйт) нампа на̄иӈха̄п яласаӈкве паты. 
Ты урыл «Созвездие» круизный компаният рӯпитан нэ̄ Зинаида Биатова потыртас. Та̄н ты кастыл мо̄т ма̄ныл ты яныг на̄иӈха̄п лӯима̄н тотсаныл, ты та̄рвитыӈ рӯпа­та о̄лыс кос ос та̄н хотмус та вēрмысыт. 
«Северная сказка» на̄иӈха̄п нила накпа лю̄лит, тот 130 са̄­вит хо̄тпа аквторыг яла­саӈ­кве вēрмēгыт. 
На̄иӈха̄п сака ёмщакв ва̄рим о̄лы, ро̄ви акв хо̄тпан ма̄нь колнакт о̄луӈкве манос щēмьял яныг колнак виӈкве, тот ловтхатнэ колнак ос матыр-а̄ти пуссын о̄лы. 
Тэ̄нэ колнакыт янгыт, иснасныл кональ сунсым тэ̄пъялаӈкве ро̄ви, нё̄тнэ лӯима̄тев, карыс на̄лми ва̄тат ос рощит сунсыглаӈкве. 
«Созвездие» компания ищхӣпыӈ ло̄пс о̄ньщи https://s-cruises.com/ships/severnaya_skazka, тот насати таса̄вит на̄иӈха̄пыт урыл ос та̄н яласан лё̄ӈханыл хӯлтнэ урыл хансым о̄лы. Ма̄н округувт «Круизы по Сибири» ло̄псыт тӯяг я̄ӈк на̄тнэ э̄тпос оигпан порат на̄иӈха̄п яласаӈ­кве о̄вылтахты. 
Са̄ртын Сургутныл ма̄хум та̄лэ̄гыт ос Ха̄льӯс мус минэ̄гыт, тот Алек­сандр Меньшиков памят­ник палт тотыглавет, тав тот о̄лме урыл потырта­вет, хумус тав тот ял­пыӈ­кол ӯнттыс, ман­хурип рӯпата ва̄рыс. 
Э̄лаль Мужи па̄вылн на̄иӈха̄п мины, тот са­ра­ныт музейн ма̄хум щалт­сэ̄гыт, та̄н о̄лупсаныл урыл потыртаве, порма­сытыл суссылтавет. 
Тувыл э̄лаль ло̄ӈхаль Ханты-Мужи па̄выл о̄лы, тот «Живун» музейн автобусыл тотыглавет, ханты па̄влыл суссылта­вет, тот о̄лнэ колыт, а̄мпа­рыт ӯн­лэ̄гыт, ё̄рнколыт лю̄лēгыт. 
Тувыл э̄лаль Салехард мус минэ̄гыт ос са̄лыӈ ма̄хум ё̄рнколн тотавет, ханты ос ё̄рн ма̄хум о̄лупсал суссылтавет, са̄лы нё̄выль исмитыл, па̄й­тым хӯлыл тыттавет. 
Тувыл э̄лаль Новый Киеват па̄вылн хо̄иглэ̄­гыт, тот ё̄мыгтэ̄гыт, ма̄-витыл пӯмщалахтэ̄гыт. Ювле Октябрьское па̄­вылт музейн тотыглавет.
Ос та юи-па̄лт Ханты-Мансийск ӯсн ёхтэ̄гыт, тыт ос ӯс янытыл экскур­сиятыл ва̄рыглавет, музеи­тын тотыглавет. Тыгыл э̄лаль Уватн хо̄иглэ̄гыт ос Тобольскын та ёхтэ̄гыт. 
Тамле пӯмыщ яласан лё̄ӈх ва̄рвес, пуссын аквъёт аквхуйплов хо̄тал на̄иӈха̄пыл минэ̄гыт. Яла­сан ма̄хум тот тыттавет, айтавет, ня̄врамыт ёнгал­тавет. 
Билет тынэ сака са̄в кос ос тув тэ̄нэ ва̄рмаль ос музеитын ялантан тын пуссын акван-ловиньтым о̄лэ̄гыт, аквман яныгса̄т со̄тыра солкови арыгтем.
Мо̄тыт яласан лё̄ӈх ос Тобольск, Уват, Ханты-Мансийск, Ха̄льӯс, Мужи, Ханты-Мужи, Сале­хард, Новый Киеват, Октябрь­ский, Сургут ӯсыт ос па̄в­лыт хосыт яла­саӈкве паты, тув па̄г-хо̄иглы ос ма̄­хум музеи­тыл суссыл­тавет, о̄лнэ мирыт куль­ту­ра­ныл урыл потыртавет. 
Хунь Сургутын ма̄хум ёх­тэ̄­гыт, тот о̄с ӯсыл сус­сыл­тавет, «Старый Сур­гут» ос «Сургут­нефтегаз» музейигн тотыглавет ос тувыл аэропортын та минэ̄гыт, ка̄сыӈ такви ма̄тэ̄н товлыӈха̄пыл тыламлы. 
На̄иӈха̄пт са̄в ма̄хум рӯпитэ̄гыт, ӯщлахтын хо̄т­пат нэ̄матыр ва̄рмальн ул вос я̄рмēгыт, ма­тыр-а̄ти титыглаӈкве вос вēрмē­гыт, та̄н акваг нё̄та­вет, ма­тыр э̄рмыглы – хӯл­тавет. 
Ты коныпал Россия янытыл ос на̄иӈха̄пыл яласым мӯйлуӈкве ро̄ви, ты компания лов са̄всыр яныг на̄иӈха̄пыт ос яхтат о̄ньщи. 
Галина КОНДИНА
