
Ва̄т са̄грапнал э̄тпос о̄выл хо̄талэ ма̄ янытыл «СПИД» а̄гмыл ēмтум ма̄хумн нё̄тнэ хо̄талыг о̄лы. Ювле хультум та̄л оигпам порат Ханты-Мансийск ӯс «Центр СПИД» нампа пӯльницат рӯпитан яныг лēккар хум Андрей Петровец ос ты та̄рвит а̄гм пусмалтан лēккар нэ̄ Анна Новоженова ля̄ххал тотнэ колн ёхталасы̄г. Тэ̄н «ВИЧ» а̄гм урыл потыртасы̄г.  
Лēккарыг ла̄всыг, ты а̄гм ёл-тӯйтуӈкве щар ат э̄ри. Ань ёмас тэ̄рпит о̄лэ̄гыт. А̄гмыӈ хо̄тпа янытэ̄т пусмалтаӈкве ат вēрмаве кос, ос тав ты тэ̄рпит айнэ хосыт са̄внув та̄л э̄лаль тах о̄лы. Ос э̄лумхо̄лас ты а̄гме пусмалтаӈкве ат ке патытэ, тав акваг лю̄лиг ēмты. Тав са̄в та̄л о̄луӈкве ат вēрми, молях хотталь щалты. Ты коныпал тав хотты мо̄т хо̄тпа ты а̄гмыл ха̄хтуӈкве вēрмитэ. 
Юи-о̄выл хӯрум-нила та̄лыт сыс округувт ты а̄гмыл ēмтнэ хо̄тпат акваг са̄вмуӈкве патсыт. Са̄ртын ты та̄рвит а̄гм наркомания хосыт ма̄нь­лат ма̄хум э̄лаль тотсыт. Ань са̄выӈпалэ ва̄т та̄л­ныл ос атпан та̄л яныт хо̄тпат тамле а̄гмыл ēм­туӈкве патсыт. То̄ва нэ̄т ос хумыт акван-хуигпа̄л­нэ̄ныл юи-па̄лт хала­нылт ха̄хт­хатэ̄гыт. 
Акв та̄л сыс пӯльни­цат ты вармаль хосыт кит щёс уральтах­туӈкве э̄ри. Мир вос ӯр­га­лахты, лēккарыт ты ураль­тапыт таима̄гыс щё̄пита̄лэ̄гыт. 

«Центр СПИД» нампа пӯльницат рӯпитан лēк­карыт округ янытыл ва̄­тихал яласэ̄гыт, ма̄хумн ты урыл акваг потыр­тэ̄гыт. А̄гм кēлпыт о̄лы ман а̄ти, ань молях ураль­таӈкве ро̄ви. Хо̄тпа сӯпе­ныл луньщвит виве ос хус кӯм миннэ юи-па̄лт лēккарыт та̄ра ла̄вēгыт, на̄н пуста̄гыл о̄лэгы̄н ма­нос а̄ти.
Ювле хультум та̄лт округ янытыл хӯрум­хуй­плов со̄тыра э̄лумхо̄лас уральтахтасыт. Тыгыл налыман нупыл хо̄т хо̄тпа палт тамле а̄гм хо̄нтвес. Та̄н та̄ра ты а̄гм э̄лаль уральтан ос пусмалтан ма̄гыс пӯльницатн кēт­вēсыт. Тот ёмщакв та̄ра-паттаве, со̄ль манос а̄ти, тав ты а̄гм о̄ньщи. Ты а̄гм о̄щнэ хо̄тпа тэ̄рпил хасылтаве. Ты тэ̄рпит ка̄сыӈ хо̄тал аюӈкве э̄рēгыт. 

Ань ма̄н ма̄вт пуссын аквъёт нёлоловхуйплов со̄тыра э̄лумхо̄лас «ВИЧ» а̄гмыл ēмтсыт. Ка̄сыӈ ӯст ос па̄вылт тамле хо̄тпа о̄лы. Ань ма̄хум рӯпитан ма̄нанылт о̄с уральта­вет, лēккарыт та̄нки тув ёхталэ̄гыт. Тот туп ка̄­сащан хо̄тпат луньщвит мыгыт, ё̄рыл нэ̄мхотьют ат кащилтаве. Хотьют а̄гме осн-паттувес, тав урēтыл по̄х хо̄тпан ат ла̄ваве, туп такви ты урыл ва̄гтэ.
Ань лēккарыт ты а̄гм урыл мирн акваг потыртэ̄гыт. Ма̄хум ты а̄гм урыл са̄внув вос ва̄гыт. Ты уральтапыт пуста̄гыл о̄лнэ ма̄гыс ва̄рыглавет ос а̄гмыл ēм­тум хо̄тпат вос пус­мал­тахтас, тӯйтыглах­тым ул вос о̄лсыт. Пӯль­ни­цан ва̄тихал ялэ̄н.
 
