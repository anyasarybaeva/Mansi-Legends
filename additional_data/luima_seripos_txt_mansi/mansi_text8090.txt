
Анямова Альбина Александровна пēс порат нё̄рта са̄лыт ёт о̄лыс. Ётыл ос Кēрасколыӈъя па̄вылт о̄лсыт, тувыл ос Ушма па̄вылна ва̄нтласыт, тот та па̄вылта яныг хо̄тпаг о̄лы. Тав ат а̄ги о̄ньщас, ань кит а̄гииг аратасый.  Кит а̄гииг ня̄врамыт о̄ньщей. 
Юн Ушма па̄вылта та̄н тавēн нё̄тэ̄ит, улюв то­туӈкв, вит а̄лумтаӈкв. Пыит аквай во̄рт во̄ра­ēит. Ань тав а̄гитэ палт ӯст о̄лы. Ам таве китый­ласлум. 
– Альбина Александ­р­овна, хумыс пēс порат нё̄рта са̄лыт ёт о̄лсын?
– Ма̄н пēс по̄рат нё̄рта са̄лыт ёт о̄лсув. Яныгпо̄ль э̄тпос порат ма̄н нё̄рна минуӈкв та щё̄питахтэ̄в. Са̄лы я̄ӈк на̄тнэ э̄тпос о̄влэ̄т па̄сый о̄нь­щуӈкв патэ̄ит, ӯнт­туӈкв патэ̄ит. Щё̄питахтэ̄в ос та ва̄нтлэ̄в, хо̄птыт пува­вет. Хо̄птыт пувēит, ва̄нт­лын хо̄птыт, нэ̄вин са̄лыт та ат пувавет. 
Нё̄рна ос ёхтэ̄в, палат­кат тӯщтэ̄в, ульюв тотэ̄в. Са̄лыт ӯнттуӈкв патэ̄ит, ос ка̄сыӈ хо̄тал уральтаӈкв аквай э̄ри, па̄сый тотэ̄ит.  Яныг са̄лыт я̄ӈк на̄тнэ э̄тпоста о̄ньщуӈкв та о̄выл­тахтэ̄ит, холл та̄н я̄ӈк на̄тнэ э̄тпоста о̄нь­щēит.
Тувыл нё̄рта мощ та о̄лэ̄в, тувыл са̄лыт ма̄нь па̄сыйгрищаныл та та̄к­мēит. Яныг нё̄рта лё̄м­воиӈый ēмты, о̄ста во­ратаӈкв патэ̄ит. Пасар талях ло̄х тув та ва̄нтлэ̄в, тот яныг лоӈхит мощ о̄лэ̄в. 
Яныг Ё̄мкит нупыл ос сака рēгыӈый ēмты, ос тув ва̄нтлэ̄в, тӯйтыӈ ма̄та, са̄лыт туи сака рēйт тӯй­тыт лю̄лēит, тот тай во̄тыӈ. Ос лё̄мвоит во̄тыӈ хо̄талт тай а̄тюм, тох та во̄рт мощ ха̄йтэ̄ит. 
Хо̄тыл палыт рēйиӈый ēмты, тӯйтыт та лю̄лэ̄ит, ос ӣтипа̄лаг тэ̄ӈкв та тахēит. Тувыл тот мощ о̄лэ̄в таквсы па̄лай, ащир­маӈый ēмтуӈкв паты, ос акв ювле акв ма̄на та ва̄нтлэ̄в.
Сӯкыр э̄тпоста ос ивма ма̄хум ёхтэ̄ит, ка̄сыӈ элумхо̄лас та̄нки са̄лыя­ныл пувуӈкв патэ̄ит, сака са̄в э̄лумхо̄лас то̄нт о̄лыс –Самбиндаловыт, Тасмановыт, Бахтияровыт, Куриковыт пувияныл ос на̄лув та по̄сыяныл. 
Са̄лыяныл та̄нки о̄щса­ныл, таквсы па̄лай паты, хо̄т яласэ̄гыт, юн о̄лэ̄ит. Ма̄н ос са̄лыянув ма̄нки хот-арыйтэ̄ит, ма̄нки о̄нь­щиянув кос. Са̄лыянув юв по̄сэ̄в, во̄раēв, тувыл са̄лыянув уральтэ̄в. Тахта рущ па̄вылна тэ̄нут ма̄йс кēрамтахыла̄лэ̄в. Матыр пушнина газпром­хозна сдавайтэ̄в, вивет, тувыл ма̄н ос матыр та ёвтэ̄в, ос юв са̄лыл та та̄лматэ̄в. 
– Хунь Кēрасколыӈъя па̄выльна ва̄нтласын?
– Ам 1974 та̄лт хум ва̄рсум. Малый Тошимн­кат та̄л о̄лсув, тувыл ос  Анямов Николай Василь­евич Кēра­сколыӈъя па̄­вылна ва̄нтлуӈкв ат ка̄­сащас, тувыл а̄тятэ тув ва̄нтлас. 
Акв Петя яйпыюм сорп ма̄йс та̄лна тай ӯнттала­вес. Мирон яйпыюм Хол­мын я̄т о̄лсыт. Ам ос тув Керасколыӈъя па̄вулна та минасум. Тув ёхтысамēн, мощ тот о̄лсумēн па̄выл­та, ётыл ос нё̄рна та ва̄нтлысамēн. Яныг а̄гим  ма̄ньрищ о̄лыс, а̄пат хуяс, тох та ва̄нтласӯв. Коля тав а̄ще ос Нина а̄квум  тэ̄н нё̄рт о̄лсы̄г, ня̄врам са̄в о̄ньщасый ос э̄рттум  по̄лявет ман маныр, мēн о̄с та минасмēн. 
Пеликов Тимка, Дарья Васильевна, ма̄н ос пус­сын аквъёт яныгпо̄ль э̄тпоста са̄лы ӯруӈкв та минасӯв. Ос тув палытта о̄лэ̄в, таквсы са̄лыт ос на̄лув пōсавет, та̄нки са̄­лыянув выяныл, ма̄нки са̄лыянув ма̄нки о̄ньщия­нув. Туи ос Илья хōталт тай йирхатэ̄ит, пӯрлах­тэ̄ит, тувыл нёплув нуēит, ты сахи ва̄рнэ сов. Ос сӯкыр э̄тпоста тай о̄с нёпыл нуēит, хумыт майс моль­щаӈ ва̄раве.  
Анна ТОСМАНОВА лӯсум ма̄ньщит ла̄тӈыл хансыс
