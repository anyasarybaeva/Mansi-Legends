
Ма̄нь таквс э̄тпос ва̄т нупыл са̄тыт хо̄талэ̄т округт олн ловиньтан департаментыт рӯпитан кӯщай нэ̄ Вера Дюдина ля̄ххал тотнэ ма̄хум округ мирколт акван-атыгласанэ. Ань 2022-2024 та̄лытт бюджет-олныт щар ма̄к маныр ва̄рмалит ма̄гыс та̄ставет, тав ты урыл потыртас. 
Кӯщай нэ̄ ла̄вме щи­рыл, щар о̄влэ̄т бюджет-олныт социально-куль­турный ва̄рмалит ма̄гыс щё̄питавēсыт. 
2022-2024 талытт мирн нё̄тмил ва̄рнэ са̄в­сыр э̄рнэ про­граммат ма̄гыс 70 про­цент са̄вит олн холтаве тах. Хультум олныт ос округ экономи­кав но̄х-са̄вмалтан ма̄гыс кēтаве.
Щар ма̄к э̄рнэ тэ̄лат ма̄гыс 2022 та̄лт - 429,9 млн. солко̄ви, 2023 та̄лт – 439,3 млн. солко̄ви, 2024 талт – 450,3 млн. солко̄ви та̄ставе тах.
Мирн нё̄тнэ олныт
Йильпи та̄л о̄вылтах­тын порат мирн нё̄тнэ то̄ва тэ̄лат нила процент са̄витын но̄х-нё̄тавет. Та̄н халанылт а̄гмыӈ-мосыӈ хо̄тпат пусмалтан ма̄гыс олныт но̄х-а̄лмавет. 
Школат ос мо̄т са̄всыр ма̄тт ханищтахтын а̄г­мыӈ-мосыӈ ня̄врамыт тэ̄нут-олнаныл о̄с но̄х-нё̄­тавет тах. 
Мо̄тыт та̄лныл сӯкыр э̄тпос о̄выл хо̄талныл училищат ос универ­си­тетыт ханищ­тахтын студентыт стипендия-олнаныл о̄с но̄х-нё̄тум­тавет. 
Ма̄нь таквс э̄тпос о̄выл хо̄талныл государ­ственный ос муници­пальный учрежденият рӯпитан хо̄тпат ос нила процентын рӯпата ол­наныл но̄х-нё̄тавет. 
Ань ты та̄лытт иӈ са̄внув э̄лумхо̄лас пен­сия-олн виӈкве патсыт. Та̄н ма̄гсыланыл о̄с са̄в олн та̄стувес. Тувыл са̄в ня̄врамыӈ щēмьят ма̄гыс о̄с са̄внув пособие-олн ойтуӈкве патаве. 
А̄гмыӈ-мосыӈ хо̄тпат нё̄тавет
Тувыл ты хащта̄л а̄гм пусмалтан ос мо̄т са̄всыр ва̄рмалит ма̄гыс ань олн ос ёмас са̄вит та̄стувес. Нёлоловхуйплов та̄лныл ос э̄лаль яныгнувег о̄лнэ а̄гмыӈ-мосыӈ хо̄тпа ӯр­галан ма̄гыс, э̄тпос сыс ойтнэ олныт о̄с но̄х-нё̄т­вē­сыт. 
Кӯщай нэ̄ тох ла̄выс:
– Ань хотты хо̄тпат та̄нки палтаныл а̄гмыӈ-мосыӈ савалап ня̄врам янмалтаӈкве выгыт ке, та̄н о̄с ёмас са̄вит олныл ойтуӈкве патавет. Ты ва̄р­маль ма̄гыс э̄лаль ка̄сыӈ та̄л нила млн. са̄вит сол­ко̄ви та̄стуӈкве патэ̄в тах. Тувыл са̄в ня̄врамыӈ щēмьят ма̄гыс хӯрум та̄­лын о̄с са̄в олн щё̄питасӯв.
Йильпи пӯльницат ӯнттавет
Мо̄тыт та̄лытт Ха̄льӯс, Хонтаӈ, Октябрьский, Сургутский, Нефтеюган­ский ос Ханты-Мансий­ский районытт, Югорск ос Урай ӯсыгт мир пусмал­тан ма̄гыс ва̄т нупыл нила са̄всыр пӯльницат ӯнттуӈкве патавет. 
То̄ва ӯсытт судебно-медицин­ский экспертиза ва̄рнэ пӯльница, кēлп минэ станция-кол ос мо̄т са̄в пусмалтан ва̄рмаль а̄тим. Ты тэ̄ла ма̄гыс 2022 та̄лт – 2,8 млрд., 2023 та̄лт – 2,7 млрд., 2024 та̄лт – 1,7 млрд. солко̄ви тах та̄ставе.  
Та̄нки рӯпата ва̄рнэ ма̄хум урыл
Ань ма̄ янытыл ма̄хум хащта̄л а̄гмыл ēмтэ̄гыт. Ты паттат то̄ва та̄нки рӯ­патаныл ва̄рнэ хо̄тпат рӯ­пата коланыл лап-пант­саныл, та̄н олн сэ̄луӈ­кве ат вēрмēгыт. Ты хо̄тпатн э̄лаль кӯпнитнувег вос о̄лыс, на̄лок-олн атпан про­центын ма̄ньнувег ва̄раве тах. Тувыл ос мирн нё̄тмил ва̄рнэ предпри­нимателит ат та̄л сыс на̄лок-олн ойтуӈкве ат ла̄вавет. 
Вера Дюдина ла̄выс: 
– Округувт щар ма̄к ва̄рмаль, мир о̄лупсатэ э̄лаль ёмасыг вос ēмтыс. Ма̄хум рӯпатанылт са̄внув олн вос сэ̄лсыт. Щēмьяӈ ма̄хумн акваг нё̄туӈкве патэ̄в. Тувыл мо̄т са̄в рӯпитан ма̄ щё̄питаӈкве э̄ри. Ка̄сыӈ хо̄тпа рӯпата вос о̄ньщис. Тыи ос мо̄т ва̄рмалит мӯсхалыг щё̄­питан ма̄гыс иӈ са̄в рӯ­пата варуӈкве э̄ри.
Олн ма̄к э̄рнэ тэ̄ла ма̄гыс холтаве
Округувт 2022-2024 та̄лыт сыс щар са̄внув олн ханищтап, мир пус­малтан, ня̄врам самын паттын ва̄рмальн, о̄лнэ колыт ойтхатнэ тэ̄лан ос лё̄ӈхыт ма̄гыс олн та̄сту­вес.
Олн та̄стын департа­ментыт общественный советыт кӯщаиг рӯпитан хум Юрий Манчевский потре щирыл тох о̄лы, ань округ бюджетувт э̄рнэ са̄вит олн о̄лы. Ты пирмайтан олныт хосыт округув э̄лаль са̄вмуӈкве паты. Ань национальный проектыт ос са̄всыр мирн нё̄тнэ программат пус­сын рӯпитаӈкве патэ̄гыт, ёл ат по̄илттавет.
Николай МЕРОВ
