
О̄йттур э̄тпост ам Софья Ильинична Власенкова (Рукова) ёт ва̄щинтахтасум. Тав хосат та̄гыл Жиздра ӯст Калужский областит о̄лы. Ос Ханты-Мансийскан тав аквъёт ханищтахтам нэ̄т ёт хо̄нтхатыглан ма̄гыс ёхталас. Та̄н пуссын Ханты-Мансийский педагогический училище 1973 та̄лт а̄стласыт ос ла̄кква ма̄н миныгласыт. Тувыл 2013 та̄лт о̄выл щёс тыт акван-хо̄нтхатыгласыт ос то̄нт ат та̄л миннэ порат о̄с хо̄нтхатыглаӈкве потыртахтасыт.
Ань та̄н ла̄внэ̄ныл щирыл, ат та̄л молях ювле хультсыт, о̄с та тыг акван-атхатасыт. Ам ань Софья Ильинична ва̄рмалянэ урыл мощ китыгласлум, тав а̄нумн таи ла̄выс:
— Ты та̄лт ма̄н лов хо̄тпа тыг ёхталасӯв, ты э̄лыпал о̄с лов э̄лумхо̄лас о̄лыс. Ань то̄нт ёхталам хӯрум хо̄тпа пēнтсыл, мо̄т хӯрум нэ̄т ёхтысыт. 2013 та̄лт та̄н Ханты-Мансийскан ялуӈкве ат вēрмысыт, ань хотща̄гтым тыг молямла-сыт. Ма̄н хосат та̄гыл ат хо̄нтхатыгласӯв, таи-ма̄гыс о̄влэ̄т ма̄нки ха-лувт мощ хащхатсӯв. О̄влэ̄т ӯс яныг кант акван-атхатсӯв, тот мощ ё̄мыг-тасӯв. Ам та̄нанылн мӯйлупса тотсум, амки о̄лнэ Жиздра ос Калуга ӯс ху-рил мӯйлуптасанум. Ту-выл педучилище колн минасӯв, тот кӯщаяныл а̄тим о̄лыс, ма̄н э̄рнэ нэ̄пак ат о̄щсӯв ос таи-ма̄гыс тув ат та̄ртвесӯв. Та юи-па̄лт ма̄н «Октябрь» нампа колн ял-сӯв, тот тэ̄нэ колт тэ̄сӯв, потыртым ёмщакв ӯнлахо̄лсӯв. Хоты па̄влыт ман ӯсыт о̄лсыт, рӯпитасыт, хунь хум ва̄рсыт ос манах ня̄врам янмалтасыт, ты о̄вылтыт потыртасӯв. Ма̄нав ханищтам хо̄тпат номылматсанӯв. Ма̄н ётув нила ханищтахтам нэ̄т а̄тимыг ēмтмыт, мо̄лты порат ёхталам Нина Торговкина о̄с хотталь щалтум. Та̄наныл пуссын ёмас номтыл ка̄стысанӯв.
Нэ̄ хо̄тпат са̄выӈпа̄лэ ня̄врамыт ханищтым рӯ-питасыт ос ань пенсиян патхатасыт. Александ-ра Бричко Кондинский район Леуши па̄вылт ань тыг мус школат рӯпиты. Ты хал пуссын ам хольтум колсори рӯпата ва̄рēгыт, туи тэ̄пкананылт капыртэ̄гыт ос апганыл ёт юн ӯнлантэ̄гыт.
Тувыл ма̄н Лосев нампа ӯскан хосыт ё̄мыгтасӯв, пуссын пēс колыт хо̄т ӯнлысыт ос хоты ӯсхулыт о̄лсӯв, таит номылматсанӯв.
Ты ӯст о̄лмувт 45 та̄л ювле хультыс, матуӈкве ты патсӯв ос ма̄н иӈ ма̄нь-латыг о̄луӈкве воратэ̄в. Мо̄т ат та̄л ювле хультнэ порат акван-атхатуӈкве вēрмēв ман а̄ти, ат ва̄глум. Ам тыг ёхтын лё̄ӈхум сака та̄рвит. Ма̄н о̄влэ̄т пуссын ищхӣпыӈ ут хосыт кисхатсӯв. Янгыщ пуссын хо̄нтсанум, та̄н округ янытыл о̄лэ̄гыт. Туп ам мо̄т ма̄н минасум ос акв нэ̄ Владимир ӯст о̄лы, кит нэ̄г акватэ Чувашият ос мо̄танэ Свердловский областит хо̄т о̄лэ̄г. Та̄н ётаныл ищхӣпыӈ ут хосыт о̄с потыртэ̄в. Ань та̄нанылн ла̄тыӈ кēтэ̄в, хури по̄слэ̄в ос суссыл-тыянӯв тах.
Тувыл акв нэ̄в щар нэ̄мхо̄т ат хо̄нтыслӯв, тыи Галина Екимова, тав Мортка па̄выл Кондинский районныл о̄лыс. Та мирколн ам пищма хансыгласум кос, ос юв-ле ла̄тыӈ кēтсыт, Гали-на хосат та̄гыл мо̄т ма̄н  ва̄нтлыс ос воссыг та̄н нэ̄матыр ат ва̄гыт.
Тыт аквъёт ханищтахтам нэ̄т коныпал ам Тю-мень ӯст ос мо̄т нэ̄т ёт хо̄нтхатыгласум. О̄влэ̄т поездыл юил минымам, ам та ӯсн хо̄игласум. Ам Ханты-Мансийский пед-училищат хӯрум та̄л ха-нищтахтамум юи-па̄лт нилыт курсыт Салехардын э̄лаль ханищтахтуӈ-кве минасум ос тот учи-лище а̄стласум. Тот аквъёт ханищтахтам нэ̄т ёт хо̄нтхатуӈкве, ам Тю-мень ӯсн ёхталаӈкве ла̄вхатсум. Ань ат хо̄тпа ат-хатсӯв, ос исум витыл пусмалтахтын колн ялсӯв. Тот маткем та пувлысӯв, ма̄нки о̄лупсав урыл потыртасӯв. Ос такем ёмас о̄лыс.
Та ӯст о̄лнэм сыс амки рӯт ма̄хманум Светлана Мерова, Григорий Рещиков ос апганум палт мӯйлуӈкве щалтапа̄лсум. Тувыл Ханты-Мансийскан та йиймыгтасум. Ань Ха̄льӯс нупыл ос А̄нъя па̄вылн ялэ̄гум, рӯтанум ка̄салыянум тах. Мо̄т ма̄т о̄лымам амки самын патум ма̄м та̄л марщумлавēсум. Тувыл тот школат ханищтахтам хо̄тпанум ёт хо̄нтхатыглаӈкве о̄с таӈхēгум.
На̄н ма̄ньщи газетан ма̄гыс ам яныг пӯмащипа ла̄тыӈ ла̄вēгум. Ам палтум пищма хольт кēтыяны̄н, ам ка̄сыӈ э̄тпос ӯрхатэ̄гум ос газетат хунь ка̄тн выганум, хотща̄гтэ̄гум. Тот пуссын ля̄ххалыт ос потрыт ловиньтыянум. А̄нумн сака пӯмыщ, тувыл потрыт ловиньтэ̄гум ос амки ма̄ньщи ла̄тӈум хот ат ёрувлылум. Ва̄глум, ма̄ньлат хо̄тпат та̄нки ща̄нь ла̄т-ӈанылт са̄в пӯмщалахтуӈкве патсыт ос э̄лаль ханищтыяныл. Та̄н ма̄гсыланыл сымум ща̄гты. Тыи Валентин Дёмин Московский область-ныл о̄лнэ пыг, Денис Комков Санкт-Петербург ӯст ханищтахтас, ань ул ювле Саранпа̄вылн минас. Тувыл Ягримныл о̄лнэ нэ̄ Наталья Анадеева Саша ма̄нь пыгкēтэ ёт ос ма̄ньщи ла̄тыӈ ханищтэ̄г. Ты хо̄тпат ищхӣпыӈ ут хосыт ща̄нь ла̄тыӈ ханищтан ло̄пс ва̄рсыт, ам та̄н ётаныл тот ва̄йхатасум. Та̄нанылн ам паща ла̄тыӈ кēтэ̄гум.
Софья Ильиничнан ма̄н са̄в та̄л пуста̄гыл о̄луӈкве ла̄вēв, са̄всыр тэ̄лат урыл ма̄навн потрыт о̄с вос хансы.
 
