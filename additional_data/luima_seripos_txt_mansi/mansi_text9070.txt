
Тынакт Ханты-Мансийск ӯст «Шьём для наших» хум хо̄тпатын маснут ю̄нтнэ колт акв ка̄ркам нэ̄ ёт акван-хо̄нтхатнэ щё̄с ва̄рыглавес. Ты колн ӯс депутат нэ̄ Юлия Трушкова матыр нё̄тмил ва̄рнэ хо̄тпат кинсы ос тувыл нэ̄т ёт ва̄йхатаӈкве тув во̄выглыянэ. 
Аньнув тав ётэ нота­риус-нэ̄ Лидия Вахруше­ва щалтсас ос такви рӯпи­тан ма̄хманэ ёт маснут ю̄нтнэ ма̄гыс 570 мēтра флис-то̄р тотыс.
Ты Нотариальная пала­та Югры кēтум то̄рныл ал­пит юил о̄щнэ 220 маснут ю̄нтуӈкве ро̄ви ос хультум то̄р-са̄лмытыл то̄ванакт мо̄т пормасыт ва̄равет.
Ань Лидия Аркадьев­нан тот ю̄нтым са̄всыр пормасыт суссылтавēсыт ос нэ̄т маныр тэ̄лат тот ак­ваг ва̄рыглэ̄гыт, ты урыл потыртасыт. Мӯй нэ̄ ювле ла̄выс, тав хосат та̄гыл матыр такви ва̄рнэ тэ̄лал нё̄ты. 
Тэ̄лы такви ка̄тагēтыл са̄в оспаӈ сэ̄тапыл акв ху­ри хорамтас ос таитэ ма̄­гыс сэ̄лум олнанэ пус­сын СВО ма̄н кēтсанэ. Ты э̄лы-па̄лт аквъёт рӯпитан хо̄тпат ёт «Посылка сол­дату», «Коробка Доб­ра» намаим акцият тэ̄р­пит, пормасыт, тэ̄нутыт атсыт. Таима̄гыс ма̄н та̄нанылн пӯмащипа ла̄тыӈ ла̄вēв.
Юлия Трушкован о̄с пӯ­мащипа ла̄тыӈ ла̄вуӈкве э̄ри. Тав та̄л оигпан э̄лы-па̄лт ня̄враме самын па­тыс ос тав «Шьём для на­ших» о̄вылтам тэ̄латэ ат ёрувлытэ. 
Ӯст о̄лнэ мирыт акван-атыглыянэ ос румалыянэ, тыт нё̄тмил ва̄рнэ са̄всыр колыт ос хо̄тпа хо̄нты. Ань пуссын акван-нё̄тхатым ва̄рмалитыл кит та̄л сыс хум хо̄тпатн 15 со̄тыра сы­ре-сыр ю̄нтым маснутыл кēтвēсыт. 
Таи ёмас «Почта Рос­сии» олн ойтнэ та̄л по­сылкат выганыл ос кē­тыяныл, тувыл юв ёхта­лам хум хо̄тпат та̄нки та колн щалтсэ̄гыт ос матыр мас­нутыл, пормасыл мивет. 
Тамара МЕРОВА
