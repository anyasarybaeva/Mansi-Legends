
Ань 2021 та̄л ООН мирыт рӯпитан колн «креативный экономика са̄вмалтан та̄лыг» ла̄ввес. Таима̄гыс мо̄лты та̄л ва̄т са̄грапнал э̄тпос 23 хо̄талэ̄т Ханты-Мансийск ӯст ищхӣпыӈ ут хосыт «Финно-угорский вектор к креативной экономике» мирхал ханищтап ва̄рыглавес. 
Тот финно-угор рӯт ми­рыт, са̄всыр общест­вен­ный ос некоммерчес­кий организа­цият, мощ­щаг хультум лӯима̄ ма̄хум ак­ван-атхатыгласыт.  
Ты мирхал ханищтах­тын проект Югорский уни­вер­ситет па̄лыл финно-угор ма̄хум Ассоциа­циян щё̄пи­та̄лвес. Та̄нанылн ТК «Югра», ВГТРК «Югория» колыг ищхӣпыӈ ут хосыт акван-хо̄нтхатуӈкве о̄с нё̄тсыт. Округув 90 та̄лэ то̄влуме кастыл ты ханищ­тап ва̄­рыг­лавес. 

Ань са̄всыр мирыт халт экономика хумус э̄лаль-паттуӈкве э̄ри, ты о̄выл­тыт Ассо­циацияг ла̄внэ финно-угор уни­вер­сите­тыт пус­сын аквъёт потыр­тасыт. Тыи Марий Эл ос Мордовия, Удмуртия, Коми ос Карелия республикат о̄лнэ государственный университетыт, тувыл Уральский лесо­техни­чес­кий университет ос Ямал ма̄т много­профиль­ный колледж ос ты тэ̄лат пӯм­щалан мо̄т ма̄хум.
Ищхӣпыӈ ут хосыт са̄в ма̄ныл атхатам ма̄хум ёт о̄влэ̄т кӯщаит пащалахта­сыт, Югра па̄лыл Елена Шумакова, обществен­ный ос внешний связь де­пар­тамент кӯщай нэ̄, ос Татьяна Карминская, ЮГУ ханищ­тахтын колт кӯщай нэ̄, ла̄тыӈ ла̄всы̄г.
Тувыл ма̄хум са̄всыр ремёсланыл хумус э̄лаль тотыяныл ос тыитыл хумус олн сэ̄луӈ­кве ро̄ви, пуссын ханищ­тавēсыт. Та̄н о̄влэ̄т йильпи тэ̄лат номтыӈыщ вос ва̄­ри­яныл. Ёмас намыл пи­нуӈ­кве ос э̄рнэ хурил ман хан­сал по̄слуӈкве э̄ри. 
Та щи­рыл са̄в ма̄хумн ва̄ӈкве ос ханьщуӈкве патаве. Тох Арменият, Таджикистаныт ос мо̄т ма̄т но̄х-во̄рмал­там ремёслат урыл ма̄хум суссылтавēсыт. Тот та̄н пēс наканыл йильпи щи­рыл э̄лаль тотнэ тэ̄ла щё̄питасыт. Тох ань ма̄х­маныл рӯпата о̄ньщēгыт ос пēс наканыл нэ̄мхот­таль ат со̄йми.
Алексей Цыкарев, ООН тармыл мощщаг хультум мирыт ва̄рмалит ӯргалан хо̄тпа, «Код северных ремёсел» проект урыл ма̄хумн потыртас. Тав Карелия ма̄т пēс наканыл э̄лаль хумус тотуӈкве пат­саныл, таит ханищтым хӯлтсанэ. Та̄н рӯпатаныл  «Инноватор-Топ» о̄выл ма̄т о̄лы. Ос тэ̄ланыл са̄к­конытн мӯсхалыг вос ӯр­галавēсыт, та̄н ань Югра ма̄ныл ханищтан нё̄тмил во̄всыт.

«Новости Югры» колт кӯщай нэ̄ Св­ет­лана Бурлуц­кая такви проектэ урыл по­тыртас. Та̄н округт о̄лнэ са̄всыр ма̄щтыр колыт ак­ван-нё̄тхатым рӯпи­таӈ­кве во̄виянэ ос тув  ма̄щ­ты­рыт, дизайнерыт, художникыт хо̄нтэ̄гыт тах. 
Креативный экономика, ма̄-вит ӯргалан тэ̄лат о̄вылтыт Борис Кочуров, РАН колт учёный хум кит-хӯрум ла̄тыӈ ла̄выс. Юграт экономика кӯсты­рыг но̄х-паттуӈкве ро̄ви, тыт йильпи производст­ват ос пēс накыт акванва̄рнэ щирыл ке тотавет, таима̄гыс ма̄-вит ӯргалым вос о̄ньщияныл. 
Тувыл ма̄ньлат ма̄хум манхурип проектыт о̄нь­щēгыт, тув щё̄питан тэ̄лат та̄ра-паттувēсыт. Та̄наныл ёмщакв ва̄рнэ щирыл Россия Ассамблея па̄лыл ма̄ньлат ма̄хум ёт рӯпитан нэ̄ Дина Громатикополо ла̄тыӈ хӯлтыс. 

Юи-о̄вылт «Финно-Угорская гостиная» ак­ван-хо̄нтхатыглан тэ̄ла ва̄р­вес. Мӯй ма̄хум ёт Галина Эдин потыртас. То̄нт Еремей Айпин «Со­бра­ние сочи­нений в пяти томах» Штрихи к порт­ретам», Мария Волдина «Со̄рни лопас» хансум нэ̄па­каныл урыл потыр­тасы̄г. 
Нэ̄пак лови­ньтан колт рӯпитан нэ̄ Нина Пляцек «Мифы и предания хантов и манси в комиксах» йильпи нэ̄­пак ос Югорск ӯсныл Наталья Анкина «Этномир Югры» нампа та̄нки про­ек­таныл сус­сыл­тасыт. Та̄н ва̄рум рӯпа­таныл урыл мо̄т газетат хансэ̄в тах.
Тамара МЕРОВА
