
Ма̄ньщи нэ̄г-хумыг Светлана Николаевна ос Валерий Владимирович Хозумовыг Ха̄льӯс район Ло̄пмус па̄вылт о̄лэ̄г. Туи Ло̄пмусн ялмум порат, тэ̄н колэ̄н щалтсасум, ӯнлахо̄лсӯв, потрамасӯв. Пēс ма̄хманув ка̄стысанув, яныгмам порав номылматыгла̄лыслув. 
То̄нт па̄выл ма̄хманув пуссын ма̄ньщи ла̄тӈыл потыртасыт, оманув ма̄ньщи супыл о̄лсыт. Кос хоталь щалтэ̄в – ла̄пкан, почтан манос пӯльницан, туп ма̄нти ла̄тӈув суйтыс, та мовиньт, та о̄щхуль, ма̄н тох яныгмасӯв. 
Светлана Николаевна Потрасуй па̄вылт самын патыс. На̄н ань э̄лаль тав потре ловиньтэлы̄н.
– Анēквам Хуринова Вера Ло̄пмус нэ̄ о̄лыс. А̄пщи о̄ньщас, Макщум. Та̄н коланыл па̄выл котильт ӯнлыс. Омам Матрёна Ивановна Таратова, такви о̄парищ наме Чукопеликова. Ныюм Александра Ивановна, о̄йкатэ щирыл Остерова о̄лыс. Омам кит каӈк о̄ньщас – Илья ос Николай, сас войнан тотыглавесы̄г. Акиягум юв ат та ёхталасы̄г, нэ̄матыр ла̄тыӈ а̄тим о̄лыс. Ётыл анēквам тэ̄н ма̄гсылэ̄н пенсия-олн вуйлас. 
Колта̄глувт ма̄н хо̄т ня̄врам о̄лсув, ам ань амттем хультсум. Лида увщим ня̄враманэ ёт ос Ваня каӈкум пуссын Кульпаст о̄лсыт.
– Светлана Николаев­на, школат наӈ хо̄т ха­нищтахтасын?
– Кульпаст ханищтах­тасум, интернатт о̄лсум. Хунь о̄выл классын минасум, ма̄н Посалтыт па̄вылт о̄лсув, Потрасуй­ныл па̄влув алгаль ӯнлы. Номилум, таквсы порат интернатын тотвēсум, тӯйт патыс, я̄ӈк ты по̄ли. Сахил ос ня̄рал о̄лсум. То̄нт интернатыт сака са̄в ня̄врам о̄лыс – Саран­па̄выл, Ло̄пмус, Сортыӈъя ос мо̄т па̄влытныл ха­нищ­тахтуӈкве тотыг­лавē­сыт. 
Омам Потрасуй зверо­фермат рӯпитас. Па̄вылт ма̄ньщи мир са̄в о̄лыс, ла̄пка, школа о̄лыс. Тувыл звероферма Кульпасн тотвес, ма̄н тув ва̄нтлы­сӯв, омав э̄лаль тот рӯпи­тас. Ам школа а̄стламум юи-па̄лт, о̄с зверофермат рӯпитасум. Ос трудовой книжканувт ты урыл нэ̄­матыр хансым ат о̄лыс. Та нэ̄паканув рӯпата колувт нас о̄щвēсыт, нэ̄матыр тув ат хансыглавес. Ётыл ам рыбоучастокн пат­ха­тыгласум, та та̄ланум тай хан­сыг­ла̄л­вēсыт.
О̄йкам ёт Кульпаст акван-хо̄нтхатсумēн. Тав Ло̄пмусн таӈхыс, тыг та йисмēн. Анēквам хоса о̄лыс, ма̄нь порат тав палтэ тотыглавēсум, хунь хум вāрсум, тыг та о̄л­мыг­тасум. Мēн лув, мис акваг янмалтасмēн, пум ва̄рсумēн. Ань ат о̄ньщи­мēн, пуссын холтсанмēн. 
Светлана Николаевна о̄йкатэ Валерий Влади­мирович Ло̄пмус па̄выл хум. Тав а̄тятэ Влади­мир Устинович Хо̄рыӈ­па̄вылныл о̄лыс. 

Валерий Владимиро­вич тох потыртас:
– А̄тям колта̄гыл ма̄хманэ ётыл Пупйисум па̄вылт о̄лсыт, тав тот яныгмас. О̄пам Устин Викторович Хозумов яныг хо̄нтын ялыс, юв ёхталас. А̄тям потырта̄­лыс, пуки­хӯрге а̄гмыӈ олыс, опера­циял ва̄рыглавес, мощ о̄лыс, а̄тимыг ēмтыс. Ам о̄пам палт ля̄хтхата­сум. 
Щащēквам Татьяна Михайловна, такви о̄парищ наме Гоголева, О̄лттумп па̄вылныл о̄лыс. То̄нт хум хо̄тпат тувле нупыл хӯл алыщлаӈкве кēтыглавēсыт, о̄пам ёт тот акван-хо̄нтхатсы̄г. Кит пыг янмалтасы̄г, а̄тям ос Кузьма каӈке. Акв пыгēн ма̄нь порат а̄тимыг ēмтыс. Щащēквам хоса о̄лыс, Пупйисумт ёл-щё̄питавес. 
– Оман хотыл о̄лыс?
– Омам Елена Констан­тиновна Мēсыг па̄вылныл о̄лыс, такви о̄парищ наме Юрьева. Па̄выл ма̄хум пуссын Кульпасн тотвēсыт, тав тот яныгмас, тувыл а̄тямн ха̄йталавес. Омагм-а̄тягм хо̄т ня̄врам янмалтасы̄г, ам щар яныг.
Валерий Владимиро­вич ос Светлана Николае­вна ла̄вēг, яныгмамēн порат, колта̄гыл ма̄хманэ̄н юн акваг ма̄ньщи ла̄тӈыл потыртасыт. Ты йис ма̄хум ань та̄нти маснутаныл мо̄рсыӈыщ масыглыяныл, ма̄ньлат хо̄тпат ща̄нь ла̄тӈыл ат потыртэ̄гыт. Ло̄пмус па̄вылт ань Светлана Николаевна тактēт ма̄ньщи супыл о̄лы. «Лӯима̄ сэ̄рипос» газета тэ̄н палтэ̄н ёхталы, ловиньта̄лэ̄г.
Ты я̄тил ма̄ньщи хо̄тпагн ма̄н са̄в ёмас, сымыӈ ла̄тыӈ ла̄вēв. Пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавēг!
Светлана РОМБАНДЕЕВА
