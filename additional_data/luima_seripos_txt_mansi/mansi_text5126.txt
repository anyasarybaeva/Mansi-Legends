
Ханты-Мансийск ӯст «Дух огня» нампа XVII мирхал кинофестиваль о̄лыс. Кина ва̄рнэ ма̄хум ос актёрыт ма̄н ӯсувн са̄в ма̄ныл 17-ит щёс ты ёхталасыт. Тынакт Германияныл, Турцияныл, Францияныл, Японияныл ос мо̄т ма̄ныл о̄лсыт.
Кинофестиваль юи-о̄выл хо̄талэ̄т мирн ва̄нэ актёрыт ё̄мнэ ма̄гыс КТЦ «Югра-Классик» э̄ргын-йӣквнэ кол по̄хат колканын нортнэ выгыр ковёр (рущ щирыл ла̄ваве «звёздная дорожка») нортвес — Настасья Кински, Наталья Негода, Екатерина Шпица, Борис Юхананов, Николай Коляда, Екатерина Волкова, тувыл ма̄ньлат актёрыт, фестиваль щё̄питам ма̄хум, жюри хо̄тпат, кина ва̄рнэ нэ̄т ос хумит тот маттем та ё̄мсыт. 
Ты та̄л са̄в кина халт 26 кина пēриявес. Ань ты фестиваль мирхал пēриян тэ̄латэ палт пуӈктотнэ хо̄тпа Лав Диас ла̄вме щирыл, конкурсын пуссын хо̄йхатнэ кинат кēтыглавēсыт, ос та̄н ма̄к ёмас кинат пēриясыт.
«Дух огня» кинофестиваль кӯщай о̄йка Сергей Александрович Соловьёв ла̄выс: «Ты тэ̄ла торыг ма̄н са̄в хо̄тпа рӯпитэ̄в. 17 та̄л сыс тэ̄ланув акван-нё̄тхатым ва̄риянув, юртыӈыщ о̄лэ̄в, ты ма̄гыс ам номтум сака ёмас». 
Округ кӯщай Наталья Комарова тох потыртас: «Ты фестиваль ма̄н ка̄сыӈ та̄л ща̄гтым ӯрилув. Тыт ма̄н кина ва̄рнэ ма̄хум ёт хо̄нтхатыглэ̄в, ва̄йхатэ̄в, потрамēв. Тамле хо̄талыт порат ӯс мир туп кина урыл номсэ̄гыт, пуссын щēмьяӈ та̄гыл клубын ялантэ̄гыт, фестиваль кастыл пēриим кинат сунсэ̄гыт. 
Жюри хо̄тпа Лав Диас ла̄вме щирыл, «Дух огня» мирн туп ёмас номт тоты — кина ва̄рнэ ос суснэ ма̄хум сыманылт нэ̄матыр та̄рвит ат о̄ньщēгыт, э̄лы хо̄таланыл урыл номсэ̄гыт. Ты ёмас потыр ма̄гыс ам на̄нан пӯмащипа ла̄тыӈ ла̄вēгум. Со̄ль, ма̄н хунь ёмас кина манос акв хотты спектакль сунсэ̄в, та̄ра ты урыл та номсахтэ̄в, юрт хо̄тпанув ёт потрамēв. Тувыл пуӈканув ущпылнэг са̄в рӯпитэ̄гыт, э̄лы хо̄таланув урыл номсащлахтуӈкве та патэ̄в».

Ты кинат янытлавēсыт
Ты юи-па̄лт но̄х-патум ма̄хум наманыл ла̄ввēсыт, сценан но̄х-во̄ввēсыт, янытлавēсыт. «Золотая тайга» нампа щар ма̄к яныг мӯйлупса «София Антиполис» французский кинан майвес, режиссёр Виржиль Вернье. «Серебряная тайга» китыт места Турцияныл ёхталам Тарыка Акташа хумн майвес, кинатэ тох намаястэ — «Туманность мёртвой лошади». 
«Бронзовая тайга» хӯрмит мēста кит кинагн майвес — «Ещё раз снова» (ты кина Аргентина ма̄ныл ёхталам нэ̄ Ромина Паула тав ва̄рыстэ) ос «Адам и Эвелин» (Германияныл о̄лум хум Андреас Гольдштайн тав кинатэ). 

Мо̄т кинат о̄с янытлавēсыт. Петр Стручков кинатэ «Проклятый хомус» урыл жюри хо̄тпат са̄в ёмас ла̄тыӈ ла̄всыт. Игорь Стам кинатэ «Кастинг» о̄с сака янытлавес, хум Настасья Кински актрисан «Приз зрительских симпатий» нампа нэ̄пакыл майвес. «Это не навсегда», «Манифест», «Суриката и лунный корабль», «Молодое вино», «Лорик» ос мо̄т кинат янытлан нэ̄пакытыл майвēсыт.
Кина ва̄рнэ ма̄хум халт акв ханты нэ̄ о̄лыс, Зинаида Лонгортова. Тав о̄с кина по̄слум, тох намаястэ: «Хон Юш. Путь от Оби». Нэ̄ «Газпром нефть» ма̄-во̄й но̄х-винэ компаниян «За сохранение культурных традиций» нампа призыл майвес. Ва̄рум кинатэ о̄вылтыт таве китыгласлум, нэ̄ потре ма̄н тах акв хотты  газетат  хансылув.
Актёрыт ос кина ва̄рнэ ма̄хум янытлым юи-па̄лт режиссёр о̄йка Брэди Корбет «Вокс Люкс» кинатэ  суссылтавес.
