

	Ань соцзащита па̄лыл ка̄сыӈ па̄вылт ос ӯсыт яныгхо̄тпат ман а̄гмыӈ-мосыӈ хо̄тпат нё̄тмил ва̄рнэ ма̄хумн нё̄тавет. Ха̄льӯс район Кульпас па̄вылт тамле нё̄тмил ма̄ньщи нэ̄ ва̄ри, наме Екатерина Савельевна Миль, а̄ги о̄парищ наме Хозумова. Тав «Альянс» нампа комплекс социального обслуживания кол па̄лыл рӯпиты, пуӈктотнэ ма̄хманыл пуссын Ха̄льӯст о̄лэ̄гыт. Ам Екатерина Савельевна ёт хо̄нтхатыгласум, рӯпататэ урыл китыгласлум. На̄н ань э̄лаль тав потре ловиньтэлы̄н.


		– Тыт ам хӯрмит та̄л рӯпитэ̄гум. Ма̄н па̄влув Саранпа̄выл нупыл хансым о̄лы, ос кӯщай нэ̄в Елена Сергеевна Горбунова Ха̄льӯст о̄лы. Кульпаст яныгхо̄тпа са̄в о̄лы, ам туп лов хо̄тпан нё̄тэ̄гум. Рӯпата сака са̄в – посхатэ̄гум, колкан ловтэ̄гум, яныгхо̄тпат пувлынколт ловтыянум, тэ̄нутыл па̄йтыянум, витыл а̄лумтыянум, на̄йвыл са̄гриянум ос мо̄т рӯпата ва̄рēгум. То̄ва хо̄тпа ам ётум нас потрами те, сыме ка̄мнями, номтэ ёмас. Та̄н халанылт то̄ва щар тактēт о̄лы, ляпа хо̄тпа ат о̄ньщи. То̄ва ня̄врамыт о̄ньщи кос, ос та̄н э̄лын о̄лэ̄гыт. Ка̄сыӈ такви щирēт о̄лы, матыр хумус ва̄руӈкве тав ханьщувлас, ам о̄с тох вос ва̄рēгум. Воссыг ты а̄ти, та нё̄тыянум. Хум хо̄тпа ты рӯпатан аман манрыг ат виве, тыт на̄йив сартуӈкве, са̄груӈкве ос а̄лумтаӈкве э̄ри. Та̄ксар хо̄тпан тай мощ кӯстырнуве о̄лнув. А̄нумн атхунь та̄рвитыӈ рӯпитаӈкве, ос воссыг хоталь щалтэ̄гум, тыг патхатасум, та рӯпитэ̄гум, яныгхо̄тпатн нё̄туӈкве э̄ри.

		– Екатерина Савельевна, наӈ хо̄т самын патсын?

		– Ам ма̄ньполь э̄тпос 24 хо̄талэ̄т 1968 та̄лт Ло̄пмус па̄вылт самын патсум, тот яныгмасум. О̄выл классытыт тот ханищтахтасум. Э̄лаль Кульпас школат ханищтахтасум, ин-тернатт о̄лсум. Колта̄глувт нёлолов ня̄врам о̄лыс – нила пыг, нила а̄ги. Омав Тамара Алек-севна, а̄ги о̄парищ наме Анадеева. А̄тяв Савелий Григорьевич Хо̄рыӈпа̄вылныл о̄лыс. Ма̄н иӈ ма̄ниг о̄лмув порат тав а̄тимыг ēмтыс. Омавн янмалтавесӯв. Мис, лув о̄щсӯв, туи пум ва̄рсӯв. 

		Щар яныг увщим Таням о̄с Кульпаст о̄лы, Люсям Восыӈтӯрт, Вера э̄щум Ха̄льӯст о̄лы. Пуссын щēмьяӈыг, ня̄врамыӈыг ēмтсыт. Хӯрум каӈканум – Володям, Борям ос Же-ням пуссын а̄тимыт. Омав 2000 та̄лт хотталь щалтыс. Ло̄пмуст ань Улякщи а̄пщим о̄лы.

		О̄йкам наме Андрей Яковлевич, тав Кульпаст яныгмас. Почтат кӯр па̄лтыглы. Туи сыс, ма̄лтып порат, тот ат рӯпиты. Омаге-а̄тяге хосат ловумтасы̄г. Тыт ань Игорь а̄пщитэ о̄лы. О̄йкамēнтыл ат ня̄врам о̄ньщимēн. Щар яныг Максим, тав щēмьяӈ та̄гыл Ханты-Мансийск ӯст о̄лы, а̄гитэ наме Софья. Юлямēн Нижневартовск ӯст о̄лы, пыге Данил. Пана а̄гимēн Ханты-Мансийск ӯст о̄лнэ медучилищат ма̄нь лēккарыг ханищтахты. Олег Ягрим па̄вылт колледж а̄стлас. Питипатта пыгмēн Женя китхуйплов та̄лэ то̄влыс, ань са̄тыт классыт ханищтахты. Туи Я̄сунт па̄вылн лагерин ялыс. 

		Ань потрумēн та оигпас. Ты я̄тил ма̄ньщи нэ̄квен ам пӯмащипа ла̄тыӈ ла̄вēгум. Тамле э̄рнэ рӯпата ва̄руӈкве ё̄р вос о̄ньщи, щёл вос о̄ньщи. Колта̄глэ̄тыл пуста̄гыл вос о̄лы, На̄янэ̄н-О̄тыранэ̄н вос ӯргалаве! 

		 

		 

		Светлана Ромбандеева  

 
