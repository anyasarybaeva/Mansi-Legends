
Мощēрт я̄т па̄лыг ты патэ̄гыт, витэ но̄х-о̄нты. То̄ва ма̄т яныг вит тах ва̄ри. Яныг вит ва̄рнэ пора лēккаранув о̄с ӯрияныл. 
Ты урыл Николай Ташланов потыртас, тав «Центр профессиональ­ной патологии» нампа пӯльницат кӯщаиг о̄лы. Ты лēккарыӈ кол 2006 та̄л па̄сныл округувт ру­питы. Тот яныгса̄т атпан арыгтем лēккар-хо̄тпа мир пусмалты. Тэ̄лы та̄н ма̄шинал мир пусмалтым яласэ̄гыт, тӯи «Николай Пирогов» на̄иӈха̄пыл. 
Рӯпатаныл урыл Николай Владимирович ля̄ххал тотнэ ма̄хумн титыглавес, тав тох потыртас:
– Тэ̄лы сыс лēккаранув атпан нупыл акв па̄выл мус ялсыт. Тот о̄лнэ па̄в­лыӈ мир уральтасаныл, тэ̄рпил хасылтасаныл. Ма̄шинал яласаӈкв о̄с кӯпнит хунь, ма̄хманув ва̄гтал патэ̄гыт. Ос то̄ва­накт тох ēмталы, ма̄ши­нанув хот-саквалэ̄гыт, э̄лы ма̄ныл ӯсув мус та хартавет. 

Ма̄навн мир пусмал­тан департамент колт рӯ­питан кӯщаит яласан лё̄ӈхув ма̄гыс план хансэ̄гыт. Ма̄н та нэ̄пак хосыт ты рӯпитэ̄в, па̄влыӈ ма̄т хосыт яласэ̄в. План хаснэ порат миркол кӯ­щаит титыглавет, та̄н палтаны­л ёхтуӈкв хунь ро̄ви, хоты лēккарыт тот э̄рēгыт. 
– Ань па̄влыӈ ма̄хум са̄выӈпа̄лэ манхурип а̄гмыл ēмтэ̄гыт?
– Ма̄н са̄в та̄л мир пусмалтым округув яны­тыл яласэ̄в. Ты та̄лыт сыс та̄ра-патыс: па̄влытт о̄лнэ ма̄хум са̄выӈпа̄лэ пуссын сым а̄гм ос гипер­тония а̄гм о̄ньщēгыт, пуки тӣв­раныл а̄гмыӈыт (со̄рганыл, ма̄йтаныл), эндокринныиг ла̄внэ а̄гм о̄ньщēгыт. 
Ты урыл ма̄н ва̄глӯв, таима̄гыс лё̄ӈхын хунь щё̄питахтэ̄в, матыр э̄р­ну­тыт, алпи уральтан оборудованиет пуссын ёт-тотыянӯв. Ты а̄гмыт пусмал­тан лēккарыт о̄с тув минэ̄гыт. 
– Та̄рвитыӈ ва̄рмальн я̄рмыгла̄лэгы̄н?
– Са̄в та̄л сыс тамле накн ат патыгласӯв. То̄ва­накт хо̄тпа ма̄н палтув ёхты, сунсэ̄в, тав сака а̄гмыӈыг о̄лы. То̄нт лēкка­рыт та̄нти яныг ӯст о̄лнэ пӯльницатн свонитэ̄гыт, титыглахтэ̄гыт, та̄н ты хо̄тпа пирмайтаӈкв ань вēрмияныл ман а̄ти. 
Ат те вēрмēгыт, мо̄т яныг пӯльницан свони­тэ̄гыт. Тувыл хо̄тпа тув та тēтылӯв. Ӯсыӈ лēккарыт ёт о̄с ма̄нти потыртэ̄в, ла̄вēв – хо̄тпа манхурип а̄гмын илямтавес, ань манаре а̄гмыӈ. Тох ты нё̄тыянӯв.
– Мощēртын я̄т па̄лыг-патэ̄гыт, ул ӯрхатэгы̄н ос э̄лаль та минмыгтэгы̄н?
– Яныг вит ва̄рнэ пора о̄с сака ёмас хунь ва̄ри. Ос ма̄навн то̄ванакт яныг вит э̄ри. Ма̄н тит та̄л Са­ранпа̄выл мус ат ялсӯв, витэ молях то̄сы, та па̄выл мус ялуӈкв ат а̄лымēв. Э̄рыӈ ты тув порат па̄выл мус ялэ̄в. 
Сакв я̄ витэ молях о̄нты, молях ёлаль мины, таи­ма̄гыс ма̄навн а̄лы­маӈкв э̄ри. Ма̄хум ма̄нав тот ӯрияныл. Ты та̄л яныг кӯщаитн ла̄ввесӯв, о̄влэ̄т Саран­па̄вылт о̄лнэ мир вос уральтылӯв. 
Тув сыс ма̄навн 47-48 па̄вылн хо̄иглаӈкв э̄ри, ты пуссын ма̄нь па̄влыт. Тот пӯльница а̄тим, лēккарыт а̄тимыт. Ма̄н лēккаранув пуссын ка̄ркамыт, лё̄ӈхын щё̄питахтым о̄лэ̄гыт, ань ос нас ӯрхатэ̄гыт. 
– Манхурип а̄гмыт пусмалтан лēккарыт туи рӯпитаӈкв патэ̄гыт?
– Ма̄н ты лēккарыт ань ма̄нь па̄влытн тēтыянӯв – сам пусмалтан лēккар, нэ̄квет уральтан лēккар, паль-нёл суснэ лēккар, невролог, рентген ва̄рнэ хо̄тпа, анализ ва̄рнэ ла­борант-хо̄тпа. Та̄н та̄нти рӯпатаныл пуссын ёма­щакв ва̄рияныл. Ма̄хум полщ ла̄тыӈ ат тēты­гла̄­лэ̄гыт, ат ла̄вēгыт, ма̄н лēккаранув лю̄льсаӈ рӯ­питэ̄гыт. 
Лӯпта э̄тпост ма̄н ял­пыӈ хо̄талув о̄лы, та̄н та хо̄талт пуссын э̄лн ӯнлын хотты па̄влыт рӯ­питаӈкв тах патэ̄гыт. Та̄н мир пус­малтан ма̄гыс рӯпи­тэ̄гыт, ма̄хманув а̄г­маныл моляхнув те хо̄н­тавет, то̄нт ма̄навн о̄с ёмас.

Валентина Хозумова  
