
Ха̄льӯс район Саранпа̄вылт краеведческий музей о̄лы. Ты накт тот рӯпитан хо̄тпат па̄вылт о̄лнэ ма̄хум ма̄гыс «Что? Где? Когда?» намаим касыл ва̄рыгласыт. 
Ань ты касыл урыл ма̄навн Любовь Павловна Стаканова потыртас. Та̄н тамле ёнгил 2018 та̄лныл щё̄пита̄лэ̄гыт ос па̄вылт о̄лнэ ма̄хум касуӈкве во̄выглэ̄гыт. Тот матахыг ла̄кква-уртхатым хо̄тпат са̄всыр ва̄рмалит урыл китыглавēсыт ос та̄наныл акв кӯм сыс номсахтым матыр ла̄тыӈ ювле ла̄­вуӈкве э̄рыс.  
Ты та̄л па̄влыӈ ма̄хум ат са̄вит командаг атха­тыг­ласыт ос та̄нки хала­нылт кассыт. Та̄ланыл щи­рыл ке, «Проводнички» ос «Исторический клуб» нампа командагт школат ханищтахтын а̄гит-пыгыт о̄лсыт, мощ яныгпа̄лаг о̄лнэ ма̄хум «Танцующие люди» ос «Креатив» командагт о̄лсыт.
«Первые» нампа ак­ван-атхатыглам хо̄тпат са̄в­сыр ма̄тт рӯпи­тэ̄гыт ос та̄н ётаныл Руслан Проводников, округ Думан пēриим депутат хум, ёнгыс. Та порат тав Ха̄льӯс район янытыл ма̄нь па̄влытт о̄лнэ ма̄хум ёт хо̄нт­ха­тыглым яласас ос та сыс Саран­па̄выл ма̄х­манэ̄н ёнгилын во̄­выглавес. 
Каснэ ма̄хум ань пус­сын хӯрум нак щирыл ён­гал­тавēсыт. Кит накыг щирыл та̄нанылн са̄т ки­тыглахтын ла̄тӈын матыр ювле потыртаӈкве э̄рыс. Тот культура, наука, исто­рия ос каснэ ва̄рмалит о̄выл­тыт китыглавēсыт. Ос хӯрмит накт Владимир Квашнин, стихыт хаснэ хум, урыл потыртасыт. Тав такви о̄с тув во̄виньта̄л­вес, стиханэ ловиньта­санэ. 
Тувыл хӯрум хо̄тпа жюриг рӯпитасыт, тыи Саранпа̄выл миркол кӯ­щай хум Илья Александ­рович Сметанин, школат ня̄врамыт ханищтан нэ̄ Раиса Михайловна Кап­шук ос музейт рӯпитан кӯщай нэ̄ Вера Павловна Комкова. Командат ӯщ­лах­тынэ̄ныл халт Лариса Геннадьевна Николаева ос Нина Николаевна Терентьева э̄ргысы̄г.
Ань пуссын касылыт а̄стум порат «Креатив» нампа команда ма̄к са̄в ла̄тыӈ ювле ла̄выс ос та̄н но̄х-патсыт. Тот Саран­па̄выл клубт рӯпитан хо̄тпат о̄лсыт. 
Та̄н Елена Боднар пуӈктотнэ нэ̄г пēрия̄лсыт. Тав а̄нумн таи потыртас:
– Тамле касылыт ма̄н ка̄сыӈ та̄л ёнгēв, ма̄навн ты ва̄рмаль сака мӯсты. Ма̄навн акваг пӯмыщ, манхурип тэ̄лат о̄выл­тыт китыг­лаӈкве патавēв, тувыл матыр ва̄нэ нака­нув а̄рталыянӯв. Музейт рӯпитан хо̄тпат касыла­ныл мӯсхалыг щё̄питыя­ныл, сыресыр ощхулит о̄с ва̄рēгыт. Ань ма̄н са̄в ювле ла̄внэ ла̄тыӈ Владимир Квашнин урыл ла̄всӯв. 
Ма̄навн «сэ̄мыл то̄тап» ёнгил сака пӯмыщ о̄лыс. Тот китыглавесӯв, э̄лум­хо̄лас ӯлме хоса хунь ат ёхты, маныр тавēн то̄нт торасты? Ма̄н кофе урыл номылматсӯв. А̄ти. Насати, тыи хохса харыгтан ху­сап. Михаил Булгаков тав хансум потрēт китыглан ва̄рмаль ōлыс. 
Мо̄т ма̄хманув ёмщакв ёнгысыт кос, то̄ванакт акв кēмыл о̄лсӯв, туп ул мощща со̄т о̄щсыт. Ма̄н но̄х та патсӯв, командан яныг пӯмащипа ла̄тыӈ ла̄­вēгум, пуссын юртыӈыщ акван-нё̄тхатым ёнгысӯв. Ань ос мо̄т та̄л кастыл э̄лаль щё̄питахтэ̄в тах.
Тамара МЕРОВА
