
Ханты-Мансийск ӯст рӯпитан центр занятости колныл ма̄н редакциявн пищма ёхтыс, таве ма̄ньлат ма̄хум ос рӯпата та̄л хультум хо̄тпат ма̄гсыл на̄нан хансылӯв:
Э̄лумхо̄лас о̄лнэ̄тэ палыт матыр рӯпата ва̄ри, ос маныр рӯпата ва̄руӈкве таӈхи, аквщёс ма̄кыг номсахтуӈкве э̄ри. Ма̄ньлат порат хоты профессиян ха­нищтахты, хотьютыг рӯпитаӈкве таӈхи, то̄нт ма̄кыг ты ва̄ӈкве э̄ри. Э̄лумхо̄лас са̄выӈпа̄лэ рӯпитым о̄лы, ка̄сыӈ хо̄тал тув са̄в щё̄санэ минэ̄гыт. 
Ка̄сыӈ ма̄ньлат хо̄тпа хуньт номсахтуӈкве паты: «Хоты профессия пēрияӈкве, маныр рӯ­пата тав сымēн ро̄ви?» Профессия пēрияӈкве – ты а̄ти акв хо̄тал номсахтын тэ̄ла. Э̄лум­хо̄лас то̄нт со̄тыӈыг о̄лы, хунь сымēн ро̄внэ рӯпата ва̄ри, ка̄сыӈ хо̄тал ща̄гтым рӯпата­тэ̄н мины. Профессия ос рӯпата ты титсыр ва̄рмалиг, а̄ти ка̄сыӈ рӯпата профессияг ла̄вуӈкве ро̄ви. Ща̄нь манос а̄щ юн такви ня̄враманэ ӯргалыянэ ос мӯсхал щирыл о̄нь­щиянэ, ты ос ла̄вуӈкве ро̄ви, тав рӯпата ва̄ри. Ос ты профессияг нэ̄м­хотмус ат ла̄ваве. Ма̄нь ня̄врамыт ӯргалым садикт рӯпитан нэ̄квет та̄н тай ты ма̄к про­фессияныл. 
Э̄лаль профессия ос специальность урыл ма̄н хансэ̄в. 
Профессия – ты хунь э̄лумхо̄лас ма̄кыг ты ва̄рмальн ханищ­тахтас ос ва̄гтэ хумус рӯпататэ э̄лаль тотытэ.  Специальность – ты профессият та̄нти хала­нылт ла̄кква-урт­хатэ̄­гыт. Хо̄тпа лēккарыг рӯпиты, ос лēккарыт са̄всырыт, хотьют сам пусмалтан лēккар, хотьют ня̄врамыт пус­малты, хотьют хирур­гыг рӯпиты. О̄с акв профессия «слесарь» ла̄ваве, тот о̄с са̄всыр рӯпата ва̄рēгыт, хотьют на̄йпос ва̄ри, хотьют вит миннэ турыт хот-щё̄питы, хотьют ос яласан ма̄шинат хот-щё̄питыянэ. 

Рӯпатан а̄ти туп ма̄ньлат хо̄тпат ханищ­тахтэ̄гыт, яныг ма̄хум о̄с хотты порат рӯпата­ныл пēнтыяныл, то̄нт та̄нанылн ты рӯпата ва̄рнэ ма̄гсыл о̄с матса̄­вит э̄тпос ханищтахтуӈ­кве э̄ри. То̄ва ма̄т хотты организацият лап-пан­тавет, са̄в ма̄хум рӯпа­та­ та̄л хультэ̄гыт, то̄нт мо̄т профессиян ханищ­тахтуӈкве ро̄ви. Ос таи­ма̄гыс ёмщакв номсах­туӈкве э̄ри, вēрми тав ты рӯпата ва̄руӈкве, ё̄ре то̄выл­хаты ман а̄ти. Тох ēмталы, хо̄тпа ха­нищтахты, ты кастыл таса̄вит э̄тпос манос та̄л холты, ос ётыл ты рӯпата тав сымēн ат ро̄ви, тот рӯпитаӈкве номтэ ат паты. Таима̄­гыс на̄нти ма̄гсылын ос ня̄враманын ма̄гсыл хунь профессия пēрие­гы̄н, о̄влэ̄т акв щёс ёмщакв номсахтэ̄н.
Мирн ва̄нэ учёный-психолог хум Е.А. Климов тох ла̄выс, про­фессия хӯрум ла̄тыӈ щирыл пēрияӈкве э̄ри: «таӈхēгум» (хочу), «вēрмēгум» (могу), «э̄ри» (надо). Таӈхēгум – ты рӯпата ща̄гтым, пӯмщалахтым ва̄руӈ­кве вос таӈхыс. Вēрмēгум – рӯпататэ ва̄рнэ ма̄гсыл ёмас номт ос ё̄р вос о̄ньщис. Э̄ри – тамле профессия наӈ о̄лнэ ма̄нт э̄ри ман а̄ти, тамле рӯпата тот вēк щар ат хо̄нтэгы̄н. 
Ма̄ньлат а̄гит-пыгыт та̄нти ма̄гсыланыл профессия вос пēри­ēгыт, то̄ва порат та̄н ма̄гсыланыл ща̄нит-а̄щит номсахтэ̄гыт ма­нос юрта̄гияныл ос юрт­пыгрищаныл юи-па̄лт юрщхатэ̄гыт ос хунь ханищтахтын ма̄ныл а̄стэ̄гын, тот рӯпи­таӈ­кве щар ат ка̄сащēгыт. Тох ēмты, та̄н нас­ка̄ссыг та ханищтах­тасыт. 
Са̄всыр ос са̄в профес­сият халт наӈын э̄рнэ хоты рӯпата хо̄нтуӈкве? Хумус э̄лаль рӯпитаӈ­кве патэ̄гын? Пуссын ты урыл на̄н Центр занятости населения колт потыртавēн. Та̄н телефонаныл: 8 3467 32-05-03, адресаныл: Ханты-Мансийск ӯс, Карла Маркса ӯсхулы, 12 кол, №1 колнак. Профессиональный ориентация государ­ственный услугал на̄н олн ойтта̄л ва̄равēн. 
И.В. Шрайнер, инспектор-нэ̄, потре Г. КОНДИНАН ма̄ньщи ла̄тӈыл толмащлавес
