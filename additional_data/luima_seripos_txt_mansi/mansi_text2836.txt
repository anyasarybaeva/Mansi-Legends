

	Мо̄лал округ депутатанув акван-атхатыгламаныл порат ва̄т нупыл хо̄т са̄ккон урыл потыртасыт, ос то̄ват пирмайтасыт. Ты сапра̄нит та̄н округ бюджетын олн нё̄тнэ са̄ккон пирмайтасыт, тув 3,8 млрд. солко̄ви та̄стувес. 


		Ты на̄лок ос мо̄т олныт мощ акван-атхатсыт, та̄нанылтыл ань социальный найм щирыл кол ӯрнэ щēмьят колытыл ёвтавет. Мир пусмалтан ва̄рмаль олныл миве, лё̄ӈхыт ва̄руӈкве олныт мивет, пēсыг ēмтум колыт хот-щё̄питым рӯпитан Югорский фонд капитального ремонта о̄с тыгыл олныл та̄ставе. Ань туи на̄й харыгтан ма̄гсыл ос тувыл олн тах та̄ставе.

		Мир пусмалтан программаныл ты олныт Сургут ӯсн мивет, тот ӯнттын пӯльница а̄стлаве. Тот нэ̄ хо̄тпат пусмалтан ос ущ самын патнэ ня̄врамыт ма̄гсыл пӯльница ӯнттаве кос, иӈ а̄стлаӈкве ат вēрмаве.

		Ос акв са̄ккон то̄ва ла̄тӈытыл мощ нё̄твес. Ань таквсы сӯкыр э̄тпост нэ̄пак та̄ратан ва̄рмаль тах паты. Ты кастыл са̄кконын таи хасвес – депутатыг пēриян хо̄тпа мир э̄лы-па̄лт потыртаӈкве такви вос ёхты. Ты э̄лы-па̄лт тох о̄лыс,  тав хотты партият те о̄лы, тав пēнтсылэ партия хо̄тпанэ потыртаӈкве вēрмысыт. Ань туп хо̄тпа такви вос мирн потырты, хумус нё̄туӈкв вēрми, хумус рӯпитаӈкв паты. 

		Титыт ва̄рмаль – хунь нэ̄пак та̄ратан ва̄рмаль оигпи ос ма̄хум хунь бюллетень-нэ̄пакыт ловиньтэ̄гыт, тот ка̄сыӈ партияныл туп тит хо̄тпа сунсуӈкве та̄ртаве. 

		Хӯрмит ва̄рмаль – кандидатыг о̄лнэ хо̄тпа хотты э̄лумхо̄лас  ёт по̄слахтуӈкве ос яныг хури ва̄руӈкве те паты, та э̄лумхо̄ласэ̄ныл хасхатым нэ̄пак вос выг, рущ щирыл ла̄ваве – «письменное согласие».

		 

		Галина Кондина

 
