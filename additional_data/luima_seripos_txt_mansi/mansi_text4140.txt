
Округ архив-колт рӯпитан хо̄тпат «Гордость Югры» нампа суссылтап ва̄рыгласыт. Ма̄в наме янытлан ма̄гыс мирн ва̄нэ хо̄тпат о̄лупсаныл о̄вылтыт тот потыртаве.

	2017 та̄лув ма̄-вит ӯргалан та̄лыг намтым о̄лыс. Ань таима̄гыс суссылтап ты ва̄рмалит ёт рӯпитам о̄йкаг урыл ва̄рыглавес, тыи Геннадий Иванович Бардин ос Юрий Иванович Гордеев. Тэ̄н о̄лмēн порат нэ̄пакыт, са̄всыр пормасыт архив-колн хультуптаманэ̄н. Ань та суссылтап «Сберегая эти земли, эти воды» наме о̄лыс.

	Тув ёхталам ма̄хум ёт о̄влэ̄т архив кӯщай нэ̄ Наталья Дмитриевна Судакова пащалахтас. Ань тув атхатыглам яныгпа̄ла хо̄тпат Бардин-о̄йка ос Гордеев-о̄йка ёмщакв ва̄саныл, аквъёт тэ̄ланыл ва̄рсыт ос рӯпитасыт. Ётыл та̄н о̄с ла̄тыӈ ла̄всыт. Колледжит ханищтахтын ма̄ньлат ма̄хум тув ёхталасыт ос хурит, пормасыт сунсыгласыт.

	Геннадий Бардин — ханты хум, тав полярникыг о̄лыс ос география наукат учёный нам о̄ньщас. Тав ма̄ньта̄гыл ща̄рыщт яласаӈкве таӈхыс ос ты номтэ тэ̄лаг ва̄рыстэ. Тав Ленинград ӯст А.И. Герцен нампа институтт акв та̄л ханищтахтас. Тувыл адмирал Макаров нампа Арктика ща̄рыщ училищат ханищтахтуӈкве патыс ос 1955 та̄лт а̄стластэ. Тувыл са̄т та̄л Чукотка ма̄т Шмидт мысыт метеорологыг рӯпитас. Та юи-па̄лт хӯрум та̄л Антарктический экспедицият яласас, Беллинсгаузен станцият кӯщаиг о̄лыс, наука ма̄гыс са̄всыр тэ̄лат та̄ра-паттыс.

	Тав ва̄рум рӯпататэ о̄вылтыт са̄в потыртавес, хурит, пормасыт суссылтавēсыт. Виктор Геннадьевич Трясцин, «Центроспас-Югория» колт кӯщай ва̄ӈын хум, ла̄выс: «Геннадий Иванович ӯсн ёхталаме порат кина суссылтан колт рӯпататэ о̄вылтыт лекцият ловиньтас. Акв щёс ам таве китапаслум, хумус Антарктидан ялуӈкве ро̄ви. Тав а̄нумн ла̄выс, маныр э̄лаль ва̄руӈкве э̄ри. Та щирыл ам ма̄нь та̄гыл о̄ньщум номтум тэ̄лаг та ēмтыс, ам тув о̄с ялсум».

	О̄йка пенсиян пат-хатаме порат Ханты-Мансийскан о̄луӈкве ёхтыс ос тыт А̄с-угорский ма̄хум институтт рӯпитас. Ты урыл Евдокия Андреевна Нёмысова потыртас.

	Юрий Иванович Гордеев округ янытыл сыре-сыр ӯйрищит ханищтасанэ, манхурип ӯйрищит ос хо̄т о̄лэ̄гыт. Ты о̄вылтыт са̄всыр нэ̄пакыт та̄ратас. Ма̄-витув ӯргалым о̄лыс, таима̄гыс округ па̄лыл янытлан намыл майвес. Тав о̄с Ленинград ӯст ханищтахтас, тот Жданов нампа университетт биолого-почвенный факультет а̄стлас. Рӯпататэ щирыл Курильский тумтыт, Астраханский ос Белогорский ма̄-вит ӯргалан ма̄т яласас. Тав урēт Леонид Филиппович Струсь, округ о̄лупсат пēс ва̄рмалит осн-паттын о̄йка, потыртас. Ос 2000 та̄лт по̄слум кинатэ суссылтас.

	Ты акван-хо̄нтхатыглан нак пӯмщиг о̄лыс. Тот ла̄тыӈ ла̄вум хо̄тпат пуссын мӯйлупсал майвēсыт. Ос округув намхо̄талэ кастыл ма̄хум янытлавēсыт, пуссын пуста̄гыл, со̄тыӈыг, щуниӈыг о̄луӈкве лāввēсыт. Суссылтап иӈ рӯпиты, ма̄хум тув вос ёхталэ̄гыт.
