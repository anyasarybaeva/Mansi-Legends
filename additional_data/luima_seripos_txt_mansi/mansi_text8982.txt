
Тынакт «Лӯима̄ сэ̄рипос» газета ва̄рнэ колн ща̄нь ла̄тӈыт но̄х-во̄рмалтан рущ хум Василий Сергеевич Харитонов ёхталас. Газетавт ма̄н тав ос ма̄ньлат нэ̄ Дарья Олеговна Жорник о̄вылтыт хансыгласӯв. Тэ̄н Москва ӯст языкознание Институтт рӯпитэ̄г, мощщаг хультум мирыт хотталь со̄ймын ла̄тӈаныл ханищтыянэ̄н. Ма̄ньщи ла̄тӈув ōс ханищтастэ̄н, ань маньщит ёт татем потыртэ̄г.
Ювле хультум та̄лытт Василий ос Дарья лӯсум ма̄ньщиянув палт ялсы̄г, тот мощ о̄лсы̄г, та порат ты тэ̄н ма̄ньщи ла̄тӈыл потыртаӈкве патсы̄г. Кос лӯсум ма̄хум ёт, манос ӯст о̄лнэ сосса хо̄тпанув ёт тэ̄н туп ма̄ньщи ла̄тӈыл потыртэ̄г.
Ань Василий Сергее­вич Хабаровский крайт о̄лы, школат ня̄врамыт нанайский ла̄тӈыл по­тыртаӈкве ханищтыянэ. Ты урыл хум тох ла̄выс:
– Ам ща̄нь ла̄тӈыт но̄х-во̄рмалтан ма̄т рӯпитэ̄­гум, рущ щирыл ла̄ваве Центр по сохранению и возрождению докумен­тации языков. Ты кол Москват Институт языко­знания РАН о̄лы, тот ам научный сотрудникыг рӯпитэ̄гум. Ань Россия янытыл са̄всыр ла̄тӈыт вос о̄лэ̄гыт, хоса вос о̄лэ̄гыт, ты ва̄рмаль ва̄рим рӯпитэ̄в.
Ты рӯпатам щирыл ам о̄влэ̄т ма̄ньщи ла̄тыӈ ха­нищтасум, ань ос нанай­ский ла̄тыӈ ханищтэ̄гум. Хабаровский крайт хӯрум та̄л о̄лэ̄гум, Нанай районт Дада па̄вылт. Нанай ма̄хум па̄вланыл та̄нти ла̄тӈыл ла̄вияныл «Да̄». Ам тот школат ня̄врамыт нанай ла̄тӈыл потыртаӈкве ос литературан ханищ­тыя­нум.  
А̄лпыл школат рӯпитэ̄­гум, ӣтипа̄лаг ос ищхӣпыӈ ут хосыт Москват о̄лнэ Институт языкознание колт рӯпитэ̄гум. 
– На̄н туп мощщаг хультум мирыт ла̄тӈаныл торыг рӯпитэгы̄н?
– А̄ти, пуссын ла̄тӈыт ёт рӯпитэ̄в. Ма̄н центрув кӯщай Аржаана Алексан­дровна Сюрюн, тав ту­вин­ка, тофалар ла̄тыӈ ёт рӯпиты. Ты тувинский ляпа ла̄тыӈ. Кит рущ э̄кваг дагестан ла̄тыӈ ёт рӯ­питэ̄г. 
– Нанай ма̄хум хала­нылт та̄нти ла̄тӈыл са̄в хо̄тпа потыртэ̄гыт? 
– Нанай ла̄тӈыл по­тыр­тан хо̄тпат ма̄ньщи мир­ныл мощщануве, 300 са̄­виттем хо̄тпа туп по­тыр­тэ̄гыт, ос улпыл 800 нас торгам­тэ̄гыт. Да̄ па̄вылт улпыл хус арыг­тем потыртан хо̄тпат, ос ва̄т-налыман – нас тор­гамтан хо̄тпат. 
Ам нанай ла̄тыӈ о̄влэ̄т амти ханищтаслум, тувыл нанай ма̄хум о̄лнэ ма̄н минасум, тув о̄лмыгтасум. Сосса ма̄хум ёт нанай ла̄тӈыл потыртасум, ха­нищтаслум ла̄тӈаныл, ань тот школат кит та̄л ты рӯпитэ̄гум. 
Средний школат ам урокыт рущ ла̄тӈыл ос нанай ла̄тӈыл ва̄риянум, ма̄нь ня̄вра­мыт ёт туп нанай ла̄тӈыл рӯпитэ̄гум. Сунсэ̄гум, та̄н ща̄нь ла̄т­ӈаныл ща̄г­тым ханищ­таӈкве патсаныл. 
Хунь па̄вылн о̄лмыгта­сум, нанай ма̄хум та̄нти халанылт ща̄нь ла̄тӈыл сака ат потыртасыт. Ань нанай ма̄хум янге-ма̄не та̄нти ла̄тӈыл школа ко­ныпал коланылт, щēмья­нылт потыртэ̄гыт. Ла̄тӈа­ныл а̄латы со̄ймыс, матъ­ёмас потыртаӈкве патсыт.
– Василий Сергеевич, наӈ ань Ха̄льӯсн ялсын, ма̄ньщи хо̄тпат ёт пот­ра­масын, ты урыл акв-кит ла̄тыӈ ла̄вен.
– Ха̄льӯсн ам о̄выл щёс ялсум, тот о̄лнэ ма̄ньщит ёт акван-атхатыгласӯв. Та̄наныл китыгласанӯв, ла̄тӈаныл Ха̄льӯст хумус о̄лы, ма̄ньщи ла̄тӈыл по­тыртэ̄гыт ман а̄ти. Та̄наныл ка̄салаӈкве, та̄н ётаныл потыртаӈкве а̄нумн пӯ­мыщ о̄лыс. 
Та̄рвитыӈ таи, та̄н ань янгыщ ма̄ньщи ла̄тӈыл сака ат потыртэ̄гыт. Пус­сын ла̄всыт, мо̄т хо̄тпат ёт ма̄ньщи ла̄тӈыл потыр­таӈкве ёмас хунь. Ос таи пӯмыщ, мо̄т мир хо̄тпат та̄нанылн нэ̄матыр ат ла̄всэ̄гыт, та̄н та̄нки тох номсэ̄гыт. 
Щēмьянылт ос кон та̄н ма̄ньщи ла̄тӈыл ат потыртэ̄гыт, мо̄рсыӈ порат э̄рыӈ потырта̄лэ̄­гыт. Сосса мир культура но̄х-во̄рмалтан Центрыт ма̄ньщи культура урыл рӯпитэ̄гыт, ос ща̄нь ла̄т­ӈыл ат потыртэ̄гыт. Ам номсэ̄гум, ань ма̄н нуп­лув суссыт, э̄рыӈ тах по­тыртаӈкве патэ̄гыт. 
Ха̄льӯст туи ма̄н лагерь ва̄руӈкве номсэ̄в, тот ня̄в­рамыт ёт ма̄ньщи ла̄т­ӈыл потыртаӈкве патэ̄в тах. Ты тэ̄ла ань яныгхо̄тпат ёт щё̄питылӯв, аквъёт номсахтэ̄в, ня̄врамыт ёт рущ ла̄тыӈ та̄л хумус рӯпитаӈкве патэ̄в, ла̄герьт тав щар ул вос суйты.
Ань потрумēн та оиг­пас. Василий Сергеевич са̄в тэ̄ла о̄ньщи, Москван тыламлас, тот китах хо̄тал рӯпиты ос нанай ма̄хманэ палт товлыӈха̄пыл са̄т щё̄с тыламлы. Тавēн ма̄н са̄в ёмас, сымыӈ ла̄тыӈ ла̄вēв! Пуста̄гыл вос яласы, ня̄врамыт ща̄нь ла̄тӈын вос ханищтыянэ.
Светлана РОМБАНДЕЕВА
