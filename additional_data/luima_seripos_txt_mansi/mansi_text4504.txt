
Ювле хультум э̄тпост Ханты-Мансийск ӯст «Югорика» нампа фестиваль о̄лыс. Нэ̄пак ва̄рнэ ма̄хум акван-хо̄нтхатыгласыт, йильпи нэ̄пакыт суссылтасыт, та̄н халанылт но̄х-патум хо̄тпат янытлавēсыт. Тамле тэ̄ла кит та̄л сыс акв щёс ва̄рыглаве. О̄выл щёс ма̄хум 2004 та̄лт атхатыгласыт, ань тынакт нёлоловит щёс ты о̄лыс. 
Ты та̄лыт сыс «Югорика» фестивальн 142 нэ̄пак ва̄рнэ колытныл ма̄хум ёхталасыт, округ мирн 24 со̄тыра 445 ловиньтан нэ̄пак суссылтавес. Ты та̄л 45 колыт нэ̄паканыл тыг тотсаныл — Сургут, Югорск, Ханты-Мансийск, Нефтеюганск, Нижневартовск, Нягань, Радужный, Урай, Октябрьский, Междуреченский ос Тюмень ӯсытныл. Ты та̄лыг сыс 265 нэ̄пак ва̄рвес, ань мирн та̄н ты суссылтавēсыт.
Наталия Николаевна Михайлова, округ янытыл культура тэ̄ла палт пуӈктотнэ нэ̄, тох ла̄выс: «Тамле суссылтап щирыл на̄ӈки, ма̄н о̄лнэ ма̄вт манхурип нэ̄пакыт ва̄равет, манах щё̄питавес, хотьют хансы. Та̄н мирн э̄рēгыт те, ловиньтавет те, ты колытыт ма̄хум ущпылнэг са̄в рӯпитаӈкве патэ̄гыт, нэ̄пакыт пӯмщиг ва̄руӈкве патыяныл. Тамле хо̄нтхатыглапыт таи ма̄гыс ва̄рыглавет, ань лӯи ма̄хум писателит вос ва̄ганыл, та̄н о̄лнэ ма̄наныл урыл манхурип потрыт хансэ̄гыт, вос ловиньтэ̄гыт».
Член Союза писателей России, журналист о̄йка Анатолий Константинович Омельчук лӯи ма̄ о̄вылтыт 40 арыгтем нэ̄пак хансыс. Тав ла̄вме щирыл, лӯи ма̄ янытэ̄т яласастэ, са̄в хо̄тпа ва̄с, са̄в потыр хӯлыглас. Таима̄гыс ма̄н ма̄в урыл потрыт хансуӈкве тавēн кӯпнит. Э̄кватэ лӯи ма̄т самын патыс, яныгмас, писатель о̄йка мовиньтым ла̄ви: «Хунь э̄квамēнтыл акван-минасамēн, ам лӯи ма̄ ёт румалахтасум, ты ма̄ сака э̄руптылум. Ань ос «Югорика» ёт юртыӈыщ о̄лэ̄гум, ты хо̄нтхатыглапыт ам нэ̄паканум суссылтавет. Ты э̄рнэ тэ̄ла ва̄рнэ хо̄тпатн пӯмащипа ла̄тыӈ ла̄вēгум». Э̄кваг-о̄йкаг аквъёт о̄лнэтэ̄н мощēрт атпан та̄лыг ты ēмты.
«Легенда Югорской журналистики» нам о̄щнэ журналист э̄ква Альбина Сергеевна Глухих тох ла̄выс: «Сунсэ̄н, манса̄вит мир тыг атхатас. Ма̄н лӯи ма̄в на̄н пуссын э̄руптылы̄н, янытлылы̄н. На̄нан пӯмыщ, ань ма̄хум тыг хунь о̄лмыгтасыт, Ханты-Мансийск ӯст ос округ янытыл ӯнлын па̄влытт ос ӯсытт мир хумус о̄лсыт, хотыл ёхтысыт. Ка̄сыӈ хо̄тпа такви о̄лнэ ма̄тэ вос ва̄гтэ, пēс о̄лупса вос пӯмщалытэ».
Жюри-хо̄тпатн ка̄сыӈ нэ̄пак ловиньтавес, тувыл ма̄к ёмас нэ̄пакыт ла̄ввēсыт: 
«Лучшая художественная книга» номинацият ма̄ньщи нэ̄ Светлана Динисламова тав хансум нэ̄паке янытлавес — «Я̄тил войкан…» («Милое пресветлое…»).
«Лучшая общественно-политическая книга» — округ янытыл о̄лнэ Служба государственной охраны объектов культурного наследия тэ̄ла ва̄рнэ ма̄хум «Ханты-Мансийский автономный округ в зеркале прошлого» нампа нэ̄паканыл янытлавес.
«Лучшее учебно-методическое издание» номинацият Ольга Милованова «Раннее творчество Н.Я. Мясковского: взгляд современников» нэ̄паке но̄х-патыс.
«Лучшая книга для детей и юношества» Валерий Михайловский «Наш маленький секрет» нэ̄паке янытлавес.
«Лучшая книга на языках коренных малочисленных народов Севера ХМАО — Югры» Раиса Решетникова ос Надежда Вах «Рот мувемн восум…» («На родной земле…») нампа нэ̄пакēн но̄х-патыс.
«Самый ответственный производитель обязательного экземпляра документов» — Сургут ӯст о̄лнэ государственный университетт рӯпитан ма̄хум та̄н но̄х-патсыт.
«Самая популярная книга» номинацият Алексей Петряков «Тех, кто маяк» нэ̄паке ма̄к торыӈыг ла̄ввес.
Но̄х-патум ма̄хум пуссын янытлавēсыт, ка̄сыӈаныл диплом-нэ̄пакыл ос кумыскал ва̄рим хорамыӈ па̄ртло̄мтыл майвес.
