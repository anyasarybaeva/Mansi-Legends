
Россият ма̄-вит ӯргалан Министр Сергей Донской та э̄тпос 15 хо̄талэ̄т Москва ӯсныл ма̄н округувн ёхталас, тав Общественный палатат рӯпитан хо̄тпат ёт ва̄щиньтахтас. Ты хо̄нтхатыглап «Час с министром»  намаим о̄лыс. 

	Ты э̄лы-па̄лт ма̄хум ты яныг кӯщаитн ма̄-вит ӯргалан ва̄рмаль урыл китыглахтан ла̄тыӈ кēтыгласыт. Сапра̄ни о̄лум порат Министр хум Россия янытыл о̄лнэ мир ёт кина суссылтан то̄тап хосыт потыртас. 

	Общественный палатат рӯпитан хум Сергей Чернин акв ва̄рмаль урыл ки-тыглахтас. Тав ла̄выс, ань Норильск, Маг-нитогорск, Новокуз-нецк ос мо̄т яныг ӯсытыт ма̄-вит па̄ӈктын са̄всыр предприятият рӯпитэ̄гыт. Та̄н са̄в-сыр ищхӣпыӈ утыл ва̄руӈкве хосат та̄гыл ла̄ввēсыт. Ты утыл хунь ва̄равет, Министерстват, Роспотребнадзорт ос Общественный палатат рӯпитан кӯщаит кина суснэ то̄тап хосыт рӯпатаныл уральтаӈкве акваг патыяныл. Сергей Чернин китыглахтас, ма̄-вит па̄ӈктын предприятия тамле э̄рнэ утыл хунь ва̄равет.  

	Сергей Донской ювле ла̄выс: «Ань Россия янытыл 300 предприятият сака са̄в лю̄ль ва̄рēгыт. Щар о̄влэ̄т та̄н уральтан ищхӣпыӈ утыл ва̄риянӯв. Ты утыт ва̄р-нэ ма̄гсыл олныл тах та̄стыянӯв. Ты рӯпата ма̄н 2019 та̄лт тах ва̄руӈкве о̄вылтахтэ̄в». 

	Министр хум акв та̄рвитыӈ ва̄рмаль урыл э̄лаль потыртас, тав ла̄выс, ма̄-вит па̄ӈктын организацият яныг штраф-олныл акваг хансыглавет. Тувыл та̄н олн ойтэ̄гыт кос ос э̄лаль лю̄ль та ва̄рēгыт. Та̄н ётаныл хумус рӯпитаӈкв, та̄н ань аты ва̄ганыл.

	Челябинский областьныл о̄лнэ хо̄тпат  ва̄рмаляныл урыл яныг кӯщай палт хассыт. Та областьт яныг тӯр ва̄тат Томинский гор-но-обогатительный комбинат ӯнттуӈкве о̄вылтавес. Тот о̄лнэ  ма̄хум номтаныл щар ат патыс. Тамле яныг кол-ка̄пай хунь ӯнттаве, тот о̄лнэ сыстам тӯр па̄ӈктаве ос ма̄тэ пулиг-хилаве. Ты урыл Сергей Донской маныр номт о̄ньщи, о̄с китыглавес. Тав ты та̄рвитыӈ ва̄рмаль та̄рапаттуӈкве ла̄вхатас. 

	Якутият о̄лнэ ма̄хум та урыл яныг кӯщайн потыртасыт. Ань мори яласан са̄в хо̄тпат ма̄хар лувыт тот кинсэ̄гыт. Министр хум ювле ла̄выс, пирмайтым са̄ккон щирыл Якутият рӯпитан кӯщаит лицензия-нэ̄пак та̄нки мыгыт. Ань ма̄-вит ӯргалан хо̄тпат ос полиция-ма̄хум аквъёт вос рӯпитэ̄гыт, ты лю̄ль ва̄рнэ ма̄хум пуссын пувуӈкве э̄рēгыт. 

	Яныг кӯщай ос мо̄т са̄всыр тэ̄лат урыл китыглавес. Ма̄н округувныл ма̄хум са̄в китыглахтын ла̄тыӈ о̄щсыт. 

	 

	Людмила 

	АЛГАДЬЕВА
