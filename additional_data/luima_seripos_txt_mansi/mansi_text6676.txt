
Ты та̄л о̄вылтахтам порат 20 та̄лыг ēмтыс, ма̄н Ханты-Мансийск ӯсувт «Самаровский чугас» нампа ма̄-вит ӯргалан кол пӯсвес. Ты колт рӯпитан ма̄хум урыл потыртаӈкв са̄в хо̄тпа акван-атхатыгласыт.
Ма̄н Ханты-Мансийск ӯсув са̄т урам тармыл ӯнлы. Ты урамыт пуссын во̄рыӈыт, тот янгыщ ӯль­пат яныгмēгыт. Ты йӣвыт ӯргалан ма̄хум ла̄вēгыт, то̄ва ӯльпат 800 та̄ланыл то̄влыс. Та̄н пуссын сака карсыт, ва̄тахтем метра арыгтем карсытаныл.
Во̄р ӯргалан кол
Ты ӯльпат хот ул вос са̄гравет, хус та̄л ювле хультум порат, 2010 та̄лт, миркол кӯщаит во̄р ӯргалан кол ва̄рсыт, рущ ла̄тӈыл тох намаявес – «Ханты-Мансийские холмы».  Тувыл ос то̄нт округ кӯщаиг о̄лум хум Александр Филипенко хӯлтнэ нэ̄паке щирыл ты кол мо̄т намыл пинвес – «Самаровский чугас». 
О̄выл кӯщаиг Евгений Петрович Платонов тот о̄лыс. Тав ӯс мувлахи яныгман во̄р ма̄гыс сыме сака ща̄ргыс. Тав ё̄ре хо­сыт ань Ханты-Мансийск ӯсувт са̄в та̄лпа йӣвыт ты лю̄лēгыт.  
Ань «Самаровский чугас» нампа природный паркыт са̄в хо̄тпа рӯ­питы. Коланыл 20 та̄лэ то̄влын кастыл та̄наныл янытлаӈкве кӯщаит ос мо̄т ма̄тт рӯпитан хо̄тпат ёхталасыт. 
О̄выл ла̄тыӈ Галина Витальевна Матро­сова ла̄выс, нэ̄ ма̄-вит ӯргалан колт кӯщаиг о̄лы. Тав ла̄вме щирыл, то̄нт Антонина Тарханова, Зоя Семенищева, Татьяна Ше­ве­лева акван-нё̄тха­тым ты колт рӯпитаӈкв о̄выл­тахтасыт. Та̄н Евгений Платоновн сака нё̄тсыт. Ты нила хо̄тпа ма̄к са̄в рӯпата ты ва̄рсыт. 
Хӯрум мā ӯргалавет 
Ань «Самаровский чугас» кол нупыл хӯрум яныг ӯргалын ма̄ хансым о̄лэ̄гыт:
- урочище Шапшин­ское;
- тит тумпыг, тэ̄н тох ла̄вавēг - Большой и Малый Чухтинский острова. Тот ма̄-вит ханищтан ма̄хум рӯпитэ̄гыт, коланыл ла̄­ваве – научный станция «Тренька»;
- ӯс мувлахи ма̄ – «городские леса».
Кӯщаиг Зыя Ханяфи­евич Туктаров тот рӯпиты. Тавēн нё̄тым Надежда Васильевна Быкова о̄лы. Ты ка̄ркам нэ̄ мӯй ма̄хум ля̄льт ӯриянэ, рӯпатаныл урыл та̄нанылн потырты. 

Рӯпатаныл урыл
Ань ля̄ххал тотнэ ма̄хум ёт хо̄тал палыт Надежда Васильевна ты яласас. О̄влэ̄т рӯпитан коланылн пуссын тотвēсыт, тот музей о̄лы. Пуссын тув ат­ха­тасыт, во̄рув ос ма̄-вит ӯргалан ка̄сыӈ инспектор-хо̄тпа такви урēт мощ потрамас. Манах та̄л ма̄-вит ӯргалым тот рӯпиты, маныр рӯпата ва̄ри.
Та юи-па̄лт та̄н Ханты-Мансийск ӯс мувлахи ма̄шинал тотыглавēсыт, Надежда Васильевна потыртас, та̄н во̄р хумус уральтыяныл, ӯйрищит хумус ловиньтыяныл ос манарыл та̄наныл тыт­ты­яныл. 
Ялпыӈ мā
Акв ма̄ та̄н сака ураль­тым о̄ньщияныл, та ма̄ акв урамт сытам ма̄т о̄лы. Ӯст о̄лнэ мир тув миннэ лё̄ӈх сака ат ва̄ганыл. 
Пēс порат тот пӯрлах­тын ма̄ о̄лыс, тот ханты ма̄хум акван-атхатыг­ла̄лсыт ос йирхатнэ кан ва̄­рыгласыт. 
Ань «Самаровский чугас» колт рӯпитан хо̄т­пат тув миннэ лё̄ӈх ӯрга­л­ым о̄ньщияныл, та ма̄ урыл сака ат потыртэ̄гыт. Ма̄хум ла̄вēгыт, тот ма̄тэ щар со̄ль аквтуп ялпыӈыг о̄лы. Рущ нэ̄ потыртас, хотьют тув ёхты ос тот мощ лю̄ляхо̄лы, тав акв­туп ё̄рыл пинаве, пуӈке кӯпнитыг ēмты. 
Тамле ты ёмас кол ӯсувт рӯпиты. Та̄н во̄руит, ӯйрищит хумус ӯрга­лы­яныл, ты урыл я̄нас пот­рыт тах хансэ̄в.
Валентина УЗЕЛЬ
