
Са̄кконыт пирмайтан ма̄хманув рēтыӈ ю̄свой э̄тпост яныг сапра̄нияныл о̄лыс. Та̄н то̄ва нэ̄пакытын мо̄т ла̄тӈыт хассыт, ты федеральный са̄кконыт хосыт тох ва̄руӈкве э̄рыс. Ос яныг кӯщаит организациянылт мо̄лты та̄л сыс ва̄рум рӯпатаныл урыл отчётыт ловиньтасыт.
Борис Хохряков, округ дума кӯщай хум, та̄л сыс ва̄рум рӯпатаныл урыл ōс потыртас, Донецкий ос Луганский республи­кагн хо̄нтлуӈкве тотнэ са̄лтатыт «Ветеран бое­в­ых действий» нэ̄пакыл мивет, ос хотьют такви ка̄сащим добровольцыг манос контракт щирыл тув хо̄нтлуӈкве мины, та̄н ань о̄с тамле нэ̄пакыл миӈкве патавет. Тамле са̄ккон депутатанув окру­гувт пирмайтасыт.
Тот хо̄нтлын ма̄хум ня̄­лыл те сакватавет, то̄ват арген та̄кыщ саквата̄ла­вет ос ты ма̄хум «Инвалид боевых действий» нэ̄па­кыл мивет. Та̄н ты нэ̄па­каныл хосыт олн ойтта̄л хо̄т-а̄ти пусмалтаӈкве па­тавет, ӯлщаныл пуӈкыл ва̄равет, ё̄мыгтан ма̄гсыл сувыл ос мо̄т са̄всыр э̄рнутыл мивет, о̄лнэ коланыл газ ат о̄щнэ щēмьят турпатыл тынта̄л хартавет ос газыл ва̄ра­вет. 
Хо̄нтлын ма̄т порслым доброволец-хумыт та̄н ща̄няныл-а̄щаныл  ка̄сыӈ э̄тпос пособие-олныл ойтавет ос та̄л акв щёс пусмалтахтын ма̄н ялуӈ­кве вēрмēгыт. Пособие-олн 3 со̄тыра солко̄ви, индексация ва̄рим юи-па̄лт ань 3 со̄тыра 869 солко̄ви са̄витыг ēмтыс.   
Добровольцыг минам хо̄тпат пуссын ловинь­тавēсыт, ос 2022 та̄л яныг таквс э̄тпос 24 хо̄тал по­рат 17 добровольцыт тыт округувт «Ветеран бое­в­ых действий» нэ̄пакыл тах мивет ос 7 ща̄нь-а̄щит, та̄н пыганыл тот хо̄нтлым порслувēсыт. Та̄н пуссын ол­ныл ойтуӈкве ос соц­защита колныл нё̄туӈкве патавет.  
Евгений Ботвинкин, округ янытыл прокурор-хум, ла̄выс, та̄н палтаныл та̄л сыс са̄в полщиӈ пищмат ёхтала­сыт ос та̄н пуссын орга­ни­зацият уральтасаныл ос лю̄ль ва̄рим накыт хо̄нт­саныл. Акв ва̄рмаль урыл тав ма̄кыг потыртас ос тамле са̄ккон пир­май­таӈкве ла̄выс, газ о̄щнэ хусап­совыт ня̄врамытын ул вос тыналавет, ты бало­ныт сжиженный угле­водо­родный газ о̄ньщēгыт.  
Насати, тамле хусап­совытыл ос зажи­гал­ка­тыл тōпал, ла̄тыӈ ат хӯнтлын ня̄врамыт газ лылы ёт ювле-хасумтэ̄гыт ос пуӈ­каныл хот-тэ̄­лыг­лэ̄гыт, мори мовинь­тэ̄гыт, тыгле-тувле хо­сыг­ха­тэ̄гыт, по­ва­ра̄­лэ̄­гыт. То̄ва пыг­ри­щит ар­ген са̄в лыла­ēгыт ос таил хот­таль щалтуӈ­кве та вēрмēгыт. 
Ты лю̄ль ва̄рмальн халанылт хуйтхатэ̄гыт, тувыл таса̄вит ня̄врамыт а̄гмыӈ-мосыӈыг та̄нти­на̄­ныл ва̄рияныл манос та порсэ̄гыт. Ты лю̄ль пищн ул вос ханьщувлэ̄гыт, таима̄гсыл прокурор-хум ла̄выс, а̄гит-пыгыт са̄ккон хосыт вос уральтавет ос ӯргалавет. Атиӈк ты о̄вылтахтам та̄лт тит ня̄в­рамыг – ак­ватэ Няганьт ос акватэ Ханты-Мансийск ӯст ты лю̄ль пищ паттат хотталь щалтмы̄г. Ла̄пкат ня̄вра­мытын зажигалкат тына­лаӈкве о̄с ат ро̄ви, ла̄пкат рӯпитан хо̄тпат паспорт суснэ̄ныл юи-па̄лт ущ тыналаӈкве вēрмēгыт. 
Ос а̄гит-пыгыт 18 та̄ланыл ат те то̄влыс, та̄н тамле газ о̄щнэ хусапсо­выт ос зажигалкат ёвтуӈ­кве ат вēрмēгыт. Ла̄пкаӈ кӯща­ит тох те тыналэ̄гыт, та̄н штраф-олныл хан­савет. 
Округ депутатыт ка̄­сы­ӈ­аныл 8 млн солкōви са̄вит олн-фонд о̄ньщи. Ты та̄л о̄выл хӯрум э̄тпос сыс олныт та̄н пал­таныл нё̄тмил во̄внэ ма̄х­мы­тын та̄стысаныл ос мо̄т э̄т­по­сытын хультум олныт та̄н «специальный военный операция» ма̄т хо̄нтлын ма̄хум ма̄гсыл та̄с­тыяныл, тув э̄рнэ пор­масыт тах ёвтавет. 
Депутатанув пуссын аквъёт хус арыгтем тэ̄ла урыл потыртасыт ос са̄к­коныт пирмайтасыт. Мо̄тыт щёс та̄н ма̄ньполь э̄тпост тах акван-атха­тыглэ̄гыт. 
Галина КОНДИНА
