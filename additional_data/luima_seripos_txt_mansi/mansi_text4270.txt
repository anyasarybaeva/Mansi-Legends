
Мо̄лал Москва ӯст «Лучшие практики наставничества» Россия янытыл каснэ ва̄рмаль щё̄пита̄лвес. Ма̄н округувныл каснэ ма̄т рӯпитан хо̄тпат, та̄нки рӯпата ва̄рнэ ма̄хум ос мо̄таныт тув ялсыт.
Ань ювле ёхтуманыл юи-па̄лт мирн нё̄тмил ва̄рнэ округ департаментыт кӯщай ва̄ӈын нэ̄ Елена Немчинова, та̄нки рӯпата о̄щнэ ма̄хум ханищтан фондыт рӯпитан нэ̄ Мария Нарыгина ос ня̄врамыт хоккейл ханищтан хум Александр Зыков ля̄ххал тотнэ колн ёхталасыт.
Та̄н ты урыл потыртасыт. Нё̄тмил ва̄рнэ э̄лумхо̄лас, та̄рвитыӈ порат акваг ля̄пат о̄лы, хӯлтнэ ла̄тыӈ ла̄ви. Ка̄сыӈ э̄лумхо̄лас нё̄тмил ва̄рнэ хо̄тпа о̄ньщи. Ты тав ща̄не-а̄ще, ханищтам учителе, аквъёт рӯпитан хо̄тпатэ, нас юртэ манос мо̄тан хотьют. Ты ма̄хум о̄лнэ палытыл акваг ёмас ва̄рмаль ва̄рēгыт, ляпа хо̄тпанылн ёмас номт хӯлтэ̄гыт.
Ты касылн Москва ӯсн Югра ма̄ныл са̄в хо̄тпа ялсыт. Ма̄н ма̄хманув пуссын акван-нё̄тхатым ос юртыӈыщ рӯпитасыт. Та̄н щар ёмщакв тот пусмалтан, ханищтап ос каснэ ва̄рмаль суссылтасыт ос ты тэ̄лат урыл мирн потыртасыт. Ты коныпал са̄всыр ма̄ныл ёхталам мӯй ма̄хум тот та̄нки о̄лнэ-хӯлнэ наканыл суссылтасыт, та̄н э̄ргысыт, йӣквсыт ос са̄ӈквылтапытыл сāӈквылтасыт. Мӯй ма̄хум ла̄внэ̄ныл щирыл, тот рӯпитаӈкве сака пӯмыщ о̄лыс.
Округувт та̄нки рӯпата ва̄рнэ хо̄тпат ань тэ̄ланыл хумус э̄лаль тотыяныл, та̄н ты урыл о̄с тот потыртасыт. Та̄нанылтыл ма̄хум сака пӯмщалахтасыт, са̄всыр ва̄рмалит урыл китыглавēсыт. Ма̄н ма̄хманув пуссын аквъёт ат номинация щирыл ты касылн та̄нки нэ̄паканыл майлысаныл.
Ня̄врамыт каснэ номинацият Нефтеюганский район Пойковский па̄выл о̄выл школат ханищтахтын а̄ги Полина Никифорова, тав но̄х-патыс. Номтыӈ а̄гикве ты проект урыл потыртас. Та̄н па̄вланылт ка̄сыӈ ӯщлахтын хо̄талт ща̄няныл-а̄щаныл ёт ща̄й айнэ колт акван-атхатыглэ̄гыт.
Хоты ня̄врам матыр предмет ёмщакв ат торгамтас, та̄н акван-нё̄тхатым тот халанылт хӯлтыглахтэ̄гыт. Ты хосыт ня̄врамытн школат ханищтахтуӈкве кӯпнитыг патыс. Ты ёмас ва̄рмаль тув ёхталам мирн сака мӯстыс. Тыима̄гыс Полина о̄выл местал ты майвес.
