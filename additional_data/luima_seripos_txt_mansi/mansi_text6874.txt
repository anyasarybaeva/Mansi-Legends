
Мо̄лтынув Ханты-Мансийск ӯст о̄лнэ «То̄рум Маа» музейт ханты учёный нэ̄ урыл «Маина Лапина. Жизнь в науке» нампа суссылтап ва̄рыглавес. Ты нэ̄ о̄лыс ке, я̄ӈк на̄тнэ э̄тпос ва̄т хо̄талэ̄т 70 та̄лэ то̄влынув. Ос 2017 та̄лт ойттӯр э̄тпост пувласпи-а̄гм паттатэ̄т а̄тимыг ēмтыс. 
Ань М.А. Лапина ка̄стыглан ма̄гыс музейн тав ётэ рӯпитам ма̄хум, Тэ̄к па̄вылт о̄лнэ хо̄тпат, юр­танэ ос рӯтанэ акван-атхатыгласыт. Та̄н тот са̄всыр хурит, пормасыт ос наука ма̄гыс хансум нэ̄паканэ ка̄саласаныл, тувыл то̄ва пӯмыщ о̄лыг­лам накыт номылматыг­ласыт. 
Колта̄глэ урыл
Маина Афанасьевна Лапина Тэ̄к па̄вылт самын патыс, такви а̄ги о̄парищ наме Неттина о̄лыс. Ты Неттин рӯт колта̄гыл ма̄хум пусмалтан ос ня̄йт хо̄тпаг ла̄выглавēсыт, тувыл матыр тэ̄лат хӯл­тыглан ос та̄ра-паттын щирыл о̄с та̄н палтаныл акваг ёхталасыт. 
Та̄н о̄парищ намыл «нётты ёх» ханты ла̄тӈыл ла̄ввес, ос ма̄ньщи ла̄тӈыг «нё̄тнэ ма̄хум» толмащлахты. Тэ̄к па̄вылт о̄лнэ ма̄хум пуссын ва̄сыт, та̄н па̄влыӈ На̄й-О̄тыраныл ты Неттин колта̄гылн ӯргалавес. 
Тамле со̄тыӈ щēмьят Маина Неттина та яныг­мас ос ма̄нь та̄гыл мӯт­раӈ тэ̄латн ханищтавес. О̄лмēт, пуссын номтанэ наука щирыл э̄лаль тот­санэ. 
Школа а̄стламе юи-па̄лт тав Салехард ӯст культпросветучилищат ханищтахтас. О̄влэ̄т тав матахмат та̄л Ямал ма̄т культура тармыл рӯпи­тас, тувыл 1990-ит та̄лыт порат округувн ювле ёх­тыс. Тыт Ханты-Мансийск ӯст са̄в мирыт культура тэ̄ланыл колт пуӈктотнэ нэ̄г патты­г­лавес. 
Наука рӯпата ва̄рыс
Ётыл сосса ма̄хум пēс накыт но̄х-во̄рмалтан щирыл наукат рӯпитаӈ­кве патыс. 1991 та̄лныл 2010 та̄л мус Маина Афанасьевна А̄с-угор­ский ма̄хум институтт рӯпитас. Тот ханты ма̄хум пēс накыт ханищтым матыр-а̄ти та̄ра-паттыс. Такви рӯпататэ коныпал тав ма̄ньлат хо̄тпат ха­нищтасанэ, аквъёт сосса ма̄хум о̄лнэ ма̄нь па̄влыӈ мāн ялсыт. 

1997 та̄лт Маина Лапина «Традиционная хантыйская этика» дис­сертация нэ̄пак а̄стластэ ос история наукат кан­дидат намыл майвес. Та юи-па̄лт 1998 та̄лт «Этика и этикет ханты» пӯмащ нэ̄паке та̄ратавес. 
Ётылнув, 2000-2002 та̄лытт, Маина Лапина ты институт кӯщаиг о̄лыс. Тав ма̄ньлат ханты хо̄т­патн диссертация хансуӈ­кве нё̄тыс. Россият о̄лнэ этнографыт, историкыт ос мо̄т хо̄н ма̄ныл о̄лнэ учёныит ёт, акван-нё̄т­хатым матыр-ати та̄ра-паттысыт. Хумус аквъёт рӯпитасыт, маныр тэ̄латн ханищтавēсыт, ты о̄выл­тыт музейн ёхталам мӯй ма̄хум ань потыртасыт. 
Тав урēт са̄в сымыӈ ла̄тыӈ Евдокия Андреев­на Нёмысова ос Татьяна Владимировна Волдина, Раиса Германовна Решет­никова ла̄всыт. Школа искусств колт рӯпитан нэ̄ Наталья Юрьевна Сайна­кова по­тыртас, хумус тав Маина Афанасьевнан сосса ня̄врамыт ёт рӯпи­таӈкве, манарыл пӯмща­лаӈкве хӯлтыстэ. То̄нт ты тав хӯл совныл пормасыт ва̄руӈкве патыс. 
Тэ̄к па̄вылныл о̄лнэ хум Алексей Рещиков э̄ргыт э̄ргын ос йӣквыт  ханищтан тэ̄лат урыл потыртас. Ты ва̄рмалит ханищтаме порат тав акваг М.А. Лапинан нё̄т­вес. Тувыл Алексей «Мелодия девушек из деревни Теги» э̄рыгсов та̄н са̄ӈк­выл­тас. 
Тамара МЕРОВА
