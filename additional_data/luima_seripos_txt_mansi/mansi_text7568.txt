
Альбина Николаевна Мехнина ты э̄тпос ва̄т нупыл китыт хо̄талт 70 та̄лэ то̄влыс. Тав хосат та̄гыл Ханты-Мансийск ӯст о̄лы, юи-о̄выл та̄лытыт «То̄рум Маа» нампа музейт Юван Николаевич Шесталов мемориальный музей-колнакēт рӯпитас. Мо̄лтынув пенсиян патхатас, ань такви колта̄гыл рӯтанэ о̄вылтыт нэ̄пак хансы. 
Альбина Николаевна нёмса хо̄тпа, такви урēт са̄в ат потыртас. Тав Восыӈтӯр школа а̄стламе юи-па̄лт ма̄нь ня̄врамыт ханищтан нэ̄г ханищтахтас ос ту­выл лов та̄л аквты школатэ̄т рӯпитас. 
Ётыл, 1981 та̄лт, мо̄т рӯпата пӯмщалым Ле­нинг­рад ӯсн минас. Тот «Просвещение» нэ̄пакыт та̄ратан колт редактор-хо̄тпаг рӯпитас. То̄нт лӯима̄ мирыт ня̄врамыт школат ща̄нь ла̄тӈаныл ханищтан ма̄гыс са̄в нэ̄пакыт щё̄пита̄лвēсыт ос та̄раталвēсыт. 
2003 та̄лт Альбина Николаевна пыгаге ёт Восыӈтӯрн ювле ёхтыс ос тот ма̄ньщи ла̄тыӈ ос литература урокыт ня̄в­рамытн ханищтас. Туи па̄в­ланыл ляпат «Чуанель» нампа ня̄врамыт ӯщлахтын лагерь ва̄рсыт ос тав тот кӯщаиг о̄лыс.
2007 та̄лт Альбина Ни­колаевна Ханты-Ман­сийск ӯсн ва̄нтлыс, ЮГУ ханищтахтын колт Юван Шесталов ма̄ньщи ла̄тыӈ ос культура но̄х-во̄рмалтан лаборатория-колнак ва̄рыс, тав тот рӯпитас. 
Та сыс тэ̄н Юван ёт ӯст о̄лнэ ма̄ньщит ёт акван-нё̄тхатым Венгрият 1892-1921, 1952 ос 1963 та̄­лытыт хансыглым пēст потрыт, мо̄йтыт рущ ла̄т­ӈын толмащласаныл ос нэ̄пакыг та̄ратасаныл. 2017 та̄лт А.Н. Мехнина «Со̄рни сым» номинацият яныг премиял мӯйлуптавес. 

Ма̄ньпоратэ, самын па­тум ма̄тэ номылматым, омаге-а̄тяге о̄вылтыт Аль­бина Николаевна тох потыртас:
– Ам Ха̄льӯс район Тэ̄к па̄вылт Шесталов ма̄ньщи щēмьят самын патсум. Омагум-а̄тягум са̄в ня̄врам янмалтасы̄г, ань э̄щанум ос а̄пщиянум, каӈканум халт на̄н Юван Николаевич Шесталов, ма̄ньщи ос рущ потрыт, стихыт хансум хо̄тпа, ёмщакв ва̄глын. 
А̄щув Николай Ти­мофеевич Шесталов я̄ӈк на̄тнэ э̄тпос 9 хо̄талт 1910 та̄лт Хомрат па̄вылт самын патыс. Тав 1942 та̄лт хо̄нтлуӈкве тотыглавес ос тот Сталинград ӯст пи­лыщмаӈ хо̄нтлын ма̄н лик­мыглас. Ётыл нюлмиянэ паттат юв кēтвес, о̄влэ̄т Ха̄льӯст пусмалтавес ос тувыл районувт ма̄нь па̄влыт о̄лнэ колхозыт пред­седателиг рӯпитаӈк­ве паттувес. 
Тох Тэ̄к па̄вылт рӯпататэ о̄вылтастэ, ма̄н тот ты о̄лсӯв, яныгмасӯв, тувыл Ло̄пмуст, Ялъюст ос Тарыг-са̄в-па̄­вылт о̄лнэ колхозыт но̄х-во̄рмалтаӈкве кēтыглавес. Ётыл ма̄н щēмьял Восыӈтӯр па̄вылн ва̄нтлысӯв ос тув та о̄лмыгтасӯв. 
Омав, Ирина Степановна, тот интернатыт тэ̄­нут па̄йнэ нэ̄г рӯпитас. Тав яныгпо̄ль э̄тпос 7 хо̄талт 1925 та̄лт Тарыг-са̄в-па̄вылт самын патыс. Юван каӈкум такви хансум стиханэ̄т ос потранэт омав акваг ёмас номтыл ка̄стыгластэ.  Амки о̄с яныгпа̄лаг ēмтсум, ань тыг мус таве сака э̄руптылум.  
Ань пēс порат о̄лнэ ма̄ньщи накыт пӯмща­лыянум, хо̄нтлуӈкве то­тыглым Шесталовыт ос мо̄т рӯтанум наманыл, о̄лупсаныл та̄ра-пат­тыянум. Тувыл та̄н о̄выл­тыт нэ̄пак та̄ратаӈкве номсэ̄гум. 
Ма̄ньлат а̄гитн-пыгытн таи ла̄вуӈкве таӈхēгум, та̄н ляпанылт о̄лнэ матумпа̄ла хо̄тпат та̄нки рӯтаныл о̄вылтыт мӯсхалыг вос ки­тыглыяныл. Матыр хӯн­тамлан потрыт ман э̄ргыт нэ̄пакн вос хансумтыя­ныл. Матыр-а̄ти ань та̄­ра ат ке паттыяныл, вос­сыг хотыл та̄н ма̄к ла̄­тыӈ хо̄нтэ̄гыт. Ма̄ньщи миркеныл ӯргалым ос э̄руптым вос о̄ньщияныл, ща̄нь ла̄тӈаныл ул вос ёрувлыяныл.
Ма̄н, ма̄ньщи газетат рӯпитан хо̄тпат, Альбина Николаевна янытлылӯв,  сымн ро̄внэ ёмас ла̄тӈыл ла̄вилӯв, пуста̄гыл са̄в та̄л э̄лаль вос о̄лы, То̄румн, На̄й-О̄тыранэ̄н вос ӯргалаве.
Тамара Мерова
 
