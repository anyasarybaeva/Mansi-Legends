
Ханты-Мансийск ӯст ва̄ӈнаныл по̄сыӈ ма̄хум ос Росгвардият рӯпитан хо̄тпат Югра ма̄в 91 та̄л то̄влум кастыл янытлавēсыт, «5 лет Управлению Росгвардии по ХМАО – Югре» нампа ма̄гылн тагатан по̄сыл майвēсыт. Тамле по̄сыл щар ма̄к ёмащакв рӯпитан хо̄тпат мивет. 
Тынакт полковник полиции Евгений Сима­ков кӯщаин яныгса̄т хо̄тпа янытлавēсыт. Та̄н хала­нылт кит сосса хумыг наманэ̄н ла̄ввесы̄г. Акватэ ма̄ньщи хум Игорь Копьев – ФГКУ «Управ­ление вневедом­ственной охраны войск нацио­нальной гвардии по ХМАО-Югре» кӯщай ва̄ӈын хум, полковник полиции. Мо̄танэ ос ханты хум – сержант Артём Енов, тав Управ­ление Росгвардии по ХМАО – Югре тэ̄ла тармыл ля̄ххал тотнэ хо̄тпаг рӯпиты.
Мир ӯргалым о̄лы
Полковник полиции Игорь Копьев ты Управ­ление колт ва̄т нупыл ат та̄л арыгкем лусыты. 2014 та̄лт ма̄ньщи хум Сочи ӯсн кēтыглавес, та порат тот Зимние Олимпийские игры тэ̄ла ва̄рыглавес. По̄сыӈ хум мо̄т ма̄хум ёт са̄в хо̄тал рӯпитасыт, суссыт, ань акван-атха­тыглам мир мори ул вос капыр­тэ̄гыт, роттыг вос ё̄мыг­тэ̄гыт, каснэ хо̄тпатн торас ул вос ва̄рēгыт. Игорь мо̄т ма̄н о̄с акваг кēтыг­ла̄лаве, хо̄т-а̄ти рӯ­питы, Россия ма̄вн яныг па̄рыс тоты. 
Игорь Копьев рӯпата­тэ ёмащакв, ка̄ркамыг ва̄рнэ̄тэ ма̄гыс аквъёт рӯпитан ма̄хманэ̄н сака янытлаве. Ты э̄лы-па̄лт тав «За доб­лесть в службе», «За боевое сод­ружество», «За отличие в службе» I, II, III степень нампа ма̄гылн тагатан по̄сытыл майлувес.

Ля̄ххалыт тоты
Артём Енов, сер­жант хум, ты щар о̄выл по̄сэ. Тав Росгвардия тэ̄ла ущ о̄вылтым па̄сныл рӯпи­таӈкве патыс, тынакт ат та̄лыг ты ēмтыс. Артём ля̄ххалыт тотнэ хо̄тпаг о̄лы. Округт о̄лнэ мир ма̄гыс тав ка̄сыӈ хо̄тал ля̄ххалыт хансы, та̄н вос ва̄ганыл, ань Россия на­цио­нальный гвардият лусытан ма̄хум ман­хурип тэ̄лат ва̄регыт – хотьют хоталь ялыс, хо̄т рӯпитас, ма̄н­хурип э̄рнэ тэ̄лат ва̄рсыт, э̄лаль ма­ныр ва̄руӈкве номсэ̄гыт.
Росгвардия рӯпататэ
Ма̄н округувт Рос­гвардия тэ̄ла 2016 та̄лт сӯкыр э̄тпос 30 хо̄талэ̄т ва̄руӈкве о̄вылтавес, рущ щирыл намаявес – территориальный орган Росгвардии.
Росгвардият рӯпитан ва̄ӈнаныл по̄сыӈ ма̄хум террористыт ос экст­ре­мистыт та̄ра-пат­тэ̄гыт, юил-коияныл, ня̄влалыя­ныл. Хунь тамат утыт о̄лнэ ма̄наныл та̄ра-пат­ты­яныл, аквта щёс пуви­яныл. 
Писаль о̄щнэ тэ̄ла тармыл о̄с та̄н пуӈкто­тэ̄гыт. Писалит, патроныт ос ня̄лыт тыналан ла̄пкат ва̄тихал уральтыяныл. Ка̄сыӈ ла̄пка э̄рнэ нэ̄па­канэ мӯсхал щирыл ло­винь­тыяныл, ань писа­лит тыгле-тувле мори ул вос тыналавет, ня̄врамыт ка̄тын ул вос ликмēгыт. 
По̄сыӈ ма̄хум аквтох хотталь тыпнэ э̄лумхо̄ла­сыт кинсэ̄гыт, лю̄ль тэ̄лат ва̄рнэ хо̄тпат юи-па̄лт Россия ос округ янытыл ня̄влалахтэ̄гыт. Тувыл на̄йпос ка̄тын-паттын ос ма̄-во̄й но̄х-винэ тэ̄ла уральтым о̄ньщияныл, тармыл ӯргалыяныл. Рӯпата колыт ос о̄лнэ колыт уральтыяныл. 
Росгвардия ма̄т рӯпитан ма̄хум Россия ос округ мир о̄лупсаныл ӯргалэ̄гыт. Ма̄хум пуста̄гыл ос пилта̄л о̄лнэ̄ныл ма̄гыс, та̄н са̄в ёмас э̄рнэ тэ̄ла ва̄рēгыт. 
Росгвардия колныл кēтым ля̄ххал ма̄ньщи ла̄тӈыг С. РОМБАНДЕЕВА толмащластэ 
