
Лēккарыт таи ла̄вēгыт, юи-о̄выл та̄лытыт ня̄врамыт ма̄ньта̄гыл давленияныл но̄х-лапи, тувыл сым а̄гмыл илямтавет. Ань ня̄врамыт пуста̄гыл о̄лнэ̄ныл ма̄гыс Наталья Четверикова ла̄тыӈ тотыс. Тав окружной пӯльницат ня̄врамыт сым а̄гманыл пусмалтан лēккарыг о̄лы.
Та̄к ла̄тӈыг ос ма̄к тэ̄лаг о̄лы  
То̄ва порат ня̄врамыт нё̄влиӈ-тэ̄пыӈ о̄лнэ̄ныл паттат давленияныл но̄х-лапи. Ты о̄вылтыт Наталья Николаевна тох ла̄выс:
– Тыи акв по̄хыт о̄лнэ китсыр а̄гмыг. Яныг вес о̄щнэ ат та̄л яныт ня̄врам давлениятэ о̄с но̄х-ла­пуӈ­кве вēрми, туп тав тыи сака ат торгамтытэ. Тувыл 10-11 та̄ланэ̄ порат ущты тавēн та̄рвитыг ēмты. 
Пусмалтан мирхал лēк­карыт тамле накыт осн-паттысыт, э̄лумхо̄лас мори тэ̄нэ̄тэ порат ос мощща нёвсынэ̄т ма̄гыс – то̄нт ты сым ос кēлпта̄рс а̄гмыл илямтавет.   
– Сым ос кēлпта̄рс – тыи «мышечный аппа­рат», э̄лумхо̄лас са̄внув ос ёмщакв ла̄кватахтыг­ла­нэ̄т порат то̄нт пусыг о̄лы. Таима̄гыс ня̄врамыт акв ма̄т хоса ул вос ӯнлан­тасыт. Школат физкуль­тура коны­пал нас вос ё̄мыг­тэ̄гыт, ха̄йтыг­тэ̄гыт, вело­сипедыл вос яласэ̄­гыт, коланылт лифтын ул вос та̄лэ̄гыт – ла̄глыл но̄х вос ё̄мантэ̄гыт. Тувыл бас­кетбол, волейбол ён­гилыт коныпал ма̄хум йӣк­вуӈ­кве вēрмēгыт. Ка̄сыӈ хо̄тпан хо̄тал сыс 30 кӯм та щирыл ва̄руӈкве э̄ри кос. 
Тувыл ня̄врам ма̄ньта̄­гыл матыр спорт акваг ке пӯмщалы, тав сыме ос кēлпта̄рсанэ уральтаӈкве э̄рēгыт. Тавēн ро̄ви ман а̄ти тамле спортыл э̄лаль пӯмщалахтуӈкве, та̄ра вос паты. 
Ёмас тэ̄нут вос тэ̄гыт
Ка̄сыӈ ня̄врам ёмас ос по̄ртыӈ тэ̄нутыл вос тыттаве. Сыресыр «чип­сыт» ос «газировкат» хот вос ёрувлыяныл. Та̄н овощит, фруктыт, йильпи хӯл, щаквитыӈ тэ̄нут, сыртэпыт, па̄йтым муӈи вос тэ̄гыт. Пус сым о̄щнэ ма̄гыс калий ос магний э̄ри, сака солвалыӈ тэ̄нут – тыи лю̄ль. 
Са̄ккарыӈ атыӈ тэ̄нут 40-50 грамм ро̄ви, ос коласыӈ утыт – 20-25 грамм. Углерод о̄щнэ тэ̄нутыл мощщал маēн. Нё̄влиӈ-тэ̄пыӈ ня̄врам ёмщакв ке тыттаве, тав давлениятэ молях но̄х ат лапи, тувыл «холестерин» ос «глюкоза» кēлпет нор­ма кēмыл о̄лы. Са̄в вес о̄щнэ ня̄врам сымēн ос та̄рвитыг о̄лы. 
Тувыл лю̄льсаӈ ханищ­тахтын наканыл хот вос ёрувлыяныл, тыи рохтыг­ла̄лнэ порат са̄в тэ̄ӈкве па­тыглэ̄гыт, э̄ткотильт тэ̄ӈк­ве тахмая̄лэ̄гыт, теле­ви­зор сунсым тэ̄ӈкве тулт­хатэ̄гыт. 
Ня̄врам акваг уральтым о̄ньщелы̄н
А̄гин ман пыгын а̄г­м­ыӈ­ыг хурипа ке, та̄ра лēк­карытн суссылтэ̄лы̄н. То̄ванакт сыманыл сака путгуӈкве ке ēмталы (акв кӯм 200 щёс мус путги), са̄йтта̄лыг ке патыглы, то̄нт та̄ра пӯльницан то­тэлы̄н. Ка̄сыӈ ща̄нь-а̄щ такви ня̄враме ма̄гыс пуӈктоты. Пуста̄гыл о̄лнэ нак ос тэ̄натэ̄ныл киты­главе. 
Ня̄врам э̄ткотиль мус ул вос ӯнланты, акв порат ёл хуюӈкве вос хань­щувлы.
Хохса ул вос хартсыт
Хохса хартнэ ва̄рмаль – тыи лю̄ль пищ, тав о̄с а̄гмыӈ сымн ёхты. Хотьют са̄в хохса харты, тав хо̄псы пувласпи а̄гмыл ха̄ӈхаве. Ты ва̄рмалит ня̄врамытн ва̄нэг вос о̄ньщавет. Тувыл хохса хартнэ хо̄тпат вильтъят пуӈканыл щёрамыг сус­хатэ̄гыт, сӯпасныл лю̄ль атыл пасы, маснутаныл посымлавет. Яныг хо̄тпа ня̄врам по̄хат хохса ос вос ул харты, лю̄ль посым тав палтэ пӯхты ос хо̄п­сытэ̄н ёхты. 
Ма̄ янытыл сым а̄гмы­тыл сака са̄в э̄лумхо̄лас порсы. Та̄л сыс 17,5 э̄лум­хо̄лас а̄тимыг ēмты. 
Ирина Пуртова потре Тамара Мерова ма̄ньщи ла̄тӈыл хансыстэ
