
Ня̄гань ӯст о̄лмув порат ма̄н культура центрын во̄виньта̄лвесӯв. Тот ӯст о̄лнэ хантыт, ма̄ньщит, ё̄рныт ос марийцыт акван-нё̄тхатым «Мост дружбы» нампа ёнгил ва̄рыгласыт. Тав финно-угор ма̄хум ялпыӈ хо̄таланыл кастыл щё̄пита̄лвес.

	Ма̄навн ты ва̄рмаль сака пӯмыщ сунсуӈкве о̄лыс. Тот э̄рттам соссаӈ ма̄хум о̄лнэ колта̄глын мариец рӯтаныл мӯйлуӈкве ёхтысыт. Тувыл та̄нки халанылт ва̄йхатэ̄гыт, коланыл, маснутаныл ос тэ̄нутаныл, йӣкваныл о̄вылтыт потрамēгыт, мӯйлупса мыгыт. Хум хо̄тпат та̄нки ва̄рум пормасаныл суссылтэ̄гыт, нэ̄ хо̄тпат ю̄нтэ нутаныл о̄вылтыт потыртэ̄гыт, ня̄врамаквет аквъёт ёнгēгыт. Насати, то̄ва пēс йис наканыл акванхартавет, то̄ва ла̄тӈаныл аквхурипаг о̄лэ̄гыт. 

	Ань ты ва̄рмалит урыл ам Наталья Ахмедуллина (а̄ги о̄парищ наме — Яврова) китыгласлум, тав потре э̄лаль ловиньтэлы̄н.

	— Мо̄лты ва̄т са̄грапнал э̄тпост ӯст ма̄н о̄лнэ соссаӈ ма̄хум ос марийцыт ёт акван-атхатыглахтасӯв. Ос то̄нт финно-угорский рӯт ма̄хум Ассоциация ва̄руӈке номылматсӯв. Тув Владилен Третьяков пуӈктотнэ хо̄тпаг пēрияслӯв. Ос та па̄сыл акван-нё̄тхатым ма̄нки пēс йис наканув э̄лаль тотыянӯв. Ма̄н са̄всыр ка̄с ва̄рēв, ялпыӈ хо̄-талыт щё̄питэ̄в, ос ня̄враманувн пēс на-канув о̄вылтыт по-тыртэ̄в. Ты коныпал ам ӯст обско-угорский ма̄ньлат ма̄хум акван-атхатыглан колт пуӈктотэ̄гум ос «Югра лылыēп» ассоциация ма̄гыс са̄всыр тэ̄лат ва̄руӈкве нё̄тэ̄гум.  

	Пēс йис накыт э̄лаль тотуӈкве а̄нумн сака мӯсты, ам амки о̄с са̄в пӯмыщ тэ̄лат оснпаттэ̄гум. Ӯст о̄лнэ культура центрыт акван-хо̄нтхатыглахтэ̄в ос тот матыр-а̄ти ханищтэ̄в, пӯмща-лахтэ̄в. Ма̄навн яныг хо̄тпат нё̄тэ̄гыт. Ам Эвелина а̄ги о̄ньщēгум, тав онтолов та̄лэ. Тав ам омамн ханты ла̄тӈыл потыртаӈкве ханищтаве, маснутыл ю̄нтаве. 

	Амки ос школат рӯпитэ̄гум, ма̄нь ня̄врамыт ма̄гыс физкультура урокыт ва̄рēгум. Ам 2002 та̄лт Санкт-Петербург ӯст А.И. Герцен нампа университетт ханищтахтасум. Та порат Дина Васильевна Герасимова ёт юрщхатасум, тот ос лӯима̄ а̄гирищит-пыгрищит ёт пēс о̄лупсав урыл са̄в потыртасӯв. Университет а̄стламум юи-па̄лт кит та̄л Белоярский ӯст рӯпитасум. Тот Надежда Костылева ос Маргарита Рябова ёт ва̄йхатасум, тэ̄н палтэ̄н «Увас хурамыт» нампа йӣквнэ колн ялантасум. Ань тэ̄н ханищтан ва̄рмалēн ам тыт э̄лаль тотылум. А̄нумн тыт Людмила Романовна Хомляк са̄в нё̄ты, тав Белоярский ӯсныл о̄с тыг ёхтыс. 

	То̄внакт ма̄хумн китыглавем, манрыг ам пēс накыт кинсыянум ос э̄лаль тотыянум, олныл хунь ойтавем. Ам та̄нанылн ювле-ла̄вēгум, тыи ам сымумн э̄рнэ ут.

	Тувыл Эвелина а̄гитэ а̄нумн потыртас: «А̄нумн пēс йис накыт ханищтаӈкве сака пӯмыщ, ам юрт а̄гиянум о̄с тыг во̄виянум. Аквъёт тыт йӣквēв, ёнгасэ̄в, ма̄навн тыт мӯсты». 

	Владилен Третьяков мариец хум ёт ва̄йхатасмēн, тав ла̄выс: «Нягань ӯст о̄с са̄в мари ма̄хманув о̄лэ̄гыт, са̄в ма̄т рӯпитэ̄гыт. Тувыл тыт ханты, ма̄ньщи ос ё̄рн ма̄хмыт ёт ва̄йхатасӯв. Нēлм рӯт ма̄хум акван-юрщхатнэ Ассоциация ва̄руӈкве номылматсӯв. Культура центрыт тыт акван-хо̄нтхатыглахтэ̄в. Тыт рӯпитан кӯщай нэ̄ Альфия Рафкатовнан пӯмащипа ла̄тыӈ ла̄вēв, тав ма̄навн акваг нё̄ты. Ӯст о̄лнэ ма̄хум тыг мӯйлуӈкве ёхталэ̄гыт, ма̄н ка̄с ва̄рнэ рӯпатав нупыл сунсэ̄гыт ос ща̄гтым юв минэ̄гыт, пӯмащипа ла̄вēгыт. Ма̄навн воссыг маныр э̄ри».
