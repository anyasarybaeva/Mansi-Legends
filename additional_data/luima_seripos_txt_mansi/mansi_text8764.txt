
Порав ёхты, ма̄н пуссын минэ̄в, 
То̄ват ёрувлавет, то̄ват – сохтыл То̄рум а̄щув палт.
Ам ос ань со̄тыра лё̄ӈхыт халт
Я̄тил ма̄тем нупыл лё̄ӈхум вос хо̄нтнувлум.
Мощхум ёсаӈ лё̄хныл та̄врисаквыг ёл-рагатаӈкве
Югра ма̄м лё̄хта̄л ка̄тпаттатэ̄н,
Я̄ӈкылмат пумтарыг яныгманувум,
Нё̄р акиянув ва̄тат овыӈ я̄ хольт нэ̄глапанувум.
Номтум нотэ-йисэ сыс ва̄гтал ул вос паты, 
Тыныӈ На̄й-О̄тыранув ялпыӈ ё̄раныл
Со̄йм ляпат яныгман лӯптат э̄твитыл ос 
Ам э̄рупсамыл я̄тил ма̄тем айтвес.
Тамле стих Владимир Александрович Квашнин рущ ла̄тӈыл хансыстэ, ань ма̄ньщи ла̄тӈыг тол­мащласлӯв. Ты хум о̄выл­тыт ма̄н «Лӯима̄ сэ̄ри­пос» газетат 2021 та̄лт (13 номерт) хансыгласӯв. Вла­димир Александро­вич Ха̄льӯс район Саран­па̄вылт самын патыс, тот яныгмас. Стихыт ма̄нь­та̄гыл хансы, нэ̄пакыт та̄ратас. Тав наме Союз писателей России палт хансым о̄лы.
Яныг таквс э̄тпост Владимир Александро­вич Красно­ярск ӯсн ялыс, тот «Атя и Ома» потре ма̄гыс яныт­лавес. Ювле миннэ̄тэ мус «Лӯима̄ сэ̄рипос» газета ва̄рнэ колн щалтсас, тав ётэ потрамасӯв, стихыт хаснэ тэ̄ланэ урыл китыг­лахта­сӯв. Владимир Алексан­дрович тох ла̄выс:
– Хансыглам потрум ма̄гыс Красноярск ӯсн во̄виньта̄лвēсум, тув ялсум. Тӯяг «Клуб ум­ных библиотек» нампа литературный фести­валь ва̄рнэ хо̄тпат Все­российский конкурс ва̄­рыгласыт, ма̄хум сти­ха­ныл ос потраныл тув вос кēтыяныл. Мо̄лалнув ам ма̄нь потыр хансыгла­сум «Атя и Ома», таве тув кēтыслум. Ётыл ма̄хум а̄нумн сво̄нитасыт, Кра­сноярскын вос ялэ̄гум, потрум «Малая проза» номи­нацият но̄х-патум. Ань тувыл ты ювум, «Диплом I степени» яныт­лан нэ̄­пакыл майвēсум. 
Холытан товлыӈха̄пыл Ха̄льӯсн тыламлэ̄гум, тот центральный детский библиотекат ня̄врамыт ёт хо̄нтхатэ̄гум, стиханум ловиньтыянум.
– Владимир Алексан­дро­вич, потрын ма̄ньщи ла̄тӈыл намтыслын – «Атя и Ома», ма̄н ла̄тӈув ва̄глын?
– Ам Саранпа̄вылт ма̄ньщи ма̄хум халт яныг­масум, а̄тям о̄с акваг ма̄ньщи юртанэ ёт во̄раяс, хӯл алыщлас, во̄рколт аквъёт о̄лыгласыт. Таи­ма̄гыс на̄н ла̄тӈын ам хӯлы­лум, мощ потыртэ̄гум. Ам рущ хум, э̄квам саран нэ̄, наме Светлана, рӯт ма̄хманэ пēс та̄гыл са̄лы ӯрим яласэ̄гыт. Ты тэ̄ла ам о̄с мощ ва̄глум, са̄лыӈ колт яласан ма̄хум халт са̄в рума о̄ньщēгум. 
Са̄лы ӯрнэ ма̄ньщи хум Василий Егорович Гындыбин Кимкъясӯй па̄вылныл о̄лыс, 10 бри­гадат са̄в та̄л рӯпитас. Мēн пыге ёт нё̄рыт ва̄тат во̄раим яласасмēн. А̄тятэ Василий Егорович пēс йис потыр са̄в ва̄с, по­тыр­та̄лыс. Ялпыӈ хо̄талыт, ӯщлахтын ма̄т, ялпыӈ ма̄т, нё̄рыт ос я̄т наманыл пуссын ва̄санэ. Хо̄т-а̄ти яласас, са̄лы ӯрнэ, во̄раян ос хӯл алыщлан ма̄т хоталь нупыл о̄лэ̄гыт, о̄с пуссын ёмащакв ва̄санэ, хӯлтыгласанэ. Ам тав потранэ акваг хӯнтлысум, ань номтыт о̄ньщиянум.
Ты мӯтраӈ ма̄ньщи хо̄тпа о̄вылтыт ам потыр хассум, таве акваг но­мылматыглылум, ка̄стыг­лы­лум. Ам стиханумт ос потра­нумт о̄лнэ ма̄в урыл хан­сэ̄гум, ма̄тēв яныт­лылум, маныр ка̄са­лэ̄гум, маныр урыл ном­сэ̄гум, ла̄тӈанум пуссын ёл-хасумтыянум. Ма̄хум о̄вылтыт, во̄рӯйит, тов­лыӈ­ӯйит урыл, во̄рт маныр о̄лыглас, маныр хӯлыг­ласум, та тэ̄лат пус­сын нэ̄пакын хансыянум. Ма̄н, Саранпа̄выл мир, халанувт юртыӈыщ о̄лэ̄в, акван-хо̄нтхатэ̄в, ща̄гтым потрамēв.  
– Наӈти хансум стиха­нын-потранын нэ̄пакыг ва̄рсанын?
– О̄выл нэ̄пакум 2014 та̄лт ва̄рвес, таве намаяс­лум «От сердца к сердцу». Тувыл мо̄т нэ̄пакыт хас­сум, кит нэ̄пакагум ты та̄л та̄ратавесы̄г. Ань хо̄т нэ̄пак о̄ньщēгум, тот стиханум хансым о̄лэ̄гыт.
Ты э̄тпост ос Владимир Александрович округ кӯщай нэ̄ нампа Литера­турная премия «Поэзия» номинацият 2023 та̄лт стихыт хансум хо̄тпат халт но̄х-патыс, Ханты-Мансийск ӯсн во̄винь­та̄лвес, янытлавес.
Ма̄н тавēн о̄с са̄в ёмас, сымыӈ ла̄тыӈ ла̄вēв, пуста̄гыл вос о̄лы, стихыт ос потрыт вос хансы!
Светлана РОМБАНДЕЕВА
