

	Мо̄лты та̄л округувт жилищный программа пирмайтавес. Тув са̄всыр э̄рнэ тэ̄лат хасвēсыт. Ты программа ма̄ньлат щēмьят, са̄в ня̄врамыӈ щēмьят, атхуйплов та̄л арыгкем тыт о̄лнэ хо̄тпат ос мо̄т ма̄хум ма̄гыс щё̄питавес. 


		Ма̄ньполь э̄тпост округув янытыл яныг ӯсытт сапра̄нит ва̄рыглавēсыт. Ма̄ньлат хо̄тпат китыглавēсыт, ты урыл та̄н маныр номсэ̄гыт. Ань Общественный палата кӯщай нэ̄ Любовь Чистова ты ма̄гыс ма̄хум акван-атыгласанэ. Кина суснэ то̄тап хосыт Сургут, Нефтеюганск ос Нижневартовск ӯсытт кол минэ ва̄рмаль щирыл рӯпитан хо̄тпат са̄всыр та̄рвитыӈ тэ̄лат урыл потыртасыт. 

		Ка̄сыӈ ӯст ма̄хум номтаныл акван-ёхтэ̄гыт. Щар о̄влэ̄т ма̄ньлат щēмьят, са̄в ня̄врамыӈ щēмьят ос нусаг о̄лнэ щēмьят нё̄тмилыл ва̄руӈкве э̄рēгыт. Ань тох ēмтыс, 2010 та̄лт очередин хансым хо̄тпат субсидия винэ ма̄гыс очередяныл ущты ёхтыс. Ты программа ёмщакв рӯпитаӈкве ат вēрми, олн а̄тим, тыи ма̄гыс акваг ювле хульты. Тувыл ань ты очередь э̄лаль акваг са̄вмуӈкве паты. Тув иӈ са̄внув олн э̄рмыглы. Юи-о̄выл та̄лытт округувт са̄в ня̄врам самын паты, мир акваг са̄вми.

		Ма̄ньлат ма̄хум о̄с акв ва̄рмаль урыл потыртасыт, ипотека процентыт мощщанувēг ва̄рнувет ке, сака ёмас о̄лнув. Тувыл ань йильпи кол акв квадратный метратэ тынэ сака яныг, мощща олн сэ̄лнэ хо̄тпат кол ёвтуӈкве ат вēрмēгыт. Таима̄гыс округувныл то̄ва ма̄хум мо̄т ма̄н о̄луӈкве минэ̄гыт. Тыт о̄лнэ мир мо̄т ма̄н ул вос о̄лмыгтэ̄гыт, кол ёвтнэ ва̄рмаль мӯсхал щирыл щё̄питаӈкве э̄ри. 

		Ань о̄лнэ сапра̄нин ма̄ньлат ма̄хум ёмщакв щё̄питахтыгласыт. Пуссын ва̄рмаляныл нэ̄пакн хассаныл. Ты тэ̄ла щирыл та̄н э̄лаль ёмащакв тах номсахтэ̄гыт.

		 

		Николай МЕРОВ

		 

 
