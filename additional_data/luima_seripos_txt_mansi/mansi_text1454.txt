
Округ кӯщай Наталья Комарова па̄влыӈ ос ӯсыӈ мирколытт рӯпитан кӯщаит Ханты-Мансийск ӯсн сапра̄нин во̄выгласанэ. Тот кӯщаит ма̄шинал яласан лё̄ӈхыт ос вина тыналан ва̄рмалиг урыл потыртасыт. Кӯщай нэ̄ та̄нанылн ла̄выс: «Ты та̄л округ миркол ёмащакв рӯпитанэ̄тэ ма̄гсыл Россия Правительстваныл олныл майвес. Ты олныт ӯсытт, па̄влытт лё̄ӈхыт ёмащакв ва̄рнэ ос то̄ва ма̄тт йильпи лё̄ӈхыт пиннэ ма̄гсыл майвēсыт. Ма̄хманув акваг ла̄вēгыт, лё̄ӈхыт щар лю̄лиг ēмтсыт, яласан кемыг аты ва̄равет. Ты рӯпата ма̄н акваг уральтым о̄ньщилӯв. На̄н ос ӯсыт, па̄влыт  миркол кӯщаит ты ва̄рмаль урыл о̄с ул ёрувлэ̄н». 

	Ювле хультум та̄лт ты рӯпата ва̄рнэ ма̄гсыл 823 миллион солко̄ви майвес, ты та̄л акв миллиард 350 со̄тыра солко̄ви та̄стувес. Округув янытыл 80%  са̄вит лё̄ӈхыт йильпииг щё̄питавēсыт. Ань туп Ха̄льӯс ос Ханты-Мансийский районыгт ма̄шинал яласан 

	лё̄ӈхыт лю̄льсаӈ ва̄рим о̄лэ̄гыт. Та районыгт  ос округ янытыл  450 вēрыста палыт лё̄ӈхыт ёмащакв ань щё̄питаӈкве э̄рēгыт. 

	Яныг кӯщаюв Наталья Комарова  мирколытт рӯпитан хо̄тпат ла̄всанэ, та̄стым олныт хумус холтавет, хумус лё̄ӈхыт щё̄питавет, вос уральтыяныл, олнаныл ёмащакв вос ловиньтыяныл. Ка̄сыӈ районт лё̄ӈх щё̄питан ма̄гсыл я̄нас фонд о̄лы, туп Белоярский ос Ха̄льӯс районыгт тамле рӯпата иӈ  ат ва̄рвес. Э̄лаль тав кӯ-щаит ты рӯпата моляхнув ва̄руӈкв ла̄всанэ. 

	Кондинский район миркол кӯщай Михаил Шишкин сапра̄нит ты рӯпата урыл о̄с потыртас. Та районт туп акв-кит па̄выл мус ма̄шина яласан лё̄ӈх а̄тим, мо̄т па̄влытт о̄лнэ мир та̄л сыс машинал тыглетувле яласэ̄гыт. Тав ла̄выс, ань  тот мо̄т та̄р-вит о̄лы. Та̄н ма̄шинат яласан лё̄ӈхыт акваг уральтыяныл, тэ̄лы порат тӯйт хот-щё̄пи-тэ̄гыт, сэ̄ил, солвалыл манос мо̄т утыл  лё̄ӈханыл паргалтыяныл. Ты рӯпата ма̄гсыл олн акваг ат то̄вылхаты.  

	Ос акв ва̄рмаль урыл кӯщай хум ла̄выс, ань лё̄ӈх ва̄рнэ ма̄хум  аукцион щирыл пēриявет, хотьют ты рӯпата ма̄гсыл мощщанув олн во̄ви, тав но̄х та паты. Ты та̄л та̄н ты рӯпата 

	о̄с ва̄рсыт, тамле организация хо̄нтсыт. Ань акв та̄л та ӯрха
	тэ̄гыт, лё̄ӈханыл ат ва̄равет. Тамле орга-низация олн ат о̄ньщи, рӯпата  ёмащакв ва̄-руӈкве ат вēрми. Тувыл олн ке хо̄нты, рӯпататэ молях ва̄рапитэ, акв-кит та̄л ювле хульты, лё̄ӈханыл о̄ста лю̄лиг ēмтэ̄гыт, миркол кӯ-щаит олн во̄вуӈкве о̄ста о̄вылтахтэ̄гыт. Тав ла̄внэ̄тэ щирыл, лӯима̄т лё̄ӈх ва̄рнэ ма̄гсыл олн са̄литаӈкве щар ат э̄ри.   

	Ты ва̄рмаль урыл Борис Сочинский о̄с потыртас. Тав Нефтею
	ганский район Усть-Юган па̄выл миркол кӯщаиг о̄лы. Та̄н о̄с па̄вылт ёмас лё̄ӈх ва̄руӈкве кос о̄вылтахтасыт. О̄с аукцион ва̄рыгласыт, маткем та ӯрхатасыт, та̄н ма̄нь па̄вланылт рӯпитаӈкве нэ̄мхотьют ат ка̄сащас. Тав лё̄ӈх ва̄рнэ организацият палт такви ялыс, ос рӯпитан хо̄тпа во̄-выглас. Ювле туп акв ла̄тӈыл ла̄ввес, 5 вēрыста палыт лё̄ӈх ва̄руӈкве та̄н тув ат минэ̄гыт. Тув  са̄всыр техника хартнэ ма̄гсыл са̄в олн холтэ̄гыт ос тыкем лё̄ӈх ва̄рим са̄в олн ат сэ̄лэ̄гыт. Тыи ма̄гсыл ты та̄л та ма̄нь па̄вылквет о̄лнэ ма̄хум ёмас лё̄ӈхыл ат ва̄равет. 

	Э̄лаль кӯщаит вина тыналан ва̄рмаль урыл потыртасыт. Наталья Комарова ла̄выс, мо̄тыт та̄лныл акв 

	йильпи са̄ккон рӯ-питаӈкве о̄вылтахты. Ла̄пкат вина тыналан хо̄тпат лицензия-нэ̄пакыл мо̄т щирыл миӈкве патавет. 

	Тав ла̄выс: «Ань предпринимателиг рӯпитан хо̄тпатн ты йильпи са̄ккон урыл потыртэ̄н. Вина тыналан хо̄тпат э̄лаль аквта щирыл уральтым о̄ньщэ̄н. Та̄н лю̄ль вина ул вос тыналэ̄гыт.  

	Ня̄враманув, ма̄ньлат хо̄тпанув вина аюӈкве ул вос кащилтыяныл. Ос ла̄пкат ӣти мус вина тыналым ул вос рӯпитэ̄гыт». 

	Ханты-Мансийск ӯс миркол кӯщай Максим Ряшин ос Родика Стадлер, Пыть-Ях ӯс миркол кӯщай нэ̄, вина тыналан ва̄рмаль урыл о̄с потыртасы̄г. 

	 

	Людмила Теткина 

	Фото пресс-службы губернатора
