
Рēтыӈ ю̄свой э̄тпос 15-16 хōталыгт Ханты-Мансийск ӯст «Ома ос ня̄врамакве» нампа акван-хōнтхатыглан нак ōлыс. Та хōтал ӯс миркол ос ня̄врамыт ханищтан щирыл рӯпитан департамент колыг вāрыгласы̄г.
Ōвыл хōталт мāхум сāвсыр суссылтап сун­суӈ­кве ёхталасыт, потрыт хӯнтлысыт ос ня̄врамыт ханищтым рӯпитан хōт­пат ёт потыртасыт. Тāна­ныл китыгласаныл, хумыс ня̄врамыт юн ханищтым янмалтаӈкве рōви. Ня̄в­рамыт ёнгалтан урыл ханищтан мāхум о̄с хоса потыртасыт.
Ханты-Мансийск ӯс миркол кӯщай хум Максим Ряшин пащалах­тас ос лāвыс: 
– Паща ōлэ̄н, тыныӈ нэ̄квет! Матъёмас на̄н тыг ёхтысы̄н. Ханты-Мансийск ӯсувт кāсыӈ та̄л 1 со̄тыра 500 сāвит ня̄врамыт самын патэ̄гыт, 3 со̄тыра хōтпа ща̄ниг-а̄щиг ēмтэ̄гыт. Таимāгыс ма̄н омат ос ня̄врамыт тыт акван-атсанӯв, нāн тыт сунсуӈкве вēрмегы̄н, манхурип ханищтапыт мāнь ня̄врамыт колт ос школат вāруӈкве рōви. Мāн ӯсувт 8 сōтыра ма̄нь ня̄врамыт яныгмēгыт ос 16 сōтыра āги-пыг школат ханищтахтэ̄гыт.
Округ кӯщай нэ̄ Наталья Комарова рӯпататэ хосыт ос округ миркол пāлыл ня̄врамыт янмалтан са̄в колыт ӯнттувēсыт, ты тāл йильпи хӯрум школат ӯнттувēсыт, 4 сōтыра арыгтем ня̄врамыт ха­нищ­тахтуӈкве тув ялан­таӈкве патэ̄гыт. Йильпи федеральный ос реги­ональный проектыт хо­сыт ня̄врамыт ёмщакв ханищ­тавет».
Елена Мальцева «Хōвт» нампа ня̄в­рамыт ӯрнэ колт рӯпиты, тав ня̄вра­мыт ёмщакв потыртаӈкве ханищтыянэ. Нэ̄ потыртас, хомыс ня̄врамыт ёт сāв­сыр лāтӈыт ханищты: 
– Мāн ня̄врамыт ӯрнэ колув «Интеллект-карта» нампа программа ōньщи, тāрвитыӈ лāтӈыт ня̄вра­мыт ёт ханищтан ма̄гыс. Тот сāвсыр ху­рит па̄рт тармыл хан­луӈ­кве рōви, ня̄врам сунсы ос лāви, маныр тот пōслым ōлы. Мāн тāн ётаныл потыртэ̄в ос хӯнт­лэ̄в, хумыс мāнь ня̄врам потырты.
Нэ̄ ла̄выс, ханищтап пāр­тын тāлыг-тувыг нама­ныл ёл-ханлы. Аквтуп тāл матум ōйка, тав нила āги ōньщис: таквсы, тāл, тӯя ос тув. Э̄лаль ня̄врамыт китыглыянэ, ты āгит ня̄в­рам ōньщēгыт ман а̄ти? Ня̄в­рамыт э̄тпосыт наманыл пуссын ювле лāвēгыт.
Ва̄т са̄грапнал э̄тпос урыл тох лāвēгыт, та порат Йильпи тāл янытлан хō­тал ōлы, кон ащирмаӈ, сака сāв тӯйт паты. Хунь лāтыӈ ханищтэ̄гыт, ха­нищтап пāрт нупыл ня̄в­рамыт акваг сунсуӈкве вēрмēгыт».
Ōвыл хōталт «Югра-Классик» нампа колн 1 сōтыра арыгтем ща̄нит ос ня̄врамыт ёхталасыт. Мōтыт хōтал мāхманув мāнь ня̄врамыт колт ос школат пāйтым тэ̄нут āрталаӈкве вēрмысыт.
Оксана АЛБИНА
