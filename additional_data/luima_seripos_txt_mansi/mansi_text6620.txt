
Ты э̄тпос 8 хо̄талэ̄т наука хо̄тал о̄лыс. 2021 та̄л Россия янытыл «Наука ос технология» нампа та̄лыг намаявес. Ма̄н округувт Ханты-Мансийск ӯст 29 та̄л сыс А̄с-угорский институт рӯпиты.  Ма̄хум тот ма̄ньщи, ханты ос ё̄рн мирыт пēс йис ва̄рмаляныл, мо̄йтаныл, э̄рганыл, пēс потраныл ханищтыяныл ос ты урыл са̄всыр нэ̄пакыт та̄ратэ̄гыт,  конференцият ва̄рыглэ̄гыт ос са̄в мо̄т э̄рнэ рӯпата ва̄рēгыт.
Ты колт 20 арыгкем та̄л хо̄нтаӈ ма̄ньщи нэ̄ Светлана Алексеевна Герасимова рӯпиты. Китыт та̄л тав Югорский университетыт аспи­ран­турат ханищтахты. Ам наука хо̄тал кастыл ма̄ньщи нэ̄ ёт хо̄нтхатыг­ла­сум ос рӯпататэ урыл китыгласлум. 
Нэ̄ потре 
– Ам ма̄ньта̄гыл ня̄в­ра­мыт ханищтан хо̄тпаг ханищтахтуӈкве тахсум.    Школа а̄стласум, Санкт-Петер­бург ӯсн А.И. Герцен нампа университетын учителиг ханищтахтаӈкве минасум. 
То̄нт Матрена Панк­рать­евна Вахрушева иӈ рӯпитас. Тав ма̄нав ма̄ньщи ла̄тӈыл ханищ­тасанэ. Ам тав лекциянэ̄н ялантаӈкве сака э̄руп­та­сум. То̄ва порат яныгмам поратэ, война порат Ленинград ӯст о̄лме урыл ос са̄в мо̄т ва̄рмаль урыл потыртас. Тав пенсиян хунь минас, ма̄нав Нина Алексеевна Лыскова ха­нищтас. То̄нт ам ма̄ньщи ла̄тӈыл пӯм­щалахтуӈ­кве патсум. 
Та порат ханищтахтын колувт «Студенческое науч­ное общество» рӯ­пи­тас, ка̄сыӈ та̄л ма̄ньлат а̄гит ос пыгыт тув во̄выг­ла­вēсыт. Ам хансум док­ла­данум о̄с тот ловинь­та­санум.   
Ханищтахтын ма̄ныл а̄стласум, Ханты-Манси­йск ӯсн ёхтысум. О̄влэ̄т школат рӯпата кинсым ё̄мыгтасум. Ня̄врам ха­нищтан хо̄тпаг рӯпитаӈ­кве аты вуйвēсум. 
Ка̄сыӈ ханищтан колт ла̄выгла­вēсум, ня̄врамыт ёт ат рӯпитасум. Ты юи-па̄лт Надежда Викторовна Савина палт минасум. То̄нт тав ханищтап Коми­те­тыт рӯпитас ос универ­ситет а̄стлан ма̄ньлат хо̄т­пат рӯпата кинсуӈкве нё̄тыс.
Надежда Вик­то­ровна ла̄выс: «Евдокия Ивано­вна Ромбан­деева палт тах ялымēн, э̄рыӈ рӯпи­таӈкв наныӈ выгтэ». 
Во̄ртур э̄тпос оигпан э̄лы-па̄лт ня̄врамыт ха­нищ­тан хо̄тпат пуссын акв яныг сапра̄нин Ханты-Мансийск ӯст акван-ат­хатыг­ласыт. Ты сапра̄нит мēн Евдокия Ивановна Ромбан­деева ёт хо̄нт­ха­тыг­ласымēн.

– То̄нт учёный нэ̄ Е.И. Ромбандеевна ёт наӈ ва̄йхатасын?
– Щар со̄ль, о̄выл щёс тав ётэ тот хо̄нтхатсум. Надежда Савина тавēн ла̄выс, ам рӯпата кин­сэ̄­гум, ма̄ньщи ла̄тыӈ ха­нищ­таӈ­кве ос наука щирыл рӯпитаӈкве сака ка̄са­щēгум. 
Евдокия Ивановна ам нупылум а̄ӈкватас, тувыл ла̄выс, сӯкыр э̄тпос о̄выл хо̄талэ̄т А̄с-угорский ин­ститутыт вос ёхталэ̄­гум. Ам та хо̄талт тув ми­насум. 
Тав а̄нум пасан ва̄тан ӯнттыстэ, «Ма̄ньщи мо̄йт» нэ̄пак мистэ, «Ма̄таприщ» мо̄йт ловиньтаӈкве ос ту­выл рущ ла̄тӈыл толмащ­лаӈ­кве ла̄выстэ. Ам мо̄йт ловинь­таслум, маныр тор­гам­тасум, таи рущ ла̄тӈыл толмащласум. 
То̄нт Евдокия Иванова ла̄выс: «Ма̄ньщи ла̄тыӈ ат ва̄гтэ, потыртаӈ­кве ат ха̄сы, хумус тыт рӯпи­таӈкве паты?» 
Валентина Селивер­стовна Ивановна (Садо­мина) ты учёный нэ̄ ёт то̄нт рӯпитас. Тав ла̄­выс: Тав ма̄ньлат а̄ги, таве ханищ­таӈкве э̄ри». 
Учёный э̄ква мощ ном­сах­тас ос а̄нум А̄с-угор­ский институт кӯщай нэ̄ палт ва̄нттыстэ. То̄нт кӯ­щаиг Маина Афанасье­вна Лапина о̄лыс. Тав ам ётум о̄с мощ потыртас, тувыл рӯпитаӈкве та вистэ. 
– Наӈ са̄в та̄л Е.И. Ромбандеева ёт рӯпи­та­сын, манхурип тэ̄лан тав наӈын ханищтастэ?
– Ам ма̄ньщи отделн рӯпитаӈкве хунь ёхтысум, тав а̄нумн училище ма̄г­сыл хансум ма̄ньщи ла̄тыӈ ханищтан нэ̄паке ловинь­таӈкве мистэ. Ты нэ̄пак ёмащакв вос ха­нищ­тылум. 
То̄ва порат тав илто­рыг китыг­лах­тас: «Маныр урыл ловинь­тэ̄­гын, ман­хурип китыглах­тын ла̄тыӈ о̄ньщē­гын?» 
Китыглахтын ла̄тыӈ ат ке о̄щсум, тав ювле ла̄­выг­лас: «Нэ̄пак лю̄льсаӈ ловинь­таслын». Китыг­лах­тын ла̄тыӈ ке о̄щсум, тав ты ва̄рмаль урыл сака хоса потыртаӈкве вēр­мыс, тох а̄нум ханищтастэ. 

То̄ва порат тав ётэ рӯ­питаӈкве та̄рвитыӈ о̄лыс, ос тувыл пӯмащ, тав са̄в э̄рнэ ва̄р­маль урыл ва̄с, таса̄вит та̄л наука щирыл рӯпитас, са̄в нэ̄пак та̄ратас. 
То̄ва порат а̄нум китыг­ластэ, хумус предложение рущ ла̄тӈыл э̄рнэ щирыл хан­суӈкве э̄ри. Ам тав хансум потранэ компью­терн акваг хассанум. 
А̄нумн о̄выл научный потыр хансуӈкв нё̄тыс. Ты доклад ам 2001 та̄лт я̄ӈк на̄тнэ э̄т­пос Ижевск ӯст мирхал сим­по­зиумыт ловиньтаслум. 
Ты юи-па̄лт Новоси­бирск ӯсн тав ётэ ялсу­мēн, то̄нт тав Евгения Николаевна Кузьмина, учёный нэ̄, ёт «фоль­клор­ный том» хосыт рӯпи­та­сы̄г. Ам тот на­учный библио­текан ялантасум, нэ̄пакыт ло­виньтасум. 
– Светлана Алексе­евна, манхурип наука тема щирыл рӯпитэ̄гыт?
– О̄влэ̄т ам ма̄ньщи ла̄тыӈ ханищтасум. Ты ла̄тыӈ урыл са̄всыр докла­дыт хассум. Тувыл ма­тах­кем та̄л ювле хультыс, ам торгамтаслум, ам ма̄нь­та̄гыл ща̄нь ла̄тӈыл ат потыртасум, ат номсахта­сум, ань туп ханищтаӈкве о̄вылтахтасум. 
Тыима̄гсыл ты хосыт э̄лаль рӯпитаӈ­кве а̄нумн та̄рвитыӈыг ēмтыс. Ань ам ма̄ньщи пēс потрыт, мо̄й­тыт ос са̄в­сыр пēс нэ̄па­кыт О̄тырыт урыл хансым ла̄тӈыт ань ханищ­тэ̄гум. 
О̄тырыт урыл мāньщи потрыт, э̄ргыт, ялпыӈ э̄р­гыт о̄ньщēгыт – ты урыл са̄в­сыр нэ̄пакы­тыт кисха­тэ̄гум.    
Евдокия Ивановна акваг ла̄выглас, пēс пот­рыт, мо̄йтыт са̄внув вос ловиньтэ̄гум. То̄нт ам ма̄ньлат а̄гииг о̄лсум, тав мӯтра ла̄тӈанэ сака ат хӯнтлысум. 
Акв порат «Югория» нампа телевиденият Нина Вынгилева рӯпи­тас. То̄нт мēн Евдокия Ивановна ёт тав пере­да­чанэ сунсуӈкве библио­текан ялантасмēн. 
Та колнакт телевизор о̄лыс. Нина сака ёмащакв ма̄ньщи ла̄тӈыл потыр­тас, таве хӯнтлаӈкве сака пӯмащ о̄лыс, тав ла̄тӈанэ ам сака ёмащакв тор­гам­тасанум. 
– Наука щирыл рӯпи­тан хо̄тпат ка̄сыӈ та̄л нэ̄пак хансэ̄гыт. Мо̄лты та̄л сыс наӈ нэ̄пак та̄ра­та­сын?
– Мо̄лты та̄л А̄с-угор­ский институтт рӯпитан нэ̄ Мария Григорьевна Волдина ёт «Сборник олимпиадных заданий по мансийскому языку» нампа нэ̄пак та̄ратасмēн. 
Ань госзадание нэ̄пак щирыл ма̄н рӯпитэ̄в. Ты нэ̄пак ханищтан ос ма̄нь­лат хо̄тпат ва̄рмаляныл щирыл рӯпитан департа­мент ка̄сыӈ та̄л ма̄навн хансы. Манхурип рӯпатал тув хансавēв, та рӯпата ма̄н ва̄руӈкве та вуйха­тэ̄в. Ос ка̄сыӈ та̄л рӯпата щирыл са̄всыр научный журналытын потранув кēтэ̄в. 
А̄с-угорский институтт рӯпитан ма̄хум ка̄сыӈ та̄л конференцият щё̄­пи­та̄лэ̄гыт. Ты та̄л ма̄н яныгпо̄ль э̄тпост «Энто­куль­турное про­странство Югры» нампа конферен­ция тах ва̄рыглэ̄в. 
Хансум докладанув ловиньтэ̄в, ва̄рум рӯпа­танув тах потыртэ̄в. 20 та̄л сыс яныг таквс э̄тпос 28 хо̄талэ̄т «Югорские чтения» нампа конфе­ренция ва̄рыглэ̄в. Ты та̄л А̄с-угорский институт 30 та̄лэ то̄влын кастыл, тах щё̄питылӯв. 
– О̄ныпын Валентина Селиверстовна, наука щирыл наӈын нё̄ты?
– Ам о̄выл щёс таве хунь ка̄саласлум, аты ном­сысум, Валентина Селивер­стовна о̄ныпыг а̄нумн ēмты. 
Тав ёмас, сымыӈ э̄лум­хо̄лас, акваг а̄нумн нё̄ты. Тав Санкт-Петербург ӯст А.И. Герцен нампа университетыт студентыт ханищтан хо̄т­паг ань рӯпиты. 
Ты та̄л яныгпо̄ль э̄т­пост 71 та̄лэ тах то̄влы. Ань студентыт пуссын ищхӣ­пыӈ ут хосыт ха­нищтах­тэ̄гыт. 
Вален­тина Селивер­стовна тамле утыл рӯпи­таӈкв о̄с ань ха̄сы, юн о̄лым лекцият ты ут хосыт ловиньты. 
– Светлана Алексеевна, хоты па̄вылт наӈ самын патсын? Наӈки рӯтанын урыл ла̄тыӈ ос ла̄вен.
– Ам Хо̄нтаӈ район Болчары па̄вылт самын патсум. Омагум-а̄тягум тот о̄лэ̄г. Омам ма̄ньщи нэ̄, а̄тям – рущ хум. 
А̄тям 9 яга̄ги ос ягпыг о̄ньщи, та̄н пуссын Бол­чары па̄вылт о̄лэ̄гыт. Туп акв а̄пщитэ Сургут­ский район Сытомино па̄вылт о̄лы. Ам сака са̄в рӯт ма̄хум о̄ньщēгум. 
Омам туп акв э̄щ о̄ньщи. Тэ̄н о̄парищ на­мēн Тандалова. Ам анēк­вам наме Александра Григорьевна Тандалова о̄лыс. 
Тав 30 арыгкем та̄л ювле хультум порат а̄ти­мыг ēмтыс. Анēквам Юмас па̄вылт самын патыс. Нё­ло­лов та̄л яныт порат са­валап ня̄врамыг хультыс ос Кама па̄вылн кēтвес.
Анēк­вам потырта̄лыс, тав омаге-а̄тяге ёмащакв о̄л­сы̄г, тыима̄гсыл кол­хозыт ва̄­рим порат лу­ва­нэ̄н-ми­са­нэ̄н хот-няртум­та­вē­сыт, сутыта­весы̄г ос хот­таль тотвесы̄г. 

То̄нт анēк­вам таккēт та хуль­тыс. Мо̄т рӯт о̄ньщас ман а̄ти, ань аты ва̄глӯв. 
Ам омам наме Татьяна Анатольевна Ганина, а̄тям – Алексей Александро­вич Ганин. Омам Ханты-Мансийск ӯст лēккарыг ханищтахтас, ты юи-па̄лт Болчары па̄вылн рӯпитаӈ­кве кēтвес. 
Тот тэ̄н а̄тям ёт хо̄нт­хатсы̄г, акван-ми­насы̄г. А̄тям пенсия мус колхозт хӯл алыщлым ос кол ӯнт­тым рӯпитас. 
 
Ам акв каӈк, кит э̄щ о̄нь­щēгум. Каӈкум Болчары па̄вылт колта̄глэ ёт о̄лы. Э̄щагум Ханты-Мансийск ӯст щēмьяӈ та̄гыл о̄лэ̄г. 
Ам Светлана Алексе­евна потре ма̄гсыл пӯма­щипа ла̄тыӈ кēтэ̄гум, ос наука хо̄тал кастыл яныт­лылум. Пус ка̄т, пус ла̄гыл тавēн ла̄вēгум. 
Людмила ТЕТКИНА
