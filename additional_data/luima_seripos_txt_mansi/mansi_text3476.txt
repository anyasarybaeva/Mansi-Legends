
Яныгпа̄ла ханты э̄ква Мария Кузьминична Волдина ма̄н округувт сака намыӈ-суиӈ хо̄тпаг о̄лы. Тав тина суссылтан то̄тап хосыт акваг суссылтаве, округувт ос ма̄ янытыл мирн ва̄ве.

	Ювле хультум та̄л ва̄т са̄грапнал э̄тпос 28 хо̄талэ̄т нёлса̄т та̄лэ то̄влыс. Мо̄тыт э̄тпост ущ ялпыӈ хо̄талэ ва̄рыглавес. Искусство центр колн са̄в мир та хо̄тал атхатас. Титахтем щё̄с тав тот янытлавес. Округувт о̄лнэ ма̄к яныг артист ма̄хум, «Хо̄тал» нампа э̄ргын-йӣквнэ колт рӯпитан а̄гит-пыгыт, ляпа рӯтанэ Мария Кузьминична ма̄гыс э̄ргысыт, йӣквсыт.

	О̄выл ла̄тыӈ округ яныг кӯщай нэ̄ Наталья Владимировна Комарова ла̄выс. Тав ты кастыл нё̄тнэ ханты супыл масхатас, пēс порат тамле супыт Иртыш я̄ ва̄та хосыт о̄лум хантыт та̄н о̄щсаныл. Кӯщаюв ханты э̄ква сыныгтастэ, анигластэ ос са̄в ёмас ла̄тӈыл ла̄выстэ. Тав Мария Кузьминична сака э̄руптым о̄ньщитэ. Соссаӈ махум урыл хо̄т матыр потыр те ēмты, тав ты яныгпа̄ла хо̄тпа акваг титыглытэ, э̄рнэ щирыл хумус ва̄руӈкв э̄ри.

	Тав юи-па̄лэ̄т Государственный Дума депутат ма̄ньщи нэ̄ Татьяна Гоголева, соссаӈ ма̄хум Ассамблеят рӯпитан депутатыт Еремей Айпин, Руслан Проводников ос депутатытн нё̄тнэ хо̄тпа Надежда Алексеева э̄ква ма̄гыс потыртасыт. Ка̄сыӈе са̄в ёмас ла̄тыӈ тавēн ла̄всыт.

	Ос э̄лаль Мария Кузьминична ляпа рӯтанэ̄н – а̄гиягēн, апганэ̄н, ва̄псагēн янытлавес. Акв ва̄псэ Валерий Ледков э̄ргуӈкв сака ха̄сы, тав э̄ргуме порат рӯтанэ аквал-аквал сценан та нэ̄глысыт. Тувыл пуссын оманыл-анēкваныл палт та минасыт. Хорамыӈ лӯптал, мӯйлупсал мӯйлуптасаныл, янытласаныл.

	Юи-о̄вылт э̄ква сценан ты во̄ввес. Артист ма̄хум пуссын тав сыс па̄лэ̄т лю̄льсыт. Аквъёт э̄рыг э̄ргысыт. Тувыл э̄ква ла̄тыӈ ла̄вуӈкв во̄ввес. Тав такви урēт, ма̄ниг о̄лум поратэ, яныгмаме урыл мощ потыртас. Та юи-па̄лт залат ӯнлум ма̄хум пуссын но̄х-лю̄люӈкв ла̄всанэ. Пуссын но̄х та лю̄льсыт ос са̄т щёс ты ла̄тӈыт аквъёт ла̄всыт: «Пос ос щунь!» Мария Кузьминична ка̄сыӈ хо̄тпа ёмас номтыл ос ты ла̄тӈыт номим э̄лаль о̄луӈкв ла̄выстэ.
