
Калерия Супрун Ха̄льӯст о̄лы ос школат ня̄врамыт ханищтым рӯпиты. Тав ётэ ам Ха̄льӯст ва̄йхатасум. То̄нт тот о̄лнэ ма̄ньщи ос ханты нэ̄ хо̄тпат акван-атхатыгласыт ос хансат ю̄нтуӈкве ханищтахтасыт. 
Ам таве китыгласлум, тав хорамыӈ ма̄ньщи суп такви ю̄нты? Калерия ювле ла̄выс: «Ты супыл омамн ю̄нт-вēсум. Тав наме Софья Семёновна Азизова, такви о̄парищ наме Вынгилева. Омам ма̄щтыр хо̄тпа, матыр-а̄ти ю̄нтуӈкве пуссын ха̄сы. 
А̄тям ос хатань о̄йка о̄лыс. Тав пēс потрыт, мо̄йтыт ос са̄в мо̄т нэ̄пакыт  ловиньтаӈкве сака э̄руптас. Ам хунь самын патсум, тав а̄нум Калерияг намтыстэ. Ам акв каӈк о̄ньщēгум, тав наме Лёва.  А̄тям Лев Толстой хансум потрыт ловиньтаӈкве сака э̄руптас, тыима̄гсыл каӈкум тох намтыстэ. Ам номилум, омам акваг ю̄нсхатым ӯнлыс, а̄тям ос акваг нэ̄пак ловиньтас. 
Та̄л котиль э̄тпос 31 хо̄талт омам 83 та̄лэ то̄влыс. Тав Ха̄льӯс район Няхлаӈ па̄вылт самын патыс. Ва̄т арыгкем та̄л Ха̄льӯст хо̄псы а̄гм пусмалтан пӯльницат ма̄нь лēккарыг рӯпитас. Омам акв каӈк  Константин Семёнович Вынгилев о̄ньщас. Тав колта̄глэ ёт  Ягрим па̄вылт о̄лыс, кит та̄л ювле хультум порат а̄тимыг ēмтыс. 
Э̄ще Татьяна Кирилловна Ларионова о̄с Ягрим па̄вылт о̄лы. Тав ма̄щтырлаӈкве о̄с сака ха̄сы. Лёва каӈкум щēмьятэ ёт ос Ягрим па̄вылт о̄лы. 
Ам са̄в та̄л Севастополь ӯст о̄лсум. 2007 та̄лт а̄тям а̄гмыл ēмтыс, ам юв ёхтысум. О̄влэ̄т номсысум, а̄тям пусми, мēн о̄йкамēнтыл ювле о̄лнэ ма̄мēн минымēн. А̄тям 2016 та̄лт а̄тимыг ēмтыс. Тэ̄н аквъёт 51 та̄лт о̄лсы̄г. Омам ань ва̄гта̄л патыс, таккēт о̄луӈкве ат вēрми, тыима̄гсыл Ха̄льӯст о̄луӈкве хультсумēн. 
О̄йкам тыт о̄луӈкве ханьщувлас, такви яныгмам ӯсэ̄н минуӈкве ат таӈхи. Туи порат Севастополь ӯсн ӯщлахтуӈкве яланта̄лымēн. Юи-о̄выл щёс тув ялмумēн порат тав а̄нумн ла̄выс: «Тыт ӯщлахтуӈкве ва̄гта̄л патсум, юв минуӈкве э̄ри». Ам ос таве китыгласлум: «Наӈ тыт яныгмасын, рӯтанын пуссын тыт о̄лэ̄гыт, наӈ  юн о̄лэ̄гын, хоталь молямлэ̄гын?» Тав ос мувиньтым ювле ла̄выс: «Ань лӯи ма̄ – ам о̄лнэ ма̄м». 
О̄йкам ёт мēн Тюмень ӯст акван-хо̄нтхатсумēн. 1985 та̄лт школа а̄стламум юи-па̄лт ам та ӯсн э̄лаль ханищтахтуӈкве минасум. То̄нт ам стюардессаг ханищтахтуӈкве тахсум. Тувыл тув ат вуйвēсум ос Тюмень ӯст товлыӈха̄пыт иснэ ма̄т рӯпитасум. Та ма̄т рӯпитым о̄йкам ёт ва̄йхатасум. Ос та юи-па̄лт Севастополь ӯсн минасамēн. Са̄в та̄л тот о̄лсумēн, яныг кол ӯнттысмēн. 
Ха̄льӯст о̄влэ̄т полицият колкан ловтуӈкве патхатыгласум. Тувыл «Жизнь Югры» нампа районный газетат корректорыг рӯпитаӈкве вуйвēсум. Ты юи-па̄лт корреспондентыг мощ рӯпитасум. То̄нт ос заочный щирыл  Югорский университетт ханищтахтасум. 
Газетат рӯпитаӈкве а̄нумн мӯстыс,  Ха̄льӯс районт о̄лнэ ма̄хум, ялпыӈ хо̄талыт, сус-сылтапыт ос са̄всыр ва̄рмалит урыл хансуӈкве пӯмыщ о̄лыс. Ам ня̄врамыт ёт рӯпитаӈкве  сака ка̄сащасум. Акв порат объявление-нэ̄пак ка̄саласум, «Современник» нампа колн ня̄врам ханищтан хо̄тпа э̄рыс. Тув минасум, ты юи-па̄лт тот ня̄врамыт ма̄щтырлаӈкве ханищтаӈкве патсанум. Ань то̄ва порат «Жизнь Югры» газетан ма̄ньщи ос ханты ма̄хум урыл потыр кēтыглэ̄гум».
Калерия Акрамовна са̄в та̄л Любовь Васильевна Кашлатова ёт рӯпиты. Любовь Васильевна «Югры лылыēп» отделеният кӯщаиг о̄лы. Тав Ха̄льӯст сосса хо̄тпат ва̄тихал акван-атыглыянэ. 15 арыгкем та̄лт тот о̄лнэ  ма̄хум ма̄гсыл ханищтапыт ва̄рыглэ̄гыт. 
Та па̄вылт о̄лнэ нэ̄т ӯщлахтын хо̄талт акван-атхатыглэ̄гыт ос ма̄щтырлэ̄гыт. Калерия тув  яланты ос ма̄ньщи, ханты ма̄хум ёт ю̄нсхаты. Ты э̄лы-па̄лт тав оматэ Софья Семёновна са̄в та̄л ма̄хум ма̄щтырлаӈкве ханищтасанэ. Ты урыл тав ла̄выс: «Ты клубын ам акваг ялантэ̄гум, ма̄хманув пуссын ва̄ганум. Та̄н ня̄враманыл ам кружокумн ёхталэ̄гыт. Любовь Васильевна о̄с са̄в мо̄т ханищтапыт ва̄рыглы, район янытыл о̄лнэ хо̄тпат тув во̄выглыянэ. Ам о̄с  тув ялантэ̄гум. Акв ханищтапт ма̄н хансат ю̄нтуӈкве ханищтахтасӯв, ты э̄лы-па̄лт сакныл турло̄псыт, пальсакыт хартсӯв».
Ялпыӈ хо̄талыт о̄лыглан порат Калерия Акрамовна ханищтан ня̄враманэ тув тотыглыянэ. А̄гит-пыгыт «Тылащ пори», «Ӯринэ̄ква хо̄тал» ос мо̄т ялпыӈ хо̄талыт янытлаӈкве сака ка̄сащēгыт. 
 
