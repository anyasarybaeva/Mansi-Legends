

	Ювле хультум э̄тпос хусыт хо̄талэ̄т соссаӈ ма̄щтыр ма̄хум ёт рӯпитан хо̄тпат акван-атхатыгласыт. Та̄н та̄л сыс ва̄рум рӯпатаныл урыл ос ущтынув о̄лум «Живая традиция» нампа суссылтап урыл потыртасыт.

	Сапра̄нияныл о̄вылтан порат хурит по̄слан о̄йка Геннадий Райшев ла̄выс: «Ань ты акван-атхатнэ тэ̄лав ма̄навн, ма̄щтырыг о̄лнэ ма̄хмытн, сака э̄ри. Ка̄сыӈ ма̄щтыр такви щирēт пӯмащ хо̄тпа, таима̄гсыл тав ка̄тагēтыл ва̄рим пормасыт нё̄тнэ̄г тэ̄лэ̄гыт. Та̄н ва̄рум рӯпатаныл нупыл хоса сунсуӈкв ро̄ви, торасыг манос марщумыг ат ēмты. Округув янытыл са̄выӈпа̄лэ нэ̄ хо̄тпат ма̄щтырлэ̄гыт, хум хо̄тпа та̄н халанылт мощща. Манрыг тох ēмтыс, нэ̄мхотьют ат ва̄гтэ. Тав улпыл таима̄гыс, хум хо̄тпанув нас та̄нти пормасаныл ман ва̄рнутаныл по̄хан ат суссылтыяныл». 

	Тувыл Геннадий Степанович тит ка̄т тӯпыг висаге. Акватэ пēс порат ва̄рима, мо̄танэ мощ мо̄лалнув ва̄рвес. Ты тӯпыг манрыг са̄всырыг, акв щирыл ат сусхатэ̄г, та урыл э̄лаль потыртас: «Хуньт са̄грим пēс ка̄т туп та порат хищраӈ щирыл ва̄рим о̄лы. Ты тӯпыл товуӈкв сака кӯстыр, ка̄тын ёмщаквег ро̄ви. 

	Тувыл сунсэ̄н йильпи тӯп нупыл, тав тыкос хорамыӈыг, ёмщаквег ёргувес. Акв тэ̄латэ лю̄ль - тавēнтыл товуӈкв щар ат хо̄йхаты. Сохтыл ва̄рима ма̄гсыл, аквтупмат нас па̄ртыл товēгын. Ты ма̄гсыл ха̄п э̄лаль ат лакви». 

	О̄йка юи-па̄лт пēс йис о̄лупсав ханищтан учёный ханты-этнограф нэ̄ Татьяна Александровна Молданова потыртас. Тав ла̄выс: «Мощ мо̄лалнуве «Живая традиция» нампа о̄лум суссылтап 

	пӯмщиг а̄ртмыс. Пормасыт тув округ янытыл атсанӯв. Та выставкан ма̄к э̄рнэ щирыл ва̄рим пормасыт тотсанӯв. Ань 

	ты йист ты кос са̄в 

	ма̄щтыр хо̄тпа ма̄щ-тырлы. Та̄н халанылт са̄выӈпа̄лэ пēс щирыл ат ма̄щтырлэ̄гыт. Молях ва̄рнэ̄ныл ма̄гсыл ань са̄всыр ощхулиӈ утыл ю̄нтыяныл ос яктыяныл. Ат ро̄внэ щирыл ва̄рим пормас пēс йис пормасыг ат 

	ловиньтахты». 

	Э̄лаль соссаӈ ма̄щтыр ма̄хум ёт рӯпитан нэ̄ Наталья Николаевна Фёдорова потыртас. Тав ла̄выс: «Ма̄к ма̄щтырыг о̄лнэ хо̄тпат ёт рӯпитаӈкв, та̄наныл матарыл нё̄туӈкв, акв-писыг э̄ри. Тамле хо̄тпат ма̄н, учёныиг о̄лнэ ма̄хум, сака э̄руптыянӯв. Ма̄н та̄нанылныл о̄с ханищтахтэ̄в. Пēс щирыл ма̄щтырлан ма̄хумн нё̄тнэ ма̄гсыл ма̄н 1993 та̄лт «Союз мастеров традиционных народных промыслов – Югры» ос «Со̄рни ка̄т» нампа кол ва̄руӈкв номылматсӯв. Матъёмас ма̄н та порат ты кол пӯнсыслӯв. Ма̄щтыранув ульнаг ат хультсыт. Тувыл хус арыгтем та̄л минас, ты сыс са̄в пӯмащ тэ̄ла хот-ёрувлахтуӈкв вēрмыс. На̄н пēс 

	о̄лупсан ос ма̄щтырлан наканын ма̄гсыл ам 

	сымум сака ща̄рги. Ань ма̄навн ма̄ньлат ма̄хум э̄рнэ щирыл ханищтаӈкв э̄ри. Хумус ма̄н номсэ̄в, тох те 

	ēмты - на̄н пēс пормасанын, пēс наканын иӈ хосан хультэ̄гыт». 

	Александр 

	ВЬЮТКИН
