
Мощēртын я̄ӈк на̄туӈкве ты о̄вылтахты, ӯсыт ос па̄влыт витн ул вос а̄маравет, кӯщаит ань щё̄питахтэ̄гыт ос са̄всыр рӯпата ва̄рēгыт. Округувт о̄лнэ я̄т витаныл янгыг ēмтэ̄гыт ман а̄ти, хоты па̄влыт а̄маравет, та урыл региональный безопасность департамент кӯщай ва̄ӈын хум Ярослав Чубаров потыртас: 
– Ка̄сыӈ тӯя вит о̄нтнэ поран ма̄н щё̄пи­тахтэ̄в, са̄всыр ва̄рмалит ураль­тыянӯв, ханищ­тыянӯв. Ты та̄л округувт яныг вит ат ва̄ри. Ос тувыл я̄ӈк на̄тнэ э̄тпост та̄ра рēгы­ӈыг ке ēмты, я̄т витаныл молях но̄х-о̄нтуӈкве вēр­мēгыт, то̄нт Корлики па̄выл Нижневартовский районт, Тайлаково па̄выл Сургутский районт ос Ха̄льӯс районт Саран­па̄выл, Хōрыӈпа̄выл, Ня̄хщамво̄ль ос Хулюм­сӯнт па̄влыт тах а̄маравет. Тох ул вос ēмты, ма̄н ань са̄всыр рӯпата ва̄рēв ос ты кастыл щё̄питахтэ̄в. 
Ма̄н округувт 12 районт 46 па̄влыт а̄мараӈкве вēрмавет. Та ма̄т о̄лнэ мир ёт ма̄н ка̄сыӈ тӯя хо̄нтхатыглэ̄в ос яныг вит ēмтнэ порат маныр ва̄руӈкве, хоталь сво­нитаӈкве – та̄нанылн потыртэ̄в. 
Ты тӯя я̄ӈк на̄тнэ э̄тпос о̄вылтахтын порат я̄т я̄ӈк нёвумты. Ань МЧСт рӯ­пи­тан ма̄хум Иртыш я̄т кит ма̄т я̄ӈк сакватэ̄гыт, акв ма̄тэ Ханты-Мансийский районт Кирпичный па̄выл по̄хыт ос китыт ма̄тэ Нялино па̄выл торыг о̄лы. Ос Нижневар­тов­ский районт акв ма̄т я̄ӈке о̄с тах сакватаве, ты кастыл куратаптын ут тот пинаве. 
Я̄ӈк хоты порат нёвум­тас, хунь вит сака о̄нтыс, ты ва̄рмаль ос са̄в мо̄т э̄рнэ тэ̄лат урыл са̄всыр метеостанцият рӯпитан ма̄хум ка̄сыӈ хо̄тал ла̄тыӈ кēтэ̄гыт. Ма̄н округувт 47 тамле станцият о̄лэ̄гыт. Ты урыл кӯщай хум таи потыртас: 
– 2022 та̄лт Ха̄льӯс районт Нё̄ро̄йка ляпат лильпи метеостанция ӯнттувес. Тамле станция ма̄навн тот сака э̄ри. То̄ва тӯяг ос туи о̄вылтахтын порат Сакв я̄ молях но̄х-о̄нты ос яныг вит ва̄ри. Ты я̄ ва̄тат о̄лнэ па̄влыт пуссын витн а̄маравет. нё̄рт манса̄вит тӯйт патыс, молях толы ман а̄ти, ма̄н ёмащакв ань ва̄глӯв, ты станция ты урыл акваг ла̄тыӈ кēты. 
Ярослав Чубаров ос ла̄выс, ань я̄ӈк сака лю̄лиг ēмтыс, я̄т хосыт яласаӈ­кве щар ат ро̄ви. Ты э̄тпос 10 хо̄талэ̄т акв э̄лумхо̄лас Ханты-Мансийский район Иртыш я̄ хосыт снего­хо­дыл минас, тувыл хотмус ēмтыс, акв ма̄т ёл-рагатас ос ты снегоходыл нумыл пащиртавес, тав витн патыс, ётыл ворил хо̄нтвес. 
Ос ты э̄лы-па̄лт кит хо̄т­паг ты я̄т витн щалтсы̄г, тот 20 метра са̄вит милытаг о̄лыс ос сака овыӈ, тэ̄н аты хо̄нтвесы̄г. Ос акв э̄лумхо̄лас Сургут ӯс ля­пат я̄т хосыт снегоходыл яласым я̄ӈк ёлы-па̄лн ра̄гпыс, тав хоса кисвес. 
Людмила ТЕТКИНА
