

	Ханты-Мансийск ӯст мирн нё̄тнэ департаментыт сапра̄ни о̄лыс, тот Общественный советыт о̄лнэ ма̄хум акван-атхатыгласыт. Ты советыт рӯпитан хо̄тпат департамент ёт са̄всыр организацият уральтэ̄гыт ос са̄в мо̄т э̄рнэ рӯпата ва̄рēгыт.

	Та та̄л сыс манхурип мирн нё̄тнэ колыт уральтавēсыт, та урыл о̄влэ̄т ма̄хум потыртасыт. 2016 та̄л сыс та̄н Ханты-Мансийский районт о̄лнэ «Уют»  яныгпа̄ла хо̄тпат ӯргалан кол ос Кондинский районт «Фортуна» мир нё̄тнэ кол уральтаӈкве ялсыт. Тувыл то̄ва рӯпата тот лю̄льсаӈ ва̄рвес, нэ̄пакыт ёмащакв ат щё̄питавēсыт, са̄всыр договор-нэ̄пакыт мори хасвēсыт. Та̄н тув ялманыл юи-па̄лт ты рӯпата ань мӯсхалыг тот ва̄раве. Ты та̄лт та̄н мирн нё̄тнэ мо̄т организацият уральтаӈкве тах ялэ̄гыт.

	Та юи-па̄лт ты советыт кӯщаиг о̄лнэ хум Станислав Кононенко ла̄тыӈ ла̄выс. Ты та̄л сыс манхурип рӯпата ва̄руӈкве патэ̄гыт, ос та урыл потыртас. Ань а̄гмыӈ-мосыӈ ма̄хумн нё̄тнэ ма̄гсыл «Доступная среда» нампа программа рӯпиты. Ты хосыт сака са̄в олн холтаве кос. Ос тувыл ань тыг мус а̄гмыӈ-мосыӈ хо̄тпат э̄рнэ щирыл аты нё̄тавет. Ты программа э̄лаль хумус рӯпиты ос олныт хоталь холтавет, советыт рӯпитан ма̄хум акваг уральтаӈкве тах патыяныл.
