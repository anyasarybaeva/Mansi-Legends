
Мордовия ма̄т Саранск ӯст финно-угор ма̄хум акван-хо̄нтхатыгламаныл порат ка̄сыӈ мир та̄нки тэ̄ланыл урыл потыртасыт. Китыт хо̄талэ̄т сапрāнит о̄влэ̄т ля̄ххал тотнэ ма̄хум ла̄тыӈ ва̄рсыт. Та̄н потыртан щё̄санылт са̄всыр ва̄рмалит та̄ра-паттысыт.
Финно-угрыт ща̄нь ла̄тӈыл та̄ратан газетат урыл Елена Миннигара­ева, Удмуртияныл о̄лнэ нэ̄, потыртас. Тав ла̄выс, ань ищхӣпыӈ ут нэ̄глуме па̄сыл газета хосыт ля̄х­хал тотнэ тэ̄лат аквписыг мощщами, ма̄хум ра̄тива ос телевидение манос ищхӣпыӈ ут хосыт ва̄ти ля̄ххалыт хӯнтлэ̄­гыт, ловиньтэ̄гыт, тувыл та. Ань Россия янытыл 40 са̄вит газетат финно-угор ла̄тӈыл хансавет. 
Щар са̄внув нэ̄пак удмурт, марий ос мордва ма̄хум о̄ньщēгыт. Удмурт ла̄тӈыл 11 газетат ос са̄в­сыр жур­налыт та̄ратавет, марий ла̄тӈыл – 15, мордва ма̄хум – 7, сараныт – 10, карелыт, финныт ос вепсыт акван-ловиньтым – 5, хантыт – кит газетаг ос ня̄врамыт ма̄гыс акв журнал ос ма̄ньщит – акв газета ос акв журнал. Та̄н матъёмас миркол па̄лыл олныл та̄ставет ос нё̄тавет. 
Пермский крайт акв нэ̄ саран ла̄тӈыл такви ё̄рēтыл газета та̄ратаӈ­кве патыглас, ань тахольт губернатор па̄лыл нё̄­туӈкве патвес. 
Ань ищ­хӣпыӈ утыт ква̄лта­пап­тыма ма̄гыс газетанув пуссын вос хультсыт, таима̄гыс ма̄нки рӯпатав мо̄т щирыл тотуӈкве э̄ри. 
Тувыл рӯпатав илттыг хумус пēнтылӯв, ща̄нь ла̄тӈыл газета ловиньтан ма̄хум – тыи пуссын яныгпа̄ла хо̄тпат. Та̄н ищхӣпыӈ ут нупыл молях хунь ӯн­тэ̄гыт, ань та̄н ке ловинь­тэ̄гыт, воссыг хотьютн газета тах э̄ри. Ты ма̄хум ма̄гыс аквта щирēтыл газета вос та̄ратаве.
Газетан хансым пот­рыт, хурит ищхӣпыӈ ло̄псын о̄с щё̄питыянӯв. Тох удмуртыт «Удмурт дунне», марийцат «Марий Эл», сараныт «Коми му», карелыт ос финныт «Ома медиа» газета-ло̄псыт ва̄рсыт. 
Ханты ос ма̄ньщи ла̄тӈыл ма̄н «Ханты Манси Мир» йильпи ло̄пс о̄нь­щēв, потра­нув пуссын рущ ла̄тӈыл тот хансыянӯв. Ты ло̄п­сытн мо̄т ля̄х­халыт тув о̄с хансавет. Финно-угрыт ла̄внэ̄ныл щирыл, тыи о̄с ёмас, кӯщай па̄лыл та̄н сака ат уральтавет ос хо̄т маныр хансуӈкве, таи ат хӯлтэ̄гыт. 

Ля̄ххалыт са̄в­сыр ло̄п­сытн хансавет, тох финно-угор ма̄хум халт «ВКонтакте» ло̄псытт са̄в ма̄ньлат хо̄тпат ля̄х­халыт ловинь­ты­яныл. Ос «Инстаграмм», «Теле­грамм» ва̄рим ло̄псыт ху­рит сун­сыглэ̄гыт ос ма̄нь ля̄хха­лыт ловиньтэ̄гыт. То̄ва­накт ва̄ти кинат по̄слэ̄гыт ос ща̄нь ла̄тӈыл потыртым та̄на­ныл тув ва̄рияныл.
Ля̄ххал хаснэ удмур­тыт ань акв йильпи нак ханищтасыт, та̄н щēпт о̄щнэ телефонаныл хури нупыл тактыяныл ос тув по̄слым хо̄тпат та̄нки потыртаӈкве ос матыр ва̄руӈкве о̄вылтахтэ̄гыт. Ма̄ньлат хо̄тпатн тамле ва̄рмалит сака пӯмщала­вет. 
Андрей Чемышев, Марий Эл ма̄ныл ёхталам хум, ща̄нь ла̄тӈыл хаснэ потрыт урыл ла̄выс. То̄ва букват ща̄нь ла̄тӈыл ма̄кыг хан­суӈкве ат а̄ртми, та̄н «юникод» по̄с ат о̄ньщē­гыт. 
Та̄нки газе­таныл э̄рнэ по̄с хан­сыяныл, ос ищ­хӣпыӈ ут палт та̄н иӈ ат хо̄н­тавет, таима̄гыс щар хащта̄л по̄с тув тэ̄лы. Ань ты тэ̄лат ёмщакв щё̄пи­тан ма̄гыс Андрей Чемы­шев рӯпитан ма̄х­манэ ёт са̄в та̄л аквъёт рӯпи­тэ̄гыт. 
Финно-угор ща̄нь ла̄тӈыл ля̄ххал хаснэ ма̄хум ялпыӈ хо̄талыт кастыл янытлыянӯв. Та̄н пуста̄гыл вос о̄лэ̄гыт, о̄лупсанылт са̄в ёмас ва̄рмалит вос ēмта­лэ̄гыт ос ёмас ля̄х­хал мирн вос тотэ̄гыт, о̄луп­са­ныл кӯпнитнувег вос о̄лы, са̄в щунь, са̄в со̄т. 
Тамара МЕРОВА
 
