
Во̄ртур э̄тпос 28 хо̄талэ̄т ма̄ньщи нэ̄ Татьяна Дмитриевна Слинкина а̄тимыг ēмтыс. Нёлса̄т нупыл кит та̄лэ о̄лыс. Татьяна Дмитриевна са̄в ёмас тэ̄лат ва̄руӈкве а̄лымас, тав наме сосса мир учёныит халт хансым о̄лы. «За развитие культуры малочисленных народов Севера» нампа ма̄гылн тагатан по̄сыл майлувес.
 
Татьяна Дмитриевна 1947 та̄лт Хо̄сло̄х па̄вылт самын патыс, тот яныг­мас. Тав оматэ Анна Ива­новна ос ма̄ньщи учёный нэ̄ Евдокия Ива­новна Ромбандеева яга̄­гиӈыщ о̄лсыг. Татьяна Дмитриевна во̄вта номт­па хо̄тпа о̄лыс, Ев­докия Ивановна ныēн сака э̄руптавес, ва̄­тихал акван-хо̄нт­хатыгла̄л­сыг, аквъёт рӯ­пи­тасыг.
Школа а̄стламе юи-па̄лт медучилищат ма̄нь лēккарыг ханищ­тахтас, Урай ӯс пӯль­ницат ва̄т нупыл са̄т та̄л рӯпитас. Тот 1973 та̄лт хум ва̄рыс. Федя о̄йкатэ̄нтыл а̄ги-пыг янмалтасыг – Надя ос Саша, апыгрищит о̄нь­щēг. Пенсиян мина­ме юи-па̄лт, ные ёт наука щирыл рӯпитаӈкве патыс. Ща̄нь ла̄тӈе ёмащакв ва̄стэ, саран ла̄тӈыл потыртас. Хус арыгкем научный пот­рыт хансыс.
1999 та̄лт «Мансийс­кие оронимы Урала» нэ̄пак хансуӈкве о̄выл­тахтас. Ма̄ньщи мир о̄лум ос ань о̄лнэ ма̄т, нё̄рыт, урыт ос я̄т манхурип нам о̄нь­щēгыт, таи хансыс, ма̄хум ёт хо̄нтхатыглас, китыглахтас. Нэ̄паке лов та̄лкем щё̄питастэ, ма̄ньщи ма̄хманув палт са̄в щёс ялыс. То̄ванакт Евдокия Ивановна ные ёт ос о̄йкатэ ёт Хо̄слохн ялан­та̄лыс. Тав яныгмам колэ ань тыхо̄тал мус ӯнлы, ляпат Татьяна Дмит­риевна ащо̄йкатэ ӯнт­талам пēс кол ӯнлы. Юв­ле хультум юи-о̄выл та̄лытт та колыг по̄­хат, мощ па̄гленув, ныēнт йильпи кол ӯнтталасы̄г. Колэ̄н сака мат яныг а̄ти. Кина ва̄рнэ хум Лев Вахитов Татьяна Дмитриевна урыл кина-охса ва̄рыс, «Прощание с прошлым» намаястэ. Пēс колыг кинан по̄с­лы­саге, тувыл хумус Татья­на Дмитриевна пēс йис пормасаныл му­зейн мыганэ – анēк­ватэ̄н ю̄нтыглам а̄па­тэ, па̄йпыт, со̄в­тыт, ащо̄йкатэ ва̄­рыг­лам алыщлапыт, пумкоснэйӣвыт, пум­са̄грынтēрыт, та маныр. 
Татьяна Дмитриевна тох ла̄выс: «Ты пēс пор­масыт ам э̄рпыщ о̄щ­санум. Тыт хультэ̄гыт те, хот-саēгыт, тувыл хуньт тах па̄выл янытыл ла̄кква-хартата̄луӈкве патавет. Музейн мыга­нум, тот ӯргалым о̄нь­щуӈкве патавет, мирн пӯмщалаӈкве, сун­сыг­лаӈкве патавет. Ня̄в­рамагум ос апыг­ри­ща­нум Хо̄с­ло̄хн ма̄нь­та̄гыл тотыг­ласанум, та̄н ты пор­масыт о̄с акваг ва̄­щинтасаныл. Ань та̄­наныл музейт тах ка̄­салыяныл».
2002 та̄л па̄сныл Татьяна Дмитриевна А̄с-угорский институтт научный сотрудникыг рӯпитас. Тот о̄влэ̄т «Загадки мансийские (вогульские)» нэ̄паке та̄ратавес. 2011 та̄лт «Мансийские оронимы Урала» нэ̄паке. 2013 та̄лт «Мансийские «Песни о судьбе» («Личные песни») нэ̄паке ва̄рвес. Ты э̄ргыт 1901-1906 та̄лытт финский учё­ный о̄йка Артури Кан­нисто лӯи ма̄ янытыл яласаме порат ма̄нь­щи хо̄тпатныл хансыг­ласанэ. 2015 та̄лт «Ма̄нь­щи ма̄хум пēс йис э̄ргыт» нэ̄паке нэ̄глыс, ты э̄ргыт ос венгерский учёный о̄йка Бернат Мункачи тав 1888-1889 та̄лытт ма̄ньщи хо̄тпатныл ёл-хансыгласанэ. Татьяна Дмитриевна трансли­терация ва̄рыс – э̄ргыт латинский букватныл кириллица букватыл хассанэ, ань та̄наныл ущ ловиньтаӈкве ро̄ви. 
Тав радио ос теле­видение хосыт ма̄ньщи ла̄тӈыл потыртас, «Лӯи­ма сэ̄рипос» газетат рӯпитан хо̄тпатн нё̄тыс. Татьяна Дмитриевна сымыӈ э̄лумхо̄ласакве о̄лыс, яныг ман ма̄нь хо̄т­па ёт аквтēм потыртас. Ма̄н, ма̄ньщи газета ва̄рнэ ма̄хум, таве ка̄стылув ос номилув.
 
Светлана 
РОМБАНДЕЕВА
