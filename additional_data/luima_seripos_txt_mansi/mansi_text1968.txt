

	Финка нэ̄ Анита Лааксо ёт мēн хосат та̄гыл ва̄йхатымēн. Ам 1996 та̄лт Финляндият ханищтахтамум порат тот акван-хо̄нтхатасмēн. Тав Хельсинки 

	ӯст о̄лы ос Библия-нэ̄пак толмащлан институт-колт кӯщай нэ̄г рӯпиты. 

	Ты институтт Библия-нэ̄пакт хансым потрыт са̄всыр мирыт та̄нки ща̄нь ла̄тӈаныл щирыл 

	хансыяныл. Ты тэ̄лат ва̄рнэ̄ныл ма̄гыс тот сака ёмащакв рӯпитэ̄гыт. Россия янытыл о̄лнэ са̄всыр ма̄хум ёт та̄н  юрщхатым о̄лэ̄гыт. 

	Ка̄сыӈ мир халт юрт о̄ньщēгыт ос та̄н ётаныл аквъёт потрыт 

	ща̄нь ла̄тӈанылн толмащлыяныл. Та сыс та̄нки о̄с  ма̄н ла̄тӈанув  мощ ханищтыяныл. Финно-угорский мирыт ос 

	Санкт-Петербургыт лӯима̄ институтт ханищтахтын ма̄хум та̄нанылн вēщкат нё̄тэ̄гыт.

	Ань Санкт-Петербург ӯсн ялмум порат мēн Анита Лааксо ёт акван-хо̄нтхатыгласмēн. Тав аквъёт рӯпитан румаге ёт В.С. Иванова намхо̄талэ кастыл янытлаӈкве тув ёхталас. Валентина Селивёртовна та̄нанылн сака са̄в ос мӯсхалыг нё̄тыс. 

	Тав Клавдия Васильевна Афанасьева ёт Библия-нэ̄пакн хансым потрыт ма̄ньщи ла̄тӈыл толмащласанэ̄н. 

	Тувыл потрыт ёмщаквег 

	уральтавет, ла̄тӈыт ма̄кыг хӯлтавет ос та юи-па̄лт хорамыӈ нэ̄пакыг ва̄равет. Толмащлан хо̄тпатн ос нэ̄пак та̄ратан ма̄гыс финныт та̄нки олн ойтэ̄гыт. Та щирыл та̄н То̄рум А̄щ ла̄вум ла̄тӈыт, пēс накыт ма̄ янытыл о̄лнэ са̄всыр мирыт  халт нот палытын о̄с э̄лаль тотыяныл.

	 

	Тамара 

	Мерова 

	 
