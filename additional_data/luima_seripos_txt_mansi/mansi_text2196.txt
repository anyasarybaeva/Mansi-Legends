

	Ма̄ньщи, саран ос ё̄рн ня̄врамыт ма̄гыс Ха̄льӯс район Сӯкыръя па̄вылт 1925 та̄л сӯкыр э̄тпост ханищтан кол пӯсвес. Аквта порат па̄вылт клуб, ла̄пка, ня̄нь ва̄рнэ кол, садик ос интернат ӯнттувēсыт. 

	Сӯкыръя па̄выл ханищтан кол о̄выл кӯщай наме Алексей Васильевич Голошубин о̄лыс. Та пора ма̄хум тох потырта̄лсыт: «Пēс порат са̄выӈпа̄лэ ханищтахтын ма̄хум рущ ла̄тӈыл щар ат потыртасыт. Алексей Васильевич ма̄ньщи 

	ла̄тыӈ ёмщаквēг 

	ва̄стэ, та щирыл 

	ма̄навн кустырнувēг ханищтахтуӈкв о̄лыс. Ханищтахтын порат, хотьют хумус вēрмыс, такви щирēт маныр ха̄сыс, ма̄нав ханищтан хо̄тпат ёт тох 

	хотмус рущ ла̄тӈыл 

	аквля̄льт та хӯлтыглах-тасӯв».

	Яныг хо̄нт юи-па̄лт 1946 – 1950 та̄лыт сыс Сӯкыръя па̄выл ня̄врамыт Екатерина Кирилловна Артеева 

	ос Лидия Степановна Истомина ханищтасы̄г. Тувыл э̄лаль 1950 та̄лт Мария Александровна Истомина, Агния 

	Тимофеевна Артеева, Мария Васильевна Быстрова, Надежда Георгиевна Рочева, Мария Ивановна Миронова, Анна Николаевна Канева ос Елена Семёновна Квашнина ня̄вра
	мыт ханищтым рӯпи-тасыт. 

	1948 та̄лт Мария 

	Васильевна Быстрова ханищтахтын ма̄ныл а̄стуме юи-па̄лт Ханты-Мансийск ӯсн ня̄врамыт ёт рӯпитан нэ̄г ханищтахтуӈкв минас. Тот ат та̄л 

	ханищтахтас. Та юи-па̄лт Сӯкыръя па̄выл 

	интернат колн воспи
	тателиг рӯпитаӈкв тēтвес. Та коныпал тав иӈ о̄выл классыт ня̄врамыт ханищтас. 

	Аквъёт пуссын хӯс та̄л тав тот рӯпитас. 

	Мария Васильевна потырта̄лыс: «Ам тот рӯпитамум порат интернат кӯщаиг Григо
	рий Григорьевич 

	Репешко ос школа директорыг тав э̄кватэ Клавдия Михайловна Репешко о̄лсы̄г. О̄влэ̄т мощ та̄рвитаӈ о̄лыс. Ма̄нь па̄вылныл о̄лум ня̄врамыт ёт кӯстыр рӯпитаӈкв. Та̄н нэ̄мхотты рӯпатаныл 

	ат пилсыт ос ат урккы-сыт. О̄выл классныл нилыт класс мус та̄наныл щар ёмас ханищтаӈкв о̄лыс. О̄выл классумт 

	налыман нупыл ат ня̄врам о̄лыс. То̄ва ханищтан ня̄враманум рущ ла̄тӈыл щар нэ̄ма-тыр ат торгамтасыт. 

	То̄нт тит а̄гирищиг Маша Булурдаева ос Дуся Артеева хо̄т та̄лэ̄н ущты то̄влын щирыл 

	ханищтахтуӈкв майве-сы̄г. Ханищтахтын колнаканув ма̄ниг о̄лсыт, уласыл ос па̄са
	ныл ат то̄влувесӯв. Ня̄врамыт акв пасан 

	ва̄тат хӯрмахыл ӯнттыгласанӯв. Воссыг 

	хоталь ва̄рхатаӈкв, та̄нанылн ханищтаӈкв хотмус э̄рыс». 

	Потыр тыгыл ты оймыгты. Мо̄тыт газетат 

	ты урыл э̄лаль тах ловиньтэ̄н.

	 

	 

	Галина Николаевна 

	Ларионова 

	тēтум потре 

	ма̄ньщи ла̄тӈыл Александр Вьюткин хансыстэ. 
