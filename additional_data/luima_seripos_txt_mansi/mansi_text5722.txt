
Ты хурит Касум па̄выл ханты нэ̄ Ирина Семёновна Молданова по̄слым о̄лы. Тав сака ма̄щтыр нэ̄, ка̄тыл матыр-а̄ти ва̄руӈкве пуссын ха̄сы - па̄квпалыӈ супыт, ла̄гыл маснут ю̄нты, са̄сныл со̄вт, па̄йп, а̄па ос са̄всыр хусапсовыт ва̄ри, сакныл пальсак ос турло̄пс харты.
Туи порат Ханты-Мансийск ӯс музейт щаквщуманылт Ирина Семёновна Касум ма̄хум а̄па ю̄нтыс, янытэ̄т хан­сал щуртыстэ, а̄па тага­тан ва̄ӈкрип ос мо̄т э̄рнэ пормасыт тув щё̄питас. Ам ма̄щтыр нэ̄ ёт потра­масум, китыглахтасум, тох щаквщуӈкве хо̄т ханищтахтас. На̄н ань э̄лаль Ирина Семёновна потре ловиньтэлы̄н:
– Ам Белоярский район Юильск па̄вылт самын патсум. Омагум-а̄тягум са̄лы ӯрим яласасы̄г, ё̄рн­колт яныгмасум. Омам ос щащēквам акваг ю̄нс­хатсы̄г, ма̄ньта̄гыл тэ̄н ётэ̄н матыр йинсум, ю̄нт­сум. А̄тям Семён Алексее­вич Вагатов, омам Галина Ивановна, такви о̄парищ наме Лозямова. Тэ̄н сас Юильскныл о̄лсыг. Кол­та̄глувт ам туп амт­тем самын патсум. 
Юильскыт хӯрмит класс мус ханищтахтасум, ту­выл школав лап-пантвес, э̄лаль Касумт ханищтах­тасум. Школа а̄стламум юи-па̄лт Юильск па̄в­лумн минасум, тот хум ва̄рсум. Ня̄враманмēн хунь ханищтахтын по­ра­ныл ляпамас, Касумн тотсанамēн. Номсысамēн, интернатт вос о̄лэ̄гыт, ос та̄н юв я̄ртхатасыт, ла̄вēгыт, тот о̄луӈкве ат таӈхēгыт. Тувыл мēн хоталь ва̄рхатымēн, Ка­сум па̄вылн та ва̄нт­лысув. Нилахуй­плов та̄л тот ты о̄лэ̄в. Ам вертолётный пло­щадка кӯщаиг рӯпи­тэ̄гум. О̄йкам ос янгыщ ё̄рнколт о̄лы, ма̄н са̄лыт о̄ньщēв, са̄лыянэ ӯрим яласы.
        
– Ирина Семёновна, наӈ тамле нё̄тнэ а̄па ю̄нтсын, о̄лтēнт, манах а̄па ва̄рсын?
– Ты ловит а̄пам. Ам яныгмам ма̄мт пēс та̄гыл тамле а̄пат ты ва̄рыгла­вēсыт. А̄па ю̄нтуӈкве сака рӯпатаӈ, йинуӈкве э̄ри, хорамыл щуртуӈкве, та маныр. Ам э̄лнаӈ маснут сэ̄тапыл сагсум, ань туп пēс щирыл щаквщēгум. Пēс йис порат ханты ма̄хманув ка̄тыл хумус ма̄щтырласыт, маныр ва̄рсыт, та щирыл матыр-а̄ти ва̄рēгум. 
Щащēквам ос а̄тям са̄в мо̄йт ва̄сыг, ёл-хуйнэ̄в порат акваг мо̄йтсы̄г. Ам ань о̄с ня̄враманумн ва̄­тихал мо̄йтыглэ̄гум, пēс йис потрыт потыртэ̄гум.  
Ирина Семёновна о̄йка­тэ̄нтыл ат ня̄врам о̄ньщēг. Ня̄враманэ̄н мӯсхал щи­рыл янмал­танэ­тэ̄н ма̄­гыс, 2018 та̄лт Ома хо̄­талт Ирина Семёновна округ кӯщаин Наталья Ко­маро­ван Ханты-Мансий­ск ӯст янытлавес. 
Нэ̄ пēс тэ̄лат но̄х-во̄р­малтанэ̄тэ ма̄гыс, 2012 та̄лт Финляндиян Хель­синки ӯсн во̄виньта̄лвес, тот Культура нампа музейт ханты мир о̄лупса урыл потыр­тас, ка̄тыл ва̄рум маснутанэ суссылтас. Округт о̄лыглан са̄всыр семинарытн акваг во̄­винь­та̄лаве, тот ка̄тыл матыр-а̄ти ва̄ри, щаквщи, ма̄ньлат ма̄хум ханищты. Янытлан нэ̄пакытыл, сыре-сыр дипломытыл са̄в щёс майлувес.
Ирина Семёновна хо̄т­па нупыл сымыӈ э̄лум­хо̄лас, нёмса нэ̄. Матыр ва̄руӈкве вуйхаты те, тэ̄ланэ мӯсхал щирыл щё̄питыянэ. Таима̄гыс тав наме «Союз мастеров традиционных промыс­лов коренных народов ХМАО-Югры» органи­зацият ва̄ве, ань э̄рнэ нэ̄паканэ щё̄питавет - нэ̄ «Народный мастер России» намыл миӈкве таӈхаве. 
Ты ма̄щтыр нэ̄ пус ка̄т, пус ла̄гыл вос о̄лы! Ты коны-пал са̄в пор­мас вос ва̄ри, такви мирēн са̄в ща̄гт вос тоты.
 
