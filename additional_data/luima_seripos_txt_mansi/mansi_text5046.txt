
Рēтыӈ ю̄свой э̄тпост Ханты-Мансийск ӯст яныг мирколт округ кӯщай нэ̄ Наталья Комарова пуӈктотнэ ма̄хум акван-атыгласанэ. Мо̄лал Россия янытыл «Лидеры России» нампа касыл щё̄пита̄лвес. Ты ва̄рмальн пуссын аквъёт китса̄т арыгтем э̄лумхо̄лас хасхатас. Ань но̄х-патум хо̄тпат юв ёхтысыт. Тыт та̄нки рӯпатаныл урыл потыртасыт.
Уральский федеральный округт о̄лнэ пуӈктотнэ хо̄тпат Екатеринбург ӯст акван-атхатыгласыт, тот кассыт. Ма̄н округувныл хӯрум со̄тыра хо̄тпан нупыл хӯрум заявка-нэ̄пак тув кēтыглавес. Тыгыл атпан нупыл хӯрум э̄лумхо̄лас э̄лаль касуӈкве пēриявēсыт. Юи-о̄выл каснэ ва̄рмаль о̄лум порат ма̄н округувныл нила хо̄тпа но̄хпатсыт. 
Сосса ма̄хум ищхӣпыӈ утыл ханищтавет
Ханты-Мансийск ӯсныл Дмитрий Тей но̄х-патыс. Ты хум такви рӯпататэ ва̄рим о̄лы. Тав проектэ рущ щирыл «IT-стойбище» намаим о̄лыс. Ма̄ньлат хум во̄р па̄влытыт о̄лнэ ма̄хум ищхӣпыӈ утыл ханищтыянэ. Тыима̄гыс тав Белоярский район Нумто па̄вылн ялыс. Тот ханты ма̄хум о̄лэ̄гыт. Та̄наныл интернет хосыт э̄рнэ тэ̄лат ва̄руӈкве хӯлтыгласанэ. 
Ань ищхӣпыӈ ут хосыт юн акв ма̄т матыр э̄рнэ нэ̄пак ма̄гыс ойтхатуӈкве манос нэ̄паканын кēтуӈкве ро̄ви. Ӯсн минуӈкве ат э̄ри. Интернет во̄рт ос э̄лын о̄лнэ ма̄хум ма̄гыс ва̄раве ке, тананылн кӯпнит ос ёмас паты. Сосса ма̄хумн ты йильпи утын ханищтахтуӈкве сака мӯстыс. Хум рӯпататэ ма̄гыс сака янытлавес.
 
А̄гит-пыгыт рӯпатал хо̄нтавет 
Андрей Кныш Сургут ӯс «ООО Информ-бюро» ма̄т кӯщаиг рӯпиты. Тав «Йильпи ва̄р-маль» нампа проект та̄стыс. Студентыт рӯ-патал хо̄нтыянэ. Ты тэ̄ла та̄рвитыӈ накн патум ня̄врамыт ханищтан ма̄гыс щё̄питавес. Та̄н ёмас хо̄тпаг вос яныгмасыт, лю̄льсаӈ ул вос капыртасыт ос э̄лаль э̄ссамтатта̄л вос о̄лсыт. Тот та̄н са̄в номтыл ханищтавет, ты хосыт о̄лупсаныл кӯпнитнувēг паты тах.
Тувыл «ООО Мега-маркет социальных услуг — Сургут» нампа предприятият рӯпитан хум Степан Прокопович мирн нё̄тмил ва̄рнэ проект ва̄рыс. Тав рӯпататэ щирыл та̄л сыс округувт яныгса̄т со̄тыра са̄виткем э̄лумхо̄ласн нё̄тмил ва̄руӈкве ка̄сащи. 
Ня̄врамыт ӯргалавет
 
Ань ты та̄лув о̄выл-тахтам порат, ӯщлахтын хо̄талыт сыс Сургутский район Белый Яр па̄вылт яныг щēмьяныл о̄лнэ нёло-ловхуйплов ня̄врам «Ащирма о̄йка» колн мӯйлуӈкве тотыглавēсыт. Та̄н тот ща̄гтым мӯйлысыт. Тувыл ань ты та̄л Россия янытыл Театр та̄лыг ла̄ввес. Ты кас-тыл ёнгын колытт йӣквнэ ос э̄ргын яныгса̄т аквхуйплов ня̄врамыт мӯйлупсал мӯйлуптавēсыт. Тыима̄гыс та̄нки рӯпата ва̄рнэ хо̄тпат акв млн атса̄т со̄тыра солко̄ви та̄стысыт.
Э̄лаль о̄лнэ посыӈ хо̄талыл хӯлтавет
Тувыл ос Лангепас ӯст МФЦ-колт рӯпитан хум Дмитрий Горбунов «Мир ма̄гыс касыл» нампа проект щё̄питас. 
Ты тэ̄латэ щирыл тав ня̄врамыт каснэ ва̄рмальн во̄виянэ. Та̄н касуӈкве вос ка̄сащасыт, ты урыл хӯлтнэ потыр щё̄питас, та̄н ётаныл ва̄щиньтахты ос потрами. Са̄выӈпа̄лэ та ня̄врамыт ёт рӯпиты, хотьют ма̄ньта̄гыл матыр о̄выл ва̄рыс ос уральтан комиссиян хансым о̄лы. Лю̄ль ва̄рум ня̄врамыт тот ёмщакв о̄луӈкве ханищтавет. Та̄н э̄лаль о̄лнэ номтаныл посыӈыг вос о̄лыс. Мори ул вос капыртасыт, ӯльнаг ул вос хāйтсыт. 
Наталья Комарова ты касылн ялум хо̄тпат пуссын янытласанэ. Тав ты ва̄рмальт каснэ ма̄хумн сымын ро̄внэ ла̄тыӈ ла̄выс. Ня̄врамыт ӯргалан магыс рӯпата ва̄рнэ хо̄тпатын о̄с яныг пӯмащипа ла̄выс. 
Ты коныпал тот ос мо̄т са̄в пӯмащ вāрмаль о̄лыс, ты касылн ялум ма̄хум пуссын янытлавēсыт. Округувт пуӈктотнэ хо̄тпа са̄в о̄лы. Тыгыл э̄лаль кӯщаит нас рӯпитан хо̄т-пат урыл номсахтуӈкве патэ̄гыт ке, о̄лупсав ёмаснувег ēмты.
