
Ты ма̄ньщи хум урыл потыр «Невероятные приключения вогула Ерофея Анямова» Маргарита Кузьминична Анисимкова хансыс. Тав Свердловский областьт Ивдель ӯст самын патыс, ос тот о̄лмēт са̄в щёс ма̄ньщит ёт ва̄йхатас, таима̄гыс та̄н о̄лупсаныл ва̄ганэ. 
Маргарита Анисим­кова школат ханищ­тахтамēт о̄влэ̄т стихыт хансыс ос тувыл ущ потрыт, мо̄йтыт хансуӈ­кве патыс. Тав хансум рущ потранэ «Пору­шен­ная невеста», «Плач гагары», «Великий ка­мень» щирыл са̄в мирн ва̄вет. Пēс порат ма̄хум Нё̄рыт ляпат хумус о̄л­сыт, маныр ва̄рсыт, та урыл потыртас. Тувыл тав ма̄н округувт Нижневартовск ӯсн о̄лмыгтас, тот ос «Зори Самотлора» журналт рӯпитас.
Ерофей Анямов урыл 28 са̄всыр ма̄нь потрыт Марга­рита Анисимкова 2010 та̄лт нэ̄пакн щё̄питасанэ. То̄нт нэ̄­пак Екатеринбург ӯст «Пакрус» издательство-колт та̄ратавес. Та по­рат э̄ква Нижневартов­ский район кӯщай хумн Борис Саламатинын ос ОАО «Ханты-Мансийс­кий банк» кӯщай хумн Дмитрий Мизгулинын олныл нё̄твес. Тувыл Ерофей Анямов урыл хансым потрыт акваг пӯмщалаӈкве патвēсыт ос 2012 та̄лт «Новости Югры» издательский колт ты нэ̄пак э̄лаль та̄ратавес. Та̄н акв со̄тыра са̄вит ты нэ̄пак ва̄рсыт. 
Маргарита Кузьми­нична ла̄выс, ты потрыт тав ма̄ньщи юрт-о̄йкатэ Анатолий Прокопьевич Кауртаев янытлан ма̄г­сыл хассанэ. Анатолий Прокопьевич ты та̄лт ма̄нь таквс э̄тпост нё­ло­лов хо̄талт 85 та̄лэ то̄в­лыс. О̄йка намхо̄талыл ма̄н о̄с янытлылӯв, пус ка̄т, пус ла̄гыл тавēн ла̄вēв. 
Ос хумус та потрыт э̄лаль тотавет, ань ты урыл хансэ̄в.

Ты та̄лт «Хо̄тал» нампа А̄с-угорский театр ты потрыт щирыл «Неве­роя­тные приклю­чения Ерофея Анямова» спектакль щё̄питас. Инсценировкат Анна-Ксения Вишневскаян ва̄рвēсыт. Ханты-Мансийск ӯст о̄лнэ ня̄врамаквет сака пӯм­щалым спектакль сус­сыт. Артистув Сергей Хозумов такем ёмщакв Ерофей ёнгыстэ. 
Ос ты накт Ханты-Мансийск ӯст о̄лнэ нэ̄пак ловиньтан колт округ ассоциацияныл Ерофей Анямов потыр щирыл мультфильм по̄слуӈкве а̄стысыт. Ты кина «Шел­ко­пряд» нампа ня̄врамыт ёт рӯпи­тан колт ва̄рвес. Тот режис­сёр Виктор Абрам­чук а̄гирищит ос пыгрищит ёт матахмат э̄тпос сыс са̄всыр рӯ­па­та ва̄р­сыт. Та̄н нэ̄па­кын хан­сым потыр йи­льпи щирыл хассаныл, та̄нки халанылт тот ён­гын хо̄тпат ос маныр турсуил ёл-хаснэ хо̄тпат хо̄нтсыт, кина ма̄гыс э̄ргыт о̄с щё̄питасыт. Ань та мультикын по̄слым хо̄тпат пуссын лакв­сэ̄гыт, потыртэ̄гыт ос э̄ргēгыт.
Ты мультфильм по̄слын ма̄гыс проект щё̄­питавес. Тав ща̄нь ла̄тыӈ, сосса ма̄хум куль­ту­ра­ныл ос пēс накыт э̄лаль тотнэ ма̄гыс о̄лы. Тувыл округ культура департамент кол па̄лыл грант-олныл та̄стувē­сыт.
Ань ты проект урыл на̄н на̄нки ищхӣпыӈ ут хосыт матыр ло­виньтаӈкве манос сун­суӈкве вēрмегы̄н. Тот мультфильм щё̄питан хо̄тпат ёт ва̄йхатуӈкве ос кина по̄слын ва̄рма­литн ханищтавēн. Пус­сын тэ̄лат нэ̄пак ловинь­тан колыт округ ассо­циа­ция ло̄п­сэ̄т хансым о̄лэ̄гыт, ту­выл «ВКонтакте» манос «Инстаграм» ищхӣпыӈ утыт матыр-а̄ти хо̄н­туӈкве вēрмегы̄н. 
Тамара МЕРОВА
