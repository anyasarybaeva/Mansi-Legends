
Ты э̄тпос ва̄т нупыл атыт хо̄тал – Татья хо̄талыг ла̄ваве. Ты нэ̄ пēс порат о̄лмēт ма̄ньлат а̄гит-пыгыт ӯргалым воритотыс. 
Тувыл ханищтахтын а̄гит-пыгыт тав нам­хо̄талэ кастыл мӯйлысыт, таима̄гыс ётыл «День российского студен­чества» хо̄талыг намтвес. Ты кастыл ма̄н ань акв ма̄ньщи а̄ги урыл хансэ̄в.
Ангелина Вахрушева ЮГУт ханищтахтын а̄ги, тав ля̄ххал тотнэ хо̄тпаг китыт курсыт ханищтахты. Мо̄лты та̄л ва̄т са̄грапнал э̄тпост Ангелина «Мисс студенчества Финно-угрии» касылт касыс ос «Мисс хранительница традиций» ма̄гыс мӯй­лупсал мӯйлуптавес. 
То̄нт Ханты-Мансийскан финно-угор мирытныл онтолов а̄гит ёхталасыт. Та̄н пуссын университе­тыт ханищтахтэ̄гыт ос ка̄сыӈ такви о̄лупсатэ урыл ма̄нь кина-охса по̄слыс, таве суссылтастэ ос та урыл потыртас. 
Ма̄н округувт ты уни­верситетт но̄х-патнэ ма̄­гыс Ангелина Вахрушева касыс. А̄ги тох ла̄выс: «Югра ма̄ сака со̄тыӈ ос щуниӈ ма̄, ос щар яныг со̄т – тыи тот о̄лнэ ма̄хум». 
Югорский университет сосса ма̄хум пēс наканыл э̄лаль тотнэ ма̄гыс са̄в тэ̄ла ва̄ри. Ангелина Кондинский район Шугур па̄вылт самын патыс, тот яныгмас, школа ёмщакв а̄стламе ма̄гыс со̄рни мēталил майвес. 
Ань такви щēмьятэ урыл таи потыртас: 
– Ам а̄тям ма̄ньщи хум, тав наме Игорь Александрович Вахру­шев, тав па̄вылт МЧС колт рӯпиты. Омам наме Наталья Николаевна, тав клуб-колт кӯщаиг о̄лы. 
Шугурт школан ялмум порат а̄нумн хури по̄с­луӈкве, йӣквуӈкве ос э̄ргуӈкве мӯстыс. 
Ма̄нь па̄влыӈ ма̄т яныгмам а̄гирищитн-пыгрищитн са̄всыр тэ̄лат ва̄нэ хо̄тпатн нё̄твесӯв. Тох Инна Сергеевна Бринстер ёт йӣквнэ накы­тын ханищтахтасӯв, Вален­тина Валерьевна Калинина ёт э̄ргысӯв. 
Тувыл Ханты-Мансийск ӯсн ёхтумум порат тамле тэ̄латн мощ сэ̄ръёрыг ханищтахтуӈкве патсум. Университет ханищтах­тын коныпал ам мо̄т пӯм­щалан утыт та̄ра-пат­тысанум. 
Ты ӯст са̄всыр спортив­ный колыт, театрыт, музеит о̄лэ̄гыт. Таима̄гыс сымум хот-ща̄гтым о̄лы. Тувыл ам «Винил» нампа э̄ргын колн ялуӈкве патсум. 
Тот Алёна Куимова ма̄щтырыг э̄ргуӈкве ма̄­нав ханищтастэ. О̄лкēмт, ам аты ос ва̄слум, хумус са̄всыр турсуил нё̄тнэг э̄ргуӈкве ро̄ви. 
Тувыл амки палтумт о̄с акв хащта̄л ва̄рмаль осн-паттысум. Мо̄лты та̄лт театр-кружокн ялсум ос тот «Не забывай» намаим ёнгил щё̄питавес. Ты ёнгил Мария Вагатова «За жизнь. За счастье» намаим потре щирыл ва̄р­вес. 
Ам тув во̄ввēсум ос матыр-а̄ти ва̄руӈкве ка̄­сащасум, ань таима̄гыс сака ща̄гтым о̄лэ̄гум. То̄нт ам са̄в ма̄хум ёт ва̄йхатасум, то̄ваныл ёт ёмщакв юрщхатасум ос номсэ̄гум, тамле тэ̄лат э̄лаль ва̄руӈкве вēрмēгум тах. 
То̄нт ты ам университет па̄лыл ка̄салавēсум ос финно-угорский ма̄ньлат ма̄хум халт касыланылт касуӈкве ла̄ввēсум. 
Матахмат хо̄талыт сыс ма̄н тув щё̄питахтуӈкве патсӯв, тув кит ва̄ти кина по̄слысӯв, акватэ округув ос университетув о̄выл­тыт, мо̄танэ сосса ма̄хум пēс накыт ос о̄лупсаныл урыл. Ань а̄нумн нё̄тум хо̄т­патын пӯмащипа ла̄тыӈ ла̄вēгум. 
Тувыл са̄всыр финно-угорский университе­тытныл а̄гит Ханты-Мансийскан ёхтысыт, – ты марийка, кит сараныг ос кит удмурткаг, мокша ос эрзя а̄гииг, ё̄рн ос ам ма̄ньщи а̄ги. 
Та̄н ётаныл хӯрум хо̄тал сыс яныг касылын щё̄питахтасӯв, та сыс ма̄нки халувт ва̄йхатсӯв, юрщхатсӯв ос ма̄нки рӯтыг о̄лнэ миранув урыл са̄внув ва̄ӈкве патсӯв. Тыт о̄лнэ ма̄хумн о̄с потыртасӯв. 
Ам ань кит та̄л универ­ситетт ханищ­тахтынэм сыс иӈ э̄лаль номсахтэ̄­гум, хоты хо̄тпаг ос хо̄т рӯпи­таӈкве патэ̄гум. Сту­дентыг о̄лнэ пора – сака ёмас ос пӯмыщ о̄лупса, туп тав молях оигпи. Ам пуссын ва̄нэ ма̄хманумн щуниӈыщ ос пуста̄гыл о̄луӈ­кве ла̄вēгум.
Тамара МЕРОВА
