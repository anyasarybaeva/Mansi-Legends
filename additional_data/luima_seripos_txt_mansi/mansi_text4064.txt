
«Хо̄тал» нампа А̄с-угорский театр ювле хультум э̄тпост 15 та̄лэ то̄влыс. Тав 2002 та̄лт рӯпататэ вос о̄вылты, округ мирколт э̄рнэ нэ̄пакыт хасвēсыт. Хантыт ос ма̄ньщит пēс йис йӣкваныл, э̄рганыл ос ёнгиланыл э̄лаль тотнэ ма̄гыс ты театр ва̄рвес.

	Мо̄т лӯима̄ мирыт халт «Хо̄тал» нампа хурип театр воссыг нэ̄мхо̄т а̄тим. Ты ма̄н артистанув та̄н туп лӯима̄ соссаӈ ма̄хум о̄лупсаныл суссылтэ̄гыт. Атхуйплов та̄л сыс театр спектакляныл округ, Россия ос мирхал янытыл са̄всыр касылыт, фестивалит э̄сгувēсыт.

	Финно-угор ма̄хум театрыт халт «Хо̄тал» нампа колт рӯпитан артистанув 2010 ос 2012 та̄лыгт янытлан премиял майлувēсыт. То̄нт та̄н «Чёрная песня» спектакляныл суссылтасыт. 2013 та̄лт Санкт-Петербург ӯсн ялманыл порат российский «Арлекин» нампа фестивальт но̄х-патсыт. Тот ня̄врамыт ма̄гыс щё̄питан ёнгиланыл суссылтасыт. Та фестивальн та̄н «Дети неба» спектакляныл тотыгласыт. Та юи-па̄лт та̄н «Золотая маска» яныг фестивальн касуӈкве во̄ввēсыт. Тот са̄в театрыт касэ̄гыт, мо̄рсыӈ театр тув во̄выглаве.

	Тувыл «И дольше века длится день» намаим спектакляныл о̄вылтыт са̄в ёмас ла̄тыӈ ма̄хум ла̄всыт. Ты ёнгиланыл суссылтаӈкве та̄н Финляндиян ялсыт, финн ма̄хум сака хот-ща̄гтсыт. Та̄н мо̄т мирыт о̄лупсаныл сака пӯмщалыяныл.

	Ань ты намхо̄таланыл кастыл А̄с-угорский театрыт рӯпитан артистыт «Последнее пришествие» спектакль щё̄питасыт. Тав Александр Латкин потранэ щирыл ва̄рвес. Ты ёнгилыт ва̄рнэ ма̄гыс Анна-Ксения Вишневская, режиссёр нэ̄, яныг пӯмащипа ла̄тӈыл ла̄ваве. Пēс йис накыт мир торгамтан щирыл потыртаӈкве ос суссылтаӈкве — тыи сака та̄рвитыӈ тэ̄ла. Та ма̄хум о̄лупсаныл ос культураныл ёмщакв ва̄ӈкве э̄ри. Ос ёнгил щё̄питан порат туп кит-хӯрум ла̄тӈыл ля̄галавет. Тувыл пēс пора манос хотты хащта̄л ма̄хум суссылтан ма̄гыс артистыт та мир маснутыл масхатэ̄гыт.

	Ань «Хо̄тал» нампа кол намхо̄талэ янытлаӈкве ос ты тэ̄лат о̄вылтыт потыртаӈкве тыг Евгений Авраменко во̄выглавес. Тав Санкт-Петербург ӯст о̄лы ос са̄всыр спектаклит ханищтым матыр хӯлтыглан ла̄тыӈ ла̄ви. «Последнее пришествие» ос «Чев-Чев» ёнгилыг сунсуӈкве тавēн сака пӯмыщ о̄лыс.

	О̄выл спектаклит эвенк ма̄хум та̄рвит наканыл суссылтавес. Евгений ла̄выс: «Ам номсысум, спектакль суснэ юи-па̄лт ма̄хум но̄х-лю̄люмтэ̄гыт ос та̄ра сысы ха̄йтэ̄гыт. А̄ти, ам та̄н ётаныл акв ма̄т ӯнлысум ос нэ̄мхотталь минуӈкве ат тахсум».

	Театр намхо̄талэ кастыл тот рӯпитан хо̄тпат округ Дума па̄лыл, культура департаментныл янытлан нэ̄пакыл мӯйлуптавēсыт. Тувыл Леонид Архипов ёмас ля̄ххал ла̄выс, са̄т ма̄ньлат а̄гит-пыгыт Екатеринбург театральный академият ханищтахтуӈкве патсыт. Тыи Екатерина Потпот, Татьяна Фоминых, Сергей Хозумов, Иван Гындыбин, Олег Тарлин, Сергей Салтанов ос Валентин Неттин. О̄йка та̄наныл пуссын мӯйлупсал мисанэ. Ма̄н та̄наныл о̄с янытлыянӯв.
