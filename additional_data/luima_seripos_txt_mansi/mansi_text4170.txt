
Ювле хультум э̄тпост Ханты-Мансийск ӯст ля̄ххал тотнэ хо̄тпат акван-атыглавēсыт, потыр мир пусмалтан ос э̄лумхо̄лас тармыл патнэ ва̄рмаль урыл о̄лыс.

	Округ янытыл о̄лнэ мир уральтан нэ̄ Наталья Стребкова, округ ня̄врамыт вуянтан нэ̄ Татьяна Моховикова ос я̄нас рӯпата ва̄рнэ хо̄тпат тармыл патнэ хум Николай Евлахов потыртасыт.

	2017 та̄л округувт Пусмалтахтын та̄лыг намая̄лвес. Наталья Стребкова тох ла̄выс: «Ма̄н сака ащирмаӈ ма̄т о̄лэ̄в, по̄льтахтуӈкве ат э̄ри, ос матарув а̄гмыӈыг ēмты те, мӯсхал щирыл пусмалтахтуӈкве э̄ри. Та̄л сыс округ янытыл ам са̄в ма̄т яласасум, ма̄нь ос яныг пӯльницатыт о̄лсум, лēккарыт ос пусмалтахтын ма̄хум ёт хо̄нтхатыгласум. Ка̄сыӈ хо̄тпа э̄рнэ тэ̄лат урыл потыртас. Та̄н ла̄внэ̄ныл щирыл, округувт пусмалтан тэ̄лав сака мат та̄рвитыӈыг ат о̄лыс. Ам о̄с тох номсэ̄гум, ювле хультум та̄лув округувт ёмас щирыл минас».

	Потыр-охсаныл ос та урыл о̄лыс, ань то̄ва сосса ма̄хум пӯльницаныл сака э̄лынт о̄лэ̄гыт, тув ёхтахтуӈкве ат вēрмēгыт. Ляпат мо̄т пӯльницат о̄лэ̄гыт кос, ос та̄н наманыл тув ат хансымат, таима̄гыс лēккарытын та̄нти пӯльницанылн кēтавет.

	Когалым ӯс ляпат са̄лы ӯрнэ ма̄хум о̄лэ̄гыт, та̄н округ янытыл пусмалтан департамент щирыл пуссын Сургутский район Фёдоровский па̄выл пӯльница нупыл хансым о̄лэ̄гыт.

	Наталья Васильевна тох ла̄выс, сосса ма̄хум заявление нэ̄пак вос хансэ̄гыт, ляпат о̄лнэ пульницан вос во̄вхатэ̄гыт, наманыл тув вос хансавет. Тамле нэ̄пак та̄нанылн ка̄сыӈ та̄л хансуӈкве э̄ри, та̄л оигпи, тувыл о̄с акв тамле нэ̄пак вос хансэ̄гыт, щё̄питэ̄гыт. Ты хосыт та̄н ляпа пӯльницат пусмалтаӈкве патавет.

	Округ янытыл то̄ва хо̄тпат лēккарыт нупыл кантлэ̄гыт. А̄гмыӈыг ēмтум то̄ва ма̄хум кӯщаитн пищма хансэ̄гыт, потыртэ̄гыт, хумус та̄н лю̄камтавет манос мӯсхал щирыл ат пусмалтавет.

	Татьяна Моховикова ла̄выс, тавēн ма̄хум то̄ванакт свонита̄лэ̄гыт ос пищма кēтэ̄гыт, потыртэ̄гыт, та̄в ань интернатыт ос савалап ня̄врамыт о̄лнэ коланыл вос уральтыянэ. То̄ва ма̄т ня̄врамаквет мӯсхал щирыл ат пусмалтавет.

	Николай Евлахов я̄нас пӯльницат урыл потыртас, рущ щирыл частный клиникаг ла̄вавет. Тамле пӯльницат пӯснэ ма̄хум ос тот рӯпитан лēккарыт тав тармыл патыянэ, хум ла̄выс: «Округт о̄лнэ мир, ка̄сащēгыт те, та я̄нас пӯльницатын ялантаӈкве вēрмēгыт, та̄н тэ̄ланыл. Хоты пӯльница та̄нанылн мӯсты, тув вос минэ̄гыт, пусмалтахтэ̄гыт. Ам сустēмт, округ пӯльницатыт рӯпитан лēккарыт ос ты я̄нас пӯльницатыт пусмалтан ма̄хум акван ат ро̄вēгыт».

	Округ янытыл о̄лнэ мир уральтан нэ̄ тох ла̄выс: «Ты йильпи та̄лт ам пусмалтан департамент колт рӯпитан кӯщаит ёт потыртаӈкве патэ̄гум, ань доклад-нэ̄пак щё̄питэ̄гум. Пуссын ты та̄рвитыӈ тэ̄лат урыл ос савалан ма̄хум кēтум ла̄тӈаныл урыл тот тах потыртэ̄гум. Ам номсэ̄гум, та̄н ма̄н ла̄тӈув хӯлыяныл, округт о̄лнэ мирн ущпылнэг са̄в э̄рнэ нё̄тмил ва̄руӈкве патэ̄гыт».
