
Лидия Алексеевна Терентьева щēмьятэ ёт ань Саранпа̄вылт о̄лы. Тав сӯкыр э̄тпос аквхуйплов хо̄талт 65 та̄лэ то̄влыс. Э̄ква 1954 та̄лт Хо̄сло̄х па̄вылт самын патыс ос такви о̄парищ наме Солянова о̄лыс. 
А̄ще Алексей Яков­левич ос оматэ Матрёна Дмитриевна Качанова са̄т ня̄врам о̄щсы̄г, Лида щар яныг а̄гитэ̄н. Тав нёлолов класс а̄стламе юи-па̄лт Салехард ӯсн тех­никумын э̄лаль ха­нищ­тахтуӈкве минас. Тот ветеринар-хо̄тпаг сака ёмас ханищтахтас, ла̄тыӈ хӯнтлын ма̄ньлат а̄ги ханищтан хо̄тпатын э̄сгувес.  
Техникум а̄стламе юи-па̄лт тав Восыӈтур па̄выл совхозн рӯпитаӈкве кēт­вес. Совхозт то̄нт ма̄нь­лат хо̄тпат о̄с рӯпи­тасыт, та̄н пуссын акван-юрщхатым о̄лсыт. Тот о̄лум, рӯпи­там та̄ланэ Лидия Алексе­евна ёмас номтыл ань номыл­матыглыянэ.
Лидия рӯпитаме порат оматэ̄н-атятэ̄н нё̄тыс, э̄ще ос а̄пщиянэ ёмщакв янмалтасанэ. Ольга Алексеевна Кана­кина, э̄ще, школа а̄ст­ламе юи-па̄лт Кострома ӯсн  минас, тот штукатур-малярыг ханищтахтас ос тувыл Ивановский областьн рӯпитаӈкве кēтыма. Тав тот щēмь­яӈыг ēмтыс ос тот о̄луӈ­кве акваг та хультыс. 
Геннадий а̄пщитэ Саранпа̄выл совхозт са̄лыӈ колт яласас, Юрий, Василий ос Владимир хӯл алыщлым ос во̄раим Саранпа̄вылт о̄лсыт, хо̄т-а̄ти рӯпитасыт. 
Николай а̄пщитэ хосат та̄гыл Ло̄пмус па̄вылн ва̄нтлыс ос тот старостаг рӯпиты. Николай Алексеевич туи 50 та̄лэ то̄влыс, ма̄н таве о̄с янытлылӯв, па̄влыӈ ма̄хманэ ёт пуссын пуста̄гыл вос о̄лэ̄гыт, нэ̄мат та̄рвитын ул вос пувавет, тэ̄ланыл кӯстырыг вос минэ̄гыт.  
Лидия Алексеевна Восыӈтур па̄вылт хум ва̄рыс, о̄йкатэ наме Василий Фёдорович Терентьев. Тэ̄н ты па̄вылт акваг о̄лсыг ос хӯрум а̄ги янмалтасы̄г. Анастасия а̄ги­тэ̄н ань Нягань ӯст о̄лы, рӯпиты, Мария а̄гитэ̄н Восыӈтур па̄вылт о̄луӈ­кве хультыс. Вероника Саранпа̄вылт  хум ва̄рыс ос щēмьяӈ та̄гыл тот о̄лы. Тав тот па̄влыӈ мирн пēриим хо̄тпаг о̄лы, сосса ма̄хумн са̄всыр тэ̄лат ёмщакв щё̄питаӈкве нё̄ты. 
Василий Фёдорович ос Лидия Алексеевна пенсиян патхатсы̄г, акв ма̄т о̄с ат ӯнлантэ̄г, тэ̄н апганэ̄н янмалтаӈкве нё̄тэ̄г. Та̄наныл хӯл алыщ­лаӈкве тотыг­лыянэ̄н, аквъёт пил ва̄тэ̄гыт. Тэ̄пкан о̄ньщēг ос картёпка пинэ̄гыт, тувыл аквъёт но̄х-выганыл. 
Лидия Алексеевна ма̄ньщи ма̄хум пēс накыт но̄х-во̄рмалтан ма̄гыс о̄с матыр ва̄ри. Ло̄пмуст ща̄нь ла̄тыӈ ос пēс накыт ханищтан порат апганэ ёт тув яланты. Аквъёт пēс накыт та̄ра-паттыяныл ос сыресыр мастер-классыт о̄лнэ̄ныл порат, матыр ва̄руӈкве аквъёт ханищтахтэ̄гыт.
Ань таве намхо̄талэ̄т янытлан ма̄гыс Вероника а̄гитэ тамле ла̄тыӈ кēтыс: 
- Я̄тил омакев, анēквав, ма̄н намхо̄талын кастыл наӈын янытлылӯв! Наӈ са̄в та̄л пуста̄гыл вос о̄лсын, ма̄н наӈ ётын о̄с ща̄гтым о̄лэ̄в, тэ̄лан пуссын ёмщакв ос кӯсты­рыг э̄лаль вос минэ̄гыт, нэ̄мат лю̄ль наӈ ул вос ва̄сын. Ма̄н наӈын пус­сын сака э̄руптылӯв, ос аквтох сымн ро̄внэ хо̄т­паг акваг о̄лэ̄н, са̄в со̄т, са̄в щунь наӈын!
Ма̄н, ма̄ньщи газетат рӯпитан хо̄тпат, Лидия Алексеевна о̄с яныт­лылӯв, пус ка̄т, пус ла̄гыл, То̄рум ёт, О̄тыр ёт о̄луӈкве ла̄вилӯв. 
