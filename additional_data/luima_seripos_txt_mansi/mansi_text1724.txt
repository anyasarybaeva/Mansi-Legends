
Округувт 2015 та̄л соссаӈ мир пēс накыт янытлан та̄лыг намаявес. Ты кастыл ам акв ма̄щтыр нэ̄ урыл потыр хансэ̄гум. Ольга Витальевна Мингалёва Октябрьский район Карымкары па̄вылт о̄лы. Тав тот самын патыс, тот яныгмас. Школан а̄стлан юи-па̄лт Тобольск ӯст ханищтахтас. 

	Та пора урыл Ольга Витальевна ла̄выс: «Ам па̄вылн ювле хунь ёхтысум, школат рӯпитаӈкве патсум. Биология предмет щирыл ня̄врамыт ханищтасанум. Тувыл хум ва̄рсум, ня̄врамēн самын патыс. Пыгум янмалтым юн о̄лсум, ат рӯпитасум. 

	Акв порат ӯвщим ам палтум ёхтыс, а̄нум сакныл хартуӈкве ханищтастэ. Сакныл са̄всыр пальсакыт, турло̄псыт хартуӈкве а̄нумн сака мӯстыс. То̄нт тав Ханты-Мансийск ӯст ремёсла центрыт рӯпитас. Карымкары па̄вылн ёхталым, а̄нум тох ма̄щтырлаӈкве ханищтастэ. 

	Ты юи-па̄лт ам са̄сныл ма̄нь хусапыт, а̄канит ос мо̄т пормасыт ва̄руӈкве патсум. Ань са̄всыр нэ̄пакыт та̄ратавет, тот ты ва̄рмаль урыл са̄в хансым о̄лы. Тыщир ма̄щтырлаӈкве амки та ханищтахтасум. Пēс порат ма̄ньщит, хантыт са̄с я̄ӈк на̄тнэ э̄тпос оигпан манос лӯпта э̄тпос о̄вылтахтан порат щё̄питасыт. Ам ос ты порат са̄с  нуюӈкве во̄рн ялантэ̄гум. 

	Ма̄щтырлаӈкве а̄нум сака мӯсты, тыи ма̄гсыл школаныл по̄хын минасум. Ань са̄всыр сувенирыт ва̄рим олн сэ̄лэ̄гум.  Ты пормасыт са̄всыр выставкатт суссылтыянум ос тыналыянум. То̄ва порат ма̄хум ам палтум та̄нки ёхталэ̄гыт ос са̄всыр пормас ёвтэ̄гыт. 

	Акв порат Октябрьский районт ялпыӈ хо̄тал о̄лыс, то̄нт миркол кӯщаит а̄нумн атпан а̄кань ю̄нтуӈкве ла̄всыт. А̄канит ялпыӈ хо̄талн ёхталам мӯй хо̄тпатн мӯйлуптасыт. То̄нт ам э̄тэ-хо̄талэ ю̄нсхатасум. О̄йкам ос пыгагум а̄нумн нё̄тсыт, то̄рло̄мтыт яктысыт, а̄канит ю̄нтсыт. 

	Рӯт ма̄хманумн ань акваг ла̄вавēм, ю̄нтум пормасанум Ханты-Мансийск ӯсн суссылтаӈкве ос  тыналаӈкве вос кēтыянум. Ань округ янытыл о̄лнэ ма̄щтыр ма̄хум та̄нки пормасаныл тот тыналыяныл. Тот са̄всыр яныг ялпыӈ хо̄талыт ва̄рыглавет, тув ёхталан мӯй ма̄хум тамле пормас ёмащакв ёвтэ̄гыт. Ам  ма̄ньщи ос ханты ма̄щтыр ма̄хум хольт ю̄нсхатуӈкве ат ха̄сэ̄гум, а̄нум иӈ ханищтахтуӈкве э̄ри. Ты ма̄гсыл  рӯпатанум тув ат кēтыянум. 

	Ма̄щтыр ма̄хум са̄всыр ханищтапыл, мастер-классыл ва̄рыглавет. Ам ос тамле ханищтапн ялуӈкве сака ка̄сащēгум. Тувыл хоты порат ос хоты ӯст манос па̄вылт тамле семинарыт ва̄рыглавет, щар ат ва̄глум. Тыт районт о̄лнэ ма̄щтыр хо̄тпат ёт ва̄йхатэ̄гум, та̄н палтаныл о̄с ханищтахтэ̄гум.  

	Ань ос ра̄ктыл са̄всыр сувенирыт ва̄рēгум, тамле утыт ва̄рнэ ма̄гсыл ра̄кт ёвтэ̄гум. О̄влэ̄т па̄выл по̄хат ра̄кт хилсум, акв а̄ньщар ва̄рыгласум, кӯрн хунь пиныслум, тот па̄лыг-покматас. Тыт о̄лнэ рактыл тамле сувенирыт ат тэ̄лэ̄гыт». 

	Ольга Витальевна ань предприниматель-хо̄тпаг ловиньтахты, такви ма̄гсылэ рӯпиты. Тав садикн ос школан яланты, ня̄врамыт хурин по̄слыянэ ос са̄всыр альбомыт ва̄ри. Ма̄щтыр нэ̄ ла̄выс, тамле рӯпата ва̄рим о̄с олн сэ̄лы. Туп а̄канит ю̄нтым ос са̄всыр сувенирыт ва̄рим са̄в олн сэ̄луӈкве ат вēрми. Ос тувыл ты рӯпата тавēн са̄в ща̄гт тоты, тыи ма̄гсыл мо̄т рӯпата ат кинсы. 

	 

	Людмила Тасманова 
