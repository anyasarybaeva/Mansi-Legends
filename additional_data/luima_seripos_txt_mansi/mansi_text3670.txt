
Москва ӯст яныгпо̄ль э̄тпос юи-о̄выл хо̄таланэ̄т «Сокровища Севера» нампа китхуйпловит суссылтап о̄лыс. Тав ка̄сыӈ та̄л КВЦ «Сокольники» яныг колт ва̄рыглаве ос тот Лӯима̄ янытыл о̄лнэ мощщаг хультум соссаӈ мирыт акван-атхатыглэ̄гыт ос та̄нки ва̄рум пормасаныл суссылтэ̄гыт, тыналэ̄гыт, сыре-сыр тэ̄нут тув тотэ̄гыт. Ӯст о̄лнэ ма̄хум ка̄сащим тув ёхталэ̄гыт, матыр-а̄ти ёвтэ̄гыт ос са̄всыр мирыт э̄рганыл, йӣкваныл сунсэ̄гыт.
Ты та̄л 26 са̄всыр лӯима̄ ма̄ныл 400 арыгкем хо̄тпат мӯйлуӈкве ёхталасыт. Округувныл атпан нупыл хӯрум хо̄тпа тув ялсыт. Лов рӯпитан колыт та̄нки ва̄рум пормасаныл тув тотыгласаныл. Тот ё̄рнкол тӯщталасыт ос хумус ня̄рхул ёргуӈкве э̄ри, мӯй ма̄хмытын суссылтасыт. Ты коныпал сак хартуӈкве, то̄р тармыл хорам ю̄нтуӈкве, йӣвныл матыр хурит ёргуӈкве мӯй ма̄хум ханищтасыт. Хантыянув ос ма̄ньщиянув  са̄всыр касылыт кассыт. Тэ̄нут ва̄рнэ касылыт  «Обь» нампа общинат ятри нё̄выльныл котлета са̄ритасыт ос китыт местал майвēсыт. О̄выл места Сахалин ма̄ныл ёхталам нивхи ма̄хум висыт.
Тувыл ма̄хум тотум суссылтапаныл халт Югра ма̄в о̄выл места вис. Китыт места Ямал ма̄н майвес, ос хӯрмит места Алтай республика ос Хабаровский ēрныл ёхтум ма̄хум халт уртвес.
Москват ма̄ньщи маснутанув хумус ю̄нтавет, тот кит э̄квагн суссылтавес, тыи Валентина Дорофеевна Саратина ос Тамара Семёновна Мезенцева, тэ̄н сас Ягримныл о̄лэ̄г. Тувыл Свердловский областьныл кит лӯсум ма̄ньщииг тув ёхталамы̄г, тыи нэ̄г-хумыг Ирина ос Валера Анямовыг.
Валентина Саратина ёт хо̄нтхатыгласум, тав а̄нумн таи потыртас: «Тамле пӯмыщ яныг суссылтапн ам о̄выл щёс ялсум, тот таса̄вит мир ёт ва̄йхатасӯв. Чукотканыл, Камчатканыл, мо̄т хотыл о̄лнэ лӯима̄ са̄мныл ёхтум ма̄хум пуссын ка̄саласанум. Тамара Семёновна ёт Чукотканыл  мӯйлын нэ̄ ёт румалахтасмēн, наме Зоя Михайловна. Норвегия ос Индия ма̄ныл мӯйлын хо̄тпат тот о̄лсыт, ма̄н ётув о̄с юрщхатасыт.
Маснутыт, пормасыт сусмув коныпал лӯима̄ ма̄хманув э̄рганыл хӯнтлысанӯв, эвенк ня̄врамыт такем ёмщакв йӣквсыт. Юграныл Вера Кондратьева ханты ма̄ньлат нэ̄ нё̄тнэ турсуил сака ёмщакв э̄ргыс. Ёрн ма̄ныл ёхталам ма̄хум пуссын хорамыл ю̄нтым нуй сахияныл массыт. Са̄всыр маснутыт суссылтым порат ам щар о̄влэ̄т лӯима̄ ма̄ньщит ма̄гыс намум ла̄ввēс ос ам нумын о̄лнэ кан тармыл ё̄мсум, ам юи-па̄лум Та̄гт ма̄ньщи Тамара Мезенцева ё̄мантас ос тувыл ханты хум маснутыл Вячеслав Кондин о̄лыс ос ма̄н юи-па̄лувт пуссын мо̄т мирыт ё̄мсыт.
Тув ялнэ̄в ма̄гыс мēн Татьяна Степановна Гоголеван яныг пӯмащипа ла̄тыӈ ла̄вимēн, мēнамēн тув во̄виньта̄лнэ ма̄гыс тав пищма кēтыс. Мēн тав ётэ хо̄нтхатыглалсумēн, сака ёмас, акв ма̄нки хо̄тпакев яныг ӯс Думат рӯпиты. Тувыл кит ма̄ньщииг тот хо̄нтыгласагум. Тот мо̄т мирыт халт ё̄мимам, я-а, о̄с ма̄ньщи супыӈ хо̄тпаг ка̄саласагум. Тыи Валера ос Ирина лӯсум ма̄ньщииг, тэ̄н тэ̄нки ма̄ныл тотыглам пормасанэ̄н суссылтасы̄г. Таса̄вит ма̄ньщи ма̄хум Москван та ёхталасыт, ма̄н о̄выл щёс тамле суссылтапын ялсӯв. Хо̄нтаӈ, Са̄кв ос мо̄т ма̄ныл о̄лнэ ма̄ньщиянув тув ялантэ̄гыт ке, щар ёмас о̄лнӯв, та щирыл ма̄н пēс наканув э̄лаль ва̄ӈкве патавет.
Москва ӯс ам са̄ртын ва̄щиньта̄лыслум, ляпат о̄лнэ ӯст ханищтахтасум. Тувыл о̄йкам ос  ня̄враманум ёт ӯс сунсуӈкве тотыгла̄лсанум. Тав ань мо̄т яныг ӯс-капаиг ēмтыс. Ма̄н Людмила Алферова «То̄рум Маа» кӯщай нэ̄н ос Николай Кадышев, ты суссылтап щё̄питам кӯщайн, яныг пӯмащипа ла̄тыӈ ла̄вēв. Та̄н ма̄нав тув тотыгласаныл, пуссын ёмщакв мӯйлысӯв».
Лӯима̄ мирыт Москват о̄лнэ̄ныл сыс та̄рвит ва̄рмаляныл урыл та̄нки депутатанылн потыртасыт. Ань та̄н ла̄тӈаныл тэ̄лаг вос ēмтэ̄гыт.
