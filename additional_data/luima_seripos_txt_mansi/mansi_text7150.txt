
Ты та̄л ма̄нь таквс э̄тпост Советский районт о̄лнэ пӯльница ма̄нь ня̄врамыт самын патнэ отделениятэ ань лов та̄лэ то̄влыс. 
О̄выл яныг лēккарыг тот Любовь Леухненко рӯпитас. Ань ос кӯщаиг Анна Абрамова о̄лы. Ты отделт нила неонатолог-лēккар ос са̄т ма̄нь лēккар та̄рвитыӈыщ о̄лнэ нэ̄тн нё̄тмил ва̄рēгыт. 
Пӯльница э̄рнэ ищхӣ­пыӈ утыл та̄стым о̄лы. Тот рӯпитан лēккарыт мир пусмалтан ва̄рмальн ак­ваг э̄лаль ханищтахтэ̄гыт. Анна Абрамова ла̄выс:
– Ма̄н лēккаранув о̄выл порат тыг ёхтын та̄рви­тыӈыщ о̄лнэ нэ̄тн тот та̄ра нё̄тмил ва̄рēгыт. Нэ̄ ня̄враме самын патнэ юи-па̄лт, таве ӯргалаӈкв, тыт­туӈкв, ма̄нигтаӈкв ём­ща­квег вос ха̄сыс. Лēкка­ранув та̄наныл ёмщакв ханищтыяныл, суссылты­яныл, маныр ос хумус ва̄руӈкве э̄ри, ётыл та̄н та̄нки юн мӯсхал щирыл ня̄враманыл о̄ньщуӈкве вос вēрмысаныл.
Ты отделт рӯпитан лēккарыт лов та̄л сыс пуссын аквъёт 4 со̄тыра 410 ма̄нь ня̄врам самын патнэ порат нё̄тсыт. Ты та̄л онтолов э̄тпос сыс тот иӈ 310 ня̄врам э̄лаль о̄лмыгтасыт. Та̄н халанылт хӯрумхуйплов ня̄врам са̄ртыннув самын патсыт кос, ос та̄н ань пуссын пус­та̄гыл э̄лаль яныгмēгыт. 
Округ мир пусмалтан департаментыл кēтым ля̄ххал ма̄ньщи ла̄тӈыг Николай МЕРОВ толмащластэ
