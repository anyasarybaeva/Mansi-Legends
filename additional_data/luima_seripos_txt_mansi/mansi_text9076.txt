
Та ювле хультум э̄тпост Ханты-Мансийск ӯст са̄в мир акван-атыглавес, яныг сапра̄ни-форум ва̄рыглавес. Мирыт халанылт юртыӈыщ вос о̄лэ̄гыт, ты урыл тит хо̄тал кӯщаит ос мӯй хо̄тпат потыртасыт.
Та ёхталам ма̄хум халт ма̄ньщиянув о̄с о̄лсыт, насати ты Свердловский область Сапса (Ивдель) ӯст о̄лнэ ма̄хманув. Та̄­наныл ма̄н титыт хо̄талт ущ хо̄нтсанӯв. Пуссын ма̄ньщи супыл масхатым ё̄мыгтасыт, рӯпитан ко­лувн во̄всанӯв, та ёхты­сыт.
Потыртамув халт ща̄й айсӯв. Ка̄сыӈ хо̄тпа такви урēт мощ потрамас. Та̄н халанылт Анастасия Аня­мова пуӈктотнэ хо̄тпаг о̄лыс, тав ётэ Тамара Ади­на, Вар­вара Пакина, Тимо­фей Бах­тияров ос Ната­лья Гриднева ёхталасыт. 
Анастасия Анямова тох потыртас
– Ма̄н тыг 8 хо̄тпа ёх­тысӯв. Тыт ма̄н ат хо̄тпа, мо̄т 3 хо̄тпа Наталья Ку­рикова, Юлия Косухина, Валерия Тимофеева хо̄т мо̄т ма̄т рӯпитэ̄гыт. Тыг мощ сунсыглахтуӈкв ёх­тысӯв, мо̄т регионыт ху­мус рӯпитэ̄гыт, та тэ̄лан ханищтахтуӈкв.
Ма̄н ма̄нти ущты ма­тыр ва̄руӈкв таӈхēв, пēс ва̄рмалянув но̄х-ва̄рлуӈкв. Тыт тай ма̄хум ёмащакв рӯпитэ̄гыт. Ётыл тах юв ёх­тэ̄в, йильпи номтанув юн ма̄нти ма̄вт тэ̄лаг ва̄рия­нӯв. 
Тамара Адина потре
– Ам намум Тамара Адина, Сапса ӯст о̄лэ̄гум. Ма̄н ляпа рӯтанув Ади­ныт ос Куриковыт Суе­ва̄т па̄вылт о̄лсыт. 
Тувыл пēс порат ма̄хманув тыг ва̄нтласыт. Са̄пса ма̄т Га­рёвка нампа па̄вылн о̄л­мыгтасыт. Та юи-па̄лт Бур­мантово ос Хорпиян ми­насыт.
Ма̄ньщи ла̄тӈум ат ва̄глум, омагум-а̄тягум сас потыртасы̄г кос. Омам наме Анна Николаевна Адина о̄лыс, тав э̄ще Татьяна о̄с ма̄ньщи ла̄т­ӈыл потыртас. Ань туп аким Павел Николаевич Адин хультыс, тав ёмащакв потырты, о̄с Сапса ӯст о̄лы, рӯпиты.
Ам ла̄пкат са̄в та̄л рӯ­питэ̄гум. Анастасиян о̄с нё̄тэ̄гум. Тӯяг ӯсувт ё̄рнкол тӯщтыгласӯв, тот тэ̄нут, пор­мас, маснут тынала­сӯв. Тит хо̄тал са̄в хо̄тпа ма̄н палтув ёхталас. Ё̄рнкол тӯщтуӈкв ма̄навн Илья Мохин ос Тимофей Бах­тияров нё̄тсы̄г. 
Ма̄хманув ань сака акван ат атыгласанӯв. Тӯяг тит ма̄ньщи хо̄тпаг холасы̄г, таима̄гыс ялпыӈ хо̄тал ва̄руӈкв ат патсӯв.
Тимофей Бахтияров потре
– Ам намум Тимофей Бахтияров, нэ̄мхо̄т ат рӯ­питэ̄гум. О̄лнэ кол Са̄пса ӯст ӯнттуӈкв кусэ̄гум. Ма̄-ло̄мт о̄ньщēгум, аренда щирыл майвēсум. Ӯст ща̄нюм ёт о̄лэ̄гум, ща̄­нюм  Елизавета Бахтиярова. 
Ушма па̄вылн акваг ялантэ̄гум, тув мус ху­сахтем вēрыста. Тот во̄­раēгум, со̄руп, во̄р са̄лы ка̄тн-патталэ̄гум. Нёхыс, щёпыр, кисупа таит тай ат ловиньтыянум. Ма­ныр ка̄тын-паттэ̄гум, ты­налыянум. 
Армиян ялмум юи-па̄лт электрикыг ос трак­торыл яласан хо̄тпаг ханищтахтасум. Диплом-нэ̄пак о̄ньщēгум кос, ос рӯпата та̄л о̄лэ̄гум. 
Наталья Гриднева потре
– Ам омам о̄с ма̄ньщи, тав потыртаӈкв ха̄сы. Тав Тохта нампа па̄вылныл о̄лы. Ща̄няге-а̄щаге а̄тимыг ēмтмēн порат тав иӈ ма̄ниг о̄лыс, та̄ра Полуночный па̄выл школа-интернатн тотвес. 
Тав о̄с Са̄пса ӯст о̄лы, ма̄ньщи мир пēс о̄лупса урыл стихыт хансы. Ам амти ат ня̄врам о̄ньщēгум, хӯруманум студентыг о̄лэ̄гыт, титгагум школат ханищтахтэ̄г. 
Мо̄лты та̄л ма̄н яныг кӯщайн ла̄тыӈ тēтсӯв, губернатор палт ма̄ньщи ма̄хум Совет вос ва̄раве, та̄н вос нё̄тэ̄гыт. Ос ты Советув Ивдель ӯс кӯщай палт ва̄рвес, Валерий Зенков тув пēриявес. Ка̄­сыӈ па̄вылныл акв хо̄тпа та Советн хасвес. 
Ма̄н ань та Советыт ма̄хманувн нё̄тым рӯ­питэ̄в. Ма̄нь ня̄врамыт санаториян тотыглыянӯв, та̄н тот ӯщлахтэ̄гыт. 
Яныгпа̄ла э̄ква Мария Васильевна Тасманова «дом престарелых» колн хансыслӯв, э̄ква тактēт о̄лыс, рӯтанэ Хулюмсӯнт па̄вылт хо̄т о̄лэ̄гыт. Тох ты ла̄щал рӯпитэ̄в, олныл ты рӯпата ма̄гыс ат ойтавем. 
Варвара Пакина потре
Ам Ивдельт о̄лэ̄­гум. Омагум-а̄тягум о̄с тот о̄лэ̄г, Пума па̄вылныл тув ёхтысы̄г.  
Омам наме Ольга Пакина, 1971 та̄лт самын патыс. Тав Тēрасколыӈъя па̄вылныл о̄лы. А̄тям Петр Пакин – 1959 та̄лт. Ма̄н щēмъявт ат ня̄врам яныгмасӯв – Мария, Михаил, ам, Екатерина ос Татьяна. 
Ам ат рӯпитэ̄гум, хӯрум ня̄врам о̄ньщēгум. О̄йкам рущ, наме Алексей Ерлов. Ня̄враманум ма̄ньщи ла̄тӈыл потыртэ̄гыт, ма̄нь ня̄врамум иӈ ма̄нь, тав акв та̄лэ.  Ма̄н я̄нас колт о̄лэ̄в. Тит комната о̄ньщи, ёвтуӈкв таӈхēв. Пос ма̄гыс туп ойтхатэ̄в. 
Настя Анямова ма̄навн нё̄ты. Аквъёт матыр ю̄н­тэ̄в, ам амти пӯркат ю̄н­тыгла̄лсум. Яныг хо̄тпа пӯрка тынаныл 8 со̄тыра солко̄ви, ма̄нь ня̄врам пӯркат – 3 со̄тыра. 
Лӯсум ма̄ньщиянув тох ты потыртасыт.
Валентина УЗЕЛЬ
