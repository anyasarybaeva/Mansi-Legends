
Лӯпта э̄тпос атыт хо̄талэ̄т Ханты-Мансийск ӯст «Югра» телекомпания колт ля̄ххал тотнэ ма̄хум акван-атыглавēсыт. Москва ӯсныл Россия Общественный палатат рӯпитан нэ̄ Елена Анатольевна Лукьянова ёхталас. Тав МГУ юридический факультет кафедратэ̄т профес­сорыг о̄лы. Тувыл тув о̄с акв нэ̄ во̄виньта̄лвес, Наталья Рудегеровна Маслова. Тав ань округ Общественный палатат рӯпиты, ты коныпал Томский область кӯщай хумн нё̄тым рӯпиты. Акв хум о̄с о̄лыс, Виктор Владимирович Забо­лоцкий, тав округув Общественный палатат кӯщаиг о̄лы.
Ты нэ̄г ос хум ля̄ххал тотнэ ма̄хум ёт ань округув янытыл элек­тронный демократия тэ̄ла урыл потыртасыт. Акв журналист хум китыг-лахтас: «Ань Россия янытыл ка̄сыӈ областьт ос округт ма̄хум акв йильпи хащта̄л тэ̄лаханищтэ̄гыт, ла̄ваве - электронный п р а в ительство. Ос «ГосМенеджмент » журналт тамле ля̄ххал хансыма, ань ма̄н окру­гув ты хащта̄л ва̄рмаль ханищтан ма̄т ма̄нь таквс э̄тпост 2012 та̄лт 21 местан хансым о̄лыс, ос та̄л котиль э̄тпост 2013 та̄лт 41 местан хасвес. Аман манрыг тох? Ма̄н округувт матыр-а̄ти пус­сын о̄лы, олнта̄л о̄с сака ат савалэ̄в».
Профессор нэ̄ Е.А. Лукьянова ла̄выс: «А̄ти, ты на̄н лю̄льсаӈ о̄лнэ̄н ма̄гыс хунь, округынт о̄лупсан ёмас, то̄ва об­ластит ма̄хум сака нусаг о̄лэ̄гыт. Нас ань са̄в ма̄т тамле электрон­ный демократия тэ̄ла ёт ма̄хум рӯпитаӈкве патсыт. Са̄в хо̄тпа ханищтахтэ̄гыт электронный правительство нампа йильпи про­грамма ёт рӯпитаӈкве. Тувыл ма̄хум интер­нет хосыт па̄выл ма­нос ӯс кӯщаяныл ёт вос потыртэ̄гыт, матыр тэ̄ланыл урыл тавēн вос хансэ̄гыт. Ань кӯщаяныл хумус рӯпиты, ёмащакв ман лю̄льсаӈ, ты урыл тув о̄с вос хансэ̄гыт. Кӯщаянылн ат те нё̄тавет, ат те хӯнтлавет, тав тах аквта та̄ра рӯпататэ̄ныл по̄хан минуӈкве ла̄ваве. Па̄выл ман ӯс кӯщаит ань тох номсуӈкве ханищтахтэ̄гыт: та̄н нас кӯщаит хунь, та̄н мирн пēриим хо̄тпат, ос мир ма̄гыс вос рӯпитэ̄гыт. Рӯпатаныл хумус ва̄рияныл, пус­сын на̄ӈки. Тувыл ка̄сыӈ хо̄тпа кӯщае урыл пищма-ло̄мт хансы, электронный адрес хо­сыт кēтасаптытэ, пищ­матэ аквта щё̄с тув та ёхтыгпи. Ма̄хум ва̄тихал матыр ла̄вуӈкве ос кӯщаяныл урыл пилта̄л потыртаӈкве патэгы̄т те, то̄нт пуссын тах на̄ӈки, кӯщай хо̄тпа мӯсхалыг рӯпиты ман а̄ти. Кӯщай то̄пал те, мо̄т мӯсхал хо̄тпа пēрияве, то̄нт о̄лупса ёмаснувег ēмты».
Н.Р.Маслова ос тох потыртас: «Ат та̄л сыс молях рӯпитан интер­нет ка̄сыӈ ма̄нь па̄вылт тах ва̄раве. Компью­тер ва̄нэ ма̄хум тах ка̄сыӈ ма̄нь па̄вылн ялантаӈкве патэ̄гыт, яныг ман ма̄нь ма̄хум пуссын ханищтаӈкве э̄рēгыт. Та̄н хунь ханьщувлэ̄гыт, интернет та̄ра-паттыяныл, о̄с тах пищма хансуӈкве вēрмēгыт. Хоты са̄ккон та̄нанылн ат те мӯсты, ты урыл о̄с хансуӈкве э̄ри. Тувыл тах ты электронный демократия щирыл пуссын на̄ӈкуӈкве паты, хоты са̄кконыт мирн э̄рēгыт. Кӯщаянув тах туп ма̄к э̄рнэ са̄кконыт пирмайтаӈкве патэ̄гыт».
