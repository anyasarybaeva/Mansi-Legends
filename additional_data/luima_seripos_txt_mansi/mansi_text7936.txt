
Ты э̄тпос о̄выл хо̄талэ̄т кол ӯнттын ос ЖКХа щирыл рӯпитан департаментыт кӯщай хум Григорий Невоструев округувт о̄лнэ мир ёт  «Югра» нампа ищхӣпыӈ ут хосыт потыртас. Ма̄хум о̄лнэ колыт ёвтнэ тэ̄ла урыл таве китыгласыт. Сосса щēмья хумус нё̄тавет, потыр о̄с о̄лыс. Ты урыл кӯщай хум таи ла̄выс:
«Ма̄н округувт ма̄хум «Развитие жилищной сферы» нампа нэ̄пак хо­сыт о̄лнэ колыт ёвтуӈкве нё̄тавет. Сосса мирн нё̄т­мил ва̄рнэ программа о̄с тув  хасвес, рущ ла̄тӈыл  «Улучшение жилищных условий корен­ных малочисленных на­родов ХМАО – Югры» намаим о̄лы. Ма̄ньщи, ханты ос ё̄рн щēмьят ты нэ̄пак хосыт субсидия-олныл та̄ставет. Олн-нё̄т­мил ма̄гсыл та̄н 2013-2014 та̄лыт мус очередин хасхатуӈкве вēрмысыт. Ань ты щēмьят кол ӯнттын ос ЖКХа щирыл рӯпитан департамент па̄лныл олныл нё̄тавет. 
Ты та̄л аквхуйплов э̄т­пос сыс 402 сосса щēмьят субсидия-олныл май­вē­сыт, ты ва̄рмаль нупыл 1 млрд 700 млн солко̄ви холтвес. Лов та̄л сыс ат со̄тыра арыгкем сосса ма̄хум ты программа щи­рыл нё̄твēсыт, ты ва̄р­маль нупыл 11 млрд сол­ко̄ви та̄стувес». 
Ты ма̄т о̄лнэ ма̄ньлат щēмьят, кит ня̄врам ян­малтан щēмьят, лēккарыт кол ёвтнэ̄ныл порат са̄в­сыр программат хосыт олн-нё̄тмилыл о̄с та̄ста­вет. Григорий Невоструев ла̄выс, ты та̄л лов э̄тпос сыс ма̄н округувт пуссын рӯпи­тан программат хосыт 34 со̄тыра щēмьят колыӈыг ēмтсыт. 
Кӯщай ос ла̄выс, ма̄­хум китыглахтын ла̄тыӈ ке о̄ньщēгыт, кол ӯнттын департаментын вос сво­нитэ̄гыт. Та̄н ищхӣпыӈ утыт та̄нки ло̄пс о̄ньщē­гыт, манса̄вит щēмьят очередин хасхатым тот о̄лэ̄гыт ос хоты програм­ма щирыл ма̄хум нё̄­туӈк­ве вēрмавет, тот ло­виньтаӈкве ро̄ви.

Людмила Теткина 
 
