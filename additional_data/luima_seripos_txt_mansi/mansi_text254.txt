
Ты э̄тпос о̄выл хо̄таланэ̄т Когалым ӯст «Законодательное обеспечение и вопросы развития языка, литературы и сохранения фольклорного наследия ко­ренных малочисленных народов Севера Ханты-Мансийского автономного округа-Югры» мирхал конференция о̄лыс. Тав округ Дума хус та̄л рӯпитанэ̄тэ кастыл ва̄рыглавес. 2014 та̄лт яныгполь э̄тпос хо̄тыт хо̄талэ̄т хус та̄лэ тах то̄влы.
Ты конференцият округ Дума Ассамбле­ят кӯщай хум Ере­мей Айпин пуӈктотыс. О̄влэ̄т конференция о̄ в ы л т а х т а м п о р а т Светлана Динисламова На̄й-О̄тыранув нупыл по̄йкщан ла̄тыӈ ла̄выс. Ма̄хум тэ̄ланыл ёмасыг о̄лнэ̄ныл ма̄гыс пуссын по̄йкщасыт.
Еремей Данилович округ Дума рӯпататэ о̄вылтыт потыртас. Та̄н Ассамблеянылт щар о̄выл са̄ккон ханты ос ма̄ньщи ла̄тӈыг урыл хассыт. Ка̄сыӈ соссаӈ мир такви ла̄тӈе э̄лаль тотуӈкве вораты.
Таи ма̄гыс та̄н ла̄тыӈ урыл са̄ккон, тувыл соссаӈ ма̄хум ла̄тӈыл потыртан радиопе­редачат, телепереда­чат щё̄питан ос газе­тат ва̄рнэ са̄кконыт щё̄питасыт. Тувыл ялпыӈ ма̄наныл ӯргалан са̄ккон ос мо̄т э̄рнэ тэ̄лат ма̄гыс рӯпитасыт.
Округ Дума кӯщай Борис Хохряков соссаӈ ма̄хумн кēтум пищма­тэ Игорь Шимановн ло­виньтавес. Ос са̄всыр йильпи са̄кконыт урыл хум потыртас, тав яныг кӯщайн нё̄тнэ хо̄тпаг рӯпиты.
Губернатор ва̄ӈын хум Геннадий Бухтин кēтум паща ла̄тӈе Людмила Алфёрован ловиньтавес, э̄лаль э̄ква ла̄выс: «Ущ­нув касыл о̄лыс, ёмас проектыт но̄х-патсыт. Тох ханты ос ма̄ньщи ла̄тӈыл та̄ратан журна­лыг ма̄гыс субсидия-олн та̄стувес. 2014 та̄лныл ханты ла̄тӈыл «Шоврие» нампа журнал ва̄раве, ос ма̄ньщи ня̄врамыт ма̄гыс «Витсам» нам­па журнал. Ты коныпал сургутский диалектыл потыртан хантыт ма̄гыс я̄нас газета та̄ратаӈкве патаве.
Мо̄т хо̄н ма̄ныл ёхта­лам мӯй хо̄тпат Росси­яв ёт акван-юрщхатым о̄с са̄в рӯпитэ̄гыт. Марьё Мяенпяа, образование ос культура тэ̄лат советни­кыг о̄лнэ финка нэ̄, таи хӯлтыс:
«Еремей Айпин «Хан­ты, или Звезда утрен­ней зари» хансум потре финн ла̄тӈын толмащла­вес. Са̄в финн хо̄тпат ты мир о̄лупсатэ о̄вылтыт о̄выл щёс матыр ва̄ӈкве патсыт. Ань Е. Айпин китыт потре «Божья ма­терь в кровавых сне­гах» толмащлыяныл. Ты рӯпата ва̄руӈкве, грантолн висыт».
Франция ма̄ныл ёх­талам э̄ква Ева Тулуз потыртас: «Ма̄н Сор­бонский универстите­тувт ассоциация о̄лы, тот 2008 та̄лныл акв-кит хо̄тал финно-угорский ма̄хум о̄вылтыт потыр­тан нак ва̄рыглаве. Тот марийцат ос удмуртыт ёт акван-хо̄нтхатыгласӯв, ты таквс мордва ма̄хум ёт ва̄щинтахтэ̄в тах.
Мо̄тыт та̄л хантыт ос ма̄ньщит ёт хо̄нтхатыглаӈкве таӈхēв. Ту­выл ё̄рн о̄йка Юрий Вэл­ла ос ханты о̄йка Еремей Айпин хансум потранэ̄н французский ла̄тӈын толмащлавет».
Тав ётэ ёхталам хум Доминик Самсон Нор­ман де Шамбур лов та̄л Лӯима̄т о̄лнэ мирыт ёт ва̄йхаты. Тэ̄н «Идентич­ность в движении» про­ект щирыл сас рӯпитэ̄г. Хо̄тал нэ̄глын ēрт о̄лнэ ма̄хум ла̄тӈыт ханищ­тан институтт «Сибир­ские языки» ос «Ненец­кий для начинающих» йильпи ханищтапыг ва̄рвесы̄г.
Ты кит хо̄тпаг ханты ос ма̄ньщи ма̄хум ла̄тӈыг ос культурав ханищтэ̄г, пēс ва̄рмалянув пуссын пӯмщалэ̄г. Тэ̄н маныр ва̄гыг, тэ̄нки ма̄хманэ̄н акваг потыртэ̄г.
Ань нэ̄пакыт та̄ратан ма̄гыс щар мощща олн та̄стуӈкве патвес. Мо­сква ӯсныл ёхталам мӯй хо̄тпа Вячеслав Огрызко таима̄гыс то̄ва кӯщаит мощ ля̄выльттасанэ. Тох воссыг ул вос ва̄рēгыт, лӯима̄ мирыт о̄лупсаныл урыл мо̄т ма̄хум о̄с вос ва̄ганыл.
 

Л. СПИРЯКОВА хансум потре ма̄ньщи ла̄тӈыл Тамара МЕРОВА хансыстэ
