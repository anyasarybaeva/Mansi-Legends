
Ха̄льӯс районт Саранпа̄выл Нё̄р акиюв ляпат ӯнлы. Тот пēс та̄гыл ма̄ньщи ос саран ма̄хум о̄лэ̄гыт. Ань ты нотыт о̄лум перепись тэ̄ла щирыл, тот хӯрум со̄тыра арыгтем э̄лумхо̄лас о̄лы. Саранпа̄выл мирколн ляпат ӯнлын ма̄нь па̄влыт тӯлвēсыт – Сӯкыръя, Я̄сунт, Хо̄рыӈпа̄выл, Ло̄пмус, Кульпас, Кимкъясӯй, Сортыӈъя.
Тынакт Саранпа̄вылн ялмум порат миркол кӯщай хум Павел Вла­ди­мирович Артеев ёт потрамасум. Китыглах­тасум, ань тамле та̄рви­тыӈ порат па̄выл мир хумус о̄лэ̄гыт, ак­ван-хо̄н­тыглахтэ̄гыт ман а̄ти. 
Павел Влади­ми­рович тох ла̄выс:
– Ань ня̄врам садик ко­ланув, школа, пӯльница, ла̄пканув пуссын рӯпи­тэ̄гыт кос, лап-пан­ту­ӈ­кве ат те ла̄вавēв. Тӯяг, Россия янытыл о̄лнэ ня̄врамыт хольт, ма̄н ня̄враманув ищхӣпыӈ ут хосыт ханищтахта­сыт. Ос таквсы, сӯкыр э̄тпост, пуссын школан ялантаӈкве патсыт. 
Ты мат ковид а̄гм ква̄лтапаптым па̄сныл, па̄влувт кит хо̄тпа а̄г­мыӈыг о̄лсыг, сака хоса ат саваласы̄г, та̄ра пус­малтавесы̄г. Мо̄т па̄в­ланувт – Кульпаст, Ло̄пмуст, Кимкъясӯйт ос Сортыӈъя̄т тамле а̄гмыл нэ̄мхотьют ат ха̄хтыглавес.  
Роспотреб­надзор колт рӯпитан хо̄тпат ос лēккарыт ла̄тӈанылн хӯнтлэ̄в. Па̄выл ма̄хма­нув мирыӈ ма̄т пуссын маскал о̄лэ̄гыт, са̄в хо̄т­пал акван ат атхатыглэ̄­гыт. 

Юи-о̄выл щёс са̄лы ӯрнэ ма̄хум ялпыӈ хо̄­тал порат акван-ат­ха­тыгласув. То̄нт, рēтыӈ ю̄свой э̄тпост, лēккарыт ты а̄гм урыл ущ потыр­таӈкве патсыт. Ма̄н тай ва̄ӈкв ат ва̄слув, тыт татем мӯйлысув. Па̄в­лувн са̄в ма̄ныл мӯй мир ёхталасыт, са̄лыӈ ма̄хманув касыланыл нупыл маттем та суссув. 
– Клуб колын тамле яныг, нё̄тнэ кол капай. Тот ань ма̄хум рӯпи­тэ̄гыт?
– А̄ти, та колувн ань па̄выл мирн ялантаӈ­кве, атхатыглаӈкве ат ро̄ви. Ты колув 2013 та̄лт ӯнттувес. Хӯрум организация тув тӯлвес – клуб, нэ̄пак ловиньтан кол ос музей. Та̄н ань пуссын ищхӣпыӈ ут хо­сыт рӯ­пи­тэ̄гыт, ты тэ̄ла тох ла̄ваве – онлайн. 
Мо̄лты Саранпа̄влувт, Ло̄пмуст ос Кульпаст ищхӣпыӈ ут ва̄рвес, ань ка̄сыӈ хо̄тпа такви телефонэ манос компью­тер хосыт матыр-а̄ти сунсуӈкве ос ловинь­таӈкве вēрми. 
Э̄ргын, йӣквнэ ма̄х­манув ка̄сыӈ та̄л «Моя весна, Моя Победа» фестиваль ва̄рыглэ̄гыт. Па̄выл мир пуссын клу­бын ёхталасыт, ӯнлын ма̄ ат то̄влыс. Ты та̄л онлайн концерт о̄лыс – хотьют э̄рыг о̄ньщас ман йӣквыс, пуссын ищхӣпыӈ утын хасвē­сыт, та ут хосыт суссув.
«Парк Победы» кан
Яныг хо̄нт юбилей хо̄талэ кастыл, па̄влувт «Парк Победы» кан щё̄­питасув. Тот хо̄нтлам ма̄хманув наманыл кēр па̄ртыт тармыл хас­вēсыт. Ты тэ̄ла капай краеведческий музейт рӯпитан яга̄гииг Вера Павловна Комкова ос Любовь Павловна Стаканова тэ̄н ва̄рыс­тэ̄н, яныг хо̄нтын вуим ма̄хум наманыл пуссын та̄ра-паттысанэ̄н, ёл-хассанэ̄н.
Тувыл ма̄н тамле кан ва̄рнэ хо̄тпат хо̄нт­сув, намыӈ кēр па̄ртыт ва̄рылтасув. Пēс памят­никув хот ат вислув, ма̄хум ла̄вēгыт, вос лю̄ли, та хультуптаслув, хот-щё̄питаслув, о̄льпыл сартыслув. Сцена ва̄р­сув. Саранпа̄вылт ань хо̄нтлам хо̄тпа вос­сыг а̄тим, нэ̄мхотьют ат хуль­тыс. 

Ты «Парк Победы» кант Сӯкыръя, Я̄сунт, Хо̄рыӈпа̄выл, Хо̄сло̄х, Ма̄нья, Мувыӈтес ма̄хум наманыл о̄с хансым о̄лэ̄гыт. Кульпаст ос та па̄выл ляпат о̄лум ма̄хум о̄вылтыт тай я̄нас потыр хансым о̄лы. 
Ло̄пмус па̄­вылт 2015 та̄лт йильпи памятник тӯщтувес, тувыл хо̄н­тын минам ма̄хум на­ма­ныл о̄с пус­сын ёл-хас­вēсыт.
– Павел Владими­рович, ищхӣпыӈ ут хосыт ханищтахтын ма̄гыс па̄выл ня̄врамыт компьютерыт пуссын о̄ньщēгыт?
– Тамле тэ̄ла тӯяг ква̄лтапаптувес. То̄ва колта̄глыт ноутбук ат о̄щсыт, ёвтуӈкве ат вēрмысыт. Тувыл школа па̄лыл тамле утыл ка̄сыӈ ня̄врам майвес. 

Саранпа̄вылт ос ма̄н палтув о̄лтым мо̄т па̄влытыт о̄лнэ а̄ги­ри­щит ос пыгрищит пус­сын нё̄твēсыт. Тамле та̄рвитыӈ пора о̄с те ēмтапи, ань тай йильпи щирыл ханищтахтуӈ­кве ха̄сэ̄гыт.
Тэ̄рпит о̄ньщēв
Пӯльницавт лēкка­ранув рӯпитэ̄гыт – терапевт, фельдшер ос ма̄нь лēккар о̄лы. Яныг лēккар па̄влувт хӯрмит та̄л ты рӯпиты, сака ёмас лēккар. Ка̄­сыӈ хо̄тпа ма̄гыс сыме ща̄рги, мӯсхал щирыл рӯпиты. Тэ̄рпил Сургут ӯсныл кēтыглавēв, э̄рнэ тэ̄рпит пуссын о̄ньщēв. 
Ло̄пмус ос Кимкъя­сӯй пӯльницаг (ФАП – фельдшерско-аку­шер­ский пунктыг) тэ̄рпил Кульпасныл кēтыгла­вēг. Тот ма̄нь лēккарыг Р.Я. Ромбандеева ос И.В. Хозумов рӯпитэ̄г, па̄выл ма̄хманэ̄н тэ̄р­пит тыналэ̄г.
Ня̄нил ва̄равēв
Па̄влувт хӯрум ма̄т ня̄нь ва̄раве, ня̄нил пус­сын то̄влавēв. Тэ̄нут, о̄щнут ос маснут ла̄пкат о̄с тыналаве, ат савалэ̄в. Туп лё̄ӈхта̄л порат щак­витыӈ тэ̄нут, фруктыт ос овощит холыгла̄лэ̄­гыт. Тувыл хунь лё̄ӈх ва̄ра­ве, тамле тэ̄нут та̄ра тотаве. Ма̄хманув хань­щувласыт, ва̄ганыл, тамле пора акваг хунь о̄лы, таима̄гыс сыре-сыр тэ̄нут сака ат кинсэ̄гыт.   
Павел Владими­рович са̄в тэ̄лат урыл потыр­тас. Ла̄ви, па̄вланылт йильпи ко­лыт ӯнттавет. Строите­лит ма̄ пēриēгыт, колыт ӯнттыяныл, тувыл мир­колн тыналы­яныл. Та̄н ос ты квар­ти­рат па̄выл ма̄хма­нылн очередь щи­рыл урты­яныл.
Таквсы, хунь я̄ ущ по̄ляве, манос тӯяг, я̄ӈк на̄тнэ э̄лы-па̄лт, ма̄хум Сӯкыръя па̄вылн ялантаӈкве ат вēрмēгыт. Хум ла̄ви, хунь я̄ӈке мощ по̄ляве, та̄н нумыл витыл со̄сантыяныл, осыӈыг вос ēмты. Тувыл ӯрхатэ̄гыт, хунь та̄кыщ по̄ляве, ущ яласаӈ­кве патэ̄гыт. Тӯяг ос ма̄хма­ныл йӣв ха̄пыл тыгле-тувле унсуптыяныл.

Тув палыт са̄ттем Ха̄льӯсныл хӯрум верто­лёт исыглы, кит верто­лёт Приобье ӯсныл кēтыглаве. Кӯщай хум ла̄ви, сака са̄в хо̄тпа ми­нуӈкве атхаты те, та̄н район миркол па̄лыл я̄нас вертолёт во̄вēгыт, акваг нё̄тумта̄лавет. Туи ос я̄ хосыт «Линда» нампа на̄иӈха̄п ос ма̄нь на̄иӈха̄п яласэ̄г, ма̄хум тыгле-тувле тотыглавет.
Павел Владимирович па̄выл ма̄хманэ яныт­лыянэ, район ос округ кӯщаитн са̄в ёмас ла̄тыӈ ла̄ви. Школат ханищтах­тын ня̄врамыт ма̄гыс номтэ ёмас. Ань музейт рӯпи­тан ма̄хум «Истори­чес­кий клуб» ва̄рмыт, тув ня̄врамыт ёхталэ̄гыт, э̄рнэ тэ̄ла ва̄рēгыт – пēс йис та̄гыл о̄лум ва̄рма­лит урыл потрыт хансэ̄­гыт, яныгхо̄тпат ёт пот­рамēгыт, матыр-а̄ти та̄­ра-паттэ̄гыт. Тав ла̄ви, ты потрыт ловиньтаӈ­кве сака пӯмыщ.
Хум Саранпа̄вылт самын па­тыс. Омаге-а̄тяге, о̄паге-щащēкваге, ащо̄йкаге-анēкваге о̄с пуссын тот яныгмасыт. Яныг о̄патэ Коми ма̄ па̄лыл ты ма̄н са̄лыянэ ёт ва̄глыс. 
Оматэ колта̄гыл о̄с са̄лы ӯрим о̄лсыт. Хунь та̄н Кимкъясуй па̄выл ляпат са̄лыяныл ёт яла­са­сыт, оматэ тот самын патыс. Нэ̄па­канэ̄т тох хансым о̄лы: Ким­къя­суй па̄выл. 
Ащ­о̄йкатэ Павел Пав­ло­вич Рокин ма̄ньщи ла̄тӈыл потыртас. То̄нт ма̄ньщи, саран ос ё̄рн ма̄хум Нё̄рт акв­ъёт рӯпитэ̄гыт, са̄лыя­ныл ӯрēгыт, акв ё̄рнколт о̄лэ̄гыт. Ма̄ньщит саран ла̄тыӈ хӯлэ̄гыт, та̄н ос ма̄н ла̄тӈув ва̄ганыл.
Ты ёмас, сымыӈ хо̄т­пан пӯма­щипа ла̄тыӈ ла̄вēгум. Саранпа̄выл мир пус ка̄т, пус ла̄гыл вос о̄лэ̄гыт, Нё̄р аки­янылн вос ӯргалавет!
Светлана РОМБАНДЕЕВА
