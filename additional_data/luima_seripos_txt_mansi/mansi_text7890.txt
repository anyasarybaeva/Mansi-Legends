
Ханты-Мансийскат о̄лнэ «То̄рум Маа» музей рӯпитанэ̄тэ ма̄нь таквс э̄тпос ва̄тыт хо̄талэ̄т 35 та̄лэ то̄влыс. Тынакт тот рӯпитан ма̄хум янытлан ма̄гыс «Сибирские угры в ожерелье субарктических культур: общее и неповторимое» нампа III мирхал ханищтап ва̄рыглавес. 
Тув са̄в ма̄ныл учёныит во̄виньта̄лвēсыт ос та̄н та̄нки ханищтам тэ̄ланыл урыл хӯрум я̄нас колнакт ла̄тыӈ тотсыт. Ты ва̄рма­лит «Югра-Классик» яныг колт о̄лсыт, тот «Грани этнографии» пӯмыщ сус­сылтап о̄с щё̄пита̄лвес. 
О̄влэ̄т мӯй ма̄хум ёт Артур Латыпов, культура департамент кӯщай хум, Еремей Айпин, округ Дума сосса ма̄хум Ассам­блеят пуӈктотнэ хум, ос Александр Новьюхов, Совет Федерацият сена­тор хум, пащалахтасыт. 
Та̄н о̄выл та̄лытт музейт рӯпитам хо̄тпат урыл номылматыгласыт ос ань ты ма̄ньлат ма̄хумн акв­тох ёмщакв э̄лаль рӯпи­таӈкве ла̄всыт. 
Тувыл Швеция ма̄ныл Джордан Питер Д. учёный хумныл кēтум пащалахтын ла̄тыӈ Яков Яковлев ловиньтастэ. Тав пēс накыт ханищты, са̄в та̄л ма̄н учёныянув ёт акван-нё̄тхатым са̄всыр тэ̄лат та̄ра-патты ос э̄рнэ нэ̄пакыт хансы. 
Тувыл Москва ӯсныл ёхталам этнограф-нэ̄ Елена Пивнева, Екатерин­бургныл профессор-нэ̄ Елена Главацкая ма̄нь­щит ос хантыт палт о̄лыг­лам накыт о̄вылтыт по­тыртасы̄г. 
Ищхӣпыӈ ут хосыт Александра Ким-Малони Томск ӯсныл пēс накыт урыл ос Иван Надь Сло­вакия ма̄ныл Дунайск-Стреда ӯст о̄лнэ музей о̄вылтыт ла̄тыӈ ва̄рсы̄г. 
Ӯщлахтаманыл юи-па̄лт мӯй ма̄хум «Грани этнографии» суссылтапн акван-атвēсыт. Наталья Ворокосова «То̄рум Маа» музейт о̄щнэ пормасыт суссылтас ос Кондинский район Учинья па̄вылныл, Ха̄льӯст о̄лнэ музейныл, Советский ос Когалым ӯсыгт о̄лнэ музейныл тыг тотыглым пормасыт, пēс хурит суссылтавēсыт. Та пормасыт о̄вылтыт тувыл ёхталам нэ̄т та̄нки потыртасыт. Мӯй ма̄хум э̄лы-па̄лт Евгений Анямов ма̄ньщи рэп-э̄рыг э̄ргыс ос Дарья Кунина йӣквыс.
Та юи-па̄лт мӯй ма̄хум ла̄кква-уртхатым я̄нас колнакт научный потра­ныл ловиньтасыт. О̄выл секцият ма̄ньщи ос ханты пēс о̄лупсаныл урыл, хоты ма̄т ос хоты мирыт ляпат о̄лсыт, тамле ва̄рмалит потранылт та̄ра-патты­сыт. Тот Елена Марты­нова, Тула ӯсныл профес­сор-нэ̄, пуӈктотыс.
Китыт секциян Наталья Тучкова ма̄хум акван-атыгласанэ, тав Ханты-Мансийскат «Ма̄-вит ос Э̄лумхо̄лас» нампа музейт рӯпиты. Ты секцият та̄н сосса ма̄хум урыл история ос туризм накыт ханищтасыт. Та̄н ань ху­мус ма̄кыг рӯпатаныл э̄лаль тотуӈкве э̄ри, тамле тэ̄лат ханищтасыт. 
Вежакоры пēс па̄выл урыл потыртасыт, хосат та̄гыл хантыт ос ма̄ньщит по̄икщан ма̄гыс тув ак­ван-атхатыгла̄лсыт. То̄ва хо̄тпат ань номсах­тэ̄гыт, туристыт тув тотыг­лаӈ­кве ро̄ви ман а̄ти. Тувыл В.Н. Чернецов, учёный хум, хансум нэ̄паканэ пӯмща­ласыт.
Хӯрмит секцият сосса ма̄хум ща̄нь ла̄тӈаныл урыл, пēс мо̄йтаныл ос ялпыӈ хо̄таланыл урыл потыртасыт. Та колнакт рӯпитам Татьяна Дмитри­ева, Екате­ринбург ӯс­ныл профессор-нэ̄, таи ла̄выс: 
– Ма̄н хус потрыт хӯнт­лысӯв, то̄ват сака пӯм­щиг о̄лсыт. Ӯй йӣквнэ нак урыл Светлана Динисла­мова, Светлана Попова, Татьяна Молданова ос Тимофей Молданов са̄в потырта­сыт. Тамле пēс накыт ань тыг мус ва̄ры­главет, та̄н ань Ӯй ӯлылан э̄ргыт э̄ргуӈкве ма̄ньлат хум хо̄тпат кинсэ̄гыт, ту­выл ханищтыяныл. 
Ма̄н сек­циявт Д.Г. Мессершмидт, 1725-1726 та̄лыгт, об­ский угрыт палт ялум немец учёный хум урыл потыртасӯв. Тав наме ма̄хум вос ва̄гыт, тавēныл хультум потрыт нэ̄пакыг тах ва̄риянӯв.
Ань кит хо̄тал сыс рӯ­питам учёный ма̄хум манхурип потрыт ловинь­тасыт, таит пуссын ищхӣ­пыӈ утн хасвēсыт. 
На̄н ань «То̄рум Маа» музей ищхӣпыӈ ло̄псэ̄т тот кис­хатым сунсуӈкве вēр­ме­гы̄н. 
 Тамара МЕРОВА
 
