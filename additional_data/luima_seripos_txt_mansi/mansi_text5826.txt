
Паща ōлэ̄н, «Лӯимā сэ̄рипос» газета ловинь­тан ма̄хмыт! Ам намум Светлана Савельевна Мерова, Саранпа̄выл школат ма̄ньщи лāтыӈ ханищтан нэ̄г рӯпитэ̄­гум. 
Ам Ольга Владимировна Лелятова ос Мария Васильевна Фризоргер урыл потыр хансэ̄гум. Тэ̄н сāв тāл ханищтан нэ̄г Саранпа̄выл школат рӯпи­та­сы̄г. 2020 тāл порат та̄л котиль э̄т­пост тэ̄н нам­хōта­лагēн ōлыс, сас са̄тлов нупыл ат тāлэ̄н то̄влыс.
 Мāн, Саранпа̄выл школат рӯпитан нэ̄т, Мария Васильевна ос Ольга Владимировна намхōталагēнт яныт­лыягӯв! Ты ёмас вāрнэ вāрмалянэ̄н э̄лаль вос мыгагēн. Ма̄н тэ̄натэ̄н янытлыягӯв! Сāв тāл ща̄г­тым, щуниӈыщ, сōтыӈыщ ōлуӈкве тэ̄натэ̄н ла̄вēв. Пус кāт, пус лāгыл! 
Тэ̄н о̄лупсагēн урыл ань э̄лаль ловиньтэ̄н.
Ло̄пмус па̄выл нэ̄
Ольга Владимировна Лелятова 1955 тāл по­рат тāл котиль э̄тпос са̄тхойпловит хōталт Хāльӯс район Лōпмус пāвылт самын патыс. Тав ща̄няге-а̄щяге хӯл алыщлам ос вōраям хōтпаг ōлсыг. Ольга Владимировна кит тāл Кульпас пāвылт ханищтахтас, тувыл Сортыӈъя пāвылн ха­нищтахтуӈкве кēтвес. 
Школа а̄стламе юи-па̄лт Салехард ӯсн педагогический учили­щан ханищтахтуӈкве минас, тот ня̄врамыт ханищтан нэ̄г ēмтыс. 1976 тāл порат дипло­мыл майвес.

Тувыл Сортыӈъя пāвыл школа-интернатт ня̄врамыт ӯрнэ ос ха­нищтан хōтпаг рӯпи­таӈкве патыс. Тот хōт тāл рӯпитас. Сортыӈъя пāвылт хум вāрыс. Тэ̄н Алексей Георгиевич Лелятов ёт кит āги ос пыг янмалтасы̄г.
1982 тāлт школа-интернат Хāльӯс нупыл тотвес. Ольга Вла­ди­мировна Саранпāвылн кēтвес. Саранпāвылт кит тāл ня̄врамыт ӯрнэ ос ханищтан хōтпаг рӯпитас. 1984-2003 тāл мус ня̄врамыт ханищ­тан нэ̄г школат рӯпитас. 
2004 тāлт ня̄врамыт ӯрнэ «Сāлыкве» нампа колт рӯпитаӈкве патыс, мāнь ня̄врамыт мāньщи лāтӈыл потыртаӈкв ха­нищтыянэ. Тот Ольга Владимировна ань тыг мус рӯпиты. 

Ты ка̄ркам нэ̄ атпан нупыл кит тāл рӯпиты. Тав ма̄ньщи э̄ргыт э̄р­гуӈкве ос ос йӣквыт йӣквуӈкве сака э̄рупты. Ольга Владимировна «Мāнь сāлыкве» нампа группа вāрыс, тот мāнь ня̄врамыт ма̄ньщи э̄г­рыт э̄ргуӈкве ос йӣквуӈ­кве ханищтыянэ. Са̄в та̄л сыс «Мāнь сāлыкве» нампа группан китса̄т арыг­тем ня̄врам ялан­тас.
Ольга Владимировна ма̄ньщи э̄ргыт такви номылматы, Ю.Н. Шесталов стихотворе­ниянэ э̄рыгта̄нын пи­ныянэ, э̄ргыг ва̄риянэ. Ты та̄л «Мāнь сāлыкве» нампа группатэ атхой­пловит тāлэ тōвлыс. 
Ольга Владимировна ня̄враманэ ёт ялпыӈ хōталыт, ханищтапыт о̄лнэ̄ныл порат аквписыг щаквщēгыт. Нэ̄ ты щирыл ты лāви: ня̄врамыт ка̄­сыӈъēмт пӯмащ заняти­ял акваг вāруӈкве э̄ри. Тав ханищтам ня̄враманэ музыкальный шко­лат, ДЮЦ «Поиск», котиль школат ты вāрмаляныл ань пуссын э̄лаль тоты­яныл.
2007 тāл пāсныл Ольга Владимировна «Э̄ргын сым» нампа группат кӯщаиг ōлы. Тав ня̄врамыт щāняныл -āщанял ёт, музыкаль­ный школа, культура кол, библиотека, музей, яныг школа, КЦСОН «Альянс», ДЮЦ «Поиск» колыт ёт юрщхатым ōлы.

Ольга Владимировна Лелятова «Педагог года 2017» яныг нам оньщи, то̄нт тав щар нōх-па­тыс, сāв тāл рӯпитанэ̄тэ ма̄гыс РФ Почётный грамотал мāйвес, «Почётный работник общего образования РФ», «Почётный тру­женик Березовского района», «Ветеран ХМАО - Югры, «Ветеран труда РФ» нампа яныг намыт ōньщи.    
 
