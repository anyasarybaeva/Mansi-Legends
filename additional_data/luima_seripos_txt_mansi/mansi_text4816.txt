
Ка̄сыӈ та̄л ва̄т са̄грапнал э̄тпос о̄выл хо̄талэ мус Россия янытыл о̄лнэ мир олн-пот (на̄лок-олн) ойтуӈкве ла̄вавет. Округувт о̄лнэ ма̄хум та̄ра ойтхатэ̄гыт ман а̄ти, ты урыл налоговый службат рӯпитан кӯщай нэ̄ Ольга Литова ля̄ххал тотнэ хо̄тпат э̄лы-па̄лт потыртас. 
Ольга Александровна ла̄выс,  тыт о̄лнэ ма̄хум 2017 та̄л ма̄гсыл ань ойтхатэ̄гыт. Мо̄лты та̄л 71% са̄вит округувт о̄лнэ мир на̄лок ювле мисыт. Пищмал та хо̄тпат кēтавет, хотьют ма̄-ло̄мт, ма̄шина ос о̄лнэ кол о̄ньщēгыт. Ювле пувим олныт пуссын са̄всыр ма̄н уртавет, ма̄шина ма̄гсыл ойтым на̄лок лё̄ӈхыт ва̄рнэ ос ёмащакв щё̄питан ма̄гсыл мивет. Ма̄-ло̄мт ма̄гсыл ойтым олныт район манос ӯс мирколн кēтавет, о̄лнэ кол ма̄гсыл ос округ бюджетын ёхтэ̄гыт.
Ань округувт акваг са̄в о̄лнэ колыт ӯнтта-вет, ма̄хум са̄в ма̄шинат ос ма̄-ло̄мт ёвтэ̄гыт. Ма̄хум тыт ёмащакв о̄лэ̄гыт, са̄внув о̄лн сэ̄лэ̄гыт, тыныӈ ма̄шинат ёвтэ̄гыт. Кӯщай нэ̄ ла̄выс, тыима̄гсыл та̄н ка̄сыӈ та̄лныл са̄внув олн ювле пувēгыт. 
Тувыл са̄в мāхум на̄лок ойтуӈкве щар ат ка̄сащēгыт. Та̄н пуссын аквъёт акв млрд 400 млн солко̄ви ты службан иӈ ат ойтсыт. Са̄в хо̄тпат ма̄шинаныл ма̄гсыл ат ойтхатасыт, та̄нанылн пуссын аквъёт акв млрд солко̄ви тув миӈкве э̄ри. О̄лнэ колыт ма̄гсыл ма̄хум 230 млн солко̄ви  ос ма̄-ло̄мт о̄щнэ хо̄тпат 120 млн тув иӈ ат ойтсыт. Налоговый службат рӯпитан хо̄тпат ты ма̄хумн акваг пищмат кēтыглэ̄гыт ос на̄лок ойтуӈкве ювле во̄вēгыт. 
Ань пирмайтым са̄ккон щирыл ты ма̄хум мо̄т хо̄н ма̄н ялуӈкве ат вēрмēгыт. Ты та̄л ма̄н округувныл акв со̄тыра арыгкем э̄лумхо̄лас тув ат та̄ртвēсыт. Ка̄сыӈ хо̄тпа 200 со̄тыра арыг-кем солко̄ви ат ойтыс. Кӯщай нэ̄ ла̄выс, ань ты са̄ккон ёмащакв рӯпиты, ма̄хум мо̄т хо̄н ма̄н хунь минмыгтэ̄гыт, на̄лок-олнаныл урыл та̄ра номылматэ̄гыт ос ойтхатэ̄гыт. Ты са̄кконын йильпи ла̄тыӈ хасвес, э̄лумхо̄лас лов со̄тыра солко̄ви ат ке ойтыс, мо̄т хо̄н ма̄н о̄с тах  ат та̄ртаве. Тыи ма̄гсыл тыт о̄лнэ мир на̄лок-олн ойтуӈкве ань ла̄вавет.
Кӯщай нэ̄ льготат урыл потыртас. Са̄ккон щирыл то̄ва ма̄хум мощща олныл хансавет, то̄ват тамле олн-потыл щар ат пинавет. Пенсият о̄лнэ ма̄хум, а̄гмыӈ-мосыӈ хо̄тпат, хо̄нтлам хо̄тпат ос яныг нам о̄щнэ э̄лумхо̄ласыт мощща солко̄ви тув ойтэ̄гыт. Ты са̄ккон Россия янытыл рӯпиты, тувыл ка̄сыӈ область, округ ос район думат ма̄хманыл ма̄гсыл са̄всыр льготат та̄нки хансэ̄гыт. 
Ма̄н округувт та̄нки ма̄нылт о̄лнэ сосса щēмьят «Бурананыл», мотор-ха̄паныл ос ма̄шинаныл ма̄гсыл олн-пот ат ойтэ̄гыт. Ты ва̄рмаль урыл ок-руг са̄кконт хансым о̄лы.  
