
Сӯкыръя па̄выл нэ̄ Наталья Васильевна Сайнахова «Лӯима̄ сэ̄рипос» газетат са̄в та̄л рӯпитас – ля̄ххалыт, пēс потрыт, мо̄йтыт, а̄мщит хансыглас. 
Ты ма̄ньщи нэ̄ сӯкыр э̄тпос 6 хо̄талэ̄т 1949 та̄лт Ха̄льӯс район Сӯкыръят самын патыс. О̄выл классытыт самын патум па̄влэ̄т ханищтахтас, э̄лаль Кульпас па̄вылн тотвес, тот ханищтахтас, интернатт о̄лыс. Школа а̄стламе юи-па̄лт Ханты-Мансийск ӯст о̄лнэ педучилище а̄стлас. Тувыл хӯрум та̄л Сӯкыръя школат ня̄врамыт ханищтым рӯпитас.
Э̄лаль Наталья Васильевна Ленинград ӯст А.И. Герцен нампа институтт ханищтахтас. Та юи-па̄лт Ханты-Мансийск ӯсн о̄лмыгтас, Творчество колн научный сотрудникыг патхатас. Ма̄ньщи па̄влытн ялантас, мо̄йтыт, а̄мщит, пēс потрыт ёл-хансыс. Тох рӯпитаме, яласаме сыс тав рāтива колт ма̄ньщи передачат ва̄рыс, па̄выл ма̄хманув пēс потраныл, мо̄йтаныл, а̄мщаныл пуссын рāтива хосыт суйтсыт. Наталья Васильевна 2004 та̄лт а̄тимыг ēмтыс.  
Газетан ты хо̄тпат мо̄йтаныл, потраныл хансыглас: Мария Константиновна Албина, Григорий Николаевич Сайнахов, Пēтр Фомич ос Николай Фомич Сайнаховыг, Николай Савватеевич Канев, Иван Истомин, Роман Алексеевич Сайнахов ос Михаил Васильевич Кимлобазов. Рущ ла̄тӈыл ма̄ньщи ла̄тӈыг М. Анисимкова, И. Ермаков ос К. Ушинский потраныл толмащла̄лсанэ.
