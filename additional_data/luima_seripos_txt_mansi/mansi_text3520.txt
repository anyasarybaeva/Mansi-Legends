

Мо̄лал Саранпа̄вылн ялмумт пӯльницан щалсасӯв. Тот а̄лпыл онтолов щё̄ст а̄вит по̄хат такем са̄в ма̄хум лю̄лēгыт. Тыи, насати, Ха̄льӯсныл са̄всыр лēккарыт ёхтысыт ос ма̄хум та̄н палтаныл атхатасыт. 

	 


		Па̄выл пӯльницат то̄ва а̄гмыт пусмалтан лēккар а̄тим, ос та̄н тэ̄лы лё̄х о̄лнэ̄тэ сыс ма̄нь па̄влытын ёхталэ̄гыт. Саранпа̄вылт са̄в ма̄хум о̄лы, таима̄гыс лēккарыт акв са̄тн тув ёхталасыт. 

Софья Владимировна Чагина, Ха̄льӯс пӯльницаныл ёхталам лēккар, ма̄навн потыртас:

		— Ма̄н та̄л сыс кит щёс ма̄хум уральтан ма̄гыс ма̄нь па̄влытын кēтыглавēв. Ма̄н Ня̄хщамво̄ль па̄вылн, Хулюмсӯнт, Кульпас, Ло̄пмус ос Саранпа̄вылн яланта̄лэ̄в. Ты па̄влыт ляпат о̄лнэ ма̄хум та̄нки тув о̄с ёхталэ̄гыт. Таквсы порат ма̄н садикн ялнэ ос школат ханищтахтын ня̄врамыт уральтыянӯв, пусмалтыянӯв. 

		Тэ̄лы лё̄х о̄лнэ порат рӯпитан ма̄хум ос пенсионерыт сунсыянӯв. Ма̄н тыт бригада щирыл онтолов са̄всыр лēккар рӯпитэ̄в. Па̄вылт манхурип лēккар а̄тим, таит ма̄н ётув ёхталэ̄гыт. Ань Саранпа̄вылт хирург-лēккар рӯпиты, таима̄гыс тамле хо̄тпа ма̄н ётув ат ёхтыс.

		Амки терапевт ос профпатолог-лēккарыг о̄лэ̄гум, ам ётум ань нэ̄ хо̄тпат пусмалтан, УЗИ ва̄рнэ лēккар, психолог, нарколог, эндокринолог, пальнёл пусмалтан лēккар, сам лēккар, невролог ёхтысыт. Рӯпатат э̄рнэ то̄тапсованув пуссын ёт-тотыглыянӯв, сам пусмалтан лēккар сам суснэ утанэ тотыс, пальнёл-тур пусмалтан лēккар ос э̄рнэ утыт ёт-о̄ньщи. Мо̄т сыресыр диагностика ва̄рнутыт о̄с ёт-выганӯв, то̄ва пӯльницат тамле утыт ат о̄ньщēгыт.

		Ма̄н палтув ёхтум э̄лумхо̄лас лēккарытын янытэ̄т сунсаве. Тыи профосмотрыг ла̄ваве. Ма̄н янгыщ са̄всыр организацият рӯпитан хо̄тпат ёт рӯпитэ̄в, та̄н кӯщаяныл ёт договор-нэ̄пак хансэ̄в. Та щирыл ма̄н палтув та̄ртавет. Ма̄н тыт акв са̄т сыс 350 рӯпитан хо̄тпат сунсуӈкве а̄лымēв. Пенсионерыт, нас а̄гмыӈ хо̄тпат ма̄н палтув о̄с ёхталэ̄гыт. Э̄лумхо̄лас медицинский полис ёт-о̄ньщи ке, ма̄н таве о̄с сунсылӯв. То̄ванакт щар э̄типа̄лаг мус пӯльницат хультса̄лэ̄в.

		Саранпа̄выл — яныг па̄выл, кит-хӯрум хо̄тал сыс пуссын уральтаӈкве ат а̄лымēв, таима̄гыс тыг хосаннув ёхталэ̄в. Са̄выӈпа̄лэ ма̄хум описторхоз-а̄гм, сым ос кēлпта̄рс а̄гм о̄ньщēгыт. Тамле а̄гмыт ка̄сыӈ па̄влыт хо̄нтэ̄в, туп тыт со̄рыгуй-а̄гмыл са̄внув хо̄тпат пусмалтахтэ̄гыт манос мощ юв-урхатым о̄лэ̄гыт, ня̄р хӯл ат тэ̄гыт ос пусмалтахтуӈкве ат таӈхēгыт. 

		То̄ват пусмалтахтасыт ос ётыл хӯл тэ̄ӈкве о̄ста патмыт, ань китынтыг та̄н пусмалтахтуӈкве ат ка̄сащēгыт. Ма̄н ё̄рыл пусмалтахтуӈкве нэ̄мхотьют ат ла̄вилӯв, нас туп та̄н ётаныл потыртэ̄в. Ты а̄гм о̄щнэ хо̄тпа тыгыл э̄лаль тэ̄пхӯрге а̄гмыӈыг ēмты, тувыл алпитэ мосмуӈкве вēрми, алписове аллергиян ха̄ӈхаве.

		Ос пувласпи а̄гм (рущ щирыл рак ла̄ваве) урыл ла̄вēгум, ты па̄вылт ма̄хум тамле а̄гм сака ат о̄ньщēгыт. Хо̄тпа а̄гме са̄ртыннув ке хо̄нтылӯв, то̄нт тэ̄рпил та̄ра пусмалтаӈкв ро̄вēгыт. Сым а̄гманыл ма̄хум о̄с ул вос тӯйтыяныл, ма̄н палтув та̄ра вос ёхталэ̄гыт.

		Ань ма̄н ётув эндокринолог-лēккар ёхтыс. Тав са̄всыр а̄гмыт, нё̄влиӈ-тэ̄пыӈ хо̄тпа о̄щнэ а̄гмыт хо̄нты ос ма̄хум пуссын пусмалтыянэ.

		Ма̄н хосат та̄гыл па̄влыт халт яласым рӯпитэ̄в, тот о̄лнэ ма̄хманув то̄ват ва̄ӈкве патсанӯв. Лēккар ла̄внэ ла̄тыӈ ёмщакв хӯнтлын хо̄тпат пусмалтыянӯв. 

Алексей Иосифович Щетников, Хулюмсӯнт па̄выл пӯльницат терапевт-лēккарыг рӯпиты. Тав Ха̄льӯс лēккарытн Саранпа̄вылн ялуӈкве во̄ввес. Хум хо̄тпа ма̄навн ла̄выс:

		— Ам тыг э̄тпосн рӯпитаӈкве ёхтысум. Тыт рӯпитан лēккар по̄хан минас, ос ма̄хум пусмалтаӈкве э̄рēгыт. Саранпа̄вылн ам о̄выл щёс ёхтысум, па̄выл яныг, са̄в ма̄хум о̄лэ̄гыт. Са̄т хо̄тал рӯпитанэм сыс сым а̄гм о̄щнэ са̄в ма̄хум ёхталасыт. Са̄выӈпа̄лэ матумпа̄лаг о̄лнэ хо̄тпат. Па̄влын акваг тыт рӯпитан лēккар хо̄нтуӈкве э̄ри. Щар сака а̄гмыӈ хо̄тпа санавиациял Ха̄льӯсн пусмалтаӈкве кēтылӯв. Тот сунсаве ос  Ханты-Мансийскан ман Нягань ӯсн э̄лаль кēтаве.

 
