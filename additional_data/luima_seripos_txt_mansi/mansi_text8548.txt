
Ханты-Мансийск ӯст ма̄нь таквс э̄тпос о̄выл ӯщлахтын хо̄таланэ̄т «Югра-Экспо» колт «Фермерская ярмарка выходного дня» нампа сыре-сыр тэ̄нутыт тыналан нак о̄лыс. 
Тыналахтын нак ма̄­хум та̄нки тэ̄нут ва̄рнэ ос ӯйхул о̄щнэ ялпыӈ хо̄та­ланыл кастыл ва̄рыгла­вес. Тув ань са̄в ма̄ныл 56 фермер-хо̄тпат ёхта­ла­сыт ос та сыс тэ̄нутаныл 4 млн арыгкем солко̄ви са̄витыг тыналасыт. 
Тэ̄нут ва̄рнэ ос ӯйхул о̄щнэ хо̄тпат рӯпатаныл ёмащакв ва̄рнэ̄ныл ма̄гыс ань округ кӯщай ва̄ӈын хум Сергей Черняев та̄­наныл янытластэ ос то̄­ва­ныл пӯмащипа ла̄тӈыӈ нэ̄­пакыл мӯйлуптасанэ. «Агроника» нампа колт рӯпитан ос щаквитныл тэ̄нут ва̄рнэ нэ̄ Татьяна Шер­стяных «Заслужен­ный работник сельского хозяйства ХМАО–Югры» ма̄глын тагатан по̄сыл майвес.  
Тувыл ты ма̄хум олн сэ̄лнэ тэ̄ланыл ёмщакв ва̄рнэ̄ныл ма̄гыс «В коо­перации» нампа ханищ­тапыл ва̄ры­главēсыт. Ань ты тэ̄лат ма̄кыг ва̄нэ хум Анатолий Коротаев ты ва̄рмалит урыл потыртас. 
Ма̄хум о̄влэ̄т хоты ма̄т маныр рӯпатан вуй­ха­туӈкве ос хумус э̄рнэ̄г таве э̄лаль тотуӈкве, таи та̄ра-паттысыт. Ка̄сыӈ ма̄т, са̄всыр ӯст ос па̄вылт, аквты ва̄рнэ рӯпата акв хурипаг ат о̄лы. Тот та̄ра ва̄ӈкве э̄ри, тэ̄нутаныл манах ма̄хумн ос хо̄т ак­ваг ёвтуӈкве патавет. 
Та ёвтнэ ма̄хум та̄н о̄лнэ ӯсанылт манос па̄вла­нылт о̄лэ̄гыт ман а̄ти. Ос тэ̄нутаныл ка̄сыӈ порат мо̄т ма̄н тотнэ ма̄гыс кӯс­ты­рыг яласан ёмас лё̄ӈх о̄лы ман а̄ти. Тамле ва̄р­малит кооператив ва̄рнэ порат та̄ра-паттуӈкве э̄рēгыт, то̄нт тэ̄лат кӯп­нит­нувег минэ̄гыт тах. 
Тэ̄нут ва̄рнэ ос ӯйхул о̄щнэ хо̄тпат «Югра-Экспо» колт хӯрум хо̄тал рӯпитасыт, та сыс тув 5 со̄тыракем хо̄тпат ёвт­хатуӈкве ёхталасыт. Ань тэ̄нут тыналан хо̄тпат тэ̄ланыл о̄вылтыт ма̄н китыгласанӯв, та̄н потра­ныл э̄лаль ловиньтэ̄н.
Ринат ос Альбина Ишмухамметовыг Сургут ӯсныл тыг ёхталасы̄г, тэ̄н «Башкирские пасеки» ла̄пка о̄ньщēг, ма̄г ос ма̄гыӈ тэ̄нут тыналэ̄г. Альбина тох ла̄выс: 
– Мēн мо̄лты та̄лт Сургут ӯст «Башкирские пасеки» нампа ла̄пка пӯссумēн. Ань Башкирия ма̄т нила хурип ма̄г ва̄рēгыт, тыи липовый, гречишный, цветочный ос донни­ковый, мēн о̄йкамēнтыл Сургут ӯст о̄лнэ ла̄пкат тыналыян­мēн. Ханты-Мансийскан ань китынтыг ёхтысмēн, мо̄лал «Лукошко» колт ма̄г тыналасмēн.
Ма̄н ёмас пумыӈ ма̄ о̄ньщēв, тот ма̄варпа­нув о̄ньщиянӯв, та̄н о̄лнэ кол­совытныл ма̄г э̄рнэ щи­рыл атаве. Ма̄г ла̄пкан тотнэ э̄лы-па̄лт хӯрум ма̄т уральтавет. О̄влэ̄т ма̄нки уральтан колувт сунсаве, тувыл мо̄т госкачества колыгн кēтавет. Тувыл ущ ма̄н ла̄пкавн тотаве. Ань ГОСТ щирыл са̄всыр ма̄гыт пуссын атыӈыт, ос хумус намтувēсыт, та̄н уральтанэ̄ныл юи-па̄лт ма̄кыг 70 процентыг та̄нки намытыл та э̄рнэ ма̄гыг ловиньтахтэ̄гыт. Таима̄гыс ма̄н ма̄хумн ты тэ̄нутанув пилта̄л тыналыянӯв. 
Тыт ань мо̄т ма̄ныл ōлнэ хо̄тпат ма̄гыӈ тэ̄нут о̄с тыналэ̄гыт, тыи нэ̄мат лю̄ль а̄тим. Ма̄н ма̄нки халувт, ва̄им, касуӈкве вēрмēв ос ка̄сыӈъēмт тэ̄нутанув ма̄нки нас ӯрга­лыянӯв ос ёмщакв щё̄питыянӯв. 
Ярмаркан ма̄г ос мōт тэ̄ну­тыт тыналаӈкве ма̄ньлат пыг Ярослав Сайферт Нижне­тав­дин­ский район Паченка па̄выл­ныл ёх­талас. Тав тох потыртас:
– Ма̄н колта̄глувтыл «Натуральные сладости» намаим ла̄пка ва̄рсӯв, тот ма̄г ос па̄квсамыт, пи­лыт тув тэ̄лыгтым атыӈ утыт ва̄рēв ос тыналэ̄в. Омагум-а̄тягум хосат та̄гыл ма̄варпыт о̄ньщēг ос ма̄г атэ̄г. Тыт ань ты тэ̄нутанув суссылтыянӯв, ос мо̄т хо̄тпаныл матыр ханищтэ̄в. Тувыл са̄в ма̄хумн ōс вос ва̄вēв. 
Ищхӣпыӈ ут хосыт тыналаӈкве о̄с вēрмēв. Ка̄сыӈ хо̄тпа пасант тамле атыӈ утыт вос о̄ньщи. Ма̄н пӯрщит о̄с янмалтэ̄в. Нё̄выль ос пӯрыщ во̄й туп па̄вылт ва̄нэ хо̄тпатын тыналэ̄в. 
Ты ярмаркан ёхта­лам фермерыт урыл мо̄т газетат о̄с хансэ̄в тах. 
Тамара МЕРОВА
