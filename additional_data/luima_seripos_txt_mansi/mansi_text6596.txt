
Мо̄лты та̄лт акв ханищтап са̄всыр пӯмыщ ва̄рмалит та̄ра-паттысанӯв. Акв тэ̄ла урыл нэ̄пак ловиньтан окружной колт рӯпитан а̄ги Нина Пляцек потыртас. 
А̄ги ищхӣпыӈ ут хосыт йильпи та̄ратам нэ̄пак так­талас ос тох ла̄выс: 
«Ма̄н, нэ̄пакыт ловинь­тан колт, Юграт Ассоциа­ция о̄нь­щēв. Тот проектыт щё̄пи­тэ̄в ос сыресыр ка­сылытн кēтыянӯв. Тувыл ты проек­тыт э̄лаль тэ̄лаг ва̄риянӯв. 
2019 та̄лт «Бумаж­ная Сова» нампа комикс-центр ня̄врамыт ос ма̄нь­лат хо̄тпат ма̄гыс щё̄пи­таслӯв. Таве ва̄рнэ ма̄гыс ку­ль­тура департа­мент па̄лыл грант-олныл нё̄т­ве­сӯв. Ма̄н ань ня̄вра­мыт са̄в­сыр ном­тыӈ тэ̄лан ханищ­ты­янӯв. Та̄н яныг пот­рыт ло­винь­таӈкве ат ка̄са­щēгыт, таи­ма̄гыс ма̄н потрыт йильпи щирыл ва̄­руӈкве номыл­матсанӯв.
 Рущ щирыл та̄н комик­сыг ла̄вавет, тот э̄лумхо̄­лас матыр о̄лупса тэ̄ланэ хурин по̄славет ос тув то̄ва ла̄тӈанэ хансавет. Тох ты э̄лумхо̄лас ос тав ва̄рум наканэ ма̄ньлат хо̄тпатн ва̄ӈкве патавет.
Сосса ма̄­хум о̄с са̄в пӯмыщ мо̄йтыт ос пēс потрыт о̄ньщēгыт, та̄н хурин по̄слуӈ­кве ро̄вēгыт. 2020 та̄лт ма̄н кит нэ̄па­кыг ва̄руӈкве номылмат­сӯв ос тэ̄натэ̄н ва̄рнэ ма̄­гыс проект хассӯв, тувыл Финляндия мо̄т хо̄н ма̄н касылн кēтыслӯв. 

Акв нэ̄пак «Мифы и предания хантов и манси в комиксах» намтыслӯв, мо̄танэ «Легендарные истории Югры». 
О̄выл рӯпатат хантыт ос ма̄ньщит пēс накыт комиксыг по̄слум хурит хольт суссылтаӈкве ос акв-кит ла̄тӈыл потыртаӈ­кве э̄рсыт. Мо̄тыт нэ̄пакт Юграт самын патум хо̄тпа ма̄кыг о̄лум наканэ хӯл­тавет ос мирн потыртавет. Ты ва̄рмалит э̄лаль тотнэ ма̄гыс ма̄н округт о̄лнэ ма̄хум ёт акван-нё̄тхатым рӯпитаӈкве тахсӯв.
Тувыл сас ты проектыг ва̄руӈкве М.А. Кастрен нампа общества па̄лыл грант-олныл майвесы̄г. Ма̄н мирн ла̄тыӈ кēтсӯв ос комикс-нэ̄пакн потрыт атуӈкве та̄наныл во̄всанӯв. 
Ань та̄н нё̄тмиланыл кастыл ты нэ̄пакыг ёмщакв щё̄питавēг, ос ты ма̄хумн яныг пӯмащипа ла̄тыӈ ла̄вēгум. На̄н та̄н наманыл пуссын нэ̄пакт тах ка̄салы­яны̄н».
Ты э̄лы-па̄лт «Бумаж­ная сова» комикс-центр па̄лыл та̄н ва̄т нупыл акв сыресыр ханищтапыт ва̄рыгласыт. Тот ма̄хум матыр по̄слуӈкве ос потыр-охсат хансуӈкве ханищтасаныл. 
Ты центрыт рӯпитан ма̄ньлат ма̄хум ла̄вēгыт, та̄н комиксыт ва̄рнэ тэ̄лат та̄нки пēс о̄выл комикс-журналыт сунсыглым ём­щакв по̄слуӈкве патсыт. Тот матыр-а̄ти э̄рнэ ва̄р­малит та̄ра-паттысыт, ту­выл мо̄т хо̄т­пат палт ки­тыглахтым са̄в мӯтран ха­нищтавēсыт.
«Мифы и предания хантов и манси в комик­сах» нэ̄пак о̄вылтыт Нина Пляцек ла̄выс, ань касылн кēтым ва̄т потыр-охсат пēриявēсыт ос нэ̄­пакн по̄слувēсыт. Касылн 12 та̄л яныт а̄гирищит ос пыгрищит ос 30 та̄л мус яныт ма̄ньлат хо̄тпат ка­суӈ­кве во̄виньта̄лвēсыт. 
Та̄н сосса ма̄хум мо̄й­тыт, пēс потрыт ос Победа 75 та̄лэ янытлан кастыл потыр-охсат ос хурит по̄слысыт. Тувыл но̄х-патум хо̄тпат мӯйлупсал майвēсыт. 

Акв рӯпата та̄нанылн сака мӯстыс, «Истории разведчика Садомина» тох намтым о̄лы. Таве Екатерина Гильц по̄слы­стэ ос потыр-охсат тув хан­сыс. 
Ты нэ̄пакыт ло­виньтан са̄в колытт ты комиксыт ӯравет, молях тув вос тотавет. Ос «Бумажная сова» центр хотты йильпи тэ̄лат ва̄руӈкве номылматэ̄гыт ке, на̄н та̄н ло̄псаныл сун­сым э̄лаль та̄ра-пат­туӈкве вēрмияны̄н. 
Тамара МЕРОВА
