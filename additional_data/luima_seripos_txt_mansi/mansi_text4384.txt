
Алы нё̄рыт нупыл Пӯма па̄выл о̄лы. Тот нила ма̄ньщи колта̄гыл о̄лэ̄гыт. Ам ань тот о̄лнэ акв во̄раян хум урыл хансэ̄гум. Ты Владимир Николаевич Пакин, тав 1963 та̄лт Са̄пса ӯст самын патыс. Хум а̄нумн такви о̄лупсатэ урыл мощ потыртас.
Ты ма̄ньщи хум ма̄ньта̄гыл нё̄рыт ляпат Та̄лтъя па̄вылт яныгмас. Тав ща̄няге-а̄щаге ань сас а̄тимы̄г. Владимир Полуночный па̄выл школа-интернатыт лов та̄л ханищтахтас. Ос туп са̄т класс а̄стлас, ханищтахтуӈкве ат таӈхыс, юв хультсас.
Ётылнув 1977 та̄лт ты колта̄гыл Пӯма па̄вылн ва̄нтлысыт. О̄влэ̄т тот парщин колт о̄лсыт. Хум хо̄тпат тув сыс йильпи кол ӯнттысыт ос тув та о̄лмыгтасыт. Та ма̄ картографытын «Юрта Пакиных» намаявес. Ань акваг тох ла̄ваве. 
Щēмьянылт та̄н са̄т ня̄врам яныгмасыт. Нила пыг, ань та̄н пуссын во̄раēгыт, я̄нас колта̄глыл о̄лэ̄гыт. Щар яныг Виктор, о̄с Пӯма па̄вылт о̄лы. Ам тув ёхталамум порат тав нё̄рт во̄раим яласас. Пётр ос щēмьяӈ та̄гыл юн о̄лыс, ам ёхтумумт тав во̄раяӈкве щё̄питахтас. Николай Та̄лтъя па̄вылт такви ӯнттум колэ̄т о̄лы.
Владимир Николаевич ща̄няге-а̄щаге ӯнтталам пēс колт о̄лы. Тав ва̄тихал во̄раяӈкве нё̄рн яланты. То̄ванакт со̄рп ка̄тын-патталы. Ма̄н ёхтумув э̄лы-палт акв ӯй алапас, юв тотыстэ. Ос ла̄выс, нё̄рт мощща со̄рп яласы. Тāн са̄выӈпа̄лэ акв ма̄т о̄лэ̄гыт, э̄л ат минэ̄гыт. Хум во̄тыӈ хо̄талытыт ка̄тын-патталы, ляпан ёхтуӈкв ат майхатэ̄гыт. Э̄лыл ос ня̄лын ат ёхтавет, нас писаль о̄ньщи.
О̄йка ань нёхыс ма̄гыс кēрнялит ат ӯнтталы, нэ̄матыр тув ат паты. Тав та̄наныл а̄мпыл юил-коим хо̄нтыянэ. Нёхыс сованэ ос во̄руй нё̄влянэ Са̄пса ӯсн тотыянэ, тот тыналыянэ. Акв нёхыс сов тынэ кит со̄тыра.
Па̄выл ляпат Пӯма я̄ овты. Са̄ртын тот са̄в ощща хӯл о̄лыс. Ань юи-о̄выл та̄лытыт ос мощщамасыт. Мо̄лты тув сыс тав туп атхуйпловкем хӯл пувиньта̄лыс, тувыл та. Ивдельский районт о̄лнэ ма̄ньщиянув мощēртын хӯлта̄л ты хультэ̄гыт тах.
Тувыл ос ам таве э̄кватэ урыл китыгласлум. Хум насати нэ̄ ат о̄ньщнэ̄тэ. Тав ла̄выс: «Ам хӯлыгласум Саранпа̄вылт ос Ло̄пмуст са̄в ма̄ньщи нэ̄т о̄лэ̄гыт. Тув ялуӈкве сака таӈхēгум. Э̄рыӈ хотты нэ̄ ам ётум о̄луӈкве ка̄сащи. Ам во̄раēгум, со̄рп акваг ка̄тын-патталэ̄гум, нёхыс алыщлэ̄гум. Ёса амки ва̄рēгум, «Буран» о̄ньщēгум. Ань хот-саквалас кос. Щаӈквыт хо̄нтэ̄гум, ва̄рапилум, яласаӈкве паты. Амккем о̄луӈкве сака марщум. А̄нумн тамле э̄ква э̄ри, тав во̄рт ам ётум о̄луӈкве вос вēрмыс».
Пӯма па̄вылт хосат та̄гыл Ӯй ат йӣквыглаве. Яныгпа̄ла хо̄тпат холасыт, ты ва̄рмаль ёрувлаӈкве патвес. Юи-о̄выл щёс мӯйлын ва̄рмаль ловманкем та̄л ювле хультум порат ва̄рыглавес. То̄нт Ӯй Владимир Николаевич такви ка̄тын-паттыглас. Сэ̄ръёр хум са̄ӈквылтапыл ёмщакв са̄ӈквылты. А̄щēныл хультум пēс са̄ӈквылтап кол са̄мēт иӈ о̄ньщитэ. То̄ванакт ёл-вуйла̄лытэ, мощ са̄ӈквылты. Хум ты накт пенсиян патыс, нёлолов со̄тыра солко̄вил ойтаве. Тамле ты ёмас ма̄ньщи хум Пӯма па̄вылт о̄лы.
