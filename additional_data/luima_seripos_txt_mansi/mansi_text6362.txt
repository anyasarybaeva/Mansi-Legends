
Сӯкыр э̄тпос 14 хо̄талныл 18 хо̄талэ мус Ханты-Мансийск ӯст «То̄рум Маа» музейн ма̄щтырлан ма̄хум семинарн акван-атыглавēсыт. Та ат хо̄тал сыс та̄н са̄с ёт рӯпитасыт. 
Ты ёмас тэ̄ла музейт рӯпитан ханты хум Вячеслав Кондин тав номылматастэ. Тав 2017 та̄лт са̄всыр э̄рнэ нэ̄пакыт хансыс, грант-тэ̄ла вуянтастэ ос Пре­зидентский грант-ол­ныл майвес. 
Ты та̄л тав мо̄т йиль­пи проект хансыс, де­партамент культуры па̄лыл о̄с олн-нё̄тмилыл майвес. Ань 420 со̄тыра солко̄ви са̄витыл та̄с­тувес. Ты олнытыл та̄н музей ма̄т ат хо̄тал сыс са̄всыр рӯпата ты ва̄рсыт. 
Рӯпатаныл та о̄вылтасаныл
О̄выл хо̄талт ё̄рнкол пēс са̄сэ хот-висаныл. Яныгпа̄ла ханты э̄ква Любовь Иосифовна Кон­дина, ма̄ньлат ма̄нь­щи нэ̄квет-а̄гит Юлия Попова, Елизавета Тась­манова ос Анастасия Брусницина та са̄с хот-сыстамтасаныл.

Та сыс хум хо̄тпат пēс ё̄рнкол хот-ло̄с­та­ласаныл. Йӣванэ, кол­кан па̄ртанэ пуссын хот-висаныл. Йильпи нуим са̄с со̄хтысаныл, ква̄лгыл акван-нэ̄гса­ласаныл. Хо̄талъят юи-па̄лт та са̄сыт яныг пӯщ­кан аквал-ак­вал тӯщ­тысаныл. Ну­мыл ха̄ӈхай пумыл пин­саныл. Пӯщка ёлы-па̄лыл па̄лтыглаӈкве патсаныл. 
Э̄ти сыс мо̄тыт хо̄тал мус та̄н а̄ращ па̄л­тыг­ласаныл, са̄с тох па̄йт­саныл. Вячеслав Кондин ла̄выс, та пӯщкан та̄н матах солвалыӈ хӯл (сорт ос хулюмхӯл) та̄ртсыт. 

Пēс ма̄хманув тох ты са̄с па̄йтсыт. Хӯл пӯщ­кан хунь пинаве, хӯл во̄йныл ос солвалныл та па̄йт­нэ са̄с ка̄миньтаг ēмты. Тувыл са̄с акван-ю̄нтуӈкве сака кӯпнит, хот ат саквалы, ёмащакв хӯтсы. 
Э̄т сыс па̄йтым са̄сыт титыт хо̄талт Ана­то­лий Брусницин но̄х-висанэ. Ква̄лганыл хот-­пēстысаныл, са̄с сас­тумыг пинсаныл. Нумыл та̄рвитыӈ тēр поталыл тӯщтысаныл. Тувыл са̄с ёмасыг та ēмтыс.

Акв щё̄стем ӯрхата­сыт, са̄с вос то̄сы. Тувыл Юлия Попова, Елизавета Тасьманова ос Анастасия Брусницина ю̄нсхатуӈкв та минасыт. Та̄н са̄с хӯ­рум писыг пинсаныл ос акван-ю̄нтсаныл. 
Та̄н ма̄ньлатыг о̄л­нэ̄ныл ма̄гыс туля ат о̄щсыт, пуссын туля та̄л ю̄нсхатасыт. Ти­тыг­ласанум, та̄нанылн ту­ля та̄л са̄с ю̄нтуӈкв та̄рвитыӈ ман а̄ти? Ювле ла̄всыт: «А̄ти, сака ёмас ос кӯпнит ю̄нтуӈкве». 
Дарья Кунина та̄на­нылн о̄с мощ нё̄тыс, а̄лыманэ̄тэ порат тав музейн ёхталас ос са̄с ю̄нтыс.
Са̄пта ва̄рсыт
Мо̄т ма̄т музейт рӯпи­тан нэ̄квет о̄с рӯпита­сыт. Та̄наныл Надежда Коновалова пум ёт рӯ­питаӈкв ханищтасанэ. Та̄н акван-атым ха̄ӈхай ос камыш пумыт ёма­щакв щё̄питасаныл, ат э̄рнэ лӯптаныл хот-яктысаныл, акван-саг­саныл. 
Надежда Коновалова са̄в та̄л ты музейт рӯ­питы. Са̄пта сагуӈкв сака ёмащакв ха̄сы. Ха̄ӈхай ос камыш нампа пумыл ва̄риянэ.
Ха̄ӈхай пум ос э̄т сыс са̄с ёт па̄йтвес. Сака ка̄­миньтаг ēмтыс, ат сылхатас. Надежда ла̄­выс, та̄н ты пумыгныл тит са̄пта ва̄рсыт. Ка̄­сыӈе мо̄т щирыл ва̄рвес, ква̄лыг хольт сагим ха̄ӈ­хай пум та̄н акван-юнтыяныл. Мо̄т щирыл ва̄рнэ са̄пта камыш пу­ме ос ква̄лгыл акван-нэ̄гсалаве. 
Нэ̄ тох потыртас:
– Пēс порат А̄с я̄ хосыт о̄лнэ сосса ханты ма̄хум янгыщ ха̄ӈхай пумыл са̄пта ва̄рсыт. Пум па̄йтманыл юи-па̄лт ква̄лгыг сагсаныл. Тувыл та̄ныл акван-ю̄нтсаныл. Тамле са̄пта ēранэ во̄втаг тынтлым са̄лы совыл (тав ла̄ваве - ровдуга) ю̄нтыглавēсыт. 
Мо̄т ма̄т о̄лнэ ханты ма̄хум камыш нампа пумыл ма̄щтырласыт.
То̄ва нэ̄квет ты пум са̄пта ва̄рнэ э̄лы-па̄лт о̄льпыл тēллысаныл. Са̄всыр оспа са̄пта ва̄р­сыт. Тувыл са̄лыӈ ма̄хум ёт пēнтхатасыт, таит са̄лы нё̄выль манос са̄­лы сов майлысыт, ты ма̄хум та̄нанылн ос са̄п­та мисыт. 
Надежда ла̄выс, са̄пта сагнэ ма̄гыс ха̄ӈхай пум ос мо̄т пумыт таквсы по­рат атавет. Пум янытэ̄т ат виве, нумитэ хот-яктаве, туп осыӈ ос ка̄миньта ёлы охсатэ виве.
Ё̄рнкол урыл
Ё̄рнкол урыл ам Ана­толий Брусницин ёт потыртасум. Тав «То̄­рум Маа» музейт о̄с са̄в та̄л рӯпиты. Так­ви­на̄тэ ма̄ньщииг ла̄­витэ, ляпа рӯтанэ Кон­динский районт о̄лэ̄­гыт. Ма̄щтырлаӈкв, са̄­гыр­хатуӈкв сака ха̄сы.
Тав ла̄выс, са̄сыл пан­тым ё̄рнкол Егор Алек­сеевич Кунин тав ва̄­рыстэ. Ты ханты хум Нижневартовский рай­онт о̄лы. 2007 та̄лт Хан­ты-Мансийск ӯсн ма̄щтырлаӈкв во̄­выг­лавес. Та тув тав ты ё̄рнкол тӯщтыстэ, са̄сыл нумыл пантыстэ. Тувыл та па̄сныл та ё̄рнкол акв ма̄т та лю̄лис, нумыл пантым са̄сэ лю̄лиг та ēмтыс. 

Ань ты та̄л тӯяг музейт рӯпитан хумит ос та̄­на­нылн нё̄тнэ хо̄тпат са̄с нуюӈкве во̄рн ял­сыт, сака са̄в ат атсыт. Ё̄рнкол янытэ̄т лап-пантнэ ма̄гыс са̄сыл ат то̄влувēсыт. 
Ё̄рнкол лап-пантнэ ма̄гыс хоса са̄с э̄ри, хӯ­рум-нила метра па­лыт. Тыгыл хосанув те о̄лы, то̄нт щар ёмас ос кӯстыр ё̄рнкол лап-пантуӈкв. Таима̄гыс ты та̄н ха̄льйивыт ёл-са̄грысаныл. Лю̄льнэ йӣвыл та яныт хоса са̄с ат ēмты, ва̄тииг нуйхаты.
Вячеслав ёт Анатолий Брусницин ос Михаил Кондиныг рӯпитасы̄г. Ё̄рнкол а̄вланэ то̄ват та̄н о̄с хот-пēнтсаныл. Тӣврēт та̄н йильпи колкан ва̄рсыт, ма̄нь нормат, талква пасан. Маныр рӯпата ва̄руӈкв э̄рыс, та̄н ат хо̄тал сыс пуссын а̄лымасыт. 
Саранпа̄выл а̄ги
Ю̄нсхатам нэ̄т халт Юлия Попова о̄лыс. Тав сака ка̄ркам а̄гиквег о̄лнэ̄тэ. Ка̄сыӈ хо̄тал а̄лпыл ёхталас, акваг нё̄тыс. Тав са̄с ёт о̄с са­ка ёмащакв рӯпитаӈкв ха̄сы. Ма̄ньщи супыл масхатым ё̄мыгтас. 
А̄ги Ханты-Мансийс­кий колледжит титыт курсыт ханищтахты, ма̄нь ня̄врамыт ёт рӯ­питаӈкв тах па­ты. Омаге-а̄тяге Саран­па̄вылт о̄лэ̄г. Матъёмас Любовь Павловна Стаканован ла̄ввес, ты семинарн вос яланты, тот вос нё̄ты. Тав ань о̄с янытлавес.

Юи-о̄выл хо̄тал
Юи-о̄выл хо̄талт му­зейт рӯпитан хо̄тпат, ма̄щтырлан хумит, нэ̄к­вет, ля̄ххал хаснэ ос ти­на по̄слын ма̄хум тув акван та атхатасыт. О̄в­лэ̄т Вячеслав Кондин ты проект-тэ̄латэ урыл потыртас. Ла̄выс, манрыг ты рӯпата ва̄рсыт. Та юи-па̄лт Эрика Петровна Сургутскова ка̄сыӈ хо̄тпа янытлан нэ̄пакыл мистэ, ёмас ла̄тӈыл ла̄всанэ. Та щирыл рӯпатаныл та оигпас.
Валентина УЗЕЛЬ
