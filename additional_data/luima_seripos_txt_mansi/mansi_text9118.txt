
Ма̄н округувт нилахуйплов та̄л сыс яныг кӯщаиг Наталья Комарова рӯпитас. Наталья Владимировна 2010 та̄лт ма̄ньполь э̄тпос о̄выл хо̄талт Ханты-Мансийский автономный округ – Югра ма̄т губернаторыг паттувес. 
Ты э̄лы-па̄л хо̄талыт Дмитрий Медведев, Россия Президентыг о̄лум хум, тав наме ла̄выстэ ос округ Дума депутатыт тав ма̄гсылэ пуссын ном­таныл патыс, та̄н ка̄тпос пинсыт. 
Ты сыс Наталья Влади­мировна округувт о̄лнэ мир ма̄гсыл са̄в ёмас рӯ­пата ва̄рыс, такви яныг ӯсытын ос ма̄нь па̄влы­тын ялантас, мир ёт хо̄нт­хатыглас, та̄н о̄лупсаныл­тыл пӯмщалахтас. Маныр та̄рвит та̄н о̄щсыт, кӯщай нэ̄н потыртасыт. 
Сосса мир ма̄гсыл акв яныг программа хансым о̄лы, тот кол ёвтнэ олн ма̄гсыл хасхатам ма̄ньщит, хантыт, ё̄рныт субсидия-олныл мивет. Ты та̄лыт сыс, Н. Комарова рӯпи­таме порат, са̄в колта̄глыт колыт ёвтсыт манос та̄нти о̄лнэ кол ӯнттысыт, то̄нт программан сака са̄в олн та̄стыглавес.  
Сосса мир ялпыӈ хо̄та­лыт ос округувт акваг ва̄­рыглавет, янытлавет. Туи ма̄ньха̄пыл каснэ ма̄гыс мирхал касыл ва̄рвес, ань мо̄т хо̄н ма̄ныл ма̄н пал­тув ма̄ньха̄пыл касуӈкве ōс ёхталэ̄гыт. 
Тэ̄лы порат Югра ма̄ янытыл о̄лнэ са̄лыӈ ма̄хум халанылт касэ̄гыт, та̄н нупыланыл сунсуӈкве са̄в па̄лыл мир атхатыглэ̄гыт. Ты коныпал «Ӯринэ̄ква хо̄тал», «Во̄рщик хо̄тал», «Э̄тпос пӯри» ос мо̄т ялпыӈ хо̄талыт ань округ мирувн ва̄вет, сосса мир ёт та̄наныл мӯйлэ̄гыт. 
Ос 2024 та̄лт я̄ӈк на̄тнэ э̄тпос ва̄т хо̄талт Наталья Владимировна ла̄выс, тав юи-о̄выл хо̄тал рӯпиты ос мо̄т ма̄н мины, мо̄т рӯпа­тан патхаты. 
То̄нт та̄ра Москва ӯст Россия Президент Владимир Путин Руслан Кухарук тыг рӯпитаӈкве тēтыстэ, тав ань таквсы мус ВРИО губернатора рӯпата ва̄руӈкве паты. Таквсы округ Дума акван-атхатэ̄гыт ос округ кӯщай тах пēриēгыт. 
Руслан Кухарук Югра ма̄н ёхтуме порат, та̄н Наталья Комарова ос округ Дума депутатыт пуссын акван-атхатыгласыт, та̄н ётаныл потыртаӈкве Владимир Якушев, Россия Президент полномочный представителе, ёхталас. Наталья Комарова рӯ­питаме ма̄гсыл са̄в ёмас ла̄тӈыл, пӯмащипа ла̄тӈыл ла̄ввес, янытлавес. 
Владимир Якушев йильпи кӯщаиг паттым хум Руслан Кухарук нупыл ла̄выс, тав о̄с акв тох ка̄ркамыг, апрыӈыг вос рӯпиты, ань о̄лнэ программат ёмщакв вос уральтыянэ ос ма̄кыг вос ва̄равет. 
Руслан Кухарук ты э̄лы-пал Тюмень ӯс кӯщаиг хо̄т та̄л рӯпитас. Тав 1979 та̄лт я̄ӈк на̄тнэ э̄тпос нёлолов хо̄талт Урай ӯст самын патыс, тот гимна­зия сака ёмщакв а̄ст­ластэ. Ос э̄лаль Тюмень ӯсн ханищтахтуӈкве ми­нас, Тюменский государ­ственный университет а̄стламе юи-па̄лт мирколт рӯпитаӈкве патыс. 
Ōвлэ̄т кол ӯнттын ма̄т уральтым рӯпитас ос ётыл пēс колныл ва̄нтлын ма̄хум нэ̄паканыл атыс. Ёмщакв ос молях рӯпи­таме ма̄гсыл акваг но̄ӈ­халь кӯщаиг та паттувес.Ос юи-о̄вылт 2018 та̄лт я̄ӈк на̄тнэ э̄тпост Тюмень ӯс кӯщаиг пēриявес, тот рӯпитас. 
Руслан Николаевич Ханты-Мансийск ӯсн ёхтуме порат, о̄выл рӯпитан хо̄таланэ̄т округ миркол янытыл ё̄мыгтас, рӯпитан ма̄хманэ ёт ва̄йхатас. Хотьют, хумус рӯпиты ос маныр ва̄ри - таи сунсыс. Тувыл Ханты-Мансийск ӯс сунсуӈкве ӯс кӯщай Максим Ряшин ёт ё̄мыгтасы̄г ос яла­сасы̄г. 
Ищхӣпыӈ ма̄т вим потыр ма̄ньщи ла̄тӈыл Галина КОНДИНА хансыстэ  
