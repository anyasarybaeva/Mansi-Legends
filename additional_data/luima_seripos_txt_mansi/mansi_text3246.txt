
Ма̄н нēлм ла̄тыӈ рӯтанув ёт акваг матыр ва̄рмаль аквъёт ва̄рыглэ̄в. Финно-угорский ла̄тӈыт ханищтан университетыт ань акв ассоциациян хасхатмыт, акван-потыртахтым рӯпитэ̄гыт. Мо̄лал университет кӯщаит ма̄н Ханты-Мансийск ӯсувн ёхталасыт. Ос хотьют ёхталаӈкве ат вēрмыс, та̄н видеосвязь хосыт потыртасыт.

	Нила хум ёхталасыт: А.В. Воронин Петрозаводский университетт ректорыг рӯпиты, тав ты ассоциацият кӯщаиг о̄лы. М.Н. Швецов Марийский университетт кӯщаиг рӯпиты. П.В. Сенин Н.П. Огарёв нампа Мордовский университетт наука рӯпата щирыл проректорыг о̄лы. Д.И. Пинаевский Питимирин Сорокин намыл пиным Сыктывкарский университетытт проректорыг рӯпитан хум. 

	Та̄н та̄нти рӯпатаныл урыл потыртасыт, хумус акван-нё̄тхатым халанылт рӯпитаӈкве кӯстырнув паты. Ма̄н Югорский университетувт са̄всыр институтыт о̄лэ̄гыт, Лӯима̄ ма̄хум институтт ди-ректорыг Т.А. Дятлова рӯпиты. Тав мӯй ма̄хум тыг во̄всанэ ос потыртаманыл порат та̄н халанылт тав кӯщай нэ̄г о̄лыс.  

	А.В. Воронин ты та̄л ос мо̄тынтыг ассоциацияныл маныр ва̄руӈкве паты, ты урыл потыртас. Та̄н а̄гит-пыгыт матыр ханищтан ма̄гсыл халанылт мӯйлуӈкве тēтсыяныл, халанылт вос ханищтахтэ̄гыт, вос касэ̄гыт. Тыгыл э̄лаль ос таӈхēгыт а̄гит-пыгыт халт касыл ва̄рыглаӈкве, ка̄сыӈ мир та̄нти щирыл пēрщēгыт, ёнгēгыт, таима̄гыс акв яныг касылт са̄всыр мирыт каснэ щирыл ва̄рыглаӈкве.

	Марийский университет кӯщай хум М. Швецов потыртас, та̄н ханищтахтын коланылт ма̄ньлат ма̄хум акв яныг ищхӣпыӈ ут та̄нти ва̄рсыт, рущ щирыл тав «супер компьютер» ла̄ваве. Ань та̄нанылн нэ̄мхотыл ты тыныӈ ут ёвтуӈкве ат э̄ри. Программа ты кастыл о̄с ат ёвтэ̄гыт. Тамле ты номтыӈ ос ка̄ркам а̄гит, пыгыт тот ханищтахтэ̄гыт. 

	Мӯй ма̄хум ӯс сунсуӈкве о̄с тотыглавēсыт. Нё̄тнэ на̄ил суртгын ӯсувт са̄всыр памятникыт, музеит о̄лэ̄гыт, тох сунсыглахтым хо̄тал ат то̄вылхаты. Та̄н ла̄всыт, Ханты-Мансийск – сака нё̄тнэ, ёмас ӯс.

	Галина Кондина
