
Яныг таквс э̄тпос онтоловит хо̄талэ̄т ка̄тыл хурит по̄слум ханты о̄йка Геннадий Степанович Райшев хотталь щалтыс. Ты та̄л тав онтырса̄т нупыл хо̄т та̄лэ то̄влыс.
Геннадий Степано­вич яныг таквс э̄тпос о̄выл хо̄талэ̄т Остяко-Вогульский округт (ань Ханты-Мансийский округ) Самаровский районт Сивохребт па̄­вылт самын патыс. Хум о̄лмēт хус со̄тыра арыг­тем са̄вит хури по̄слыс. 
Са̄выӈпа̄лэ хуриянэ Ханты-Мансийск ӯст хурит по̄слын колэ̄т о̄ньщавет. Ты коны­пал тав хуриянэ Тюмень, Сургут ӯсыг музейт, Тобольск ӯс историко-архитектурный музей-заповедникыт, Карпинск ӯс краевед­ческий музейт, ка̄тыл ху­рит по̄слын Сверд­лов­ский ос Алтайский музеигт, Третьяковский гале­реят ос Россия ма̄т о̄лнэ художественный Ака­демият о̄лэ̄гыт.
1993 та̄лт хум Лӯима̄, Сибирь ос Дальний Восток ассамблея депу­татытн «Звезда утрен­ней зари» нампа пре­миял майвес. 
2005 та̄лт тав ма̄гылн тагатан со̄рни по̄сыл майвес. 2011 та̄лт «За служение искусству» орденыл майвес. 2014 та̄лт Россия худо­жес­тва Академияныл «Шувалов» нампа ма̄гылн тагатан по̄сыл май­вес. Тувыл 2014 та̄лт ос Россия ка̄тыл хурит по̄слын Союзныл «Духовность. Традиции. Мастерство» ма̄гылн тагатан по̄сыл майвес. 
Г.С. Райшев – 1997 та̄лт Карпинск ӯст Почёт­ный э̄лумхо̄ла­сыг пат­тувес. Ётылнув, 2004 та̄лт хум Ханты-Мансий­ский округувт По­чётный хо̄тпа на­мыл майвес. Тав наме «Россият о̄лнэ щар ёмас хо̄тпат» нэ̄пакн хасвес.
Ма̄н, «Ханты ясаӈ» ос «Лӯима̄ сэ̄рипос» га­зе­тагт рӯ­питан ма̄хум, тав ляпа рӯтанэ̄н са̄ль ла̄тыӈ кēтэ̄в. Ма̄н Геннадий Степано­вич акваг номуӈкве паты­лув. Ты ёмас хо̄тпа мир ма̄гыс са̄в э̄рнэ рӯпата ва̄рыс. 
Николай МЕРОВ
