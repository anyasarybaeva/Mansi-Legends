
Ма̄н, ань ты йист о̄лнэ ма̄ньщи ма̄хум, Ӯй йӣквнэ нак урыл сака мощща ва̄гӯв. Ос матъёмас ма̄н халувт Светлана Алексеевна Попова о̄лы. Тав «исторический наукат кандидат» учёный нам о̄ньщи, Ӯй йӣквнэ нак урыл тав ты ма̄к са̄в ва̄нэ хо̄тпаг о̄лы. 
Та хультум та̄л оигпам ляпат мēн тав ётэ Ӯст хо̄нтхатыгласмēн. Пēс ма̄ньщи ма̄хманув хумус Ӯй йӣквыгласыт, та урыл тав та конференцият по­тыртас. Таве хӯнтлум мо̄т учёный хо̄тпат сака пӯм­щалахтуӈкв патсыт, та̄н хоса титыглахтасыт.
Мēн тав ётэ ос я̄нас потыртасмēн. Ань по­т­румēн э̄лаль ловинь­тэ­лы̄н.
– Светлана Алексе­евна, наӈ Ӯй йӣквнэ нак урыл са̄в ва̄нэ хо̄тпаг о̄лэгы̄н. Ты урыл хунь пӯмщалахтуӈкве патсын?
- Ма̄н пēс ма̄хманув са̄в нот ювле хультум порат Ӯй йӣквуӈкв пат­сыт. Ӯлылап э̄ргыт мо̄йт щирыл нё̄тнэ̄г э̄ргыг­ла̄лсаныл, са̄в тӯлыглап ва̄сыт. Пēс йис порат ма̄н о̄лнэ ма̄в мо̄т хо̄н ма̄ныл учёный хо̄тпат ат те ёхталасыт, та ялпыӈ э̄рганув ань аты ловинь­танавӯв. Тит венгр хумыг А. Регули, Б. Мункачи 1888 та̄лт тыг ёхталамыг, са̄в э̄рыг нэ̄пакн хасмыг. Ос финн учёный хум А. Каннисто 1901-1906 та̄лытт тыт о̄лыс. Та̄н хӯрум ёмас хо̄тпат Ӯй йӣквнэ ӯлылап э̄ргыт нэ̄­пакн ты хассаныл. Ань та̄н хансум пēс ялпыӈ э̄р­ганув ёмащакв ханищ­тавет, нэ̄пакыг ва̄равет, ма̄хум вос ва̄ганыл, вос ловинь­тыяныл.  

Ӯй йӣквнэ нак ам о̄выл щёс 1994 та̄лт ка̄саласлум. Кульпас ма̄хум та̄н Ӯй йӣквсыт. То̄нт ам Ха̄льӯст ма̄ньщи архив колт рӯ­питасум. Ма̄н то̄нт ты о̄выл щёс Ӯй тӯлыглан ва̄р­маль пус­сын тинан по̄с­лыслӯв, э̄ргыт пуссын хассанӯв. Та па̄сныл ам хо̄т щёс Ӯй йӣквнэ ма̄н ялсум.
- Ма̄н ань аты ва̄глӯв, насати, Ӯй тит щирыл йӣквес. Та урыл мощ потыртэн.
- Ты о̄лнэ йист ма̄хум пупа̄пщи ка̄тын-патты­нэ̄ныл юи-па̄лт Ӯй йӣк­вияныл. Пēс порат ма̄х­манув ка̄сыӈ са̄т та̄л Ӯй о̄с йӣквыгласыт. Та̄н кола̄лат о̄щнэ Ӯй юв-тӯлыгласаныл, ос та Ӯй йӣквсаныл. Тувыл ювле но̄х-тотыяныл, са̄т та̄л мины, о̄ста йӣквияныл. 

Ты урыл учёный хум Валерий Чернецов такви нэ̄пакēт хансыглас. Тав Вежакор па̄вылт (ма̄ньщи щирыл тав Я̄лпус па̄влыг ла̄ваве) тамле нак ва̄щи­ньтас. Тот А̄с ма̄ньщи ма̄хум о̄лэ̄гыт, ты та̄н ма̄к пуӈк па̄в­ла­ныл.
Ам акв тамле Ӯй йӣк­внэ нак урыл о̄с хӯлыг­ласум. Ха̄льӯс районт Лӯи Няхлаӈ па̄вылт Петр Егорович Вынгилев о̄лыс. Тав ты урыл а̄нумн по­тырта̄лыс. Тав ла̄выс, ка̄­сыӈ са̄т та̄л акв щёс та̄н па̄вланылт Ӯй о̄с йӣквыг­лавес. Ос та порат ма̄хум пупакве ка̄тын ат патта­ласыт. Пēс потыр щирыл, Ӯй То̄рум а̄щēн то̄румныл ёл-та̄р­тыглавес. 

Ос та порат ма̄хманув 49 хо̄тал Ӯй йӣквсыт. Ань ты урыл нэ̄мхотьют сака аты ва̄г. Тыи щар мо̄т тэ̄ла, мо̄т пēс ва̄рмаль. Ам ань ты урыл сака пӯмщалахтэ̄гум.
- Ань то̄ва ма̄ньщи пыгыт Ӯй э̄ргыт э̄ргуӈкв ханищтахтэ̄гыт. Та̄н хотьютн ханищтавет?
- Ань ты порат Ӯй ӯлы­лан э̄ргыт э̄ргын хо̄тпа сака а̄тим. 2016 та̄лт ма̄н Кимкъясӯйт ма̄ньщи пыг­рищанув ак­ван-атыгла­санӯв, то̄нт ты та̄ра-патыс, та̄н Ӯй йӣквнэ ӯлыла­пыт щар аты ва̄нэ̄ныл, ат хӯ­лыг­ласа­ныл. Тувыл титынтыг акван-атхатсӯв. То̄нт э̄ргыт урыл потыр­та­сӯв. 
Ка̄сыӈ та̄л тит щёс атхатыгла̄лэ̄в. Мо̄лты та̄л о̄влэ̄т Ханты-Мансийск ӯст пыгыт акван-атсанӯв, та юи-па̄лт Я̄сунтыт. Та̄н ань акв ӯлылап э̄рыг ёма­щакв э̄ргуӈкв вēрмияныл. Та̄наныл Влади­мир Ме­ров э̄ргун­кве ань ханищ­тыянэ, ты э̄лы-па̄лт К.Г. Адин ос Р.В. Меров тэ̄н ханищтасагēн. Ма̄н, нэ̄ хо̄тпат, тув щар ат нов­хатэ̄в, ма̄навн ат ро̄ви.

Пыганув ань са̄выӈ­па̄лэ ма̄ньщи ла̄тӈыл потыр­таӈкв щар ат вēрмēгыт, ла̄тӈув ат тор­гамтыяныл, тыима̄гыс ма̄навн та̄р­витыӈ. Ӯлылап э̄рыг та̄н вос торгамтыяныл, ма̄н ка̄сыӈ ла̄тыӈ я̄нас ха­нищтылӯв. Хумус тав ла̄ваве, хоты мо̄йтыт, потрыт тав потыртаве. Пēс йис э̄рыг ла̄тӈыт мо̄йт хольт э̄ргавет. 
Ань ка̄сыӈъēмт ня̄вра­мытн пӯмыщнувег ēмты. Тӯлыглахтуӈкв та̄н тай пуссын ка̄сащēгыт. Мо̄лты тув «Ма̄нь Ӯсквен» Лӯсум ма̄ньщи ня̄врамыт ёхта­ласыт. Та̄нти халанылт пус­сын ма̄ньщи ла̄тӈыл потыр­тэ̄гыт. Ӯлылап э̄р­ганув та̄ра ханищ­таса­ныл, та э̄ргал­тахтасыт. Та̄н щар ат э̄ссамтасыт.
Ло̄пмус ня̄врамыт, Кульпас ня̄врамыт та̄н нупыланыл сунсым ном­таныл ос ёмасыг ēмт­сыт. Са̄снёлыт ос мо̄т э̄рнэ утыт тӯлыглахтын ма̄гыс та̄нти ва̄руӈкв та патсыт. 

- Лӯсум ня̄врамыт урыл мощ потыртэн. Та̄н «Ма̄нь Ӯсквет» мо̄т ня̄врамыт ёт та̄ра юрщхатасыт?
- Ты ня̄врамаквет ма̄н палтув Ушма ос Тēрас­колыӈъя па̄выл­ныл хунь ёхтысыт, ма̄н татем ща̄гт­сӯв. Та̄н щар со̄ль ма̄к ма̄ньщи ня̄врамыт. Ма̄нь­щи ла̄тӈув пуссын ва̄­га­ныл, сака ёмащакв по­тыр­тэ̄гыт.
Нэ̄мхотьютаныл мори потыртаӈкв ат паты, нас суйта̄л ла̄щлакв ӯнла­хо̄лэ̄гыт. То̄ванакт сака пӯмыщ о̄лыс, ла̄тыӈ ат ва̄нэ хо̄тпат то̄ванув матыр ма̄ньщи ла̄тӈыл ля̄галэ̄гыт, та ня̄врамак­вет нас ювле куньган­тым мова­ла̄лэ̄гыт, нэ̄ма­тыр ат ла̄вēгыт. Ос та мори потыртан хо̄тпа та̄ра та торгамты, матыр ат ро̄­внэ ла̄тыӈ тав та ля̄­га­лам.

Та̄н хум йӣкваныл ос щар мо̄т хурипат. Та̄н йӣквнэ̄ныл порат ам та̄н нупыланыл сунсэ̄гум, та номсахтэ̄гум, манрыг та̄н мо̄т щирыл йӣк­вēгыт. Тувыл та̄ра-пат­тыслум, та̄н ос мощ сох­тыл йӣквēгыт. Лӯсум хумыт йӣкваныл та̄ра та на̄ӈки, хумус та̄н ёсал ё̄мēгыт. Хум ты ё̄ми, ё̄ми, тувыл тав писалил та патамты.
Ос ма̄н хум хо̄тпанув са̄лы ӯрнэ ма̄хум, таима̄­гыс йӣкванылт суссыл­тэ̄гыт – та̄н тытты тын­щаӈ рēпыгтэ̄гыт, тыт та̄н ос во̄раēгыт. Йӣк­внэ̄ныл порат та̄н ёма­щакв ёл-ӯнтса̄лэ̄гыт, ка̄та­ныл тыгле-тувле тотыг­лыя­ныл. 
- Наӈ са̄в та̄л ма̄н пēс ва̄р­малянув, пēс наканув ханищтым рӯпитэ̄гын. Ты урыл матыр ла̄вен.
- Ань ты йис о̄лнэ махманув халт Ӯй ӯлы­лапыт ва̄нэ ос э̄ргуӈкв ха̄снэ хо̄тпа а̄тим. Матъ­ёмас, пēс порат тыг мо̄т хо̄н ма̄ныл учёный хо̄т­пат ёхталасыт. Та̄н Ӯй ӯлылапыт нэ̄пакн хассаныл. Ань ты нэ̄па­кыт щирыл пыганув ты э̄ргыт э̄ргуӈкве ты ханищ­тыянӯв.

Ань са̄всыр ищхӣпыт ут о̄лы, ханищтэ̄н, туп ханищтаӈкве ка̄сащēн. Ос пēс порат ма̄хманув хансуӈкв ат ха̄ссыт, ло­виньтаӈкв ат ха̄ссыт. Ӯй э̄ргыт номтыт о̄ньщим э̄ргысаныл, са̄в нотын э̄лаль та тотсаныл. Тамле та яныг мӯтра ма̄н пēс ма̄хманув о̄щсыт. 
Ань ма̄навн ты тэ̄ла э̄лаль тотуӈкв э̄ри, яныгман ня̄враманув ханищтаӈкв э̄ри. Щар ма̄к яныг та̄рвитыӈ ва̄р­малюв ты – яныгман ня̄врамыт ма̄ньщи ла̄тӈув щар ат ва̄ганыл. Ща̄нь ла̄тӈын та̄наныл ханищтаӈкв э̄ри. Та̄н потыртаӈкв вос ха̄сэ̄гыт. Ла̄тыӈ ва̄ӈкв те патэ̄гыт, э̄рганув ханищтыяныл. То̄нт Ӯй йӣквнэ порат та̄нти ӯлылапыт э̄ргуӈкв патыяныл. Ма̄ньщи мир пēс ва̄рмалянув, пēс на­канув хотмус о̄с э̄лаль тотуӈкв э̄ри. Та̄н иӈ са̄в нот э̄лаль вос о̄лэ̄гыт.

Тох ты мēн Светлана Алексеевна Попова ёт потыртасмēн. Тав ка̄сыӈ тув Я̄сунтын яланты, «Ма̄нь Ӯсквен» ёхталан ня̄врамыт ёт рӯпиты. Ань 8 март, нэ̄квет янытлан хо̄тал, о̄лум кастыл ма̄н тавēн, пуссын ма̄ньщи нэ̄кветн ос а̄гитн ла̄вēв – я̄тилыт, пус ка̄т, пус ла̄гыл пуссын о̄лэ̄н. Со̄т ос щунь о̄ньщēн. Пēс ва̄рмалянув, пēс наканув ул ёрувлэ̄н, ня̄враманын суссылтэ̄н, та̄наныл ха­нищтэ̄н.
