
Мо̄лалнув хатань артистат та̄нки спектакляныл ёт тыг Ханты-Мансийскан во̄выглавēсыт. Габдулла Кариев нампа Казанский яныг театрыт та̄н ма̄ньлат хо̄тпат ма̄гыс рӯпитэ̄гыт. 
Тыг ёхталам тэ̄ланыл Российский культура министерство па̄лыл ФГБУК «Росконцерт» па̄лыл ва̄рыглавес. Ма̄н ӯсувт мӯй хо̄тпат хӯрум спектаклит суссылтасыт. 
Ка̄сыӈ э̄типа̄лаг сосса ма̄хманув хотты спек­такль сунсуӈкве ёхтала­сыт. О̄влэ̄т та̄н «Лейли и Меджнун» ос «Необык­но­венные ичиги» ёнгыг суссыт, юи-о̄выл хо̄талыт – «Гульчачак». 
Та̄н хатань ма̄хум пēс мо̄йтаныл щирыл манос ювле хультум нотыт о̄лум потрыт хансум Гаяза Исхаки о̄йка щирēтыл ёнгилыт щё̄питасыт. Тувыл таи пӯмыщ о̄лыс, артистат пуссын хатань ла̄тӈыл потыртасыт ос та̄н ла̄внэ̄ныл юи-па̄лт акв хо̄тпа рущ ла̄тӈыл потрыт толмащлыянэ. 
Спектаклит суссылта­маныл юи-па̄лт режис­сёр-хум Булат Гатауллин Ханты-Мансийск ӯст о̄лнэ ма̄хум ёт ва̄йхатнэ ма̄гыс потыр­таӈкве ак­ван-во̄в­санэ. Та̄н артиста­ныл ёт «чак-чак» ма̄гыӈ тэ̄нут тотсыт ос ма̄хум лӯптаӈ ща̄ил айтсаныл. То̄нт Бу­лат тох ла̄выс: 
– Ма̄н «Гульчачак» спектаклюв о̄выл щёс мо̄т ма̄т суссылтаслӯв. Тыт ёнгил коланын щар мо̄­таныг о̄лы, на̄йпос ва̄рнэ хо̄тпавн мӯсхалыг рӯпи­таӈкве тыт вēрмыс. Тав рӯ­пататэ ёмщакв ва̄ры­стэ, артистанув э̄рнэ щи­рыл тыт молях ёнгуӈ­кве ханьщувласыт. 
Ёнгиланувт ма̄н пуссын хатань ла̄тӈыл потыр­ты­янӯв. Ты ма̄н ма̄гсылув ща̄гтыг ос э̄сгилыг о̄лы. Ма̄н ма̄нки ща̄нь ла̄тӈыл ёнгуӈкве сака таӈхēв ос театрувн ёхталан ма̄ньлат а̄гитн-пыгытн ща̄нь ла̄тӈув вос хӯн­там­лаве, торгамтаве ос э̄лаль ханищтаӈкве вос патнуваныл. 
Тамле ма̄к тэ̄ла тотым ма̄н акваг э̄лаль рӯпитаӈ­кве номсэ̄в. Акв тамле номтыл о̄луӈкве ма̄н «Хо̄тал» нампа А̄с-угор­ский театрын ла̄вēв. 
Ты артистанув ёт ма̄н тыт сака ёмщакв мӯйлы­сӯв. Та̄н ма̄навн акваг нё̄тсыт, матыр-а̄ти сус­сыл­тасыт, ма̄н акван-юрщхатсӯв ос та̄наныл Казань ӯсувн ӯриянӯв.  
Тувыл Ханты-Мансийск­ат о̄лнэ хатанит та̄нки ща̄нь ла̄тӈыл потыртаӈ­кве патсыт, хот-ща̄гтым пӯмащипа ла̄тыӈ ла̄всыт. Спектаклит суснэ̄ныл по­рат то̄ва ма̄ньлат хата­нит ща̄нь ла̄тӈыл нэ̄ма­тыр ат торгам­тасыт, та̄н пальн тагатан утыл хӯнт­лысыт, та̄н тот рущ ла̄тӈыл толмащлавēсыт. 
Мēн Валентина Тарлина, Касумныл ёхталам ханты нэ̄, ёт мēнки ща̄нь ла̄тӈыл ювле-потыртаӈкве о̄с тахмаясмēн. Валентина ла̄выс: 
– Хо̄талаквев пуссын ма̄н ма̄гсылув посты ос ам ты хо̄тал на̄н ла̄тӈын хӯнтамласлум, на̄н пēс наканын та̄ра-паттысум. Ма̄н аквта щирыл ма̄-витув нупыл по̄икщим о̄лэ̄в, ма̄н мо̄йтанувт аквта хольт ёмас ва̄рма­лит ва̄рнэ хо̄тпа лю̄ль ва̄рмалит ва̄рнэ хо̄тпа ёт пēр­щегы̄г. Ань ва̄глӯв, тэ̄н акв кēмыл о̄лэ̄г, нэ̄м­хотьютэ̄н но̄х-патуӈкве ат вēрми, туп тэ̄нки халэ̄нт румалахтым вос о̄лсы̄г. Ам ань ты спектаклин сымт о̄ньщилум, амки ёмас номтыл э̄лаль о̄лэ̄­гум ос матыр пӯмыщ тэ̄лат ва̄руӈкве патэ̄гум, ос Казань ӯсн ялуӈкве   тахмая­сум.
Ам Валентина потре ма̄ньщи ла̄тӈыл толмащ­ласлум ос хӯлтсум, та̄н сака ёмас ва̄рмаль ва̄­рēгыт, та̄нки ща̄нь ла̄тӈа­ныл э̄рнэ щирыл ёмщакв э̄лаль тотыяныл. Казань ӯсныл ёхталам артистат хот-ща̄гсыт, та̄н насати, нила хо̄тал сыс ханты ос ма̄ньщи ла̄тӈыл потыртан хо̄тпа аты ва̄­щин­тасыт. 
Таквсы «Хо̄тал» нампа А̄с-угорский театрув тув хӯрум ёнгиланыл суссылтаӈкве тоты – тыи «Сказка на бубне», «Я-Человек» ос «Матерь-огонь».  
Тамара Мерова 
