
Ты та̄л лӯпта э̄тпос 27 хо̄талэ̄т нэ̄пак хаснэ А̄с хум Еремей Данилович Айпин 70 та̄лэ  то̄влыс. Округувт о̄лнэ мирн ос мо̄т э̄лы хо̄н ма̄т ёмщакв ва̄ве,  тав са̄в ёмас, мӯтраӈ нэ̄пак такви мире урыл хансыс.
Государственный Дума депутатыг о̄лыс, ань округ Дума кӯщай ва̄ӈын хо̄тпаг ос са̄витаныл мощща сосса мир Ас-самблея кӯщаиг о̄лы. Таве янытлан ма̄гыс округ хосыт са̄всыр хо̄нтхатыглапыт ва̄рыглавēсыт. Во̄ртур э̄тпост 28-29 хо̄талт Октябрьский район Унъюган па̄вылт «Айпин о̄выл ловиньтап», рущ щирыл – «Первые Айпинские чтения», ва̄рыглавес. 
Ма̄нь таквсы э̄тпос 12 хо̄талэ̄т Ханты-Мансийский технолого-педагогический колледжит ханищтахтын а̄гит-пыгыт тав ётэ ма̄хум хо̄нтхатыг-лахтасыт. «Амки ма̄м хӯнтлылум. Та̄рвитыӈ нотув хосыт хури» (рущ ла̄тӈыл – «Я слушаю Землю. Портрет на фоне безумной эпохи») хо̄нтхатыглап «То̄рум Маа» музей щё̄пита̄лыс. Музейт рӯпитан хо̄тпат «Витуй рӯт ма̄хумныл о̄лнэ хо̄тпа» суссылтап суссылтасыт. Тот тав пēс рӯтанэ наманыл ос колта̄глэ урыл хансым о̄лыс, то̄ва пормасанэ суссылтавēсыт. Тыг са̄в ма̄хум ёхталас, яныг хо̄тпат, тыт ханищтахтын ма̄ньлат мир, яныг колнак та̄глыӈ о̄лыс. О̄влэ̄т Е.Д. Айпин урыл ма̄нь кинат суссылтавēсыт. Тувыл  колледжит «Мо̄йтыт» нампа ансамбль э̄рыгсов ёнгыс: тумраныл ос са̄ӈк-вылтапыл са̄ӈквылтасыт, койп ра̄тсыт, баяныл ос балалайкал са̄ӈлалтасыт. Ты ансамбль кӯщаиг музыкальный отделеният рӯпитан хум С.Г. Шебанов о̄лы.
«Ма̄н ловиньтан нэ̄пакыт урыл ма̄ныр-а̄ти номсуӈкве вēрмēв, ос хунь нэ̄пак хансум хо̄тпа ёт хо̄нтхатэ̄в, та̄ра-паты, маныр тав ла̄вуӈкве таӈхыс», – тох Мария Николаевна Мадьярова, округ библиотекат рӯпитан э̄ква, потыр тотнэ нэ̄ ла̄тӈе о̄вылтастэ. 
Еремей Данилович такви о̄лупсатэ, о̄лме па̄сыл ва̄рум рӯпатанэ,  хансум нэ̄паканэ урыл, хоты хо̄тпа тав суссылтаӈкве таӈхыс, потыртас. Алика Яркина, хо̄тыт исколат ханищтахтын а̄ги, сака ёмщакв ос сымыӈыщ «Амки ма̄м хӯнтлылум» нэ̄пакныл потыр ловиньтас. 
Колледж кӯщай хум А.Б. Сарабаров, нэ̄пак хаснэ а̄с нэ̄ М.К. Волдина, А̄с учёный нэ̄ Е.А. Нёмысова, А̄с-угорский институтыт рӯпитан учёный хум А.Н. Семёнов Еремей Данилович пуссын янытласаныл. «Ам хаснэ хо̄тпанум са̄всырыт, та̄н пуссын та̄нки самын патум ос яныгмам ма̄наныл э̄руптыяныл, та̄н та̄нки ма̄нанылт та̄ксарыщ лю̄лēгыт, – Еремей Айпин ла̄выс. 
Ты ва̄рмаль щё̄питан ма̄гыс «То̄рум Маа» музей кӯщай нэ̄ Л.А. Алфёрова округ биб-лиотекат рӯпитан хо̄т-патн ос колледжин яныг пӯмащипа ла̄тыӈ ла̄выс. Юи-о̄вылт ма̄хум Еремей Айпин ка̄тпосыл пинум нэ̄паканэ виӈкве вēрмысыт ос тав ётэ по̄слахтуӈкве.
