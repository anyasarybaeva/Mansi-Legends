
Сосса ма̄хум пуӈкто̄р пиннэ ва̄рмаль акваг янытлым о̄щсаныл. Тамле нак та̄н палтаныл пēс йис па̄сныл о̄лы. Пуӈкто̄р нэ̄ хо̄тпат ос хум хо̄тпат пуссын са̄всыр щирыл пиныгласыт.
Ханты-Мансийскат «То̄рум Маа» музейт рӯпитан ма̄хум ты о̄вылтыт «То̄р. Маснут. По̄с. Мӯйлупса» нампа йильпи проект ва̄рсыт. Ос пуссын та̄ра-паттум тэ̄лат суссылтан ма̄гыс музейн мӯй ма̄хум во̄виньта̄лсыт. Та̄н ёмас ос пӯмыщ суссылтап щё̄пита̄лсыт. 
Ма̄ньщит ос хантыт  то̄р пиннэ ос о̄щнэ о̄вылтыт потыртасыт,  хурит суссылтасыт. Пēс порат мир манхурип то̄р о̄щсыт, хумус та̄нки то̄р ю̄нтсыт, мӯй ма̄хум та накн  ханищтавēсыт. 
Ма̄щтыр э̄ква Зоя Лозямова тох ла̄выс, нэ̄ хо̄тпат хотталь мо̄т ма̄н миннэ̄ныл порат акваг кит-хӯрум то̄р ёт о̄щсыт. Ащирмаӈ порат лап-пантхатыглэ̄гыт, тох ат по̄лявет, кон ракви манос тӯйи — то̄р кӣвырн хот-тӯйтхатэ̄гыт. 
Ня̄враманыл пӯтит о̄щнэ ма̄гсыл то̄рыл лап-нэ̄гсалыяныл. Та̄н роттыг вос о̄лсыт, то̄р а̄каниг ма̄нигтаве. А̄па хасап пēнтсыл то̄рыл нэ̄гумтыяныл. Тувыл рӯтаныл палт мӯйлуӈкве ёхтэ̄гыт ке, пуӈкто̄р мӯйлуптэ̄гыт. То̄ва порат нэ̄ хо̄тпат кастэ̄гыт, таима̄гыс та̄н то̄раныл вильтын хартым о̄ньщияныл. 

Пēс порат хум хо̄тпат пуӈкто̄рыл о̄с о̄лсыт, ётыл ущ кēнт пинуӈкве патсыт. Та̄н туи лё̄мвойныл ӯргалахтасыт. Ӯй йӣвкнэ порат то̄р пиным тӯлыглахтасыт. Пӯрлахтын порат то̄р мӯйлупсаг  тотсаныл. 
Раиса Решетникова акв пēс ва̄рмаль номитэ. Тав ма̄ньпорат о̄лмēт, акв нэ̄ са̄т то̄рыл пинвес. Ос та щирыл нэ̄ во̄рн хотталь по̄икщаӈкве ялыс. Ань ты тэ̄ла ёмщакв та̄ра-паттуӈкве ос э̄лаль ханищтаӈкве  э̄ри.
Музей суссылтап кол-накēт са̄в хурит акван-атвēсыт, нэ̄ ос хум нё̄тнэ̄г мастувесы̄г. Кит колса̄мыгт по̄икщан ма̄г щё̄питавесы̄г ос манырсыр то̄р тув пинаве,  таи  суссылтавес.

Сосса ма̄хум са̄всыр то̄рыт хумус ла̄всаныл, та ла̄тӈыт я̄нас нэ̄пак-ло̄мтын хасвēсыт. Ма̄ньщи щирыл ма̄н «то̄р» ла̄вēв, хантыт «ухшам», мо̄т ла̄тыӈ-охсат тув о̄с нё̄тумтавет: русыӈ то̄р – русаӈ ухшам,  ма̄ньто̄р – ай ухшам, ва̄таӈ то̄р – паркан ухшам, ярмак то̄р — ермак ухшам, пēсыл то̄р — пēсы ухшам. Ань ты ва̄рмалит иӈ э̄лаль ханищтавет.  
Хантыт ос ма̄ньщит то̄р хумус о̄щсаныл, ты о̄вылтыт сосса мир ханищтан учёный хо̄тпат Зоя Соколова, Надежда Лукина ос Елена Фёдорова потрыт хансыгласыт.
