
Ханты-Мансийск ӯс ляпат о̄лнэ Шапша па̄влыӈ ма̄хум тӯяг товлыӈӯит ёхтын хо̄тал янытласыт. Тув э̄ргын ос йӣквнэ ма̄хум ёхтысыт, та пāвлыӈ ня̄врамыт о̄с татем йӣквуӈкве ос э̄ргуӈкве ха̄снэ̄ныл. 
Татем хо̄талыӈ хо̄­тал о̄лыс, ня̄врамыт ён­галтавēсыт, то̄рло̄мтыл ӯйрищ хурит ва̄рсыт, ё̄рнколт тэ̄нут па̄йтвес, ка̄сащан хо̄тпа тот исум тэ̄нут а̄рталас.
«Мощ хот» нампа колт кӯщаиг о̄лнэ нэ̄ Лидия Алясова ты ялпыӈ хо̄тал ва̄рыглас. Тав Шапшат о̄лнэ ня̄врамыт йӣквуӈкве, ханты э̄ргыт э̄ргуӈкве са̄в та̄л ханищтыянэ. Тот нарсъюх, са̄ӈквылтап о̄ньщēгыт, са̄ӈквылтаӈкве ня̄врамыт ханищтавет. 

Ты ка̄ркам нэ̄ ялпыӈ хо̄тал ва̄руӈкве сака ха̄сы, па̄влыӈ ма̄хум ща̄гтым тот мӯйлэ̄гыт. Нэ̄ ла̄выс: 
– Ялпыӈ хо̄тал ёмщакв ва̄­рыслӯв, ам сымум ща̄гты, номтум ёмас. Тӯяв ёхтыс, ма̄-витув аквтуп но̄х-са̄й­калас, товлыӈӯит пити ва̄­рēгыт. 
Ам ща̄нь-а̄щитын ла̄­выгласум, ня̄враманыл ёт стихыт вос ханищтэ̄гыт, та̄нанылн ань пӯмащипа ла̄тыӈ ла̄вēгум, сака ёмщакв ханищтаманыл. Тыг ма̄н «Хо̄тал» нампа театр ма̄хманув во̄всанӯв, та̄н тыт мо̄йт суссылтасыт, а̄м­щит а̄мщисыт, йӣквсыт ос э̄ргысыт. «То̄рум Маа» музейт рӯпитан хо̄тпанув ё̄рн­кол тӯщтысыт, атыӈ тэ̄­нут па̄йтсыт, ма̄ньщи кӯрт ва̄­рим ня̄нил ма̄хум тыттысыт, нэ̄квет ня̄врамыт ёнгалтасаныл, та̄н ётаныл то̄рло̄мтыл ӯйрищит ва̄рсыт.

Тӯяг округув янытыл са̄всыр ӯсытыт ос па̄в­лы­тыт Ӯринэ̄ква хо̄тал, товлыӈӯит ёхтын хо̄тал ва̄рыглаве. Ань Шапша па̄­вылн акв мӯйлын нэ̄ ёхтыс, Валентина Вьюткина Саранпа̄вылт о̄лы, тыг ня̄враманэ палт мӯйлуӈкве йис. Ты ханты па̄вылн тамле ялпыӈ хо̄талн о̄выл щёс ёхтыс, такви па̄влэ урыл о̄с мощ потыртас. Тот Сӯкыръят Ӯринэ̄ква хо̄­тал ва̄рыглэ̄гыт, э̄ргēгыт, йӣквēгыт, ня̄врамыт ос яныг ма̄хум халанылт ка­сэ̄гыт, тувыл ос яныг па­сан ва̄тат ща̄й аēгыт, пот­рамēгыт, ощхуль ва̄рēгыт. 

Валентина Вьюткина а̄гитэ пыг Руслан Вьюткин са̄ӈквылтапыл ос нарсъюхыл са̄ӈквылтаӈкве ха̄сы. Тав иӈ ма̄нь порат ханищтахтуӈкве патыс. Ань са̄всыр та̄ныт са̄ӈк­вылты. Шапша па̄вылн тав акваг ёхталы. 
Алексей Рещиков са̄в та̄л ня̄врамыт ёт рӯпиты, та̄­наныл са̄ӈквылтапыл, нарсъюхыл, та̄рыгсыплувйӣвыл са̄ӈк­выл­таӈкве ханищтыянэ. Ты ялпыӈ хо̄талт ня̄в­рамыт татем ёмщакв са̄ӈк­вылтасыт. Тав ханищтам ня̄враманэ ань янгыг ēмтсыт, та̄нти мо̄т ма̄хум ханищтэ̄гыт. 

Таи сака ёмас, ка̄сыӈ та̄лныл са̄внув а̄гирищит ос пыгрищит ханты ос ма̄ньщи культурал пӯмщалахтэ̄гыт. Алексей номтэ сака ёмас, тав рӯпататэ ма̄ньлат хо̄тпатын э̄лаль тотаве. Хум ща̄гтым ла̄выс: 
– Ма̄навн ань са̄внув ня̄врам ос ма̄ньлат хо̄тпат ты тэ̄лан ханищтаӈкве э̄ри, вос са̄ӈквылтэ̄гыт, вос э̄ргēгыт. Яныгпо̄ль э̄тпос сыс ам ка̄сыӈ ӯщ­лахтын хо̄тал тыг Шапшан ёхталасум, ня̄врамыт ёт рӯпитасум. Ты та̄л ня̄врамыт ма̄гсыл хӯрум инструмент ёвтвес – ты са̄ӈквылтап, нарсъюх ос та̄рыгсыплувйӣв. Ловмантем ня̄врам ханищ­тахтуӈкве акваг ёхта­лэ̄гыт. Пēс порат Тимо­фей Кечимов, Григорий Сайнахов, Андрей Ангашу­пов ос мо̄таныт та̄рыгсып­лувйӣвыл са̄ӈк­вылтасыт. Та порат хансым та̄ныт ам ань хӯнтлыянум, татем пӯмыщ, татем ёмщакв та ха̄смыт.

Мӯйлын ва̄рмаль сака ёмщакв ва̄рыглавес, са̄в па̄влыӈ махум ёхталасыт, ёмас хо̄талыӈ хо̄тал о̄лыс. Э̄р­ганыл, йӣкваныл оигпам порат ка̄сащам хо̄тпат ха̄льн то̄рса̄лмыт нэ̄гсыт, пуӈкпинсыт, э̄лаль о̄лнэ посыӈ хо̄тал, пуста̄гыл о̄л­нэ хо̄тал по̄йкщасыт. 
Галина Кондина
