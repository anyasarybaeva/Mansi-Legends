
Ля̄ххал тотнэ ма̄хум РИЦ «Югра» колн во̄виньта̄лвēсыт, потыр яныг вит урыл о̄лыс. Мощēртын я̄ӈк на̄туӈкве ты паты, матыр та̄рвит ул вос ēмты, кӯщаит ань щё̄питахтэ̄гыт, са̄в рӯпитэ̄гыт. Ма̄н ётув кит хумыг потыртасы̄г – Александр Тиртока, тав ХМАО – Югра янытыл ГУ МЧС России ва̄рмаль палт пуӈктоты, ос Александр Еремеев, тав ос МЧС Сибирский региональный центрыт на̄й харыгтан службат кӯщай ва̄ӈын хумыг о̄лы.

	Александр Тиртока ла̄выс: «Ка̄сыӈ тӯя, хунь вит о̄нтнэ поран щё̄питахтэ̄в, ма̄н са̄всыр ва̄рмалит уральтыянӯв, ханищтыянӯв – таквсы па̄сыл манса̄вит тӯйт патыс, тӯйт та̄рвитыӈ ман а̄ти – ань ка̄сыӈ та̄л щар мо̄т щирыл о̄лыглы, тувыл температура манса̄вит, я̄ӈк хунь по̄лис, ос тав ань хунь на̄ты. Пуссын ты тэ̄лат ханищтан ма̄хум сунсэ̄гыт, тӯяг ракви ман а̄ти, уральтахтэ̄гыт, ань Алтай ма̄ Нё̄ранылт тӯйт хумус толы, Бия ос Катунь я̄г са̄в вит о̄ньщēг ман а̄ти – ты я̄г А̄с я̄н овтэ̄г. Манса̄вит вит тув овты, Западный Сибирь янытыл о̄лнэ я̄тыт сунсым пуссын на̄ӈкуӈкве паты – яныг вит ēмты ман а̄ти.

	Ты тэ̄ла самыл сунсым о̄ньщилӯв – ка̄сыӈ та̄л ма̄ньполь э̄тпос юи-о̄выл хо̄таланэ па̄сыл ос яныгпо̄ль э̄тпос о̄выл хо̄таланэ мус сунсэ̄в, та порат мощ ущ та̄рапаты – хо̄т вит о̄нты, хоты я̄т я̄ӈк сакватаӈкве э̄ри. Рӯпата сака та̄рвитыӈыг паты ман а̄ти, матыр пилыщмал со̄ль те ёхтавēв, маныр щё̄питаӈкве э̄ри.

	2016 та̄лт ма̄н ты ва̄рмаль ёмащакв ханищтаслӯв, ань округув янытыл ос ляпат о̄лнэ мо̄т ма̄тт на̄й харыгтан тэ̄ла ос вит о̄нтыглам тэ̄ла хумус о̄лыс, пуссын ёл-хансыслӯв, отчёт-потыр ва̄рсӯв.

	Я̄ӈк сакватан катерув щё̄питаслӯв, э̄рнэ матарыт пуссын уральтасанӯв, тав туп кӯпнитыг вос мины. Ты тэ̄ла ва̄рнэ ма̄хманув ань рӯпитаӈкве о̄выл-тахтасыт, яныгпо̄ль э̄тпост ханищтахтуӈкве патэ̄гыт, тувыл тах катераныл а̄рталыяныл».

	Сибирский Федеральный округт комиссия о̄лы, тот ты ва̄рмаль торыг рӯпитан ма̄хум коныпал наука ва̄рнэ хо̄тпат рӯпитэ̄гыт. Александр Еремеев ты урыл тох ла̄выс: «Администрация Обского бассейна внутренних водных путей» ма̄т рӯпитан хо̄тпат ты тэ̄ла о̄с акваг ханищтыяныл – манса̄вит тӯйт патыс та маныр. Округувт са̄ттем сыс та̄ра-паттуӈкв вēрмēв, яныг вит ва̄ри ман а̄ти. Ос Алтайский край манос Горный Алтай республикат ты тэ̄ла кит хо̄тал сыс та̄ра-паттаве.

	Кӯщаянув округт о̄лнэ мирн 10 хо̄тал сыс ла̄тыӈ кēтуӈкве а̄лымēгыт, э̄рнэ матыр щё̄питаӈкве, ос сака та̄рвит ēмты те, колыт витын а̄маравет те, ма̄хум мо̄т ма̄н тотуӈкве вēрмияныл. Ты ма̄гыс ань матыр-а̄ти пуссын о̄лы, яласан ма̄шинат ман моторха̄пыт щё̄питым о̄ньщиянӯв».

	Округувт я̄ӈк кит щёс сакватаве. Александр Тиртока ла̄вме щирыл, о̄выл щёс я̄ӈк на̄тнэ э̄тпост, хунь Иртыш я̄т я̄ӈк нёвумты, ос Томский областьт я̄ӈк ущ покапи. Тувыл китыт щёс — я̄ӈк на̄тнэ э̄тпос юи-о̄выл хо̄таланэ̄т, хунь вит сака о̄нты. Ты пора сака та̄рвитыӈ. Тувыл хум тох ла̄выс: «Лӯпта э̄тпост нэ̄матыр лю̄ль ат те ēмты, ма̄хум мо̄т ма̄н ат те ва̄нтлэ̄гыт, та порат ла̄вуӈкве ро̄ви — яныг вит ат ēмты, э̄лаль ёмащакв о̄луӈкве патэ̄в».
