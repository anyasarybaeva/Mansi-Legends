
«Леушинский туман» нампа тӯр Кондинский район Леуши па̄выл ляпат о̄лы. Ты э̄тпост атыт хо̄талэ̄т ты тӯр ва̄тат «Край чистых рос» нампа ялпыӈ хо̄тал ва̄рыглавес ос район янытыл о̄лнэ мир мӯйлуӈкве тув ёхталасыт. Ты фестиваль Кондинский район мирколт рӯпитан хо̄тпат та̄н щё̄пита̄лсыт.

	Кондинский район миркол кӯщай хум Анатолий Владимирович Дубовик о̄с тув ёхталас. Тав ла̄выс: «Ам на̄нан пуссын сымыӈыщ янытлыянум, са̄в ёмас ла̄тӈыл ла̄виянум. Ты ялпыӈ хо̄тал ма̄н соссаӈ ма̄хум янытлан хо̄тал кастыл щё̄питаслӯв. Ам номсэ̄гум, на̄нан тыт мӯйлуӈкве тах сака мӯсты».

	Ялпыӈ хо̄тал о̄выл-тахтаме порат ма̄хум «Народные традиции села!» концерт суссыт. Ты юи-па̄лт «Кондинский сувенир» ос «Кондинская кухня» нампа суссылтапыг рӯпитасы̄г. Ма̄хум ма̄ньха̄пыл кассыт, пēрщисыт, яныг а̄хвтас-капай па̄хвтысыт, ня̄л та̄ратасыт. Ма̄щтыр хо̄тпат ӯльпа та̄рыл са̄всыр хусапыт сагуӈкве ос ра̄ктыл а̄ныт по̄щгуӈкве мӯй ма̄хум ханищтасаныл. Аквта порат «Таёжный романс» нампа фестиваль о̄лыс. Кондинский районт о̄лнэ нё̄тнэ турсуиӈ хо̄тпат э̄ргыт э̄ргуӈкве тот акван-атхатыгласыт.

	Ма̄нь ня̄врамыт ма̄гсыл «Кондинский зоопарк» нампа пӯмащ ва̄рмаль щё̄пита̄лвес. Тот ма̄нь мисыт, па̄лят, пӯрщит ос мо̄т ӯйхулыт суссылтавēсыт. Яныг ня̄врамыт лувыл яласаӈкве ханищтавēсыт. «Полевая кухня» нампа ма̄т ма̄хум тэ̄нутыл тыттувēсыт ос ща̄ил айтвēсыт. «Молодая гвардия» нампа организацият о̄лнэ ма̄ньлат а̄гит-пыгыт тот рӯпитасыт.

	Соссаӈ ма̄хум Ас-самблея кӯщай хум Еремей Айпин ялпыӈ хо̄талт о̄с о̄лыс. Тав ла̄выс: «Конда ма̄т о̄лнэ я̄тил мир, ам на̄нан ты ялпыӈ хо̄талыл янытлыянум, са̄в сымыӈ ла̄тыӈ ла̄вēгум. Матъёмас, тамле фестиваль тыт ва̄рыглаве ос па̄влыӈ ма̄хум тыт акван-атыглавет. Ты ма̄т мирн ва̄нэ хо̄тпат Антонина Георгиевна Григорьева, нэ̄пак хансум хум Пантелеймон Еврин, Матрена Панкратьевна Вахрушева, Андрей Семёнович Тарханов самын патсыт. Та̄н са̄в э̄рнэ рӯпата округув ма̄гсыл ва̄рсыт. Ань Хо̄нтаӈ районув ос округув ма̄ янытыл мирн ва̄вēг».

	Ты юи-па̄лт Еремей Данилович са̄в та̄л ка̄ркамыг рӯпитан хо̄тпат янытлан нэ̄пакыл мӯйлуптасанэ. Соссаӈ ма̄хум пēс йис ва̄рмаляныл э̄лаль тотнэ̄ныл ма̄гсыл «Шугуряночка» нампа ансамблит э̄ргын нэ̄квет ос «Конда» нампа культура колт рӯпитан хо̄тпат янытлан нэ̄пакыл мисанэ.

	Районный мирколт рӯпитан нэ̄ Татьяна Никифоровна Иванова ма̄глын тагатан по̄сыл мистэ. Тамле по̄сыт округ Дума ос соссаӈ ма̄хум Ассамблея хус та̄лэ то̄влум кастыл ва̄рвēсыт. Татьяна Никифоровна нёлоловхуйплов та̄л соссаӈ ма̄хумн нё̄тым рӯпиты, тыи ма̄гсыл ты тав тот янытлавес.

	Ма̄хум ялпыӈ хо̄талыл янытлаӈкве ма̄н редакциявт рӯпитан нэ̄ Людмила Спирякова ялыс. Тав ла̄выс: «Паща о̄лэ̄н, тыныӈ мир, ам о̄выл щёс тыг мӯйлуӈкве ёхтысум. Ты ялпыӈ хо̄талыл ам на̄нан янытлыянум, са̄в со̄т, са̄в щунь на̄нан ла̄вēгум. Фестиваль урыл ма̄н «Ханты ясаӈ» ос «Лӯима̄ сэ̄рипос» нампа газетагт ля̄ххал тах хансэ̄в ос ты хо̄тал урыл са̄в ма̄хум ва̄ӈкве тах патэ̄гыт».

	«Кондинская кухня» нампа касылт са̄т команда касыс. Междуреченский, Леуши, Мортка, Лиственничный ос са̄в мо̄т па̄влытт о̄лнэ ма̄хум хӯл исмит, пилыӈ ня̄нь, солвалыӈ хӯл, тэ̄пкант янмалтым тэ̄нут, са̄всыр лӯптаӈ ща̄й, пилыӈ вит тув тотыгласыт.

	Учинский краеведческий музейт рӯпитан хо̄тпат ка̄сыӈ та̄л ты ялпыӈ хо̄талын мӯйлуӈкве ос касылт касуӈкве ёхталэ̄гыт. Ты музей Половинка па̄вылт о̄лы, Галина Анатольевна Мостовых кӯщаиг тот рӯпиты.

	Ты та̄л тэ̄н Екатерина Владимировна Быкова ёт ты касылн тэ̄нут тотыгласы̄г. Тэ̄н тӯр-хӯлыл исмит па̄йтсы̄г, сорт хӯл ос пилыӈ ня̄нь ва̄рсы̄г ос та ма̄т яныгман лӯпта ща̄й тув тотсы̄г. «Кухня кондинских манси» нампа номинацият но̄х-патсы̄г ос диплом-нэ̄пакыл майвесы̄г.

	«Кондинский сувенир» нампа касылт са̄всыр пормасыт тэ̄н суссылтасы̄г. Галина Анатольевна ла̄выс, та̄н Кондинский район Половинка па̄вылт о̄лнэ ма̄щтыр ма̄хум ю̄нтум пормасаныл тот суссылтасаныл. Ань ма̄щтыр хо̄тпат ка̄тыл ва̄рум сувенирыт ос са̄всыр ма̄ньщи пēс пормасыт ты музейн тыналаӈкве вēрмēгыт. Та̄н ты номинацият о̄с но̄х-патсыт ос диплом нэ̄пакыл майвēсыт.

	Павел Николаевич Кордюков Юмас па̄вылныл тув ёхталас. Тав школат ня̄врамыт ханищтан хо̄тпаг рӯпиты. А̄гит-пыгыт са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве, пēрщуӈкве ос ма̄ньха̄пыл товуӈкве ханищтыянэ.

	Ялпыӈ хо̄талт ня̄враманэ ма̄ньха̄пыл товсыт ос пēрщисыт. Николай Скутин ма̄ньха̄пыл касыс, ня̄врамыт халт но̄х-патыс ос хӯрмит места вис. Никита Лучкин ос мо̄т пыгыт ёт пēрщис ос китыт места вис. Юмас па̄вылныл ма̄ньха̄пыл касуӈкве са̄в ма̄хум ёхталасыт. Петр Каркунов, Яна Иванова, Светлана Борисова ос Роман Непомнящих ты касылт пуссын о̄выл места висыт.

	Оксана Алгадьева ты ялпыӈ хо̄талт щēмьяӈ та̄гыл мӯйлыс. Та̄н Ха̄льӯс район Хулюмсӯнт па̄вылныл ёхталасыт. Оксана такви Хо̄нтаӈ район Лиственничный па̄вылныл о̄лы, ялпыӈ хо̄талт рӯтанэ ёт ва̄щиньтахтас.

	«Леушинский туман» нампа тӯр ва̄тат ты та̄л хӯрмит фестиваль о̄лыс. Ты э̄лы-па̄лт 2016 та̄лт акв тамле ялпыӈ хо̄тал Леуши па̄выл ляпат о̄лнэ «Глухое» нампа тӯр ва̄тат о̄лыс. 2015 та̄лт Кондинский районт о̄лнэ ма̄хум «Леушинка» нампа ӯщлахтын ма̄т акван-атхатыгласыт.
