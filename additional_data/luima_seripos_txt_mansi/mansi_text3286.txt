
Мир пусмалтан департамент колт кӯщаиг ань Алексей Добровольский о̄лы, ты э̄лы-па̄лт тав округ пӯльницат яныг кӯщаиг рӯпитас. Тав ань маныр рӯпата лēккарыт ты кӯщаиӈ колт ва̄рēгыт, та урыл потыртас. Кӯщай хум ла̄выс:

	– Ты та̄л оигпанэ̄тэ мус округувт то̄ва яныг ӯсытт ущты ӯнттым йильпи пӯльницатт ма̄хум пусмалтаӈкв патавет. Нефтеюганск ӯст ня̄врамыт самын патнэ кол ань о̄с ёмащакв хот-щё̄питаве, тувыл хирургический отделение тах ремонтыл ва̄раве. 

	Ань то̄ва яныг ӯсытт о̄лнэ колытыт о̄выл этажт поликлиникат пӯнсавет. Тот о̄лнэ ма̄хум ты ва̄рмаль ёт щар ат ка̄сащēгыт, ла̄вēгыт, са̄всыр а̄гм о̄щнэ хо̄тпат та̄н коланылн ёхталаӈкв патэ̄гыт. Ма̄шинаӈ ма̄-хум коланыл мус лё̄ӈх тах лап-пантыяныл, та̄нанылн торас ва̄руӈкв патэ̄гыт. Я̄нас пӯльница ӯнттын ма̄гыс сака са̄в олн э̄ри, ань таима̄гыс о̄лнэ колытт поликлиникат ты ва̄равет. Мирув акваг са̄вми, таима̄гыс матыр та̄рвитыӈ а̄гм о̄щнэ манос пуста̄гыл о̄лнэ хо̄тпат акв колн атуӈкв щар ат ро̄ви. 

	Тэ̄рпи тыналан колыт урыл тав тох ла̄выс, ты щар ма̄к та̄рвитыӈ ва̄рмаль Ха̄льӯс ос Кондинский районт та̄ра-паттувес, ма̄хум тот сака савалэ̄гыт. Аптека колыт пуссын лап-пантвēсыт, тэ̄рпи па̄влытн тотаве те, тынкапаяныл та янгыт. 

	Ты департамент колт рӯпитан кӯщаит номсахтэ̄гыт, ты ва̄рмаль ёт хумус ань э̄лаль рӯпитаӈкв э̄ри. Аман пӯльницат тэ̄рпит вос тыналавет, аман акв хо̄тпа тэ̄рпи тыналан ма̄гыс я̄нас организация вос пӯнсы.

	Ань та̄рвитыӈ порат о̄лэ̄в, ма̄ янытыл мир акваг мощща олныл ойтуӈкв та патвес, рущ ла̄тӈыл ты лю̄ль ва̄рнэ тэ̄ла тох ла̄ваве – бережливый регион. Ты кӯщай ла̄выс, ань пӯльницат рӯпитан ма̄хум олнаныл но̄х щар ат нё̄тавет. Манса̄вит олн ань выгыт, аквтыса̄вит олныл ойтуӈкв патавет. 

	Льготный рецепт щирыл тэ̄рпи ёвтнэ ма̄гыс округув янытыл акв та̄л сыс 2 млрд. солко̄ви холтаве. То̄ва тэ̄рпит сака тыныӈыт, ань та̄н пēнтсыланыл мощ тынта̄лнув тэ̄рпит а̄гмыӈ хо̄тпатн миӈкв патавет. 

	Матах та̄л Россия янытыл тамле йильпи тэ̄ла ва̄рвес, рущ ла̄тӈыл «земский доктор» ла̄ваве. То̄ва пӯльницатт лēккарыт ат то̄выл-хатэ̄гыт. Та̄н мо̄т ма̄ныл тыг во̄вавет те, 1 млн са̄вит солко̄вил ос о̄лнэ колыл мивет. Акв та̄л сыс ма̄н округувт 60 лēккар кос ӯрвес, 75 лēккар тыг ёхтыс. Та̄н пуссын олныл майвēсыт, ёмащакв нё̄твēсыт. 

	Алексей Добровольский  ла̄выс, ма̄н ма̄вт ма̄нти лēккаранув вос рӯпитэ̄гыт, мо̄т ма̄ныл лēккарыт тыг ул вос ёхтэ̄гыт. Акв журналист таве титыгластэ: «Аман со̄ль, хотьют тыт округувт ханищтахты, та̄н лю̄льсаӈ ханищтавет ос ёмащакв рӯпитаӈкв ат вēрмēгыт?»

	Кӯщай ювле ла̄выс, хотьют ущты ханищтахтуӈкв а̄стыс, рӯпитаӈкв хунь о̄вылтахты, ва̄им, тав ёмащакв рӯпитаӈкв ат вēрми. Матах та̄л тав рӯпиты, ущта ёмас лēккарыг ēмты. 

	Мощēртын ханищтахтын ма̄ныл а̄стын лēккарыт рӯпитаӈкв та̄ра ат та̄ртавет, о̄влэ̄т та̄н номтаныл ко-миссиян ёмащакв а̄рталавет, «аккредитация» нампа уральтан ва̄рмалил ва̄равет. Тувыл та юи-па̄лт ущ рӯпитаӈкв о̄вылтахтэ̄гыт.

	 

	Валентина Хозумова

	 
