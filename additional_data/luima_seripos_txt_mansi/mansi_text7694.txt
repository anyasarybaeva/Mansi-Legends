
Юи-о̄выл э̄тпост са̄в­нув ма̄хум коронавирус а̄гмыл о̄ста ēмтэ̄гыт. О̄йт­тур э̄тпос оигпан э̄лы-па̄лт ма̄н округувт ты а̄гмыл ēмтум 73 э̄лумхо̄лас пӯльницан пинвēсыт. 
Ты урыл ос са̄в мо̄т та̄рвитыӈ ва̄рмалит урыл мир пусмалтан департа­мент кӯщай хум Алексей Добровольский ля̄ххал тотнэ хо̄тпат э̄лы-па̄лт потыртас. 
Яныг лēккар хум ла̄выс: 
– Ка̄сыӈ хо̄талныл ма̄н округувт са̄внув ма̄хум коронавирус а̄гмыл ēмтэ̄гыт. Са̄в хо̄тпат юн пусмалтахтэ̄гыт, ань мощща э̄лумхо̄лас пӯль­ницан пинавег. 
Округувт рӯпитан са̄т пӯльницатт ты а̄гмыл ēм­тум хо̄тпат пусмалта­вет. Таи ёмас, ань са̄в ма̄хум прививкал ва̄рвēсыт, тыи­ма̄гсыл тара са̄в мир ат а̄гмалтахтэ̄гыт. 
Яныгпа̄ла хо̄тпат, са̄в­сыр а̄гм о̄щнэ ма̄хум ты прививкал хо̄т э̄тпос сыс тӯщтуӈкве э̄рēгыт. Ты укол ва̄рум хо̄тпат а̄гмыл ке ēмтэ̄гыт, сака ат а̄г­мал­тахтэ̄гыт, тэ̄рпи та̄на­нылн ёмащакв нё̄ты. Пӯльни­цан ань прививка ат ат ва̄­рум хо̄тпат ва̄тихалнув пинавет, то̄ват тай сака хоса пусмалтахтэ̄гыт.  
Юи-о̄выл э̄тпосыт ты а̄гм йильпииг ēмтыс, мо̄т «штамм» нэ̄глыс, тыи­ма̄г­сыл прививка ва̄руӈкве ань э̄ри. Ос грипп-а̄гмыл ул вос ха̄хтавēн, таквсы тэ̄рпи тӯщтуӈкве ялэ̄н. Ты уколыг аквторыг ва̄руӈ­кве ат э̄ри. 
Кӯщай хум ла̄вме щирыл, о̄йттур э̄тпост округувн йильпи тэ̄рпи тотвес, тав нё̄лн та̄ра­таве. Тамле тэ̄рпил ма̄хум мощēрт ва̄руӈкве ты о̄вылтавет. 
Алексей Альбертович э̄лаль ос тох ла̄выс, тыт о̄лнэ мир хоты вакцина тӯщтуӈкве ка̄сащēгыт, таил та ва̄равет. Ты э̄лы-па̄лт тыг «Спутник V» туп тотыглавес, ань мо̄т тэ̄рпи о̄с са̄в о̄лы.  
Людмила ТЕТКИНА
