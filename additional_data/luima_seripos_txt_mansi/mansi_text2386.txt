

	Валентина Ивановна Тарлина ма̄нь па̄влыӈ ма̄т, Ханты-Мансийский район Кышик па̄вылт, самын патыс, тот яныгмас.

	Ты па̄вылт са̄выӈпа̄-лэ А̄с ма̄хум о̄лэ̄гыт. Валентина тав о̄с ханты нэ̄. Тав а̄ще Иван Григорьевич Молданов Сургутский районныл о̄лыс, ма̄хманэ̄н ханты ла̄тӈыл тох ла̄ввес – Ай Ванька, ма̄ньщи щирыл – Ма̄нь Ванька. Оматэ Елизавета Григорьевна ос Октябрьский район Малый Атлым па̄вылныл тув тотвес, тав а̄ги о̄парищ наме Тарлина о̄лыс. Тэ̄н акван-хо̄нтхатамумēн юи-па̄лт Кышик па̄вылн о̄лмыгтасы̄г. Тот 1962 та̄лт Валя а̄гитэ̄н самын патыс. Омаге-а̄тяге мирколн ат ялсы̄г, акван-минасы̄г, тох э̄лаль та о̄лсы̄г. Валентина школа а̄стластэ, э̄лаль ханищтахтуӈкв Салехард ӯсн минас. Тот зооветтехникумт ӯйхулыт пусмалтан лēккарыг ханищтахтас. Рӯпитаӈкв тот о̄вылтахтас, ос ат вēритас, сака юв хартвес, юв та минас. Кышик па̄вылт са̄всыр ма̄т рӯпитас, школат, пӯльницат. Тувыл матыр а̄гмēн илямтавес, хоса пусмалтахтас, ос «инвалидность 2 группы» нэ̄пакыл майвес. Тамле нэ̄пак о̄щнэ ма̄хум сака рӯпитаӈкв ат та̄ртавет. Ос рӯпата та̄л юн ӯнлуӈкв та̄рвитыӈ. Валентина Ивановна акв тамле та̄рвитыӈ а̄гм о̄щнэ хо̄тпат палт юв ялантаӈкв патыс. Та̄н ётаныл потыртыматэ та̄ра-паттыс – хотьютэ маныр ма̄щтырлаӈкв ха̄сы. 2006 та̄лт ты ма̄хум ӯргалан кӯщаиг ӯнттувес. Та па̄сныл тав та̄наныл тармыл-паттым о̄ньщиянэ. Акваг уральтыянэ, нё̄тыянэ. Тувыл тав мо̄лты та̄л миркол депутатыг пēриявес. Ань ты ва̄рнэ рӯпататэ урыл тав а̄нумн тох потыртас:– 2014 та̄лт па̄влыӈ мирн ам миркол депутатыг пēриявēсум. Аты номсысум ты рӯпата ва̄руӈкв, ос ханты ма̄хманум хотмус нё̄туӈкв э̄рēгыт. Та̄н халанылт са̄выӈпа̄лэ пуссын рӯпата ат о̄ньщēгыт, вина аим нас юн ӯнлантэ̄гыт. Пēриим ма̄хум халт ам кол ӯнттын рӯпата уральтым о̄ньщилум. Ам ётум иӈ акв ханты нэ̄ депутатыг пēриявес – ты Лидия Сульманова, «Вар» нампа община кӯщай нэ̄. Мēн тав ётэ, тит ханты хо̄тпаг, рущит ос мо̄т мир халт ты рӯпитымēн. Ма̄н па̄влувн са̄всыр яныг кӯщаит акваг ёхталэ̄гыт. Мо̄лты та̄лныл па̄влувт рущит ла̄внэ̄ныл хольт – «социальный найм» щирыл о̄лнэ колыт ӯнттуӈкв патвēсыт. Ты колыт пуссын хулытт, витн а̄маран ма̄т, ӯнттавет. Кӯщаит ла̄вēгыт, карснув ма̄ па̄влувт а̄тим. Туп хулытт ос я̄ӈкылма тармыл та̄н колыт ӯнттуӈкв вēрмēгыт. Ос ты колыт сака лю̄льсаӈ ӯнттавет, матыр э̄рнэ ут тыг ат тотаве. Ма̄хманув тамле колытт о̄луӈкв хумус патэ̄гыт, по̄люӈкв тот патавет, рēге ащирман та̄ра кон тотаве. Тӯяг Ханты-Мансийский районныл яныг кӯщай ёхталас, ты колыт пуссын ёмащакв уральтасанэ, хо̄т матыр хо̄нтыс – пуссын по̄слысанэ. Ос ювле та минас, 

	рӯпататэ та. Ма̄н па̄влувт нёло-ловса̄ттем хо̄тпа о̄лы. Ниласа̄ттем – ты пуссын соссаӈ хо̄тпат. Ва̄им, та̄н пуссын та̄рвитыӈ о̄лэ̄гыт. Ма̄н ӯс ляпат кос о̄лэ̄в, кӯщаянув пуссын ляпат, ос ва̄рмалянув матрыг туп са̄вмēгыт. Йильпи та̄лт, ла̄вē-гыт, па̄влувт пӯльница лап-пантаве. Ань тот налымантем хо̄тпа рӯпиты, ты хо̄тпаныл туп хӯрум хо̄тпа хуль-туптаве. Мо̄таныт пуссын рӯпата та̄л тах хультэ̄гыт. Нэ̄ хо̄тпат рӯпата ат те о̄ньщēгыт, та̄н матыр ма̄щтырлэ̄гыт. Ва̄рум пормасыт тыналаӈкв ро̄ви. Хум хо̄тпат ос хоталь минэ̄гыт.Ань ман, па̄влувт о̄лнэ нэ̄квет, акван-атхатыглэ̄в, ма̄щтырлэ̄в, халувт ханищтахтэ̄в. Ос то̄р, нуй, сэ̄тап ёвтнэ ма̄гыс олн са̄в э̄ри. Ань округ дума депутатыт па̄лныл нё̄тмил во̄вēв, ма̄навн мощ олн-ло̄мтыл вос нё̄тыяныл. Валентина Ивановна такви ща̄нь ла̄тӈе сака ёмащакв ва̄гтэ, ма̄хманэ ёт туп ханты ла̄тӈыл потырты. Тав ань сыме сака ща̄рги, тав пыге ос мо̄т ня̄вра-мыт ла̄тӈаныл ханищ-таӈкв, потыртаӈкв щар ат ка̄сащēгыт. Тав ты урыл тох ла̄выс: «Ма̄н яныгмамув порат ханты ла̄тӈыл  потыртаӈкв щар ат та̄ртвесӯв, пувавēв те, та ля̄выльтавēв. Ань ос яныгман ня̄врамыт тох ла̄вēгыт – ты ла̄тыӈ мощēрт сойми, манрыг наска̄ссыг таве ханищтаӈкв.»Тамле потыр нэ̄кве ты потыртас. Со̄ль, воссыг хоталь ва̄рхатэ̄в, тамле йист ты о̄лэ̄в.

	Валентина 

	Хозумова
