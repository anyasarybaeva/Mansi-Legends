
Во̄ртур э̄тпост Кондинский район Леушинский туман нампа тӯр ва̄тат ялпыӈ хо̄тал ва̄рыглавес, рущ ла̄тӈыл «Край чистых рос» намаим о̄лыс. Та районт о̄лнэ мир мӯйлуӈкве тув ёхталасыт. Ма̄хум ма̄гсыл тот концерт, суссылтапыт, касылыт ва̄рыглавēсыт. Ос аквта хо̄талэ̄т  та̄н ма̄ньха̄пыл товуӈкве, пēрщуӈкве, ня̄л та̄ратаӈкве ос яныг а̄хвтас-капай э̄л па̄хвтуӈкве вēрмысыт.  
Кондинский район Юмас па̄вылт о̄лнэ хум Павел Николаевич Кордюков тӯр ва̄тан ня̄враманэ ос па̄влыӈ ма̄хманэ ёт ма̄ньха̄пыл товуӈкве ос пēрщуӈкве ёхталас. Тав Юмас па̄выл школат рӯпиты ос а̄гит-пыгыт са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве, пēрщуӈкве ос ма̄ньха̄пыл товуӈкве ханищтыянэ.
Павел Николаевич та па̄вылт самын патыс, тот янгымас. Школа а̄стламе юи-па̄лт э̄лаль Ханты-Мансийск ӯсн Югорский университетын ханищтахтуӈкве минас. Ханищтахтын ма̄ныл хунь а̄стыс, яныгмам па̄влэ̄н ювле ёхтыс ос школат рӯпитаӈкве патыс.
Тав оматэ хо̄нтаӈ ма̄ньщииг о̄лы, а̄тятэ рущ хум. Хум таквинатэ ма̄ньщииг  ловиньтытэ. Ня̄врамыт ханищтан колт физкультура предмет щирыл рӯпитаӈкве патыс. Тувыл акв порат тав ла̄ввес, ня̄врамыт са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве вос ханищтыянэ. Ань ня̄врамыт соссаӈ ма̄хум щирыл касуӈкве  тав урокыт юи-па̄лт ханищтыянэ. Павел Николаевич рӯпататэ урыл потыртас: «Ты рӯпата урыл хунь ла̄ввēсум, о̄влэ̄т номтум щар ат патыс. Амки са̄лыӈ сун ӯлтта поргуӈкве ат ха̄сэ̄гум, тыньщаӈ нэ̄мхуньт ка̄тыт ат пувыгласум, ма̄ньха̄пын ат та̄лсасум, хумус ня̄врамыт ханищтаӈкве патыянум. Ос номсысум, ня̄врамыт тох касуӈкве о̄с тах ат тахмаēгыт. Урай ӯст ня̄врамыт соссаӈ ма̄хум щирыл касуӈкве Алексей Серебренников ханищтыянэ, тав а̄нумн ты рӯпата урыл са̄в потыртас, тав палтэ ханищтахтасум. Ос ань тыг мус тав ётэ акван-нё̄тхатым рӯпитымēн.
О̄влэ̄т мощща ня̄врам ам палтум ёхталас, ань тай ва̄т арыгкем а̄гит-пыгыт касуӈкве ханищтахтэ̄гыт, та̄наныл ам кит группаг уртсанум. Ка̄сыӈ группат 15 ня̄врам о̄лы. Ма̄н ань ва̄тихал хотты ӯсытын манос па̄влытын касуӈкве ялантэ̄в, ня̄врамытын тай ты ва̄рмаль сака мӯсты, тыима̄гсыл са̄лыӈ сун ӯлтта поргуӈкве, тыньщаӈ па̄хвтуӈкве ка̄сащēгыт.  Ты та̄л ма̄ньполь э̄тпост Белоярский ӯсн та̄н ётаныл ялсӯв. Ты э̄лы-па̄лт каснэ ва̄рмаль Сургутский районт ва̄рыглавес, то̄нт олныл ат та̄стыглавесӯв, тыи ма̄гсыл тув ат ялсӯв. Тох тай хоталь во̄выглавēв, акваг ялантэ̄в. Касуӈкве 12-15 ня̄врам тотыглэгум.
Ня̄врамыт ханищтаӈкве хунь патсум, са̄лыӈ сун, са̄грап, тыньщаӈ ат о̄щсӯв. Тыньщаӈ ам Нефтеюганский районт ёвтсум. Хӯрум са̄грапыл о̄с та ма̄т ва̄рвесӯв. Юв хунь тотсанум, а̄тям ёмащакв сунсыгласанэ ос акв тамле са̄грапыт ма̄навн ва̄рыс. Тав ма̄щтыр хум, матыр-а̄ти пуссын ва̄руӈкве ха̄сы. Ты коныпал а̄тям ма̄навн 13 са̄лыӈ сун ва̄рыс. Тав  а̄нум о̄с ёмащакв нё̄ты».
Павел Николаевич ла̄выс, а̄гит-пыгыт ханищтаӈкве тавēн сака мӯсты. Ань ня̄врамыт халт Екатерина Ткачева, ма̄ньщи а̄ги, сака ёмащакв касуӈкве ха̄сы, са̄грап па̄хвтым мо̄т ня̄врамыт халт акваг но̄х-паты. Николай Грехов са̄лыӈ сӯн ӯлтта поргуӈкве ёмащакв вēрми. Ты рущ пыгрищ мо̄т ня̄врамыт халт ва̄тихал но̄х-паты. Ты коныпал Павел Николаевич Юмас па̄вылт о̄лнэ ма̄хум ёт рӯпиты, та̄наныл ма̄ньха̄пыл товуӈкве ханищтыянэ. Ос ка̄сыӈ та̄л Нефтеюганский районын ма̄ньха̄пыл касуӈкве та̄н ётаныл яланты. Кондинский район Леушинский туман тӯр ва̄тат Юмас па̄вылт о̄лнэ хо̄тпат ма̄ньха̄пыл кассыт. Та̄н халанылт са̄в э̄лумхо̄лас о̄выл места висыт. Ня̄враманэ халт Николай Скутин но̄х-патыс ос хӯрмит места вис. Никита Лучкин тот пēрщис ос китыт местал майвес. Ты ма̄хум янытлым та̄наныл ханищтан хум Павел Николаевич Кордюков тот о̄с янытлавес.  
