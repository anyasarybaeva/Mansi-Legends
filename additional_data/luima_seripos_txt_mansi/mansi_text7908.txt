
Округувт ань ка̄сыӈ па̄вылныл ман ӯсныл ма̄ньлат хум хо̄тпат хо̄нтлуӈкве ханищтахтын ма̄гыс тотвēсыт. Ань ма̄хум, ва̄им, та̄н нупыланыл сунсым лю̄ньщēгыт, самвит та̄ртэ̄гыт, воссыг хоталь ва̄рхатэ̄гыт. Тамле та̄рвитыл о̄луӈкве патсӯв, мирн ма̄нки халувт нё̄тхатуӈкве э̄ри. 
Ань ащирмаӈ э̄тпосыт ēмтсыт, хум хо̄тпатн рē­гыӈ маснут э̄ри. Таима̄гыс ща̄нит, анēкват-щащēк­ват, увщит та̄нанылн нос­кит ман па̄ссат сагēгыт. Мо̄таныт нуй суп-охсат ос кēнтыт ю̄нтэ̄гыт. 
Тувыл маснутаныл ху­мус э̄лаль кēтуӈкве, ат ва̄га­ныл, та̄н ты о̄вылтыт китыг­лахтуӈкве патсыт. Са̄всыр ма̄т о̄лнэ ма̄хум та̄нки хала­нылт ва̄йхатым вос о̄лсыт, та̄н акв хотты ма̄т атха­тыглаӈкве но­мылматсыт. 
Та щирыл Ханты-Мансийск ӯст акв тамле кол «Ма̄н ма̄хманув ма̄­гыс ю̄нтэ̄в» ва̄рвес. Та̄н речпорт-колт колнакыл щё̄питавēсыт, кос хоты хо̄тпа нё̄туӈкве ка̄сащи ке, тув ёхталаӈкве вēрми. 
Ты колнак урыл ӯс янытыл мирн пēриим нэ̄ Юлия Трушкова потыртас: 
– Мо̄лалнув кит нэ̄г Татьяна Усманова ос Екатерина Парсаева «Ма̄н ма̄хманув ма̄гыс ю̄нтэ̄в» проект щё̄питасы̄г ос таве тэ̄лаг ва̄рнэ ма̄гыс ам палтум пищма кēтсы̄г. 
То̄нт ты ва̄рмалит э̄лаль тотнэ ма̄гыс «Север­реч­флот» кол ма̄навн реч­портыт колнак та̄стыс ос пасанын, шкапыт тот­сыт. Ань хоты хо̄тпа матыр ю̄н­туӈкве, сагуӈкве ка̄сащи ке, тув ёхталаӈкве вēрми. Тот матыр-а̄ти ва̄рну­тыл мивет, тох на̄н ма̄навн сака нё̄тэ̄гын. 
Мо̄т ма̄хум нас олн-нё̄т­мил кēтуӈкве вēрмēгыт. Ма̄н сэ̄пат, то̄р, нуй ёвтэ̄в. Аньмунт «Водоканал» колт рӯпитан ма̄хум нуй тот­сыт. Тох акван-нё̄тха­тым ма̄н тамле э̄рнэ тэ̄ла аквъёт ва̄рилӯв.
Ӯст о̄лнэ хантыт ос ма̄ньщит нё̄туӈкве о̄с ла̄вхатсыт. Ма̄щтыр нэ̄ Галина Токчевна Шиянова, насати, такви онтолов пара носки сагум. Ань нэ̄ хо̄тпанув сэ̄тапыл май­вēсыт, та̄н ань матыр са­гуӈкве манос ю̄нтуӈкве патэ̄гыт.  
 Тамара МЕРОВА
