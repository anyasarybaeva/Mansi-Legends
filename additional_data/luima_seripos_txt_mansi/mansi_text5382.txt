
Ты э̄тпос 13 щислат Ха̄льӯс район Кимкъясуй па̄вылт ма̄хум мӯйлуӈкве атхатыгласыт, рущ ла̄тӈыл ты ялпыӈ хо̄тал «День деревни» намаявес. Тамле мӯйлын хо̄тал щар о̄выл щёс ва̄рыглавес. Ты э̄лы-па̄лт ты ялпыӈ хо̄тал 1992 та̄лт па̄вылт о̄лыс, то̄нт ма̄хум Вит Хон нупыл пӯрлахтуӈкве акван-атхатыгласыт.
Ань ты ма̄нь па̄выл­квет яныгса̄т арыгкем э̄лумхо̄лас о̄лы. Мӯй ма̄­хум Саранпа̄вылныл, Кульпасныл, Ня̄хщам­во̄льныл, Хулюмсӯнт­ныл, Ха̄льӯсныл ос Хан­ты-Мансийск ӯсныл мӯйлуӈкве тув ёхталасыт.

Ялпыӈ хо̄тал а̄лпыл о̄вылтахтас, хум хо̄тпат кит команда щирыл ла̄кква-уртхатым ма̄нь­ха̄пыл товим Тагт я̄т кассыт.
Тувыл ма̄хум ня̄вра­мыт ханищтан колн во̄в­вēсыт, тот «Най-О̄тыр ма̄» музей кӯщай нэ̄ Светлана Немкова ки­на суссылтас ос па̄выл урыл потыртас. Ты юи-па̄лт концерт ва̄рыгла­вес, Са­ранпа̄вылныл ос Кульпасныл ёхталам мӯй хо̄тпат ос Кимкъя­суйт о̄лнэ ма̄хум э̄р­гыт э̄ргысыт ос йӣквыт йӣквсыт.


Ма̄хум ялпыӈ хо̄талыл янытлаӈкве Саранпа̄выл миркол кӯщай Павел Артеев ёхталас. Концерт о̄лум порат тав па̄влыӈ мир — яныгпа̄ла э̄кват, о̄йкат, са̄в та̄л ка̄рка­мыг рӯпитан хо̄тпат ос са̄в ня̄врамыт янмалтан щēмьят янытласанэ ос мӯйлупсал  мӯйлуптасанэ.
Аквта порат тот «Мас­тера глубинки» ос «Моя малая Родина» нам­па суссылтапыг рӯпи­тасы̄г. Нэ̄ хо̄тпат ма̄гсыл «Деревенская хозяюш­ка» нампа касыл щё̄пи­та̄лвес. Та̄н та̄нки па̄й­тым тэ̄нутаныл тув тотыгласаныл ос мӯй­лын ма̄хум тыттысаныл.
Ос ты коныпал нэ̄т ёхул ва̄рсыт, хотьют моляхнув хӯл яктыстэ, тав но̄х та патыс. Ма̄нь­лат а̄гит-пыгыт ос ня̄в­рамыт волейболыл ос футболыл ёнгысыт. Ӣтипа̄лаг па̄выл ма̄хум клубн йӣквуӈкве во̄­выглавēсыт.

