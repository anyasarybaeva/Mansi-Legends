
Ва̄т са̄грапнал э̄тпос са̄тыт хо̄талэ̄т Ханты-Мансийск ӯс котильт йильпи та̄л ёхтын кастыл са̄всыр ма̄ныл Ащирма о̄йкат Снегурочканыл ёт акван-атхатыгласыт. Ты та̄л ма̄к яныг Ащирма о̄йка Великий Устюг ӯсныл  китхуйпловит щёс тыг ёхталас.
Мӯйлын хо̄талт тав тыт о̄лнэ ма̄хум ёт пащалахтас. Йильпи та̄л ёхтын кастыл пуссын мир янытласанэ ос хо̄вт хорамыӈ на̄янэ та пēламласыт, тав ма̄хум нупыл ла̄выс:
«А̄нумн тыт мӯйлуӈкве сака мӯсты. Ӯс котильт са̄в хо̄тпа атхатсыт. Ка̄сыӈ щēмьят ща̄гт ос щунь вос о̄лы. Э̄лаль о̄лнэ хо̄талыт маныр ӯрегы̄н, таи на̄н колын вос ёхты. Ня̄враманы̄н пуста̄гыл вос о̄лэ̄гыт. Йильпи та̄лт туп ляпа рӯтанын ёт та̄глыӈ пасаныл, атыӈ тэ̄нутыл мӯйлэ̄н!» 
Ма̄хум тот Ащирма о̄йкат ос Снегурочкат ёт по̄слахтысыт. Яныг хо̄тпат ос ня̄врамыт ка̄таныл акван-пувим йӣквим ос э̄ргим яныг хо̄вт мувлахи ё̄мыгтасыт. Ӯс кант хо̄вт нё̄тнэ на̄ил хоргыс, тот я̄ӈкныл са̄всыр хурит ва̄рвēсыт.
Ань ты ва̄рмальн яныгса̄т ва̄т э̄лумхо̄лас, пуссын аквъёт ва̄т нупыл акв команда тыг ёхталасыт. Та̄н Челябинский областьныл, Татарстан ма̄ныл, Ямало-Ненецкий округныл, ты коныпал Китай мо̄т хо̄н ма̄ныл ма̄хум о̄с тыт мӯйлысыт. Округувныл ос Октябрьский, Белоярский, Нефтеюганский районытныл, Нижневартовск, Когалым, Нефтеюганск, Урай, Сургут ӯсытныл о̄лсыт.
Мо̄лты та̄л Сургут ӯс Ащирма о̄йка ос Ханты-Мансийск ӯс Снегурочка но̄х-патсы̄г. Ань ты касылт Ащирма о̄йкат ня̄врамыт ёт мӯйлын ва̄рмаль щё̄пита̄лсыт ос э̄ргыт э̄ргысыт. Китай ма̄ныл ёхтум Ащирма о̄йка ты кастыл намыл рущ э̄ргыт ханищтасанэ. Тыт Сургут ӯсныл но̄х-патум Ащирма о̄йка ос Оренбург ӯсныл Снегурочка ань Париж ӯсн ӯщлахтын ма̄гыс путёвка-нэ̄пакыл ос сувыл мӯйлуптавесы̄г. Ты сув Великий Устюг ӯсныл ёхталам Ащирма о̄йка кӯщай тав мӯйлуптастэ. 
Ва̄т са̄грапнал э̄тпос 7 хо̄талныл та̄л котиль э̄тпос 7 хо̄талэ мус Ханты-Мансийск ӯст мӯй ма̄хум ма̄гыс культура колыт, музеит, каснэ колыт рӯпитаӈкве патэ̄гыт. Ӯс ос мӯй ма̄хум тот ӯщлахтуӈкве вēрмēгыт.
