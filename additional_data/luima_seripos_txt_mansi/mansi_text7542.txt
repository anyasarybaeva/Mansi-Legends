
Ам о̄лнэ Висумтыт (Ушма) па̄влум Лӯсум-я̄ ва̄тат о̄лы. Ты посыӈ, сыстам я̄ Лунт-хусап тӯрныл о̄вылтахты. Лунт-хусап ты тӯр ма̄ньщи палт о̄лы. Ма̄ньщи мир ла̄вēит, ты Лӯсум-я̄ – ялпыӈ. Тав палтэ Вижай я̄ щалты, хоты о̄с сака ялпыӈий ла̄ваве.
Лӯсум-я̄ ва̄тат кит ма̄ньщи па̄влыг о̄лэ̄й, Кēрасколыӈъя па̄выл ос Висумтыт. Тыт о̄лнэ ма̄хум сака са̄в а̄ти. Кос выгув: Кēрасколыӈъя па̄вылт тэ̄лы нэ̄мхотит ат о̄лы, туи туп то̄в ма̄хманув тув о̄луӈкв ялантэ̄ит. Са̄вумпа̄лэ Висумтыт та о̄лэ̄ит. Тыт матыр са̄витэ ва̄т нупыл ат э̄лмхо̄лас о̄лы. 
Щēмьят ня̄врамтыт ёт о̄лэ̄ит, хоты ишколат, кол­леджита ос институтта ханищтахтэ̄гит. Висумтыт па̄вылт лов кол о̄лы. Я̄ кит палт о̄лэ̄ит. Халанылт пēс мӯста хосыт яласасыт, ань мос мӯста ёл-рагатас. Ань туи ха̄пыл уссэ̄ит, ос хунь витэ ма̄ний ēмты, хоса сорп со̄пакыл унсэ̄гыт. Тэ̄лы я̄ӈк тарум ла̄глыл ха̄й­тэ̄ит манос тӯйт та­рум яласан «Бураныл» поварēгыт.
Мир ма̄хмыт пēс щирыл о̄лэ̄ит: пил ва̄тэ̄ит, ла̄хыс, ӯльпа па̄кв атэ̄ит, хӯл пувēит, во̄раēит ос матыр ю̄нтэ̄ит. Ты ва̄рмалит ёмас пора хунь ēмты, то̄нт о̄лэ̄ит.
Туи порат хӯл пувēит. Ма̄хум я̄т щуртуӈкв сака ка̄сащēит. Касканыл хӯл пувēит, няслэ̄ит, толгēит ос посъēгыт. Ам тай посъ­яӈкв сака ка̄сащēюм.
Посъяӈкв таквсы па̄лаг о̄вылтахтэ̄ит, хунь э̄тыт турманыг ēмтэ̄ит. Ӣти­па̄­лай ха̄пыл ло̄ӈхаль на̄­тыл­тым тольхыӈ пувтныл хӯл пувтэ̄ит. Са̄в хӯл пувнэ ма̄йс сака суйта̄л ос ощ­марыӈий о̄луӈкв э̄ри.
Лӯсум я̄т са̄в хӯл а̄тюм. Ма̄хмыт пувēит: сорт, а̄лн, ощща-хӯл, я̄хул, нялк, сыг ос мо̄т хӯлыт. Ма̄ньщит хӯл са̄ритэ̄ит ос па̄йтэ̄ит. Анькей хӯл мощща, пēс порат са̄внув о̄лыс. Ка̄сыӈ тув хӯланув мощщаг та ēмтэ̄ит, рущит сака са̄в я̄ хосыт на̄тылтэ̄йит, таина юв та та̄япавет. Таима̄йс ма̄ньщит са̄внув хӯл та̄нти па̄вланыл ляпат пувēит.  
Галина ДУНАЕВА
