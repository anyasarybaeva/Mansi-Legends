
Ты э̄тпос 10 хо̄талэ̄т Наталья Павловна Шесталова 80 та̄лэ то̄влы. Ань тав ня̄враманэ̄н ма̄ньщи газетав та̄ра янытлаве. Та̄н я̄тил оманыл урыл потыр хассыт ос ма̄нав во̄всаныл, ты потыр ма̄н газетат вос хансылӯв.

	Наталья Павловна Калтыщаны па̄вылт самын патыс. Ты па̄выл Микояновский (ань Октябрьский) районт о̄лыс. А̄тятэ Павел Федорович Проскуряков, оматэ Ольга Лукьяновна Яркина сас «Мулигортский» нампа колхозт рӯпитасы̄г. Ётыл ты колхоз «Нижне-Нарыкарский» намыл пинвес. А̄тятэ война э̄лы-па̄лт а̄тимыг ēмтыс. Ольга Лукьяновна тактēт тит ня̄врамаге ёт хультыс. Тэ̄натэ̄н янмалтан ма̄гыс сака са̄в рӯпитас. Таима̄гыс Наталья а̄гитэ Домна анēкватэ̄н вуйвес.

	 Яныг хо̄нт порат ос та юи-пал та̄лытт па̄влыӈ ма̄хум са̄в рӯпитасыт. Ня̄врамыт яныг ма̄хум ёт хӯл алыщласыт. Та̄н пиркатанылт акв пиркатир ос хо̄т ня̄врам о̄лыс. Толганыл сака янгыг ос хосаг 250 метра палытыг о̄лыс.

	Э̄ква ань потырты: «Па̄влув ляпат са̄в мат хӯл алыщласӯв. Акв ма̄т я̄ ӯлтта лап-то̄вартта̄лвес, тот хӯл вос атхаты. Мо̄т ма̄т алыщлэ̄в. Хӯланув тот холэ̄гыт, ювле аквта ма̄н та ёхтэ̄в. Ос атхатам хӯл та пувēв. Ты щирыл ма̄н хӯл планув акваг то̄вартта̄лыгласлӯв.

	Рӯпитаӈкв сака та̄рвитыӈ о̄лыс».

	Мулигорт па̄выл А̄с ва̄тат  о̄лыс. Тот Наталья Павловна нила  класс а̄стлас.  Э̄лаль тав Шеркалы па̄вылн ханищтахтуӈкв минас. Тот ханищтахтаме порат тав комсомольский организацият пуӈктотыс, тот школа  а̄стлас.

	Тувыл тав Челябинский институтн лēккарыг ханищтахтуӈкве а̄латы тēтвес. Ос оматэ̄н ат  та̄ртвес.  Мощ олнло̄мт  атсыт, Салехард ӯсн ма̄нь лēккарыг ханищтахтуӈкв та минас. Та̄н са̄лыӈколн тēтыглавēсыт, тот ё̄рн ма̄хум  хансуӈкв ос нэ̄пак ловиньтаӈкв вос ханищтыяныл. То̄нт ты рӯпата рущ ла̄тӈыл тох ла̄ввес – «Красный чум». Ты рӯпата ва̄руӈкв ат ка̄сащан ма̄хум пуссын комсомолыл хот-ня̄влувēсыт.

	Ефим Алексеевич Шесталов ёт Салехард ӯст хо̄нтхатсы̄г, тот акван-минасы̄г. О̄йкатэ Ха̄льӯс районын рӯпитаӈкв тēтвес. Наталья о̄с тав ётэ тув минас. Яныг а̄гитэ̄н тот самын патыс. Э̄лаль ханищтахтуӈкв Наталья ат ка̄сащас, юн та хультыс.

	Нэ̄г-хумы̄г Ха̄льӯс районныл Ханты-Мансийскан тēтвесы̄г, тэ̄н пормас ман тэ̄нут тыналан хо̄тпаг вос ханищтахтэ̄г. Та юи-па̄лт тэ̄н Хо̄рыӈпа̄вылн тēтвесы̄г. Наталья тот ла̄пкат ня̄нь тыналас, о̄йкатэ ос во̄р са̄грим ос во̄руй совыт пирмайтым рӯпитас.

	Та порат тэ̄н ла̄ввесы̄г, Саранпа̄вылн рӯпитаӈкв вос минэ̄г. Тэ̄н ат ка̄сащасы̄г, Ягрим нупыл та ва̄нтлысы̄г. Та ляпат ма̄ньщи па̄влыт ӯнлысыт – Ёлка-Шапка, Новинский, Камратка, Малеевка. Ка̄сыӈ па̄вылт та̄н мощ о̄лсыт. Тыгле-тувле яласым тэ̄н ла̄ввесы̄г, ня̄враманэ̄н интернатт вос о̄лэ̄гыт. Тэ̄н щар ат ка̄сащасы̄г. Восыӈтӯр па̄вылн колта̄глыл та о̄лмыгтасыт.

	Тэ̄н нёлолов ня̄врам о̄щсы̄г. О̄йкатэ о̄с сака ёмас хо̄тпаг о̄лыс, потыртаӈкве сака пӯмщиг ха̄сыс. Тав хосат а̄тимыг ēмтыс. Ань Наталья Павловна Восыӈтӯрт а̄гитэ ос апге ёт о̄лы. Мо̄т ма̄н минуӈкв щар ат ка̄сащи, ла̄ви – Та̄гт котиль о̄йка На̄й-О̄тыре хультуптаӈкв ат ро̄ви.

	Ань яныг намхо̄талэ кастыл ня̄враманэ̄н Ханты-Мансийск ӯсн ёхтуӈкв во̄ввес. Та̄н тыт я̄тил оманыл ма̄гсыл ялпыӈ хо̄тал тах ва̄рēгыт, оманыл тыт вос мощ мӯйлы.

	Тамле потыр ня̄враманэ тав урēтыл ты хассыт.

	 

Ты потыр ма̄ньщи ла̄тӈыл

Валентина ХОЗУМОВА 

толмащластэ
