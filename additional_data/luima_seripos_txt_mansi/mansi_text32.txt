
Сургутский район Русскинские па̄выл Лӯима̄ нупыл о̄лы, Когалым ӯс ляпат. Тот са̄в ханты ма̄хум та̄нти родовой угодиянылт о̄лэ̄гыт.
Ма̄н тув ялмувт тот ялпыӈ хо̄тал о̄лыс, са̄лыӈ ма̄хум та̄нти халанылт кассыт.
Тот ам таи ка̄саласум – э̄кват, нэ̄ хо̄тпат пуссын та̄нти маснутыл масхатым о̄лэ̄гыт ос пуссын кастэ̄гыт. Округув янытыл тамле ва̄рмаль воссыг нэ̄мхот ат ва̄слум.
Та ēрт о̄лнэ ханты ма̄хум та̄нти халанылт туп ща̄нь ла̄тӈыл потыртэ̄гыт, то̄ват рущ ла̄тыӈ щар ат ва̄гыт. Ня̄враманыл о̄с тох янмалтыяныл. Школан миннэ пораныл ёхты, интернатн тотавет.
О̄лнэ ма̄наныл ляпат нефтяникыт рӯпитэ̄гыт. Хотьют родовой угодияныл та̄нти нупыланыл хассаныл, та̄н щēмьянылт ка̄сыӈ хо̄тпа олныл ойтаве.
Ты урыл а̄нумн Лидия Антоновна Сопочина потыртас. Тэ̄н о̄йкатэ̄нтыл ос пыгēн такви колта̄глэ ёт акв ма̄т о̄лэ̄гыт. Та̄н родовой угодияныл №16 по̄сыл пиным о̄лы, Пихтовый я̄ ва̄тат о̄лэ̄гыт. Та̄н ляпанылт иӈ нёлолов щēмья о̄лэ̄гыт. Ханты э̄ква ла̄выс, ма̄наныл сака ма̄ниг хасвес. Та̄н са̄лы о̄ньщēгыт, са̄лыяныл ӯрнэ ма̄гыс ма̄ ат то̄вылхаты. Нефтяникыт ёт договор щирыл рӯпитэ̄гыт, угодиянылт нефтепровод пиным о̄лы. Таи ёмас, манах та̄л тав тот хуи, нэ̄мхуньт па̄лыг иӈ ат маныгта̄лвес.
Лидия Антоновна ла̄выс, хӯрум э̄тпос сыс акв хо̄тпа ма̄гыс та̄н туп 5 со̄тыра 500 солко̄вил ойтавет. Ос хӯрум та̄л сыс акв щёс на̄йив сартнэ «Дружбал», на̄йпос ва̄рнэ станциял ос кол ӯнттын ма̄гыс са̄всыр э̄рнэ утыл мивет. Тыи пуссын э̄ри, ань тот о̄лнэ хантыт ё̄рнкол ат о̄ньщēгыт, нор кол ӯнттэ̄гыт.
Тав о̄йкатэ Владимир Иванович ань самаге сака лю̄льсаӈ на̄ӈкēг, рӯпитаӈкв сака ат вēрми. Тэ̄н пенсият о̄лэ̄г, сас 7 со̄тыра солко̄вил ойтавēг. Па̄вылт о̄с кол о̄ньщēг, тув ойтхатнэ ма̄гыс о̄с са̄в олн мины. Ня̄враманэ̄н пуссын янгыт, я̄нас о̄лэ̄гыт. Акв а̄гитэ̄н Муравленко ӯст о̄лы, нила а̄ги о̄ньщи. Тавēн о̄с нё̄туӈкв э̄ри.
Э̄ква такви ю̄нсхатуӈкв сака ха̄сы, та̄л сыс хӯрум сахи ю̄нтум, пуссын тыналасанэ. Ань са̄в хо̄тпа ла̄гыл маснут манос мо̄т пормас тавēн ю̄нтылтэ̄гыт. Ты щēмья во̄рт о̄лым са̄в пил ва̄тэ̄гыт, хӯл, нё̄выль тыналэ̄гыт. Ты хосыт олн мощ о̄с сэ̄лэ̄гыт.
Тамле ты ма̄хум ёт ма̄н ва̄щиньтахтасӯв. Ань туп во̄рт о̄лнэ ма̄хум пēс йис щирыл о̄луӈкв вēрмēгыт. Туп та̄н нэ̄мхотьютн ул вос новавет ос кӯщаитн вос нё̄тавет.
