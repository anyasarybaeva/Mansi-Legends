
Андрей Тарханов, ма̄ньщи поэтув, мо̄лты та̄л нёлса̄т та̄лэ то̄влыс. Ос та̄рвитыӈ а̄гме паттат, ты тув порат а̄тимыг ēмтыс.

	Ань таве ка̄сталан ма̄гыс са̄в хо̄тпа акван-атхатыгласыт. Ма̄хум халт пӯпо̄йка о̄лыс, наме отец Вячеслав. Тав о̄выл ла̄тыӈ ты ла̄выс. Потыртас, Андрей Семёнович а̄тимыг ēмтме э̄лы-па̄лт «рущ православиян» агтуӈкв патыс. Ос тох ла̄выс, тав о̄лнэ̄тэ сыс вос «креститаве», рущ пēрнал вос пинаве.

	Та па̄сныл пупо̄йка ка̄сыӈ хо̄тал тав палтэ юв ялыс, тэ̄н хоса потыртасы̄г. Тав урēтыл Андрей Семёнович тох ла̄выглас, пӯпколт рӯпитан ма̄хум татем ёмасыт, сыманыл ка̄миньтат, номтаныл посыӈыт.

	Ты ма̄ньщи поэтув Хо̄нтаӈ ма̄т самын патыс, тот яныгмас. Па̄влэ Аманья (ма̄ньщи ла̄тӈыл — «Аман я̄») тох ла̄ввес. А̄ще во̄раян хо̄тпаг о̄лыс, оматэ колхозт рӯпитас. Пыгрищакве ма̄ньщи анēкватэ̄н янмалтавес.

	Я̄ тапал ва̄тат во̄рщахыл о̄лыс, пыгрищит акван-атхатэ̄гыт, я̄ ӯлтта усэ̄гыт. Тот та ха̄йтыгтэ̄гыт, тот та тӯйтыглахтэ̄гыт. Анēкватэ̄н тыи ма̄гыс пыг сака ля̄выльттавес. Акваг потыртавес, тот ул вос ха̄йтыгты. Яныгмаме порат Андрей ты урыл нэ̄паканэ̄т тох хансыглас, та̄н тот са̄в пēс ня̄л хо̄нтыгласыт, йирыг тӯщтым ӯйхулыт луваныл акван-пиным тот о̄лсыт.

	О̄лме сыс тав аты ва̄с, хоты То̄рум нупыл сунсуӈкв, аман ма̄ньщи То̄руманув-О̄тыранув нупыл по̄йкщуӈкв, аман рущ То̄румн. Юи-о̄выл о̄лум та̄лэ̄т рущ То̄румн пēрна пинуӈкв ущта патыс. Хансум стиханэ̄т тав ты урыл таима̄гыс са̄всыр щирыл хансыс. То̄ванакт ма̄н о̄тыранув, пупганув янытлы, мо̄т стихēт рущ То̄рум янытлы.

	Ос ма̄-витув урыл тав са̄в нё̄тнэ стихотвореният хансыс, ка̄сыӈ йӣв урыл (на̄ӈк, ӯльпа, ха̄льйив, пащарйив) са̄в хансыс.

	Ханты-Мансийск ӯсн тав 1961 та̄лт о̄лмыгтас, нэ̄ тотыс. Та па̄сныл ты ӯсув тав хансум са̄в стиханэт янытластэ. Ань кос хо̄т матыр ялпыӈ хо̄тал те ва̄раве, тот ня̄врамыт тав стиханэ акваг ловиньтыяныл.

	Ань таве ка̄стын хо̄талт ты поэт урыл са̄в хо̄тпат потыртасыт, стиханэ ловиньтасаныл. Та̄н халанылт ма̄ньщи ла̄тӈув урыл потыр о̄с о̄лыс. Светлана Динисламова ма̄ньщи ла̄тӈыл «Парыс» (Парус) акв стихэ ловиньтастэ.

	Андрей Тарханов э̄кватэ Антонина Фёдоровна ёт са̄в та̄л аквъёт о̄лсы̄г, тит пыгагēн яныгмасы̄г, тэ̄нти ня̄врамыӈыг ēмтсы̄г. Ань тэ̄н апганэ̄н о̄с тот о̄лсыт. Намыӈ-суиӈ о̄паныл хансум стиханэ Александр ос Никита ловиньтасы̄г, Маргарита а̄гирищкве пианинал ёнгыс.

	Ты э̄тпос 13 хо̄талэ̄т тав самын патум хо̄талэ кос о̄лы, 81 та̄лэ то̄влынув. Ты кастыл ань йильпи ловиньтан нэ̄пакыт та̄ратаӈкв щё̄питавет, рущ ла̄тӈыл ла̄вавет — четырехтомник. Нила нэ̄пакт тав хансум стиханэ пуссын акван-атавет.
