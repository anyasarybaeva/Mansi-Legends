
Яныг таквс э̄тпос  нёлолов хо̄талт Ханты-Мансийск ӯст о̄лнэ ма̄хум «То̄рум Маа» нампа музейн во̄виньта̄лвēсыт. Тот ма̄ньщи поэтув Юван Николаевич Шесталов ка̄стын хо̄тал ва̄рыглавес. Ты акван-хо̄нтхатнэ ва̄рмаль «Белый стерх улетел, но оставил нам песню» намаим о̄лыс. Ань ма̄хум атыт щёс та колт акван-атхатыгла̄лсыт ос тав стиханэ, потранэ ловиньтасаныл.
Мӯй ма̄хум Юван Шесталов урыл потыр хӯнтлуӈкве о̄влэ̄т акв яныг колнакн во̄ввēсыт. Тот музей кӯщай ва̄ӈын нэ̄ Эрика Сургутскова  тув атым пормасыт, ху­рит суссылтас ос ла̄выс: «Ма̄н ты музеюв рӯпи­танэ̄тэ ма̄гыс Юван Николаевичин пӯма­щипа ла̄тыӈ ла̄вēв. Ты тав ос кит-хӯрум мо̄т хо̄тпат ты ёмас тэ̄ла номылматсыт. На̄н ань та̄н пēс документ-нэ̄­паканыл ловиньтаӈкве ос хурияныл ка̄салаӈ­кве вēрмияны̄н. Юван Шесталовув номнэ ма̄­гыс ма̄н я̄нас колнак щё̄­питасӯв». 
Тувыл мӯй ма̄хум пус­сын та колнакын щалт­сыт. Эрика Петровна Шесталовыт щēмьятныл вим нэ̄пакыт, пормасыт суссылтас. Акв ма̄т Юван Николаевич сымēн сака э̄рнэ ляпа рӯтанэ урыл потрыт хасвēсыт ос ху­рит по̄слувēсыт. Ма̄хум тот са̄т рӯт ма̄хманэ ёт ва̄йхатсыт, тыи ащо̄й­катэ В.В. Самбиндалов, а̄тятэ Н.Т. Шесталов, оматэ О.В. Шесталова (Самбиндалова), каӈке С.Т. Шесталов, э̄ще А.Н. Мехнина (Шесталова) Владимир пыге ос Оринэ а̄гитэ. 

Ос акв мо̄т я̄нас кол­нак «рӯпитан кабинетыг» намтым о̄лы, тув атым пормасыт о̄влэ̄т ЮГУ колт о̄лсыт, ань пуссын тыг тотвēсыт. Тот о̄йка та пасан ва̄тат ӯнлым потрыт, стихыт хансыс ос манхурип нэ̄пакыт та̄ратас, пуссын тот ка̄­салаӈкве ро̄ви. Пасан по̄хат такви руманэ, юртанэ хурияныл кол норн тагатавēсыт. Мо̄лал Альбина Николаевна э̄ще ты колнак уральтаме порат ла̄выс, каӈке лы­лыӈыг о̄лыс ке, тавēн там­ле тэ̄ла сака мӯстынув.
Ань ты порат музейт рӯпитан хо̄тпат ня̄вра­мыт ма̄гыс хансым нэ̄­пакыт урыл са̄в потыр­тасыт. Юван Шесталов ма̄нь ня̄врамыт ма̄гыс пӯмыщ сыресыр сти­хыт о̄с хансыглас. О̄выл «По воде шуба плывёт» намаим нэ̄паке 1962 та̄лт та̄ратыма, 1963 та̄лт «Потёпка» нэ̄паке та̄ратавес. Ётыл мо̄т потранэ, стиханэ 1966 та̄лт «Мы живём на Севере» ос 1981 та̄лт «Снежное утро» нэ̄па­кыгт ня̄врамыт ловинь­таӈкве вēрмысыт. Тувыл са̄всыр мо̄йтыт «Сказки дедушки», «Сначала была сказка» нэ̄пакыгт акван-атвēсыт. 

Пуссын ты нэ̄пакыт ва̄рме урыл хӯнтлуӈкве пӯмыщ о̄лыс. Ма̄хум китыглавēсыт, хотьют Юван Николаевич хан­сум стиханэ ва̄ганыл? Тувыл тув ёхтум ма̄нь­щит «Щёра, щёра» сти­хотворение аквъёт ло­виньтасаныл, Дина Васильевна Герасимова щēпт о̄щнэ телефон хо­сыт лӯсум ня̄врамыт ловиньтан потрыт сус­сылтас. Тав Полуноч­ный школа-интернатн рӯпитаӈкве ялме по­рат та̄наныл ищхӣпыӈ утын по̄слысанэ. Ос Ханты-Мансийск ӯст о̄лнэ пыгрищакве Паша Рыжков «Лэ̄ӈын» нампа стихотворение ёмщакв ловиньтастэ. 
Педагогический кол­леджныл ёхталам а̄гит-пыгыт халт кит а̄гииг Восыӈтӯр па̄вылныл о̄л­сы̄г. Тэ̄н Юван Шесталов та̄н па̄вланылт рӯпитаме порат хурит ка̄саластэ̄н ос тот о̄лум хо̄тпат хащ­санэ̄н, таима̄гыс сака ща̄гтсы̄г. Тувыл акв а̄ги нэ̄пак ка̄тн вистэ ос рущ ла̄тӈыл хансым стихо­творение ловинь­тастэ. Ты акван-атхатыглам щё̄с ма̄хумн сака мӯстыс.
