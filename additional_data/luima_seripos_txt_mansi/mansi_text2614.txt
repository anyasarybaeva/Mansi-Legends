
Вера Афанасьевна Бельмесева ёт ам Урай ӯст ва̄йхатасум. Тав такви о̄парищ наме Чейметова. Ма̄ньщи нэ̄ рӯтанэ ос о̄лупсатэ урыл китыгласлум. Тав таи потыртас.

	– А̄тям наме Афанасий Данилович Чейметов о̄лыс. Тав 1902 та̄лт Евра па̄вылт самын патыс. Анна Митрофановна Конькова тав ляпа рӯтэ о̄лыс. А̄тям савалап ня̄врамыг яныгмас. Гражданский вой-на о̄вылтахтам порат хо̄нтлаӈкве минас. То̄нт тав иӈ кос ня̄врам, тувыл хо̄нтлаӈкве та тотвес. Война оигпам юи-па̄лт юв ёхтыс. Кит щёс нэ̄ тотыглас, э̄кваге сас хотталь щалтсы̄г. 1941 та̄лт о̄с хо̄нтлаӈкве та минас. 1943 та̄лт сакватавес, пӯльницат хоса пусмалтавес ос тувыл юв кēтвес. Волчанка па̄выл та̄ра минас, тот омам Августина Сергеевна ёт акван-хо̄нтхатсы̄г ос  Евра па̄вылн аквъёт ёхтысы̄г. Ты па̄выл Свердловский областит о̄лыс. Тэ̄н нила ня̄врам янмалтасы̄г, акв пыг ос хӯрум а̄ги. Ам щар ма̄нь а̄гииг о̄лсум. 

	А̄тям Евра па̄выл ляпат такви во̄раян ма̄ о̄ньщас, тот акваг во̄раим ос хӯл алыщлым яласас. Колхозыт ва̄рим порат тув во̄ввес. Тав тот рӯпитаӈкве ат ка̄сащас, щēмьяӈ та̄гыл во̄рн о̄луӈкве минас. О̄лнэ ма̄в ма̄хум 

	Верхние Браки намаясаныл, ты па̄выл Пēс Половинка ос Учинья па̄выл халт ӯнлыс. Та па̄вылт ам самын патсум. Тувыл Половинка па̄вылт совхоз ва̄рвес. Ма̄хум са̄всыр ма̄ныл тув рӯпитаӈкве ёхтысыт. Совхоз кӯщай хум а̄тям палт ёхтыс ос тув рӯпитаӈкве во̄выстэ. А̄тям ла̄выстэ, тав э̄лаль во̄раим ос хӯл алыщлым вос яласы ос ка̄ттын патум ӯит 

	совхозн вос тотыянэ. Ты пēнтсыл тав Половинка па̄вылт яныг кол ӯнттуӈкве нё̄таве. Тыщирыл потыртахтасы̄г, а̄тям та па̄вылт яныг колыл ӯнттувес. Кол норытыл совхозныл майвес. Ма̄н колта̄глыл тув ва̄нтлысӯв. О̄лнэ колув ань ты мус Половинкат ӯнлы. Колув по̄хат ань музей рӯпиты.

	А̄тям 1962 та̄лт а̄тимыг ēмтыс, то̄нт ам иӈ ма̄нь. Тав ща̄нь ла̄тӈыл сака ёмащакв потыртас. Омам рущ нэ̄ о̄лыс, тувыл ма̄ньщи ла̄тӈыл о̄с ёмащакв 

	торгамтас. Герман каӈкум а̄тям ёт аквписыг во̄рт яласас, ма̄ньщи ла̄тӈыл потыртаӈкве мощ ха̄сыс. Каӈкум, 

	Зинаида ос Надежда 

	увщиягум а̄тимыг ēмтсыт, ань амккем хультсум. 

	Ам пēс рӯтанум 

	урыл сака пӯмща-лахтэ̄гум, та̄н наманыл акв нэ̄пакн хансыянум. Ань рӯтанум 1870 та̄л па̄сныл тув 

	хассанум. То̄нт ма̄ньщит 8-10 ня̄врам о̄щсыт, тыи ма̄гсыл ань ам сака са̄в рӯт о̄ньщēгум.

	А̄тям китыт э̄кватэ 

	ёт хӯрум а̄ги Татьяна, Тоня ос Фая янмалтасы̄г. Та̄н пуссын Ленинград ӯст педагогический институтт ханищтахтасыт. Татьяна ёт ам ва̄йхатасум, тав Ха̄льӯст о̄лыс, школа кӯщаиг рӯпитас. Тав палтэ мӯйлуӈкве ялсум. Тав ань о̄с а̄тимыг 

	ēмтыс. Увщим акв а̄ги о̄ньщас, наме Инна. Ня̄враманум Инна ищхӣпыӈ ут щирыл хо̄нтсаныл. Тав Омск ӯст о̄лы, тавēн пищма хассӯв, Инна ма̄навн ла̄тыӈ ювле кēтыс. 

	Ос мо̄лты та̄л туи порат тыг ёхталас. То̄нт тыт о̄лнэ рӯтанув пуссын акван-атыгласанӯв. Тав ётэ Евра па̄вылн ялсӯв. Па̄выл ӯнлум 

	ма̄т ань яныг памятник тӯщтым о̄лы. А̄тям Половинка па̄вылт ёл-щё̄питавес, тув о̄с ялсӯв. Ань ва̄тихал халувт потыртэ̄в ос пищма хансыглэ̄в. Тоня о̄с Ха̄льӯст о̄лыс, Фая 

	Болчары па̄вылт о̄лыс, ань ня̄враманэ тот о̄лэ̄гыт. Ня̄враманэ ёт ам о̄с ва̄йхатэ̄гум.

	Ам са̄в та̄л Урай ӯст о̄лэ̄гум. Ханты-Мансийск ӯст медицинский училище а̄стламум юи-па̄лт тыг ёхтысум. Ма̄нь лēккарыг пӯльницат рӯпитаӈкве патсум. Хум ва̄рсум, о̄йкамēнтыл нила ня̄врам янмалтасмēн, кит пыг, кит а̄ги. Та порат ня̄врам ёт юн хоса ӯнлуӈкве ат ро̄выс, та̄ра рӯпитаӈкве э̄рыс. Та рӯпатаныл по̄хын 

	минасум ос садикн лēккарыг патхатасум. Тот рӯпитасум, ня̄враманум садикн ялантасыт. 1990 та̄лт садик лап-пантвес, ам рӯпата та̄л хультсум. 

	То̄нт Урай ӯст ма̄нь ня̄врамыт ма̄гсыл пӯльница ва̄рвес. Округ янытыл ща̄нитн-а̄щитн хультуптым ма̄нь ня̄врамаквет пуссын ань тув кēтавет. Ты пӯльницат хус арыгкем та̄л рӯпитэ̄гум.

	 

	Людмила Теткина 
