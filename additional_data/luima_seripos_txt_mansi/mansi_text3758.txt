
Наталья Комарова, Игорь Холманских, Николай Никифоров, Герман Клименко ля̄ххал тотнэ хо̄тпат ёт хо̄нтхатыгласыт ос то̄ва тэ̄лат та̄ра-паттысыт.

	Форумн акван-атхатыглам ма̄хум ань йильпи ищхӣпыӈ пормасыт та̄нки ва̄руӈкве таӈхēгыт, мо̄т хо̄н ма̄ныл тамле утыт сака ул вос ёвтавет. Ты о̄вылтыт Игорь Холманских тох ла̄выс: «Ка̄сыӈ мирколт ищхӣпыӈ то̄тапсовн хансым э̄рнэ нэ̄паканыл мо̄т ма̄т ва̄ӈкве ул вос патвēсыт, ма̄н государствав тэ̄ланэ ӯргалан ма̄гыс ма̄нки ма̄вт ва̄рнэ утанувтыл пēнтыянӯв тах».

	Николай Никифоров э̄лаль потыртас: «Россият 3 со̄тыра 300 сыре-сыр ищхӣпыӈ программат щё̄питавēсыт, то̄ват ань ёмщакв рӯпитэ̄гыт. О̄влэ̄т 10-20% мирколытт рӯпитан хо̄тпат та̄нки ма̄гсыланыл Россият ва̄рнэ программат ёвтсыт, ань 40-50% мирколыт программаныл о̄с пēнтсаныл».

	Герман Клименко ла̄вме щирыл, та̄н государствав тэ̄ланэ ӯргалан ма̄гыс хосат та̄гыл туп ма̄н ма̄вт ва̄рим утытыл рӯпитэ̄гыт. Та̄н янгыщ хо̄нтлан ма̄гыс техниканыл ос космосн тыламла̄лнэ тэ̄лат ӯргалым о̄ньщияныл.

	Тувыл Наталья Комарова ла̄выс, округувт ма̄-во̄й ос газ но̄х-винэ промышленностит, ма̄хум пусмалтан ма̄гыс ма̄нки палтув ва̄рим ищхӣпыӈ то̄тапсовытын пуссын пēнтуӈкве о̄с э̄рēгыт.

	Мо̄т хо̄н ма̄ныл ёхталам са̄в мӯй ма̄хум таи хӯлтэ̄гыт, ма̄н Юграв ищхӣпыӈ утыт хосытыл сака э̄лаль патум. Ань БРИКС — тыи Бразилия, Россия, Индия, Китай, ЮАР ос тувыл ШОС – тыи Россия, Китай, Казахстан, Киргизия, Таджикистан, Узбекистан ма̄т акван-хасхатым та̄нки халанылт нё̄тхатэ̄гыт. Мо̄лтынув та̄н палтаныл Индия ос  Пакистан тув хасхатасы̄г. Мо̄т хо̄н ма̄ныл ёхталам хо̄тпатын ты рӯпатав нас сунсым ань уральтавес, тыи Афганистан, Белоруссия, Иран ос Монголия. Тувыл тэ̄ланув ёмщакв ва̄рнэ̄в щирыл Азербайждан, Армения, Камбоджа, Непал, Турция ос Шри-Ланка мо̄т хо̄т ма̄ныл ёхталам ма̄хум ёт кӯщаянув о̄с потыртасыт. 
