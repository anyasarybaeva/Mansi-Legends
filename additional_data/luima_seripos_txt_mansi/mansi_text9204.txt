
А̄с-угорский институтт рӯпитан ма̄ньщи нэ̄ Наталья Ткачук рӯпататэ щирыл Октябрьский район Шеркалы па̄вылн ялыс. Та па̄вылт сосса ма̄хум ёт хо̄нтхатыглас, та̄н о̄лупсатыл пӯмщалахтас ос наука ма̄гсыл наманыл нэ̄пакын ёл-хассанэ. Шеркалы па̄вылт ма̄ньщит о̄с о̄лэ̄гыт, акв щēмья урыл Наталья газетан потыр хансыс. Тав потре ловиньтэлы̄н.
Шеркалы па̄выл А̄с я̄ ва̄тат ӯнлы, тот ань 1 со̄тыра 300 арыгкем э̄лум­хо̄лас о̄лэ̄гыт. Та̄н хала­нылт 258 – хантыт, 33 – ма̄ньщит. Пēс нэ̄пакт хан­сым о̄лы: яныгса̄т та̄л ювле хультум порат Шеркалы па̄вылт 20 кол ӯнлыс, 166 хо̄тпат тот о̄лсыт. 
Ань ты па̄выл урыл са̄в ма̄хум ва̄гыт, тот рӯпитан музей-кол, купса о̄йка Тимофей Васильевич Новицкий колэ ос «Шеркалы-1» пēс йис ма̄ туристыт сунсуӈкве ва̄тихал ёхтала̄лэ̄гыт. 
Ам рӯпатам щирыл Шеркалы па̄вылн ялмум порат са̄в сосса ма̄хум ёт ва̄йхатасум ос та̄н потраныл нэ̄пакн хасса­нум. Юи-о̄выл хо̄талт па̄влыӈ ма̄хумн Людмила Терентьева Гусева па̄лт ялуӈкве ла̄ввēсум. Ам тав о̄лнэ колэ кинсым па̄выл хосыт ё̄мыгтасум, насати Людмила Терентьева музей кол ляпат о̄лы. Кон ёмас, ма̄лтып хо̄тал о̄лыс, нэ̄ такви колэ по̄хыт тэ̄пкант матыр ва̄рыс. 
Л.Т. Гусева потре
Людмила Терентьевна Гусева, такви о̄парищ наме Гындыбина, та̄л котиль э̄тпос 30 хо̄талэ̄т 1955 та̄лт Ягрим па̄вылт самын патыс. А̄тятэ Терентий Степанович Гындыбин ос оматэ Марфа Павловна Лыскова хӯл алыщлым ос во̄раим о̄лсы̄г. Та порат Ягрим па̄выл А̄нъя мир­кол нупыл хансым о̄лыс. 
Такви рӯтанэ урыл ма̄ньщи нэ̄ тох потыртас: 
– А̄тям Ягрим па̄вылт 1910 та̄лт самын патыс. Ма̄ньлат хо̄тпаг Ленин нампа колхозт хӯл алыщ­лым рӯпитаӈкве патыс. Война о̄вылтахтам порат хо̄нтлаӈкве тотвес. Са̄в ма̄глын та̄гатан по̄с о̄нь­щас. Па̄влыӈ мирн сака янытлавес, 1950 та̄л А̄нъя мирколн депутат-хо̄тпаг пēрия̄лвес. 
Омам ханты нэ̄г о̄лыс, Октябрьский районт самын патыс. Во̄рт Лыс­ковыт о̄лум ма̄т яныгмас. А̄тям 1959 та̄лт а̄тимыг ēмтыс, омам таккēт лов ня̄врам янмалтас. Тав «Материнская слава» нампа ма̄глын тагатан по̄с о̄ньщас. 
Людмила Терентьевна школа а̄стламе юи-па̄лт Сургут ӯсн крановщикыг ханищтахтас. Практикан Тюмень ӯсн кēтвēс, ётыл тот рӯпитаӈкве паттувес. Ма̄ньщи а̄ги яныг ӯст о̄луӈкве ат ханьщувлас, юв яныгмам па̄влэ̄н ос во̄рн акваг воратас. Тав тох потыртас: 
– Ам во̄рт яныгмасум, таима̄гсыл яныг ӯст о̄луӈкве ат вēритасум, Октябрьский районын омам палт минасум. Э̄щанум, а̄пщиянум иӈ ма̄нит, тавēн нё̄тсум. 19 та̄лум то̄влыс, район ПОХ колт во̄раян хо̄тпаг патхатасум. То̄нт та̄л во̄рт яласасум. 1979 та̄л ПОХ ла̄кква-патыс, ам Шер­калы па̄вылн ва̄нтласум. Па̄вылт о̄луӈкве о̄с хоса ат вēрмысум, во̄рн акваг воратасум. 
Ты ма̄ньщи нэ̄ ёт хо̄нт­хатыгламум порат Людмила Терентьева щēмьятэ хуриянэ а̄нум суссыл­тас. Акв хурит тав ма̄ньлат а̄гииг по̄слувес. Нэ̄ ты хури урыл таи по­тыр­тас: 
– 19 та̄лум то̄влум порат ты хуритн по̄слувē­сум, во̄раяӈкве ущты патсум. Ва̄с па̄тлуптаӈкве ялсум, ка̄тыт па̄тамтым ва̄сум пувилум. Китыт хӯрит тэ̄лы порат во̄ркол по̄хат по̄слувēсум. То̄нт охсар ка̄тын-паттысум. Ка̄тыт ма̄нь кӯтюврищум пӯвилум.  
Людмила Терентьевна – ё̄р, пилта̄л нэ̄. Во̄рн таккēт яласас, кӯтьванэ ёт-тотыгласанэ. 
– Акв порат во̄рколн ё̄мēгум, кон турман, щар нэ̄матыр ат наӈки. Фона­рик кос о̄ньщēгум ос хот-саквалас, ат тэ̄г. Э̄тпос о̄с ат на̄ӈки, ат посты. Ёсал ё̄мēгум, ё̄мēгум. 
Сунсыглахтэ̄гум, тыт ам лэ̄с лэ̄ӈын ма̄гсыл ӯнтты­сум. Э̄лаль ё̄мēгум, тувыл лё̄ӈхум во̄рколн ат хо̄н­тылум. Кӯтьвум э̄лаль хотталь ха̄йтыс, такос во̄­вилум, ат хӯлытэ. Писа­лил па̄тамтасум, та̄ра ёх­тыг­пас, наме Пуля о̄лыс. 
Ёхтыгпас, ам нупылум сусны, ат торгамтытэ, манрыг па̄тлуптэ̄гум. Ам таве пувыслум, ла̄вилум: «А̄нум юв ва̄нттэ̄лн, хот-тыпсум». Тав лё̄ӈх нупыл та ха̄йталтас, тох во̄рколн ёхтысум.
Акв кӯтьвум Ветка наме о̄лыс. Ам таве о̄с сака э̄руптаслум, номтыӈ о̄лыс. Янгӯит ня̄влалаӈкве ос ка̄тын-паттуӈкве акваг нё̄тыс. Нё̄хсыт нупыл ак­ваг хортыс. 
Акв порат кӯтюв та̄л минасум, во̄ртолнут ка̄саласлум. Тав ётэ во̄рт акван-хо̄нтхатуӈкве щар ат кос э̄ри. Тувыл тох ēм­тыс, хоталь ва̄рхатэ̄гум, юил койвēсум. Таквсы пора о̄лыс, то̄нт та ма̄т лё̄ӈх ва̄рвес, во̄р ёл-са̄гру­вес, но̄х-са̄йкатавес. Тӯйт а̄плак, ёса паттан тув-ханы, молях ё̄муӈкве ат вēрмēгум. 
Ам юи-па̄лумт хоса ё̄мыс, но̄х-лю̄люмта̄лы, ам нуплум сунсы. Амкирот номсэ̄гум, кӯтюв та̄л тав ётэ маныр ва̄рēгум. Э̄лаль та ё̄мēгум, ва̄гта̄л патсум, ё̄рум ты холы. Номсэ̄гум – ты ёхтавем.
Са̄йкатавес, кантыӈ. Таквсы порат, ущты ёл-хуяс. Па̄тамтасум, хот­таль та хо̄йвес, а̄влатэ̄­тыл хосги, хосги, ювле та хультыс. Тыт ам ёсал яла­сан лё̄ӈ­хум мус ёхтысум, молях та ха̄йталтасум, во̄р­колум мус та ёхтыг­па­сум. 
То̄нт кӯтюв та̄л о̄лсум, тох тай Ветка а̄нумн акваг нё̄тыс, аквъёт во̄раясмēн. Во̄рт ха̄йтыгты, ювле ёх­тыгпа̄лы, а̄нум уральтытэ. Аквъёт щёпыр па̄тлуптаӈ­кве минымēн. Лэ̄ӈын ка̄­салы, щар ат хорты, та̄ра ха̄йты. Щёпыр ке ка̄салы, хортуӈкве та тӯлтхаты. 
Номтыӈ ос пилта̄л о̄лыс, янгӯит нупыл акваг хор­тыс, ня̄влаласанэ, акв по­рат саквнялыл хо̄йвес, ам таве во̄рныл ка̄тыл юв тотыслум, пус­малтаслум. Ты кӯтьвум сака э̄руптаслум. 
Юн о̄с са̄в рӯпата о̄щ­сум, ва̄с маныгтаӈкве, сов тынтлаӈкве, маснута­нум ю̄нтуӈкве о̄с э̄рыс. 
Ам омагум-а̄тягум ак­ваг во̄раясы̄г, ма̄н ма̄нь­та̄гыл во̄рт яныгмасӯв. Акв порат омамн киты­гла­вēсум, лэ̄ӈын нё̄выль хоталь тотыянум. Ам кӯть­вын па̄йт­санум. То̄нт омамн суссыл­тавēсум, хумус лэ̄ӈын сове нуюӈ­кве э̄ри, то̄нт нё̄вле ёма­сыг ēмты, исмитэ атыӈыг паты. 
Омамн-а̄тямн са̄в мӯт­ран ханищ­тавесӯв, ань амки ня̄в­раманум тох ханищ­тыянум. Пыгум Сашам хӯл алыщлым акваг яласы. Ань яныг­па̄лаг ēмтсум, няслуӈкве туп ялан­та̄лэ̄гум. 
Людмила Терентьева кит пыгаге ос а̄гитэ ос хо̄т апыгрищанэ о̄с Шеркалы па̄вылт о̄лэ̄гыт. Щар ма̄нь апыгрище Юлианна са̄т та̄лэ то̄влыс, таквсы порат о̄выл класссын тах мины. А̄гирищ ханищ­тахтуӈкве сака таӈхи, ло­виньтаӈкве ёмащакв ха̄сы.
Людмила Терентьевна ма̄ньщи ла̄тӈыл э̄ще ёт Ульяна Терентьевна ёт потырты. Э̄ще колта̄глэ ёт о̄с тав ляпатэ̄т о̄лы. Тав ла̄выс:
– Ань ам пенсият о̄лэ̄гум, тувыл тэ̄ла та̄л о̄с ат ӯнлэ̄гум, ня̄враманумн апыгрищанум ёт нё̄тэ̄­гум. Ма̄нь пыгум Василий а̄тимыг ēмтыс, тав ня̄в­раманэ савалапыг хульт­сыт, Майя а̄гим та̄наныл ань янмалтыянэ. Та̄н ань ам по̄хумт яныгмēгыт, савалап ня̄врамыт колн ат кēтавет. 
Ма̄ньщи нэ̄ Шеркалы па̄вылт мирколт кӯщаитн Людмила Валерьевна Мироненко ос тот рӯпи­тан нэ̄ хо̄тпатн яныг пӯма­щипа ла̄тыӈ ла̄выс, та̄н э̄рнэ нэ̄пакыт ты щēмьян акван-атуӈкве нё̄тсыт. 
Шеркалы па̄вылт ёмас, сымыӈ ос ка̄ркам ма̄хум о̄лэ̄гыт. Та̄н ма̄ньщи газета «Лӯима̄ сэ̄рипос» акваг ловиньтэ̄гыт. Ам Л.Т. Гусе­ва, М.В. Корабельникова, М.Г. Зверева, Г.И Трибус, З.М. Зольникова, В.И. Пащанина нэ̄кветн газета щирыл паща ла̄тыӈ ань кēтэ̄гум.
Наталья Ткачук кēтум потыр ма̄ньщи ла̄тӈыл Людмила ТЕТКИНА хансыстэ
Л.Т. Гусева хуриянэ
