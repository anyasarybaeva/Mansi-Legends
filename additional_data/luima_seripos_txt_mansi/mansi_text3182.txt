
Римма Никитична Канева Белоярский район Касум па̄вылт о̄лы, а̄ги о̄парищ наме Ерныхова. Тав Амня па̄вылт яныгмас. Ты па̄выл Касум па̄выл а̄лумпа̄лт ӯнлы. Римма Никитична яныгмам поратэ урыл тох потыртас:

	– А̄щум Никита Григорьевич, омам Ольга Константиновна, а̄ги о̄парищ наме Тоголмазова о̄лыс. Ма̄н са̄-лыт о̄щсӯв. Туи хӯл алыщласӯв, то̄ванакт А̄с мус яланта̄лсӯв, тот хӯлупъясӯв. Ам Гена каӈк о̄щсум. Хунь ам са̄т э̄тпосум то̄влыс, омамēн хотталь щалтыс. Анēквамēн палт яныгмасмēн, наме Мария Яковлевна. Тув палыт тав ётэ родовой угодиянувт о̄лсӯв, во̄рт ха̄йтыгтасмēн. То̄нт ма̄нти маснутыл о̄лсӯв, ща̄нь ла̄тӈыл потыртасӯв, тох та яныгмасӯв. Анēквамēн рущ ла̄тӈыл щар ат по-тыртас. Ам хунь школан минасум, рущ ла̄тыӈ о̄с ат ва̄сум. Тув анēквамн тотвēсум, тав учитель нэ̄ нупыл ханты ла̄тӈыл ла̄выс: «Ты ма̄нь а̄гирищ ханищтахтуӈкве вуēлн». А̄нум школат хӯлистэ, такви юв ё̄мантас. Ам рӯщ ла̄тыӈ ат ва̄глум, нэ̄матыр ат торгамтэ̄гум, тувыл ла̄щал-ла̄щал хотмус потыртаӈкве та ханьщувласум. 

	А̄тямēн ма̄н ётув о̄лыс. О̄выл классыт ха-нищтахтамум порат, 1978 та̄лт, анēквамēн а̄тимыг ēмтыс. Тав юи-па̄лэ̄т а̄тям ос каӈкум аквнув ляпат ловумтасы̄г. Ам амттем та хультсум. Тувыл анēк-вам яга̄гитэ̄н вуйвēсум, э̄лаль тав палтэ Касум па̄вылт о̄лмыгтасум. Тав кēр ла̄пкат рӯпитас, онтырса̄т нупыл хӯрум та̄л о̄лыс.

	1984 та̄лт ам школа а̄стласум. Э̄лаль Тобольск ӯсн ханищтахтуӈкве минасум. Тот кит та̄л ханищтахтасум. Ювле ёхтысум, хум ва̄рсум, о̄йкам наме Олег Петрович. Кит ня̄врам о̄ньщимēн, пыгмēн Женя, а̄гимēн Оля. Женямēн Ханты-Мансийск ӯст ЮГУт физкультура ос спорт тэ̄лан ат та̄л ханищтахтас. Тав ань «Газпром» ма̄т рӯпиты. Нэ̄ тотыс, кит ня̄врам о̄ньщēг. 

	Ам пермат мис поснэ нэ̄г рӯпитасум. Тувыл перма хот-вуйвес, ӯйхулыт пуссын алвēсыт. Татем ёмас мисыт о̄лсыт, янгыщ поснэ мисыт. Ма̄н тувле нас та суссӯв, пуссын лю̄щсув. Та порат тот кӯщаиг Куликов о̄йка рӯпитас, тав ла̄вме щирыл ты тэ̄ла ты о̄лыс. Ты юи-па̄лт такви мо̄т ма̄н тахас, Ямал ма̄ нупыл, тув хотталь о̄лмыгтас.

	Ам тыт Касумт тармыл о̄лэ̄гум, ня̄врамагум тыт яныгмасы̄г. Ёмас па̄выл, лылыēпе сыстам. Ань о̄йкамēнтыл мēнт-темēн хультсумēн, а̄ги-пыгагмēн яныгмасы̄г, э̄лын о̄лэ̄г. Ня̄врамагум ща̄нь ла̄тыӈ ат ва̄гы̄г, рущ ла̄тӈыл потыртым та яныгмасы̄г. Ань ам нуплум ла̄вēг, китыглахтэ̄г: «Ома, наӈ манрыг мēнамēн ханты ла̄тӈыл потыртаӈкве ат ханищтасагын?» Сустēмт, ла̄тӈēн ат ва̄нэтэ̄н ма̄гыс сыманэ̄н ща̄ргēг. Ам ос ювле ла̄вēгум: «Ам нэ̄нан тахсагум ханищтаӈкве, нэ̄н ла̄тӈув хӯнтлуӈкве ат тахсын». Ань номсэ̄гум, оссамрищиг о̄лсыг, э̄рыс ханищтаӈкве ханты ла̄тӈыл потыртаӈкве. Пыгум а̄гитэ ань мощ яныгмас, тав ётэ тай ханты ла̄тӈыл потыртэ̄гум. 

	Римма Никитична потре та оигпас. Ты соссаӈ нэ̄кве, хо̄тпа нупыл сымыӈ э̄лумхо̄лас са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!

	Светлана Ромбандеева
