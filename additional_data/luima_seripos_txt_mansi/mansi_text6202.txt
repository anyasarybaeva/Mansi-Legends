
Ха̄льӯс район Нёрахи па̄вылт мӯтраӈ, сымыӈ, ма̄ньщи нэ̄ Татьяна Семёновна Тасманова о̄лы. Тав са̄в ма̄ньщи мо̄йт, пēс потрыт ва̄г. Тав потыртам потранэ э̄лаль хансыянӯв, ань «Хансаӈ щёпыр» потре ловиньтэлы̄н. 
Ос акв ва̄рмаль урыл о̄йкам мо̄й­тыӈ Владимир Никола­евич Тасманов потыр­та̄лыс. Тав Усть-Маньят о̄лыс, то̄нт во̄рт экспе­диция рӯпитас. О̄йкам тот Петя Елесин ягпыге ёт рӯпитасы̄г. Таквсы порат сӯкыр э̄тпост во̄р­ныл рӯпитан ма̄ныл ювле па̄вылн ёхтысы̄г. 
О̄йкам а̄ще та па̄выл  савынкант ёл-щё̄пи­тым о̄лы. Экспедицият рӯпитаме порат, вина ла̄пкат ат тыналавес, ат ро̄выс. Тэ̄н па̄г ялуӈкве щё̄питахтасы̄г. Тувыл сулья та̄л хумус минэ̄г, сур ӯнттысы̄г, матахкем хо̄тал минас, сурēн ёма­сыг ты ēмтыс. О̄йкам кутьве ёт во̄рна ялыс, хансаӈ щёпыр алыс. Хансаӈ щёпре юв тоты­стэ ос лильпи картопка ёт исмитыг па̄йтыстэ. Тэ̄нут ос па̄йтум исмитэ ёт вистэ, па̄г та минасы̄г. Тув ёхтысы̄г, сур ос тэ̄нут ӯнттысы̄г. Ӯнла­хо̄л­сы̄г, хо̄талэ иӈ нумын о̄лыс, хо̄та­лыӈ хо̄тал о̄лыс. Ӯн­ла­хо̄лэг, по­тыртэ̄г, акв­матэ̄рт о̄йкам сам о̄влэ̄т матыр та ка̄салас. Номсыс, ӯйрищ но̄х-тыламлас, э̄лаль ӯнлэ̄г, потыртэ̄г. Аквматэ̄рт о̄йкам сыспалэ̄т а̄танэ̄т хотьютын та пувумта­вес, та̄кыщ пуввес. А̄г­мыӈыщ та консыгтавес, ёл та хӯтаве. Тав о̄влэ̄т номсыс, па̄влыт ма̄хум ка̄саласыт, тэ̄н савын­канн минасы̄г, ос па̄г ёхтыс, тох ощхуль ва̄ри, а̄танэ̄т консытавес, ос ёлаль нас таӈыртаве. Такем та̄кыщ ёл-нарыг­таве, ка̄таге ӯруӈкве ва̄г­та̄л патсы̄г. О̄йкам тох ӯнлы, пуӈке ё̄ӈхуӈкве щар ат вēрмитэ, ягпыге тав нупле нас сунсы. Тав такос китыглахтуӈкве таӈхи, хотьют тох ка­пырты, ос ла̄вуӈ­кве нэ̄­матыр ат вēрми. 

Тувыл ягпыге ӯн­лыс, ӯнлыс, о̄йкам ка̄тэ пувумтастэ ос ки­тыг­лахтас: «Наӈ хумле ēмтсын?» Тав о̄йкам палт пувум­тахта̄лыс, акв­ма­тэ̄рт а̄танэ хот та та̄р­матавēсыт. Пуӈк­сове такем та а̄гмыӈ, тув мус та̄кыщ консыг­тавес. О̄йкам ювле ё̄ӈхыс, сунсы, аквмат ма̄ньщи э̄ква, хансаӈ нё̄тнэ ма̄ньщи супыл лю̄ли. Тувыл хотмус ва̄рапахтас, но̄х та ты­ламлас, тувыл илттыг ёлаль та тахас. О̄йкам но̄х-ква̄лапас, та сунсыг­лахты, хоталь ма̄ньщи э̄ква щалтапас. Акватэ тав нупыл та сунсы, ки­тыглахты: «Наӈ хумле ēмтсын, манарын сун­сыглэ̄гын?» Ягпыге ӯнлы, нэ̄матыр ат ка̄салы, о̄йкам ка̄салы. Ӯнлуӈкве воссыг ат патсы̄г, тэ̄нутанэ̄н ак­ван-атсанэ̄н, молямтах­тым юв та минасы̄г. 
Па̄вылн ювле ёхтыг­пасы̄г, па̄выл о̄влэ̄т Ващиль о̄йкаг-э̄кваг колн тув та щалтапасы̄г. Тэ̄нки хот-рохтысы̄г. Ващиль о̄йка тэ̄натэ̄н китыглас: «Нэ̄н хоталь ялсын-а, хотыл тох ха̄йтэ̄гын-а?» О̄йкам ювле потыртас, хумус савынканн ялсы̄г ос маныр тот ка̄салас, хумус а̄танэ̄т пувум­та̄л­вес, пуссын ла̄выс. Ващиль о̄йка таве ёма­щакв хӯнлыстэ ос ки­тыглахтас: «Манху­рип тэ̄нут тув тотыг­ласын-а?» О̄йкам ювле ла̄выс: «Во̄рна ялсум, хансаӈ щёпыр алсум, ос кар­тёпка ёт исмитыг па̄й­тыслум». Матум о̄йка ла̄выс: «Наӈ маныр ва̄рēгын, хансаӈ щёпыр савынканн тотуӈкве щар ат ро̄ви. Матъёмас, исхоранын тот ат хультсыт». 
Ма̄ньщи щи­рыл хан­саӈ щёпрыт па̄г тотуӈ­кве щар ат ро̄ви.  
Т.С. Тасманова потре газетан Людмила ТЕТКИНА хансыстэ             
