
«То̄рум Маа» музейт 2017 та̄лт па̄сныл «Отыры Великой Победы» суссылтап ва̄рыглаве. Ты та̄л я̄ӈк на̄тнэ э̄тпос 6 хо̄талт та̄н Восыӈтӯр па̄вылныл хо̄нтлаӈкве ялум хо̄тпат урыл потыртасыт.
Ханты-Мансийск ӯст выставка пӯнсым порат музей «То̄рум Маа» кӯщай нэ̄ Людмила Алфёрова ла̄выс: 
– Тыи ва̄рмаль ма̄н ма̄гсылув сака тыныӈ, ты хо̄тал ма̄гыс ма̄н яныг хо̄тпанувн пӯмащипа ла̄­вēв, хотьютыт ма̄н Россия ма̄в вуянтасаныл, ма̄н Отечествав ӯргаласаныл. Я̄ӈк на̄тнэ э̄тпос онтолов хо̄тал – ма̄хманув ма̄гыс сака яныг ялпыӈ хо̄тал, ань Россиявт 77 щёс тыи ял­пыӈ хо̄тал янытлаве.

Ха̄льӯс районныл фронтын 4 со̄тыра 357 ма̄хманув минасыт, ювле туп 1 со̄тыра 896 хо̄тпа ёх­талас. Пилыщмаӈ ля̄ххал ма̄н ма̄вн то̄нт Ха̄льӯсныл ёх­тыс – ты ля̄ххал та̄ра ма̄нь па̄влытн, во̄рт во̄раян ос рӯпитан хо̄тпатн, хӯл алыщла̄н бригадатын э̄лаль минас. 
Тох ма̄хманув ва̄ӈкве патсыт, ма̄н ма̄вн яныг пилыщмаӈ хо̄нт ёхтыс. Пуссын ма̄ньлат хум хо̄т­пат войнан минасыт. Ӯс мус та̄н на̄иӈха̄пыл тотвēсыт, тувыл э̄лаль Омск ӯсн тот­вēсыт. 
Зоя Павловна Самбин­далова, Шайтанка па̄вылт о̄лнэ нэ̄, а̄ще урыл потыр­тас: 
– 1941 та̄лт, хунь ма̄н ма̄ньлат хум хо̄тпанув войнан тотвēсыт, я̄ ва̄тат пуссын ма̄хманув лю̄щсыт. Тувыл та̄рвитыӈ тыстыл э̄лумхо̄ласыт халт тахас, хунь на̄иӈха̄п ēри āла ё̄ӈхыс, насати, ма̄н ётув о̄съёмасӯлум ва̄рнэ ма̄гыс ма̄ньлат хум хо̄тпат пуссын акв ēрн атхатсыт, нāиӈхāп а̄латы ēри-ё̄ӈхыс.

Фронтын са̄всыр та̄л яныт ма̄хманув минасыт, са̄всыр рӯпитан ма̄ныл – хӯл алыщлан хо̄тпат, во̄раян хумыт, са̄лы ӯрнэ хо̄тпат, хантыт, ма̄ньщит, ё̄рныт, сараныт, то̄ват рущ ла̄тыӈ нэ̄мхуньт ат хӯлыгласыт. Таима̄гыс та̄нти халанылт ка̄тыл хосгим-хӯлтым потырта­сыт.
Юн хультум ма̄хмытн о̄с сака тарвитын о̄лыс, минам хо̄тпат та̄н э̄руптасаныл, ӯрсаныл. 
Василий Николаевич Вадичупов хунь хо̄нт­луӈкве минас, э̄кватэ̄н ма̄ньщи супыл майвес ос ла̄ввес: «Наӈ ты суп акваг ляпат о̄ньщēлн, то̄нт На̄й-О̄тыранын наӈын ӯр­галаӈкве патыяныл». Василий Николаевич супе акваг ёт-о̄ньщистэ, тав лылыӈ та̄гыл юв ёхталас.

Ханты хум Дмитрий Васильевич Лельхов Во­сыӈтӯр ма̄хманув урыл са̄в потыр потыртас, хумыс та̄н победа ма̄гыс рӯпитасыт ос о̄лсыт. Ма̄ниг о̄лме по­рат тав акваг хӯнтла̄лыс, хумыс ма̄н хо̄тпанув вой­на порат о̄лсыт.
«То̄рум Маа» музейт рӯпитан хо̄тпаг Вячеслав Кондин ос Елизавета Тась­манова Восыӈтӯр па̄в­лыӈ хо̄тпа Илья Иванович Миляхов о̄лупсатэ урыл потыр ловиньтасы̄г – «Детство без конфет». Ты потыр Елизавета По­сохова хансыс. 1941 та̄лт Илья Иванович войнан минас, тав Ольга а̄гитэ та̄кыщ сыныгтастэ, ка̄тын вистэ ос ла̄выс: «Хунь ам юв ёхтэ̄гум, ам наӈын конпетка яныг хурыгсов тотэ̄гум!». 
Ма̄нь Оля такос ӯр­хатас. А̄тятэ ат ёхтыс. Илья Иванович Миляхов 1943 та̄лт хо̄нтлан ма̄т порславес. Вячеслав Кон­дин ос Елизавета Тась­манова хунь потыр ло­виньтасы̄г, ма̄хмытн ка­рамелькат мисы̄г, тох Илья Иванович Миляхов ка̄стувес.
«Отыры Великой По­беды. Ванзетур» выставка лӯпта э̄тпос 22 хо̄талэ мус сунсуӈкве ро̄ви.
Оксана Албина
