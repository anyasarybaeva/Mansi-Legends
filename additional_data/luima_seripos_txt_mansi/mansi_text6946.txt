
Ты э̄тпос 16 хōталэ̄т ма̄ньщи хōтпав, ученый нэ̄ Клавдия Васильевна Афанасьева (Сайнахова) а̄тимыг ēмтыс. 
Тав Ха̄льӯс район Сӯкыръя̄ па̄вылт 1951 та̄л яныг таквс э̄тпос 26 хоталэ̄т самын патыс. Омаге-а̄тяге са̄лыӈколт яласасы̄г. 
А̄ще Василий Андрее­вич Сайнахов рӯтанэ «Ёхиет», оматэ рӯтанэ ос - «Ё̄рнколыӈ ма̄хум» ла̄ввēсыт. Колта̄гланылт Клавдия хӯрмит ня̄вра­мыг ōлыс.
Школан тав Кульпасн тотвес, тот ат класс а̄ст­лас. Тот ханищтахтаме порат интернатт ōлыс. Та пора урыл тав тох ла̄всас – рущ ла̄тыӈ ат ва̄ме ма̄гыс тавēн мощ та̄рвитыӈ ханищтахтуӈкв ōлыс, тōва рущ ла̄тӈыт щар ат торгамтасанэ. 

Ōлмēт, тав омаге-а̄тяге урыл акваг потырта̄лыс. Пēс порат Сӯкыръят «туземный» нампа ха­нищтахтын кол пӯсвес. А̄тятэ тот ты ханищтахтас. Яныг хōнт ōвылтахтаме порат тав та̄ра войнан тотвес, 1943 та̄лт та̄кыщ сакватавес. Ос та юи-па̄лт юв та тēтвес. Ӯйхул пусмалтан хōтпаг рӯпитас. 
Оматэ Прасковья Михайловна ōс ка̄ркам нэ̄ ōлыс. Клавдия а̄гитэ ёт хӯлп ӯнттуӈкве ос сунсуӈкве аквъёт ялсыг, на̄ив сартсыг. 
Мōт яныг классыт Клавдия Васильевна Саранпа̄выл школат а̄стласанэ, школа юи-па̄лт тав Салехард ӯсн зооветтехникумн ханищ­тахтуӈкв минас. Ос тот хо̄псы а̄гмыл ēмтыс, юв та минас. Сӯкыръят ат та̄лтем клуб кол кӯщаиг ōлыс, та сыс тав Ха̄льӯс рай­онный советн депута­тыг тит щёс пēрия̄лвес.
1975 та̄лт тав Ленин­град ӯсн минас, тот А.И. Герцен нампа инсти­тутт рущ ос ма̄ньщи ла̄тыӈ учителиг ханищтахтас. Рӯпитаӈкв Ханты-Мансийский педучилищат патыс. 
Аквта 1980 та̄лт просвещение Мини­стерства па̄лыл нэ̄пакыл тотвес, тот тох хансым ōлыс – тав аспирантурат вос ханищтахты, ос та юи-па̄лт «национальный школат» ма̄гыс ханищтан нэ̄пакыт вос хансы. 

1988 та̄лт тав научный диссертация-потыр вуянтаме ма̄гыс ученыиг ēмтыс, «канди­дат педагогических наук» намыл майвес. 
Та па̄сныл тав са̄в та̄л школат ханищтахтын ня̄врамыт ма̄гыс учеб­никыт хансыс, учи­телит ма̄гыс о̄с са̄всыр посо­бият, программат. Тōнт ма̄ньщи ла̄тыӈ урок Саранпа̄выл, Кульпас, Восыӈтӯр ос Ня̄хщамвōль па̄выл школатт ня̄врамыт ханищтасаныл. 
Та порат школатт рӯпитам хōтпат пуссын Клавдия Васильевнан  нё̄тсыт. Та̄н аквъёт са̄в учебник ос программа-нэ̄пакыт хассыт.
Пенсиян минаме юи-па̄лт Клавдия Васильевна Санкт-Петербург ӯст ōлыс, тот э̄лы ма̄т тав а̄тимыг та ēмтыс. Ань ма̄н ма̄нь мирув иӈ акв намыӈ-суиӈ хōтпа та̄л та хультыс. 
Ты нэ̄в хансум нэ̄па­канэ э̄лаль иӈ са̄в нот ловитаньтаӈкв патавет, та̄н хосытаныл ня̄врамыт ос пӯмщалахтын хōтпат ма̄ньщи ла̄тӈув тах ха­нищтыяныл. Ос Клавдия Васильевна Афанасьева (Сайнахова) наме иӈ са̄в та̄л э̄лаль суйтуӈкв тах паты.

Ма̄ньщи газетат рӯпитан мāхум
 
