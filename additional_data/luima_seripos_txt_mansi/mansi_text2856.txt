
Ха̄льӯс район Кимкъясӯй па̄вылт школа-сад нампа кол рӯпиты. Са̄т ня̄врам тот ханищтахты ос атхуйплов ня̄врам садикын тув яланты. Надежда Ермиловна Лыткина са̄в та̄л тот тэ̄нут па̄йтнэ нэ̄г рӯпиты. 
Ты урыл тав ла̄выс: «О̄влэ̄т мēн Людмила Васильевна Вынгилева ёт мēнккемēн ма̄нь школат рӯпитасмēн. Тувыл яныг кирпащ кол ӯнттувес. Ань ты йильпи ханищтахтын колт са̄в э̄лумхо̄лас: воспитателит, ня̄врам ханищтан хо̄тпат,  колкан ловтнэ нэ̄т, кӯр па̄лтыглан хо̄тпат рӯпитэ̄гыт».
Надежда Ермиловна Кимкъясуй па̄вылт самын патыс. Яныгмам поратэ урыл тох потыртас. 
– Омагум-а̄тягум Кимкъясӯй па̄вылт о̄лсы̄г. Омам па̄выл школат колкан ловтнэ ос кӯр па̄лтыглан нэ̄г рӯпитас. А̄тям  рыбучасткат хӯл алыщлан ос во̄раян хумыг о̄лыс. Щēмьят ма̄н ат ня̄врам яныгмасӯв. Омам 
о̄влэ̄т Няхлаӈ па̄выл хум Дмитрий Фомич  Вынгилев ёт о̄лыс. Та порат та̄н Хӯрумпа̄вылт леспромхозт рӯпитасыт, омам тувыл тӯлмантастэ. Та порат тамле ва̄рмаль о̄лыс. Таве Кимкъясӯй па̄вылн тотыстэ, тув о̄лмыгтасы̄г. Вера яныг увщим ос Василий каӈкум самын патсы̄г. Тэ̄н ань сас а̄тимыг. Акв порат о̄йкатэ Во̄лья̄н хӯл алыщлаӈкве минас, тот сыме хотум ēмтыс, а̄тимыг ēмтыс. Омам ня̄врамаге ёт таккēт та 
хультыс. Ам а̄тям то̄нт экспедицият яласым тыт рӯпитас. Тыт омам ёт акван-минасы̄г. Ты юи-па̄лт ма̄н ос хӯрум ня̄врам самын патсӯв: Щерки каӈкум, ам ос ма̄нь э̄щум Татьяна. Каӈкум ань о̄с а̄тим. 
А̄тям ма̄ньщи о̄йка о̄лыс, наме Ермил Ильич Сангилев, Люлюкары па̄вылныл о̄лум хум. 
Ам школан тыт Кимкъясӯй па̄вылт минасум, нилыт классыт ханищтахтуӈкве Кульпасн кēтвēсум, интернатт о̄лсум. Тувыл па̄влувт ма̄нь школа лап та пантвес, тот рӯпитан ма̄хум пуссын Кульпасн ва̄нтлуптавēсыт. Омам тот интернатыт рӯпитас, тувыл пенсиян минас.
Ам школа а̄стламум юи-па̄лт э̄лаль ханищтахтуӈкве ялсум. То-больск ӯст технологыг ханищтахтасум. Туп кит э̄тпос тот о̄лсум, хащта̄л ма̄т о̄луӈкве ат вēр-мысум, ювле та оясум. Кимкъясӯй па̄вылн юв-ле ёхтысум. То̄нт Ти-мам армияныл ёхтыс, акван-минасамēн. Ам ня̄нь ва̄рнэ колн рӯпитаӈкве патхатасум. Владик нилыт ня̄вра-мум самын хунь патыс, рӯпитаӈкве воссыг ат патсум, юн ня̄враманум ёт о̄лсум. Мēн са̄т ня̄врам о̄ньщигласмēн, акв а̄гимēн иӈ ма̄ниг о̄лмēт а̄тимыг ēмтыс. Акв пыгмēн армия юи-па̄лт щаквыт порсыс. Ос акв а̄гимēн лов классыт ханищтахтаме порат, а̄гмыл ēмтыс, па̄выл пӯльницат а̄тимыг ēмтыс. Ань нила ня̄в-раманмēн хультсыт. Люда а̄гим тыт о̄лы, о̄йкатэ̄нтыл нила ня̄врам о̄ньщēг, 2015 та̄лт йильпи колыл майвесы̄г. Пыгмēн Владик Белоярский ӯст о̄лы. Ты э̄лы-па̄лт са̄т та̄л Новосибирск ӯст о̄лыс, контракт щирыл армият лусытас. Белоярский ӯст нэ̄ тотыс, ань ма̄шинал яласым рӯпиты. Са̄нтыра а̄гим ос Хулюмсӯнтыт о̄лы, тав Ягрим па̄вылт бухгалтерыг ханищтахтас. Та па̄вылт садикт рӯпитас, ань ня̄врамаге ёт юн о̄лы. Ма̄нь а̄гимēн Оксана ос Ягримт тэ̄нут па̄йтнэ нэ̄г ханищтахтас, хум ва̄рыс, Новосибирск ӯст колта̄глэ ёт о̄лы. Ань мēн са̄т апыгрищ о̄ньщимēн. 
О̄йкамēнтыл ань мēнккемēн о̄лымēн. Тимам связистыг рӯпитас, тувыл 1983 та̄лт во̄раян ос хӯл а̄лыщлан хумыг рӯпитаӈкве патыс. Ань пенсият о̄лы. Во̄рт акваг яласы, юн аты ва̄щиньтылум. То̄ва порат аквъёт во̄рт яласымēн. 
Ма̄ньщи нэ̄ пенсиятэ мус  кит та̄л хультыс. Рӯпатаныл по̄хын хунь мины, мис о̄ньщуӈкве номсы. Ла̄ви, юн нас тэ̄ла та̄л ӯнлуӈкве марщум паты, ос апыгрищанэ иӈ ма̄нит, щаквит э̄ри. 
Надежда Ермиловна э̄ще Татьяна Белоярский район Сорум па̄вылт о̄лы. Тав э̄щēн ма̄ньщи газета та̄ра паща ла̄тыӈ кēты. 
 
Людмила Алгадьева хансыс ос хури ва̄рыс.
