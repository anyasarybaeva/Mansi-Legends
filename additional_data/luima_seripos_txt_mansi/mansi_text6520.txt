
Пēс йис пормасыт атнэ «Ма̄-вит ос э̄лумхо̄лас» музей-колт са̄всыр проектыт ёт рӯпитан кӯщай нэ̄ Лариса Поршунова ты э̄тпос о̄выл хо̄талэ̄т ля̄ххал тотнэ колн ёхталас. Тот тав ань щё̄питам суссылтапаныл урыл потыртас. 
Ты ва̄рмаль рущ щи­рыл «IX Югорская поле­вая музейная биен­на­ле» ла̄ваве. Музейт рӯ­пи­тан ма̄хум ты тэ̄ла 2004 та̄л па̄сныл ва̄рияныл. Та̄н ма̄хум ма̄гыс са̄в­сыр пӯмащ суссыл­тапыт щё̄пи­та̄лэ̄­гыт. Ос ань хащ­та̄л а̄гм ēмтум паттат са̄в мирн аквъё̄т атха­туӈ­кве ат ро̄ви.
Тыима̄гыс ань «Му­зейная одиссея 2020» нампа выставка ищхӣ­пыӈ ут хосыт суссыл­таве. Ты тэ̄ла ва̄рнэ ма̄гыс музейт рӯпитан хо̄тпат округ губерна­тор па̄лыл грант-олныл майвēсыт. Ты та̄л сус­сылтап онтоловит щёс ва̄рыглавес. Ань «Куль­тура РФ» нампа интер­нет-ло̄пс хосыт музейт рӯпитан хо̄тпат лекцият ловиньтаӈкве патэ̄гыт. 
Ты ва̄рмаль ма̄гыс «Ма̄-вит ос э̄лумхо̄лас» музей-колн Андрей Головнёв ёхталас. Тав Россия ма̄т Санкт-Петер­бург ӯст этно­графия ос антро­по­логия музейт кӯ­щаиг о̄лы. Ты музей «Кунст­камераг» ла̄ваве. Округ музеянувт рӯпи­тан хо̄тпат 1995 та̄л па̄сныл ты хум ёт рӯ­пи­тэ̄гыт. 
Акв хотты хо̄талт тав музейт ань о̄лнэ проектыт урыл лекция ловиньтас. Ты хум потре «Ма̄-вит ос э̄лумхо̄лас» музей-кол интернет-ло̄псыт хӯнтлуӈкве ро̄ви. 
Пēс йис тэ̄лат э̄лаль тотнэ кӯщай хум Алек­сандр Новик ла̄выс:
– Округ музейт рӯпи­тан хо̄тпат хунь рӯпи­таӈкве о̄вылтах­тасыт, ам та̄ра тыг ёхтысум. Ты тэ̄ла э̄лаль тотнэ ма̄гыс та̄нанылн нё̄туӈкве пат­сум. Тот ма̄н халанувт хӯлтыглахтэ̄в, хумус рӯ­патав мӯсхал щирыл ва̄­руӈкве патэ̄в. Ань ма̄н э̄лаль акван-нё̄тхатым рӯпитэ̄в. 
Мо̄тыт та̄л ма̄н аквъ­ёт кит выставка щё̄пи­таӈ­кве номсэ̄в. О̄выл выста­вка тамле нам о̄нь­щ­уӈ­кве паты: «Мир Бол­ган­ской филигране». Тот ща̄лы­голныл ва̄рим са̄всыр нё̄тнэ пормасыт суссылтэ̄в ос ты урыл потыртэ̄в тах. 
Тувыл ос «Вы̄гыр кēнт» (Красная шапо­чка) нампа суссылтап тах щё̄питэ̄в. Ты выста­вкат Германия лӯима̄­тэт о̄лнэ мир тэ̄пкант янмал­тан тэ̄нут но̄х-винэ пора урыл потыр­тэ̄в. Тот ма̄хум ка̄сыӈ та̄л тамле ялпыӈ хо̄тал ва̄­ры­глэ̄­гыт. Тувыл Гер­мания ма̄т венгр ос славян ма̄хум о̄лнэ ма̄­наныл суссыл­тэ̄в тах. 
Ма̄н музеюв рӯпа­т­атэ урыл Александр Новик тох ла̄выс:
– Югра ма̄т рӯпитан «Ма̄-вит ос э̄лумхо̄лас» музей Россия ма̄ янытыл мирн сака янытлаве. Тот рӯпитан ма̄хум са̄в пӯмащ суссылтапыт щё̄­пита̄лэ̄гыт. Ётыл хунь ты рӯпатав а̄стлылӯв, ма̄н нэ̄пак тах та̄ратэ̄в. Тув ма̄хум потраныл пуссын хансыянув. 
«Ма̄-вит ос э̄лумхо̄лас» музей-колт кӯщай ва̄ӈ­ын нэ̄ Лариса Поршу­нова ла̄выс: 
– Ты суссылтапт ма̄н музеюв ос Кунст­ка­мера музей-кол аквъёт рӯ­питан ма̄гыс согла­ше­ние-нэ̄пак хассӯв. Тувыл ань ма̄н «Дни Кунст­камеры в Югре» нампа выставка ищхӣпыӈ ут хосыт суссылтаӈкве щё̄­питэ̄в. Хотьют ка̄са­щи, та̄н ты ва̄рмаль ищ­хӣпыӈ ут хосыт сун­суӈ­кве о̄с вēрмēгыт.
Ульяна Данило хансум потре ма̄ньщи ла̄тӈыг Николай МЕРОВ толмащластэ
