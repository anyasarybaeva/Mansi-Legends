
Галина Васильевна Собянина, такви о̄парищ наме Мултанова, ханты нэ̄. Ты яныгпа̄ла э̄ква Большой Атлым па̄вылт о̄лы. Ам тэ̄лы порат тув ялсум, тав ётэ хо̄нтхатыгласум, такви рӯпататэ ос о̄лупсатэ урыл а̄нумн потыртас.
Тав Сургут ӯст 1940 та̄лт самын патыс. Хо̄тал нэ̄глын ēрт о̄лнэ ханты ма̄хум ла̄тӈыл потырты. Атхуйплов та̄лэ то̄влын мус тот о̄лыс. Тувыл 1955 та̄лт школат са̄т класс а̄стлас ос э̄лаль Ханты-Мансийск ӯс медучилищан лēккарыг ханищтахтуӈкве минас. Тот нила та̄л ха­нищ­тахтас. 
Хунь акв та̄л ха­нищ­тахтас, тувыл хо̄псы а̄гмыл ēмтыс. Та порат ань ёмас маснут а̄тим о̄лыс. Во̄вта пальту­выл а̄щир­маӈ хо̄талытт кон ё̄мыгтыматэ по̄ль­тахтас. Тӯяг а̄гмыӈыг ēмтыс, во̄ртур э̄тпост ущта пус­мал­тахтас, пӯль­ницаныл кон-та̄ртвес. Сӯкыр э̄т­пост ос ювле о̄выл кур­сын ханищ­тах­туӈкве минас. 
1959 та̄лт ханищ­тахтын ма̄ныл а̄стыс, о̄йттур э̄тпост та̄ра Ханты-Мансийск ӯс хо̄псы а̄гм пусмалтан пӯльницан рӯпитаӈкве вуйвес. То̄нт са̄в ма̄хум хо̄псы а̄гмыл ēмталасыт, пӯльница та̄глыӈыг о̄лыс. Лēккарыт акв э̄тэ-хо̄талэ рӯпитасыт, акв хо̄тал ӯщлахтасыт о̄с э̄лаль рӯпитаӈкв та минасыт. 
Тувыл тав хум ва̄рыс. О̄йкатэ Октябрьский район Большой Атлым па̄вылныл о̄лы, ханты хум. Ма̄ньлат нэ̄ тув та тотвес. Тот ня̄врамыт самын патнэ лēккар колт рӯпитаӈкве патыс. Та порат па̄влыӈ нэ̄т та̄нки пӯльницанылт ня̄враманыл самын пат­тысаныл, тот матыр-а̄ти э̄рнэ ут пуссын о̄лыс. 

Пēс порат па̄вылт са̄­выӈпа̄лэ ханты ма̄хум о̄лсыт. Яныгпа̄ла хо̄тпат рущ ла̄тӈыл потыртаӈ­кве щар ат ха̄ссыт, туп ма̄ньлат ма̄хум мощ потыртасыт, тувыл та. Ка̄сыӈ ханты щēмья 10-12 ня̄врам о̄щсыт. 
Галина Васильевна ат та̄л тот рӯпитас. Тувыл Сотниково па̄­вылн рӯпи­таӈкве кēтвес. Тот матах­мат та̄л рӯ­пи­тас. 
1976 та̄лт Большой Атлым па̄вылн ювле ёх­тыс ос па̄выл пӯльница кӯщаиг паттувес. 1999 та̄л мус рӯпитас ос пенсиян минас. Тот иӈ кос рӯпитанув, ос па̄­вылт та̄рвитыӈыщ о̄лнэ нэ̄ хо̄тпат яныг па̄выл пӯльницан кēтуӈкве патвēсыт. 
Э̄ква ла̄выс: «Ма̄н са̄ртын та̄рви­тыӈыщ о̄лнэ нэ̄т сака ёмщакв уральтасанӯв, нэ̄матыр ищхӣпыӈ ут ат э̄рыс. Хунь нэ̄ хо̄талэ ёхты, та порат ня̄враме самын та патыс. Мо̄лал а̄гим а̄гитэ та̄рвиты­ӈыщ о̄лыс. Па̄вылт хус хо̄талн са̄ртыннув илямтавес. Октябрьский па̄выл пӯльницан свонитасум, вертолёт во̄всум. Та̄н ла̄всыт, вертолёт а̄тим. 
Тувыл маныр ва̄­руӈкв. Ма̄нь пēс пӯль­ницат ня̄враме самын та патыс. Маныр э̄ри, амки ва̄рсум. Та юи-па̄лт вертолёт ёхтыс, а̄гим а̄гитэ ущты самын патум ня̄врамыӈ та̄гыл Андра па̄выл пӯльницан тотвес, хасвес, э̄рттам, тав тот ня̄враме самын патыс». 

Манрыг э̄ква ня̄врам па̄вылт пирмайтастэ, тыима̄гыс Октябрьский пӯльница кӯщай хум сака ля̄втыс. О̄влэ̄т Галина Васильевна тавēн ювле нэ̄матыр ат ла̄выс. Тувыл ты тэ̄ла турēн ёхтыс, ювле тав нупылэ о̄с ля̄втуӈкве патыс. Ты юи-па̄лт мощ рӯпитас ос по̄хын та минас. 
Тав пӯльницат пус­сын аквъёт налы­ман та̄л рӯпитас. Па̄в­лыӈ мирн ань тыг мус сака э̄руптаве ос янытлаве. Тэ̄н о̄йкатэ̄н­тыл нила ня̄врам янмал­тасы̄г: хӯрум а̄ги, акв пыг. Ань ня̄враманэ̄н лов ня̄врам о̄ньщēгыт: ат пыг, ат аги. Та̄н ань о̄с нёло­лов ня̄врам янмалтэ̄гыт. Па̄влыӈ мир матыр а̄г­мыл ēмтэгы̄т ке, тав палтэ уральтахтуӈкве ёхта­лэ̄гыт. То̄ва хо̄тпат теле­фон хосыт свонитэ̄­гыт, пусмалтахтын урыл ки­тыг­лахтэ̄гыт. Э̄ква ка̄сыӈ хо̄тпан нё̄ты.
Тамле ёмас хо̄тпа ёт ма̄нь па̄влыӈ ма̄т ам та хо̄нтхатыгласум. Са̄в та̄л пуста̄гыл ос со̄тыӈыщ, щуниӈыщ э̄лаль вос о̄лы.
Николай МЕРОВ
