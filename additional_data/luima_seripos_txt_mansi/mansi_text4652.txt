
Округ кӯщай нэ̄ Наталья Комарова ос учёныит «Ма̄-вит ос Э̄лумхо̄лас» нампа музейт акван-атхатыгласыт. Та̄н ēӈта пасан ва̄тат «Многовековая Югра» проект о̄вылтыт потыртасыт. Югра ма̄в урыл 900 та̄л ювле хультум порат щар о̄выл щёс пēс нэ̄пакт хансым о̄лыс. Ань та нот па̄сыл тыт хоты мирыт о̄лсыт, пуссын ты ва̄рмалит археологыт та̄ра-паттыяныл.
О̄влэ̄т история наукат кандидатыг о̄лнэ хумыг Александр Кениг Сургутныл ос Георгий Визгалов Нефтеюганск ӯсныл пēс пормасыт урыл потыртасы̄г ос хурит суссылтасы̄г. Сургутский государственный университетт рӯпитан ос а̄гит-пыгыт ханищтан хо̄тпат о̄с ла̄тыӈ тотсыт. Та̄н акван-нё̄тхатым округ янытыл сосса ма̄хум йис та̄гыл о̄лнэ ма̄нанылн ялсыт ос тот ма̄ ёлы-па̄лныл сыресыр пēс пормасыт но̄х-хилащласыт. Тох та̄н Октябрьский район Шеркалы па̄выл по̄хат, Ханты-Мансийский район Согом па̄вылт ос Ха̄льӯс район Ня̄хщамво̄ль па̄выл на̄лми ва̄тат рӯпитасыт. Ос таи та̄ра-паттысыт, но̄х-вуим а̄нысан, сакква̄лыг ос пальщимщак ло̄мтыт 12-15 нотыт ма̄хумн о̄ньщимат. Та̄н ань иӈ ёмщакв сунсыглым ханищтаӈкве э̄рēгыт, хоты пēс йис мирытн ва̄рвēсыт, таи э̄лаль хо̄нтэ̄гыт тах.
Тамле тэ̄лат учёный хо̄тпат «Многовековая Югра» проект щирыл щё̄питыяныл, та̄н миркол па̄лыл олныл майвēсыт. Э̄рнэ ищхӣпыӈ утыт о̄ньщēгыт кос ос немец учёныит ва̄рум йильпи ищхӣпыӈ утыт о̄с ёвтавет ке, то̄нт ты рӯпатаныл моляхнув ва̄руӈкве вēрмияныл.
Акван-атхатыглам хо̄тпат пēс накыт ханищтаӈкве о̄вылтым ма̄гыс Наталья Владимировнан пӯмащипа ла̄тыӈ ла̄всыт ос хотты накт аквъёт хотталь ялуӈкве во̄всаныл. Туризм тэ̄лат ёт рӯпитан ос ля̄ххал тотнэ хо̄тпат тамле ма̄т о̄с пӯмщаласаныл, тув ялуӈкве о̄с ка̄сащēгыт. Та̄н ла̄внэ̄ныл щирыл, Юграв са̄в мирн вос ва̄ве туристыт о̄с тув тотыглаӈкве э̄рēгыт.
