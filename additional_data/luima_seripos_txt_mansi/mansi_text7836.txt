
Мо̄лал Ханты-Мансийск ӯст о̄лнэ ма̄хум «Люди дела» намаим ма̄нь кинат сунсуӈкве во̄виньта̄лвēсыт. Округ творчество колн янге-ма̄не атхатасыт ос о̄влэ̄т ты ва̄рмаль щё̄питам хо̄тпат урыл потыртасыт. Кина Елена ос Геннадий Тимченко нампа фонд хосыт по̄слувес. 
Ань Москваныл «Куль­тура» программат пуӈк­тотнэ нэ̄ Елена Конова­лова ос Тюмень ӯсныл Вера Барова ёхталасы̄г. Тэ̄н Марина Кабакова, Касум па̄вылт о̄лнэ нэ̄н, ма̄гылт о̄щнэ по̄с мӯй­луптасы̄г. Ты кина по̄слум хум Владимир Головнёв такви ат ёхтыс, тав ищ­хӣпыӈ ут хосыт паща ла̄тыӈ кēтыс.
Тувыл ма̄хум пуссын кинал суссылтаӈкве пат­вēсыт ос нэ̄мхотьют ат ва̄с, маныр э̄лаль суссыл­таве. Насати, кина ат ва̄ти охсатыл по̄слыма ос ка̄­сыӈъēмт тот мо̄т-мо̄т ат э̄лумхо̄лас урыл потыр­таве. Тамле суссылтан утыт киноальманахыг ла̄вавет. Ань та хо̄тпат Россият са̄всыр ма̄т о̄лэ̄гыт, та̄нки щирыл матыр тэ̄лат э̄лаль тотым рӯпитэ̄гыт. 
О̄выл кинат Удмуртият Дебёссы па̄вылт о̄лнэ о̄йка Сергей Васильев урыл суссӯв. Тав на̄йпос ва̄рнэ станцият рӯпиты ос хо­сат та̄гыл па̄влыӈ ня̄вра­мыт шахматыл ёнгуӈкве ханищтыянэ. Тувыл то̄ва­ныл каснэ ма̄н тотыглы­янэ, тот о̄с но̄х-патэ̄гыт. Сергей Валерь­евич а̄ги­ри­щит-пыгрищит та̄кса­рыг ос номтыӈ хо̄тпаг о̄луӈкве ханищтыянэ.
Китыт кина Рязанский область Ключ па̄вылт о̄лнэ хум Юрий Змейков урыл о̄лыс. Тэ̄н Яна э̄ква­тэ̄нтыл нёлолов ня̄врам янмалтэ̄г. Ва̄им, то̄ванакт сака та̄рвитыӈ о̄лыглас, хо̄т та ат торгамтавēг, хот та ат нё̄тавēг. Ань хумус та̄рвитыт по̄хан-лаквты­янэ̄н, ты урыл мо̄т акв тамле щēмьятытн Юрий Борисович потыртас. 
Хӯрмит кинат ма̄н аквтупмат Оренбургский область Сорочинск па̄­вылн о̄лмыгта̄лсӯв. Тот 78 та̄лэ то̄влум о̄йка урыл суссылтавес, тав наме Пётр Григорьев. Такви щирēтыл иӈ такем ка̄р­камыг о̄лы, па̄влыӈ ма̄х­манэ ӯщлахтын ма̄гыс ёсал тахсын ва̄рмаль щё̄­питас. Тав мо̄т ма­тумпа̄ла хо̄тпат аквтох ка̄р­камыг о̄луӈкве во̄виянэ.
Нилыт кинат Марина Кабакова ущты ка̄салас­лӯв. Тав Белоярский район Касум па̄влэ̄т ханты ма̄хум пēс нака­ныл э̄лаль тотнэ музейт рӯпиты. Ань хумус хантыт о̄лэ̄гыт, маныр ва̄рēгыт, таит по̄слувēсыт. Касумт янге-ма̄не пуссын му­зейн ёх­талэ̄гыт, тот ак­ван-нё̄тхатым пēс накыт э̄лаль тотыяныл. Та щирыл ка̄сыӈ э̄лумхо̄лас так­вина̄тэ̄н сымн э̄рнэ тэ̄ла хо̄нтыс.
Ос атыт ма̄нь кинат Юлия Булдакова по̄слувес. Тав Иркутский область Тулун ӯст о̄лы. 2019 та̄лт тот о̄лнэ ма̄хум яныг витн ёхтала­вēсыт, кола­ныл а̄мара̄л­вēсыт. Юлия Нико­лаевна то̄нт кол та̄л хультыс. Ос нэ̄мхотталь мо̄т ма̄н ат минас, ӯст са̄в ма̄хумн нё̄тыс. Хуньт ӯст кумысканыл ва̄рнэ пормасыт яныг завод рӯпитас, тувыл лап-пант­вес. Ты нак хот ул вос ёрувлаве, хо̄т-а̄ти кис­ха­тым ты тэ̄ла э̄лаль сус­сылтан ма̄гыс тав ма̄щ­тырлан кол щё̄питас. 
Ань ты кина охсат сун­сум ма̄хум та̄ра юв ат ми­насыт, кинан по̄слым хо̄т­пат о̄вылтыт потыр­таӈкве хультсыт. Тув ис­кус­ство школат ханищ­тах­тын са̄в ня̄врамыт ёх­та­ла­сыт, та̄нанылн ки­нат сака мӯстысыт. Ла̄вē­гыт, то̄ва порат аты ос номсэ̄гыт, хоты э̄лум­хо̄лас наӈ по̄хант лю̄ляхо̄лы. О̄лупсатэ̄т манхурип та̄рвит о̄ньщиглы ман а̄ти, нэ̄мхотьютн ат сус­сылтыянэ, нэ̄мат ат кант­лы, нас э̄лаль рӯпататэ ва̄ритэ. Ня̄врамыт ань аквтох ё̄р э̄лумхо̄ласыг э̄лаль о̄луӈкве таӈхēгыт. Ань ты ат хо̄тпат урыл са̄в ма̄хум вос ва̄сыт, таима̄гыс кина хо̄т-а̄ти акваг суссылтаӈкве э̄ри ос ётыл та̄н о̄вылтыт Фонд Тимченко кина э̄лаль по̄слуӈкве патытэ ке, щар ёмасыг о̄лнӯв. 
Фонд тармыл рӯпитан нэ̄ Ирина Калистрат­ова ла̄выс, о̄влэ̄т та̄н 32 э̄лум­хо̄лас хо̄нтыгласыт, тувыл та̄н ётаныл ищ­хӣпыӈ ут хосыт ва̄йха­та­сыт. Тувыл тох потрамим то̄ваныл ёт акван-хо̄нт­хатуӈкве ат вēрмысыт, та юи-па̄лт пēриим 8 хо̄тпат хуль­туптавēсыт, ос тыгыл туп 5 ма̄н ялсыт. 
Марина Кабакова ла̄выс: 
– Во̄ртур э̄тпост ма̄н палтув кина по̄слуӈ­кве ёхталасыт. Ты кина а̄ти туп ам урумтыл о̄лы, па̄вылт о̄лнэ мо̄т ханты­янув о̄с по̄слым о̄лэ̄гыт. Та̄нанылн матыр ва̄рнэ тэ̄лат намыл ат ва̄­рыгла̄л­санӯв, ам нас кина по̄с­лын утыл нэ̄гсалавēсум ос таве ёт тотыглым, ху­мус акваг о̄лэ̄в, рӯпи­тэ̄в, таи тув та по̄слувес ос та охсаныл ма̄нь кинаг та щё̄питавес. 
Ты э̄типа̄лаг мӯй ма̄­хум пуссын тэ̄нэ пасан ва̄тан во̄ввēсыт, тот Касум па̄вылныл ёхталам хо̄т­пат са̄лы нё̄влил, мора­хыл тыттувēсыт ос лӯп­таӈ ща̄ил айтвēсыт. 
Тамара МЕРОВА
