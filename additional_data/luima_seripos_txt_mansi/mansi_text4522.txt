
Ам па̄влум Хо̄слох па̄влыг ла̄ваве. Ӯщлахтын порат а̄тям ёт амки па̄влумн яланта̄лэ̄гум. Са̄в хо̄тпа тот атыпыл о̄лэ̄гыт, ос па̄влумт туи порат сака пӯмыщ о̄луӈкве.
Хо̄сло̄х па̄выл я̄ ва̄тат ӯнлы. Сака нё̄тнэ ма̄. Тот ловманкем кол туп о̄лы. Йильпи колыт тот о̄с ӯнттавет. Туи порат са̄в э̄лмхо̄лас ёхталы: то̄ват пил ва̄тэ̄гыт, хӯл алыщлэ̄гыт ос то̄ват нас ӯщлахтэ̄гыт. Ты па̄вылт яныг учёный нэ̄в Евдокия Ивановна Ромбандеева ос тав апге Татьяна Дмитриевна Слинкина самын патсы̄г. Тэ̄н пēс колэ̄н на̄лми ва̄тат ӯнлы. Татьяна Дмитриевна такви па̄влэ̄н ка̄сыӈ тув ёхталы, колэ уральтытэ ос нэ̄пакн хаснэ ва̄рмалит урыл китыглахты.
Хо̄сло̄х На̄й-О̄тыре — тыи Па̄йпыӈ о̄йка. Тав са̄с па̄йпыт о̄ньщаве, Миснэ тав э̄кватэ. Миснэ Хо̄сло̄хн хӯлыӈ тӯр тотыс. Ты тӯрт атыӈ сорх о̄лы. Хунь э̄тпос яныгми, то̄нт пӯрлахтын ма̄н ялуӈкве э̄ри. Ты урыл щащēквам а̄нумн потырта̄лыс.
Пӯрлахтын ма̄т пасан ва̄раве, а̄ращ па̄лтаве, тэ̄нут па̄йтаве. Ялпыӈ йӣвн а̄рсын нэ̄гаве, ма̄хум пуӈк пинэ̄гыт. Пуӈк пиннэ порат по̄йкщēгыт ос тамле ла̄тыӈ ла̄вēгыт: пус ка̄т, пус ла̄гыл вос о̄лэ̄в. На̄й-О̄тыранувн вос ӯргалавēв. Пасан ва̄тан ӯнтэ̄гыт, тэ̄гыт, На̄й-О̄тырын о̄с тэ̄нут ӯнттэ̄гыт. Тамле пēс ва̄рмаль ань ма̄ньлат ма̄хум сака ат ва̄гыт. Ма̄нки пēс ма̄хманув ва̄рмаляныл ос На̄й-О̄тыранув ёрувлаӈкве ат э̄ри. Та хосыт ма̄н э̄лаль о̄лнэ лё̄х ос со̄т хо̄нтэ̄в.
Ты потыр 
Максим НИКИТИН хансыстэ
