

	Та̄л котиль э̄тпос 20 хо̄талэ̄т Нижневартовский район Излучинск па̄вылт ня̄врамыт ма̄гыс ялпыӈ хо̄тал щё̄питаве.

	Ты кастыл округ кӯщай нэ̄ Наталья Комарова о̄с тув мины. 

	Тав та порат Нижневартовск ос Мегион ӯсыгт рӯпата щирыл яласаӈкве паты.

	Аквта хо̄талт Излучинск па̄выл школа-интернат колт округ янытыл са̄всыр ма̄т ня̄врамыт ёт рӯпитан ма̄хум акван-атхатэ̄гыт тах. Ты та̄л сыс манырсыр рӯпата ня̄врамыт ма̄гыс ва̄руӈкве э̄ри, 

	та̄н тот потыртахтэ̄гыт.

	Та̄л о̄вылтахтам порат округ мир 

	э̄лы-па̄лт Наталья Комарова потыртас. То̄нт кӯщай нэ̄ 2016 та̄л ня̄врамыт янытлан та̄лыг намаястэ. Тав ла̄выс: «Югра ма̄т о̄лнэ ня̄враманув ёмас номтыл о̄луӈкве ханищтыянӯв, та̄н вēщкатыг ос пуста̄гыл э̄лаль вос яныгмēгыт».

	Тыи ма̄гыс округ кӯщай ва̄ӈын хум 

	Алексей Путин ня̄врамыт ёт рӯпитан ма̄хум акван ты атсанэ, та̄н аквъёт та̄л 

	котиль э̄тпос 15 хо̄талэ мус номсахтуӈкве патэ̄гыт, ты та̄л сыс манырсыр рӯпата ня̄врамыт ма̄гыс ва̄руӈкве э̄ри. 

	Ма̄хумаквет, на̄н о̄с 

	матыр номт ке о̄ньщегы̄н, интернет 

	хосыт ты сайтн хансуӈкве вēрмегы̄н: ugra2030.admhmao.ru 

	Кēтум потранын та̄л котиль э̄тпос 29 хо̄талэ мус пуссын ёмщакв ловиньтавет тах.

	 

	Округ мирколныл кēтым ля̄ххал 

	ма̄ньщи ла̄тӈыл 

	Николай МЕРОВ 

	хансыстэ
