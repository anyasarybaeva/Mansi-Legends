
Во̄ртӯр э̄тпос 28 хо̄талэ̄т Ханты-Мансийск ӯст Иртыш я̄н «Абалакский» нампа рыбзаводыт рӯпитан ма̄хум ма̄нь супыгхӯлыт та̄ратасыт. Тамле э̄рнэ рӯпата  «Экология» нампа программа хосыт ты та̄л ва̄руӈкве о̄вылтавес. Иртыш ва̄тан кӯщаит, ма̄-вит ӯргалан хо̄тпат ос ля̄ххал тотнэ ма̄хум во̄выглавēсыт.
Ты э̄лы-па̄лт лӯпта э̄тпост хӯл янмалтан заводыт рӯпитан хо̄т­пат Иртыш я̄н ос кит со̄тыра са̄вит ма̄нь супыг та̄ратасыт. То̄нт та̄н «Спасти и сохранить» нампа фестивальн ёхталам мӯй мир тув во̄выгласыт. 


Иртыш я̄т, А̄с я̄т супыг ань сака мощщаг ēмтыс, тыима̄гсыл  «Красная книга» нампа нэ̄пакн хасвес. Ма̄хум ты хӯл пувуӈкве щар ат та̄ртавет ос яныг штраф-олн ойтуӈкве паттавет. Супгыт я̄т са̄выг вос ēмтэ̄гыт, ты рӯпата ва̄руӈкве ань та о̄вылтавес. 

Ты хӯлыт Тюменский областьт о̄лнэ «Абалак­ский» нампа заводыт янмалтавēсыт. Тувыл Ханты-Мансийск ӯсн тотвēсыт ос Иртыш я̄н та̄ртвēсыт. «Главрыбвод» нампа организацият кӯщаиг рӯпитан хум Виталий Сергеевич Баранов ла̄выс: «Ты рӯпата ма̄н «Сохраним сибирского осетра» нампа программа хосыт ва̄рēв. Ты э̄лы-па̄лт ты программа хосыт ма̄н 4,5 млн ма̄нь супыгхӯл  «Абалакский» нампа завод ляпат витын та̄ртсанӯв. 2024 та̄л мус ма̄н 5 млн ма̄нь супыг тах янмалтэ̄в. Ань Тюменский область ос Югра ма̄ кӯщаит ты рӯпата аквъёт ва̄рияныл. Тыхо̄тал ма̄н тыт 15  со̄тыра ма̄нь супгыт я̄н та̄ртсанӯв. Ка̄сыӈ хӯл 15-20 грамм са̄вит. Та̄н халанылт 70-80% са̄вит яныг хӯлыг тах яныгмēгыт. Та̄ртым хӯланув тэ̄лы мус яныг­маӈкве а̄лымēгыт. Тувыл А̄с я̄ хосыт Ямал ма̄ нупыл минэ̄гыт.  Супыг хоты ма̄т о̄лы, хоты я̄тын сэ̄руӈкве мины, ма̄н ёмащакв ханищтаслӯв. Тыима̄гсыл ань супыг­хӯлыт та̄ратаӈкве тыг ёхтысӯв. Матъёмас, ты рӯпата ма̄гсыл олныл ань та̄ставēв».

Кӯщай хум ос ла̄выс, хӯл янмалтан ма̄гсыл са̄в рӯпитан ма̄хум ос са̄всыр техника э̄ри. Ма̄нь супгыт Ханты-Мансийск ӯсн ма̄шинал яныг пӯщка кӣвырт тотвēсыт. На̄лми ва̄тат ос мо̄т яныг пӯщкат ӯнттувēсыт, витыл со̄­свēсыт. Тувыл ма̄нь супгыт тув та̄рт­вēсыт, ты витын вос мощ ханьщувлэ̄гыт. Ос та юи-па̄лт ущ Иртыш я̄н пуссын та̄ртвēсыт.   

Ань «Абалакский» нампа хӯл янмалтан завод ООО «РН-Юганск­нефтегаз» нампа ма̄-во̄й но̄х-винэ компания соглашение-нэ̄пак щирыл рӯпитэ̄гыт.  Ты компания олн тах та̄сты ос заводыт рӯпитан хо̄тпат кит млн ма̄нь су­пыгхӯл тах янмалтэ̄гыт ос я̄н та̄ратыяныл. Мо̄т компаният ты рӯпата ма̄гсыл олн о̄с ань май­лэ̄гыт. 
А̄с ос Иртыш я̄гт мохсаӈ хӯл о̄с акваг мощщаг ēмты. Виталий Баранов ла̄выс, мохсаӈ хӯл  янмалтаӈкве, тувыл я̄н та̄ртаӈкве та̄н о̄с патэ̄гыт. Манаса̄вит олн ты рӯпата ма̄гсыл тах э̄рмыглы, та̄н ань ловиньтэ̄гыт, манаса̄вит мохсаӈ янмалтаӈкве э̄ри, хоты порат я̄н та̄ртаӈкве, та̄н о̄с ёмащакв ханищтэ̄гыт. Ос ты юи-па̄лт мохсаӈ янмалтаӈкве тах вуйхатэ̄гыт. 
 
