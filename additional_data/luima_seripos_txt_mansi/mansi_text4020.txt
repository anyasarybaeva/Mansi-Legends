
Ханты-Мансийск ӯст о̄лнэ Ма̄-вит ос Э̄лумхо̄лас нампа музейт рӯпитан хо̄тпат ля̄ххал тотнэ ма̄хум ёт о̄ста акван-хо̄нтхатыгласыт. То̄нт ща̄й айнэ̄ныл сыс та̄н Ха̄льӯс район Нё̄рн ялум лё̄ӈханыл урыл потыртасыт.

	О̄йттур э̄тпос юи-о̄выл хо̄талытт ос во̄ртур э̄тпос о̄выл хо̄талытт та̄н тув ма̄-вит ос я̄ӈкыӈ ма̄т уральтан ма̄гыс ялсыт. Тув ялум ва̄рмаляныл «Этнографика 2017: Ледяное сердце Урала» намаим о̄лыс. Ань ма̄н ётув ты о̄вылтыт музейт рӯпитан нэ̄ Лариса Поршунова ос Москваныл ищхӣпыӈ ут хосыт Михаил Иванов потыртасы̄г.

	Михаил Иванов я̄ӈкыӈ ма̄т та̄ра-паттын учёный хо̄тпаг о̄лы, рущ щирыл та̄н «гляциологыг» ла̄вавет. Тав М.В. Ломоносов нампа Московский государственный университетт география тэ̄лат ханищтан колт рӯпиты. Тав тот ханищтахтын а̄ги Ульяна Шпак ёт Нё̄рн ялыс. Тэ̄н гляциология ва̄рмалитыт э̄рнэ рӯпатат ва̄рсы̄г. Нё̄ранув нумыл ёмщакв по̄слым о̄лэ̄гыт кос, тэ̄н ань ты ма̄т ёмащакв суссанэ̄н, тувыл мо̄рталасанэ̄н  ос йильпииг нэ̄пакн хассанэ̄н, по̄слысанэ̄н.

	Музейт рӯпитан хо̄тпат коныпал Саранпа̄вылт о̄лнэ о̄йка Иван Николаевич Вокуев тув о̄с ялыс. Нё̄ранув уральтым, аквъёт ялум ма̄хум 400 вēрыста арыгкем ла̄глыл ё̄мсыт. Иван Николаевич Нё̄рн ва̄тихал яланта̄лы, ос я̄ӈкыӈ ма̄т тавēн такем пӯмщиг уральтаӈкв о̄лыс. Нё̄рт о̄лыгламēт тувле нупыл тэ̄латэ а̄тим о̄лыс, ань ка̄сыӈ я̄ӈкыӈ ма̄, насати, я̄нас нам о̄щнэ̄тэ, ты урыл ма̄хумн потыртаӈкве ос мирн суссылтаӈкве э̄ри.

	Ты ēрт я̄ӈкыӈ ма̄т хосат та̄гыл ат уральтавēсыт, ат ханищтавēсыт. Акв ма̄т ё̄миманыл та̄н яныг а̄хвтас ка̄саласыт, тав по̄сыт о̄ньщум. Та̄наныл геоморфолог-учёный о̄йка Сергей Геннадьевич Боч 1933 та̄лт щуртманэ. Та ляпат хо̄нтым я̄ӈкыӈ ма̄ «Ма̄ньщи» нам о̄ньщи, о̄йка мувлахи 140 а̄хвтасыт по̄сыл ва̄рманэ. Юи-о̄вылт 23 а̄хвтас пинманэ, ань та̄н щиранылт а̄рталаӈкве ке, я̄ӈкыӈ ма̄ мо̄т ма̄н лаквнэ̄тэ. Ань нуми ēре 27 а̄хвтасыл йильпииг пинвес ос вощрам-вы̄гырхарпа о̄льпыл хасвēсыт. Мо̄тыт щёс ёхтынэ̄ныл порат ма̄тэ тах сунсыяныл.

	Ань ма̄ янытыл ка̄сыӈēмт ма̄лтыпыг ēмты. То̄ва ма̄т я̄ӈке ла̄щал толы, ма̄ниг ēмты. Э̄лаль щар хот-толуӈкве вēрмēгыт. То̄нт ма̄кēв витын а̄мараве, тыи сака лю̄ль. Лӯима̄т о̄лнэ соссаӈ ма̄хум ты ва̄рмалит ва̄та̄л ул вос о̄ньщияныл. Ань учёныит ты тэ̄лат ёмщакв та̄ра-паттыяныл. Нё̄ранув нумыл ёмщакв по̄слуӈкве то̄ванакт ат а̄ртми, тулын лап-тотавет. Таима̄гыс ма̄ тармыл ханищтаӈкве э̄ри.

	1966 та̄лт хансым нэ̄пакт Нё̄ранувт 51 я̄ӈкыӈ ма̄ о̄лыс. Ань таи та̄ра-патыс: Пектен, Манси-2, Малютка нампа я̄ӈкыӈ ма̄т хот та толасыт. Тот туп тӯйтыӈ ма̄-ло̄мтыт хультсыт. Ты та̄л МПГ-2 ла̄щал толуӈкве патыс.

	Та̄н нё̄рт ё̄мманыл порат мо̄т хо̄тпат ёт акван-хо̄нтхатыгла̄лсыт. Тыи кина по̄слын хум Лев Вахитов ос тав ётэ рӯпитан ма̄хманэ о̄лсыт. Та̄н «Югра многовековая» нампа проект щирыл рӯпитэ̄гыт. Тот по̄слум кинаныл на̄н ищхӣпыӈ утыт хо̄нтуӈкве ос сунсуӈкве вēрмилы̄н. Тувыл «Югра» телекомпаният «Пояс Нуми Торума» акв кина Галина Эдин (Яптинан) щё̄питавес.

	Лариса Поршунова ла̄выс, та̄н Нё̄рт о̄лманыл сыс са̄в нё̄тнэ хурит по̄слысыт. Хо̄нтум а̄хвтасыт соссаӈ ма̄хумн хумус ла̄ввēсыт — таит пуссын нэ̄пакн хассаныл. Акв ма̄т са̄лыӈ ма̄хум о̄лум пēс коланыл хо̄нтыгласыт, тот сыресыр пормасыт о̄лсыт, то̄ват ёт висаныл. Та̄наныл ма̄навн суссылтасаныл. Мо̄тыт э̄тпост «Югратур - 2017» нампа суссылтап ва̄раве, тот ты ва̄рмалит урыл ма̄хумн о̄с тах потыртэ̄гыт.
