
Ювле хультум э̄тпост Юван Шесталов, нэ̄пак хансум ма̄ньщи хум, ка̄стыглан ма̄гыс Ханты-Мансийск ӯст «То̄рум Маа» нампа музейт ма̄хум акван-атхатыгласыт. Тот атыӈ тэ̄нутыӈ пасан ва̄тат ща̄й айсыт, Юван о̄йка хансум потранэ ос стиханэ урыл потыртасыт. Тувыл ос ма̄ньлат писателит та̄нки хансум стиханыл ловиньтасыт.

	Тув нэ̄пак хаснэ яныгпа̄ла ханты э̄ква Мария Кузьминична Волдина, ма̄ньщи нэ̄ Светлана Динисламова, «Югорские Ваганты» нампа ма̄ньлат ма̄хум литературный объединеният рӯпитан нэ̄ Елена Капитанова ос мо̄таныт ёхталасыт. Та̄н хумус нэ̄пакыт хансуӈкве о̄вылтахтасыт, тот ты урыл мощ потыртасыт.

	Хо̄нтаӈ ма̄ньщи хум Анатолий Брусницын ма̄хум э̄лы-па̄лт о̄с стихыт ловиньтас. Тав ла̄выс, та̄н ма̄нь ня̄врамыт колытт ва̄тихал суссылтапыт щё̄пита̄лэ̄гыт. Тот катыл ва̄рим пормасыт урыл та̄нанылн потыртэ̄гыт. Ня̄врамыт ща̄гтым ты урыл хӯнтлэ̄гыт, та̄нанылн ты ва̄рмаль сака мӯсты.

	Та хо̄талт хантыт, ма̄ньщит ос мо̄т хо̄тпат акван-юрщхатым стихыт ловиньтасыт. Та̄наныл хӯнтлуӈкве сака мӯстыс. Ма̄хумаквет, на̄н нэ̄пак хаснэ соссаӈ хо̄тпат потраныл, стиханыл о̄с ловиньтэ̄н. Та̄н са̄в пӯмащ потрыт ос стихыт хансэ̄гыт.
