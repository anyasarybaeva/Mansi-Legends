

	Ань округ кӯщай пēнтсыл рӯпитан нэ̄ Наталья Комарова ка̄сыӈ са̄тыт тав ётэ рӯпитан ма̄хманэ акван-во̄выглыянэ, са̄всыр тэ̄лат урыл потыртэ̄гыт. Ты накт тав та урыл ла̄тыӈ ла̄выс, ань мощēртн во̄ртур э̄тпос ты ляпами – 9 хо̄талэ̄т Ма̄ янытыл о̄лнэ соссаӈ мирыт ялпыӈ хо̄таланыл. 

	Тав ла̄вме щирыл, ты ма̄т о̄лнэ соссаӈ ма̄хум ань сака ёмащакв мӯйлуӈкве патэ̄гыт, ты та̄л май округувт пēс йис о̄лупса но̄х-во̄рмалтан та̄лыг ла̄ввес. Ты мӯйлын хо̄тал «Славим человека труда» нампа конкурс щирыл ва̄раве. УрФО янытыл кӯщаиг о̄лнэ хум Игорь Холманских ты ва̄рмальн о̄с нё̄туӈкве паты. Ма̄н ма̄вн ловмантем областитныл ма̄хум ёхтэ̄гыт, та̄н халанылт Государственный Дума депутат, Россияв янытыл о̄лнэ Лӯима̄, Сибирь ос Дальний Восток нампа Ассоциация кӯщай хум Григорий Ледков ёхталы. Ма̄хум ань ты хо̄тал кастыл щё̄питахтэ̄гыт, тэ̄ланыл ва̄рияныл, хотьют тыг ёхтуӈкв таӈхи, наманыл та̄ра-паттавет, акван-хансавет.

	Наталья Комарова о̄с акв тэ̄ла урыл тох ла̄выс: «Ты ялпыӈ хо̄тал порат ань соссаӈ ма̄хум халт пēс йис тэ̄лат но̄х-во̄рмалтан ма̄щтыр хо̄тпат о̄с вос янытлавет. Та̄н ма̄гсыланыл матыр конкурсыт вос ва̄равет, рӯпатаныл мирн вос суссылтыяныл». Кӯщай нэ̄ ёт пуссын ка̄сащасыт.
