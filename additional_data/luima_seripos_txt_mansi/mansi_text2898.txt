
«Белое пространство» нампа окружной театральный фестиваль Ханты-Мансийск ӯст о̄лыс. 2004 та̄л па̄сыл ма̄н ма̄вт тав са̄тыт щёс ты ва̄рыглавес. Округув янытыл рӯпитан 8 театрыт акван-ёхталасыт –17 спектакль суссылтасыт. Ты та̄л округувт ня̄врам та̄лыг намаявес, таима̄гыс спектаклит янгыщ ня̄врамыт ма̄гыс ва̄рыглавēсыт.

	Сургут ӯсныл «Петрушка» нампа а̄кань театр ос музыкально-драматический театр о̄лсыг, Ханты-Мансийск ӯст рӯпитан театрыг «Солнце» ос акань театр, Нижневартовсканыл «Барабашка» нампа а̄кань театр ос городской драматический театр, Нягань ӯсныл ня̄врамыт музыкально-драматический театраныл, Нефтеюганск ӯсныл ос «Волшебная флейта» нампа а̄кань театр ёхталасыт. Нила хо̄тал сыс ӯсыӈ мир ос мӯй ма̄хум спектаклит маттем та суссыт.

	Фестиваль хо̄талытт ка̄сыӈ э̄типа̄ла жюри-хо̄тпат ма̄к ёмас спектаклит пēриясыт. Ты та̄л та̄н ётаныл Ханты-Мансийск ӯс гимназият ханищтахтан ня̄врамыт рӯпитасыт, та̄н хольтаныл о̄с пēриясыт, щар ма̄к ёмас спектаклит урыл ла̄тыӈ ла̄всыт. Та̄н янгыщ «Наши сказки» (Ханты-Мансийск ӯст о̄лнэ а̄кань театр) спектакль пēриясыт, ла̄вēгыт, та̄нанылн сака мӯстыс. 

	Юи-о̄выл хо̄тал э̄типа̄лаг театрытт рӯпитан ма̄хум ос мӯй хо̄тпат «Югра-Классик» колн атхатыгласыт. Санкт-Петербург ӯсныл ёхталам жюри нэ̄ Арина Шепелева тох ла̄выс: «Матъёмас тамле фестиваль о̄лы. Тыт ань на̄ӈки, театрыт нас хунь рӯпитэ̄гыт, та̄нки халанылт касуӈкве вēрмēгыт. Театрытт рӯпитан ма̄хум нас ат о̄лэ̄гыт, та̄н ка̄сыӈ хо̄тал матыр йильпи пӯмыщ тэ̄ла номылматэ̄гыт, акваг номсащлахтэ̄гыт, тувыл ва̄рум рӯпатаныл мирн суссылтыяныл». Тувыл ка̄сыӈ театр янытлавес, тот рӯпитан ма̄хум диплом нэ̄пакытыл ос мӯйлупсатыл майвēсыт.

	 

	Светлана МАТВЕЕВА

	хансыс ос хури ва̄рыс
