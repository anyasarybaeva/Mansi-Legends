
Ма̄нь таквс э̄тпос 20 щислат ма̄хманув ма̄гыс «Несказки» нампа спектакль «Хо̄тал» нампа театр такталасыт. Ты рӯпата режиссер хум Алексей Житковский ос актриса Алена Смирницкая а̄гмыӈ-мосыӈ ня̄врамыт ёт щё̄питасыт. 
Спектакль ма̄гыс ня̄в­рамыт та̄н та̄нки о̄лупса­ныл урыл потыр хассыт. Ты ня̄врамыт № 10 шко­лат Ханты-Мансийск ӯст ханищтахтэ̄гыт. Лов хо̄тал сыс та̄н потыр хассыт, та̄нки хурит ва̄рсыт, маснут ю̄нтсыт, э̄рыг э̄ргысыт, мультфильмыт по̄слысыт.
Ма̄нь таквс э̄тпос 12-20 хо̄талыт сыс ня̄вра­мыт ёт драматургыт, худож­никыт ос хорео­гра­фыт рӯпи­тасыт, ня̄в­ра­мыт ма̄гыс са̄в мастер-класс ва̄рыг­ласыт.
А̄гмыӈ-мосыӈ ня̄вра­мыт та̄рвитыӈ о̄лупсаныл урыл, хумыс та̄н школат ханищтахтэ̄гыт, ма̄хма­нув ёт юртыӈыщ хумус о̄лэ̄­гыт ос ма̄-вит хумус ӯр­галаӈ­кве э̄ри, ты спек­таклит суссылтэ̄гыт.
Евгений Захаров, «Хо̄тал» нампа театрыт кӯщай хум, тох ла̄выс: «Ма̄н проектув – ты сака э̄рнэ ва̄рмаль. Ня̄в­рамыт аквъёт акван-атхатыглэ̄гыт ос халанылт юртыӈыщ о̄лэ̄гыт. Та̄н са̄всыр проектыт хосыт аквписыг йильпи ва̄р­маль ва̄рēгыт».
Тувыл Евгений Игоре­вич ня̄врамытн янытла­вес, дипломыл, сувени­рыл ос хорамыӈ лӯптал мӯйлуптавес.
Ма̄хум янытлавēсыт
Ты та̄л ма̄нь таквс э̄тпос 25 щислат «Хо̄тал» театр 20 та̄лэ то̄влыс. Ты артистыт тот рӯпитым сосса мир о̄лупса э̄лаль тотэ̄гыт. Ма̄хманув сценат сунсуӈкве вēрмēгыт, ху­мыс пēс порат мирув о̄лыс. Та̄н яныг рӯпата ва̄рēгыт, ма̄н округувт ты о̄выл театр, хо̄т ма̄н ма̄хманув, ма̄ньщит, хантыт ос ё̄рныт сценат ёнгēгыт. 
Кӯщай хум Евгений Игоревич тох ла̄выс: 
– Тыныӈ ма̄хманув, ам на̄нан яныг пӯмащипа ла̄тыӈ ла̄вēгум. На̄н акв­писыг тыг ёхталэгы̄н, ма̄н урувтыл ёмас ла̄тыӈ ла̄вегы̄н. Ма̄н сосса ми­рув о̄лупсатэ э̄лаль сус­сылтаӈкве патэ̄в, са̄в э̄рнэ рӯпата ва̄рēв ос ща̄нь ла̄тӈыт урыл акваг тах потыртэ̄в.
Намхо̄таланыл кас­тыл артист-ма̄хма­нув «Невероятные при­клю­чения вогула Ерофея Анямова» ёнгил суссыл­тасыт. Ты спектакльт ре­жиссёрыг Леонид Андре­евич Архипов о̄лы, тав мощ мо̄лтынув ма̄навн о̄с нё̄тыс. Ты порат тав Урай ӯст о̄лы ос тот рӯ­питы.
Ма̄н, газетат рӯпитан ма̄хум, «Хо̄тал» нампа А̄с-угорский театрыт рӯпи­тан хо̄тпат ялпыӈ хо̄тала­ныл кастыл янытлыянӯв, пуста̄гыл вос о̄лэ̄гыт, са̄в со̄т, са̄в щунь! То̄рум ёт, О̄тыр ёт!
Оксана АЛБИНА
 
