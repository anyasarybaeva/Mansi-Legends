
Ювле хультум та̄лт округ Общественный палатат рӯпитан хо̄тпат акван-атхатыгласыт. Тув полиция ос мо̄т ма̄т рӯпитан хо̄тпат во̄виньта̄лвēсыт. Ань ма̄н округувн мо̄т хо̄н ма̄ныл са̄всыр ма̄хум рӯпитаӈкве ёхталэ̄гыт. Хумус та̄н тыт о̄лэ̄гыт, маныр та̄рвит ва̄рмалит оньщēгыт, ты урыл потыртасыт.
Мо̄лты та̄л Россия Общественный палата кӯщай хум касыл щё̄пита̄лыс. Ты ва̄рмаль рущ щирыл «Мой проект — моей стране» намаим о̄лыс. Тот «Школа мигрантов» нампа тэ̄ла щирыл Яна Белова, Ханты-Мансийск ӯст о̄лнэ нэ̄, но̄х-патыс. Ань тав ты ханищтап колт кӯщай нэ̄г рӯпиты. Ты сапра̄-нит э̄лыл ёхтум ма̄хум урыл тав тох ла̄выс: 
«Округувн э̄лыл тыг рӯпитаӈкве ёхталан хащта̄л хо̄тпат ма̄н о̄лнэ-хӯлнэ накув вос ва̄ганыл, та̄н ты школат рущ ла̄тӈыл потыртаӈкве ханищтавет. Пēс йис та̄гыл ма̄хум хумус тыт о̄лсыт, та урыл лекцият ловиньтэ̄в. Са̄кконыт урыл та̄нанылн потыртэ̄в. Тыт о̄лнэ мир о̄лупса урыл та̄н са̄в-нув ва̄ӈкве патэ̄гыт ке, э̄рыӈ, лю̄ль ва̄рмаль мощщанув ēмты, ма̄хум халанылт юртыӈыг о̄луӈкве патэ̄гыт».
Округн са̄в мир рӯпитаӈкве ёхталы. Та̄н тыт мори ул вос яласэ̄гыт,  о̄выл ул вос ва̄рēгыт, таима̄гыс акваг уральтавет. Поли-ция кӯщай ва̄ӈын хум Антон Шумков ты урыл потыртас. Тав ла̄выс: 
«Ман округувн ма̄хум са̄выӈпа̄лэ Таджикистан, Узбекистан, Украина, Киргизия ос Азербайджан ма̄ныл ювыт. Тыт са̄в тамле хо̄тпа рӯпиты. Та̄н та̄ланыл округувт та̄рвитыӈ паты, рӯпитан хо̄тпа ат то̄вылхатуӈкве паты. Тувыл виза-нэ̄пак щирыл Китай, Германия, Турция ос Канада ма̄ныл то̄ват рӯпитаӈкве тыг ёхталэ̄гыт. 2018 та̄лт китса̄т арыгтем тамле хо̄тпа рӯпата нэ̄пакыт ва̄рсыт. Та̄н аквъёт округ бюджетын акв млн. са̄виткем солко̄ви на̄лок-олн ойтсыт».   
Ос тамле ва̄рмаль о̄лыглы, э̄лыл тыг ёхтын ма̄хум, то̄ват э̄рнэ нэ̄паканыл мӯс-халыг ат щё̄питыяныл, сытамыг рӯпитэ̄гыт. Миграционный полицият лусытан хо̄тпат та̄наныл пувияныл ке, ты ощмараныл ма̄гыс о̄лнэ ма̄нанылн ювле кēтавет. Миннэ лё̄ӈханыл ойтнэ ма̄гыс олн ат ке о̄ньщēгыт, та̄н о̄влэ̄т каснаколн мощщан ӯнталавет. Тот ты хо̄тпат миннэ лё̄ӈханыл ма̄гыс олн сэ̄лэ̄гыт, тувыл ущ юв кēтавет. Мо̄лты та̄л оигпан мус тот яныгса̄т хӯрумхуйплов э̄лумхо̄лас о̄щвēсыт.
Полиция кӯщай хум ла̄выс, ты та̄л сыс округувт ва̄т нупыл хӯрум со̄тыра э̄лумхо̄лас пуввēсыт, та̄н э̄рнэ нэ̄пакыт та̄л рӯпитасыт. Ты ма̄-хумныл сут та̄ра та̄нки ма̄нанылн хӯрум со̄тыра са̄виткем э̄лум-хо̄лас кēтвес, мо̄таныт та̄нки нэ̄паканыл ёмщакв щё̄питаӈкве ла̄ввēсыт. Ты хо̄тпат рӯпитан ма̄ныл акваг уральтавет. Хотьют пуваве ке, та̄ра юв кēтаве, рӯпата кӯщаит ты ощмараныл ма̄гыс о̄с яныг штрафыл хансавет. Та сыс, э̄лыл ёхтум ма̄хум халт ань округувт лю̄ль нак ва̄рнэ хо̄тпа мощщагнув ēмтыс. 
Ты сапра̄нин таджик ма̄хум халт кӯщай хум ёхталас. Такви ма̄хманэ я̄рмын тэ̄лат урыл потыртас. Хум ла̄вме щирыл, то̄ванакт тыг ёхтум хо̄тпат ла̄пала̄лавет. Рӯпатан патхатнэ ма̄гыс э̄лумхо̄ласн о̄влэ̄т пӯльницат уральтахтуӈкве э̄ри. 
Тот та̄н лēккарытн хасхатан нэ̄пакыл мивет. Ос ты ма̄хум пӯльницат ат ураль-тахтэ̄гыт, ты нэ̄пак по̄х хо̄тпатныл ёвтэ̄гыт. Тувыл ты ощмараныл ма̄гыс та̄н пувавет ке, юв кēтавет манос штраф-олн ойтэ̄гыт. Ос хотьют ты нэ̄пакыт тыналан хо̄тпат ат новавет, тох та э̄лаль рӯпитэ̄гыт. 
Общественый палата кӯщай нэ̄ Ирина Максимова ты ва̄рмаль ёмщакв уральтаӈкве полиция хо̄тпат во̄всанэ. Ты сапра̄нит кӯщаит маныр урыл потыртасыт, та тэ̄ланыл пуссын нэ̄пакн хассаныл. Ты рӯпата таима̄гыс ва̄раве, са̄всыр ма̄ныл ёхталан мир тыт на̄лок-олн вос ойтэ̄гыт, юртыӈыщ вос о̄лэ̄гыт ос халанылт вори ул вос тотэ̄гыт.
О̄выл хурит таджик ма̄хум кӯщай по̄слым о̄лы. Китыт хурит ос Общественной палатат рӯпитан хо̄тпат ӯнлэ̄гыт.
