
Тынакт Ханты-Мансийск ӯсн космонавтыг о̄лнэ хум Сергей Николаевич Рыжиков ёхталас. Школат ханищтахтын ня̄врамыт ма̄гыс астрономия ос космонавтика урыл потыртас, ты тэ̄ла хумус о̄вылтавес, ма̄н ма̄вт тав хумус ва̄раве, та маныр. Сергей Николаевич потре ищхӣпыӈ утын хасвес, округ янытыл о̄лнэ ка̄сыӈ ня̄врамын хӯлвес.

	Ты намыӈ-суиӈ хум оматэ ёт ёхталас, наме Любовь Ивановна Рыжикова. Тэ̄н ня̄врамыт ханищтахтын технопарканыл сунсыстэ̄н, тувыл наука музейн ос космоквантум ханищтан колнакн во̄виньтавесыг. Лётчик-космонавт ня̄врамытын маттем та китыглавес. Инопланетяныт урыл тав тох ла̄выс: «Мо̄т са̄всыр утытын ам ат агтэ̄гум. Ты урыл ма̄хум сака са̄в ханищтасыт, ань тыхо̄тал мус ханищтэ̄гыт. Туп таи та̄ра-паттысыт — ма̄н коныпалувт Вселенныйт воссыг нэ̄мхотьют а̄тим, туп ма̄н, э̄лумхо̄ласыт, о̄лэ̄в. Хумус вēрмēв, хумус таӈхēв, тыт ма̄н та щуртэ̄в, ма̄н та кӯщайлахтэ̄в». 

	Тувыл Сергей Николаевич оматэ̄нтыл округ кӯщай нэ̄н Наталья Комарован ӯрвесыг, мирколн ялсыг. Кӯщай нэ̄ тэ̄натэ̄н са̄в ёмас сымыӈ ла̄тыӈ ла̄выс. Тамле номтыӈ, мӯтраӈ пыг янмалтаме ма̄гыс тав Любовь Николаевна янытластэ. Лётчик-космонавт нупыл ла̄выс: «Наӈ ва̄рнэ  тэ̄лан ня̄врамытын сака мӯсты, ань йис ма̄ньлат хо̄тпатныл хотьют э̄рыӈ наӈ хольтын ханищтахтуӈкве ос тувыл э̄лаль рӯпитаӈкве тахмаи. Ам номсэ̄гум, наӈ яныгмам ма̄н ва̄тихал ёхталаӈкве патэ̄гын, тыт о̄лнэ ня̄врамытн космос урыл са̄в ля̄ххал тотуӈкве ос ва̄рнэ тэ̄лан урыл потыртаӈкве патэ̄гын. Ма̄н наӈын акваг ӯруӈкве патылӯв».

	Хум ювле тох ла̄выс: «Матыр нё̄тмил э̄рмыглы те, ам атхунь нё̄тэ̄гум. Тыхо̄тал ма̄ньлат хо̄тпат ёт са̄в потыртасум, космос урыл та̄н сака пӯмщалахтасыт, китыглахтан ла̄тыӈ са̄в о̄щсыт. Ам амти ма̄ниг о̄лсум, о̄с акваг пӯмщалахтасум, ханищтахтасум. Номилум, то̄ванакт ма̄н ётув лётчикыт ос хо̄нтлын ма̄н ялум хо̄тпат  потыртасыт. Та̄н ётаныл хо̄нтыглахтамув юи-па̄лт ма̄н, пыгрищит, номсахтасув, э̄лаль хо̄т ханищтахтуӈкве патэ̄в. Ам на̄нан нё̄туӈкве патэ̄гум».

	Сергей Николаевич 1974 та̄лт самын патыс, Нижневартовск ӯст яныгмас, № 12 школа а̄стлас. Э̄лаль Оренбург ӯст о̄лнэ училищат лётчикыг ханищтахтас. Тав Роскосмос ма̄т космонавт-испытателиг о̄лы. О̄выл щёс нумын то̄румт тав ма̄нь таквс э̄тпос 19 хо̄талэ̄ныл 2016 та̄л ос яныгполь э̄тпос 10 хо̄талэ мус 2017 та̄л порат яласас. Ма̄  тармыл о̄лнэ ма̄хманэ ёт тувыл то̄румныл ищхӣпыӈ ут хосыт потыртас, округт о̄лнэ мирн паща ла̄тыӈ кēтыс. То̄нт тав Роскосмост рӯпитан Андрей Борисенко космонавт ос НАСА нампа ма̄т рӯпитан Шейн Кимброу астронавтёт космосн ялыс.

	Международный космический станция ма̄т рӯпитаме сыс тав космонавтыт ёт российский научный программа ма̄гыс са̄всыр экспериментыт ва̄рыс. Тувыл аквта торыг та̄н мир пусмалтан ма̄гыс, космическая биология, биотехнология, физико-химические процессы ос мо̄т э̄рнэ тэ̄лат ханищтасыт. Ма̄ по̄слысаныл, кина ва̄рсыт. Нумын, то̄рум халт, та̄н 173 хо̄тал рӯпитасыт.

	Сергей Николаевич ла̄выс, космост тав ма̄ урыл, о̄лупса урыл са̄в номсахтас. Хунь тамле нё̄тнэ ма̄тēв нупыл сунсыс, номсыс, ма̄навн халанувт юртыӈыщ о̄луӈкв э̄ри. Самын патсӯв те, лылыӈта̄гыл о̄лэ̄в те – ты ма̄к ёмас. Ма̄навн воссыг нэ̄матыр ат э̄ри.

	 
