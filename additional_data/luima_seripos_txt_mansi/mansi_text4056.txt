
Ты вāрмаль урыл потыртаӈкве Лариса Шанаурина, экономика департаментыт кӯщай ва̄ӈын хо̄тпаг рӯпитан нэ̄, Роман Генкель, Югра ма̄ э̄лаль ялтуптан фондыт кӯщай ва̄ӈын хум, Юлия Родь, Югорский университет рӯпитан нэ̄, ос Елена Касьянова, мир пусмалтан департаментыт кӯщай ва̄ӈын хо̄тпаг рӯпитан нэ̄, ля̄ххал тотнэ колн ёхталасыт.

	Ань округувт олныт мори ул вос холтвēсыт, кӯщаянув «Бережливый регион» нампа олн ӯргалан ва̄рмаль щё̄питасыт. Рӯпата кӯщаит э̄рнэ утыт ёвтнэ ма̄гыс олнаныл юв-пувуӈкве ла̄ввēсыт. Ань ка̄сыӈ солко̄ви ловиньтым холтуӈкве э̄ри. Ты хосыт маныр рӯпата ва̄раве, ань кӯщаит потыртасыт.

	Лариса Шанаурина ла̄выс, ма̄н ма̄вт ты ва̄рмаль хосыт ущнув э̄лаль рӯпитаӈкве патсыт. Ты та̄л Россият щар ёмщакв рӯпитан ос олн сэ̄лнэ предприятият «А.И. Гастев» нампа кубок ма̄гыс касуӈкве акван-атхатыгласыт. Тот Югра ма̄в ты кубокыл мӯйлуптавес. Ты по̄с та ма̄хумн мӯйлуптаве, хотьют рӯпатаныл щар ёмщакв ва̄рияныл ос са̄в олн ат холтэ̄гыт.

	Тыт ань са̄в предприятият олн ӯргалым рӯпитаӈкве патсыт. Ма̄н ма̄в тыи ма̄гыс сака э̄сгаве. Ка̄сыӈ та̄лныл иӈ са̄внув предприятият ты ва̄рмаль щирыл рӯпитаӈкве ка̄сащēгыт. Тувыл та̄нки рӯпатаӈ ма̄хум о̄с аквты хольт ань олн сэ̄лэ̄гыт. Та̄нанылн ты тэ̄ла сака мӯсты, олн мощща холтэ̄гыт, са̄внув сэ̄луӈкве патсыт.

	Ос акв ва̄рмаль о̄лы. Та̄нки рӯпата ва̄рнэ хо̄тпат ты урыл торыӈ нэ̄матыр ат ва̄гыт, то̄ват ты ва̄рмаль иӈ ат ханищтасаныл. Ма̄хум ты тэ̄ла ёмщакв та̄ра-паттыяныл, иӈ са̄внув мир тох рӯпитаӈкве вуйхатэ̄гыт тах. Ты накт ань округувт ма̄хум ханищтаӈкве патвēсыт, хотьют ат торгамты, хӯлтыглавет. Рӯпитан ма̄хум са̄внув олн тах сэ̄лэ̄гыт, о̄лупсав ёмаснувег ēмты. Ты хосыт округ экономикав акваг э̄лаль тах са̄вми.

	Роман Генькель ла̄выс, ты йильпи ва̄рмаль ущты ва̄руӈкве о̄вылтавес. То̄ва ма̄хум ты хосыт рӯпитаӈкве ат вӯйхатэ̄гыт, иӈ номсахтэ̄гыт. Ма̄хумн са̄внув ты урыл ва̄ӈкве э̄ри. Таима̄гыс кӯщаит ань ва̄тихал ты урыл потыртэ̄гыт.

	Югра ма̄ э̄лаль ялтуптан фондыт рӯпитан ма̄хум ты тэ̄ла э̄лаль во̄рмалтан ма̄гыс са̄в нё̄тмил ва̄рсыт. Мо̄т хо̄н ма̄тт о̄лнэ предприятият хумус рӯпитэ̄гыт, та̄н суссыт, ханищтахтасыт ос тыт тох ва̄руӈкве о̄вылтахтасыт. Америка ос Канада ма̄т ма̄хум хосат та̄гыл тох рӯпитэ̄гыт.

	Ань о̄выл порат ты ва̄рмаль э̄лаль тотуӈкве та̄рвитыӈ. Хунь ты тэ̄ла мӯсхал щирыл щё̄питаве, кӯпнитнувег ēмты. Йильпи ищхӣпыӈ утыт ӯргалым о̄ньщуӈкве э̄рēгыт, ёмщакв вос рӯпитасыт.

	Ань ты накт кина суссылтан «Югра» телекомпания, ля̄ххал тотнэ департамент, кол ӯнттын департамент ос мо̄т са̄всыр ма̄т рӯпитан хо̄тпат олнаныл ӯргалым рӯпитаӈкве патсыт. Ань лё̄ӈхыт ва̄рнэ, колыт ӯнттын ос мо̄т матыр рӯпата ва̄рнэ порат олн мощщанув холтуӈкве патаве. Ос ты рӯпатаныл о̄с аквтыхольт мӯсхал щирыл ва̄рияныл ке, то̄нт о̄лупсав ёмаснувег ēмты. Ань ты хо̄тал мус ва̄т нупыл акв тэ̄ла мӯсхалыг рӯпитан ма̄гыс хасвес. Та̄л оигпан мус пуссын аквъёт атпан нупыл ат проект тах щё̄питаве.

	Мир пусмалтан департаментыт рӯпитан ма̄хум о̄с олн ӯргалаӈкве патсыт. Ань ты хо̄тал мус округувт лов яныг пӯльница тох рӯпиты. Тот са̄в ма̄хум пусмалтавет. Ты пӯльницат Мегион, Нижневартовск, Ханты-Мансийск ос мо̄т ӯсытт о̄лэ̄гыт. Ты пӯльницатын ань кӯпнитнувег рӯпитаӈкве патыс.
