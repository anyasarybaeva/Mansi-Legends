
На̄й харыгтан хо̄тпат яныгпо̄ль э̄тпос ва̄т нупыл хӯрмит хо̄талныл ма̄-вит уральтым яласаӈкве о̄вылтахтасыт. Та па̄сныл округувт атпан са̄виткем на̄й тэ̄нэ ма̄ о̄лыс. Пуссын аквъёт кит со̄тыра атсāткем гектар ма̄ на̄ин тайвес. Я̄ӈк на̄тнэ э̄тпос оигпан мус та̄н пуссын лап-харыгтавēсыт. 
Ты урыл потыртан ма̄гыс МЧС кӯщай хум Пётр Кугуй, ма̄-вит ӯрга­лан департамент кӯщай ва̄ӈын хум Егор Збродин, авиабаза кӯщай Иван Швецов ос «Природ­надзор Югры» кӯщай Андрей Кушков ля̄ххал тотнэ колн ёхталасыт. 
Та̄н ты урыл тох по­тыртасыт. Округув яны­тыл во̄рув уральтым тов­лыӈха̄пыт ос вертолётыт ва̄тихал яласэ̄гыт. Ос аварийно-спасательный службат ма̄-вит уральтым о̄ньщияныл. Хотьютыт аренда щирыл ма̄-ло̄мт о̄ньщēгыт ос ма̄-щунь ма̄ныл но̄х-винэ ма̄т рӯпитэ̄гыт, та̄н во̄р акваг уральтаӈкве ла̄ввēсыт. 
Ань на̄й харыгтан ма̄­гыс ӯсытт, па̄влытт молях акван-атхатнэ хо̄т­пат, казак-ма̄хум о̄с щё̄пи­тах­тым о̄лэ̄гыт. Ты ма̄хум во̄р но̄х-пēлам­ланэ̄тэ порат пуссын акван-нё̄тхатым на̄й лап-харыг­тэ̄гыт.
Матахмат та̄л ювле хультум порат, округувт ма̄-вит янытэ̄т уральтан ма̄гыс округ кӯщаянув «Ясень» ос «Рослесхоз» нампа ищхӣпыӈ утыг ёвтсыт. Ты хосыт округув ма̄тэ янытэ̄т нумыл интер­нет щирыл сунсаве.
Хо̄т на̄й тэ̄нэ ма̄ ка̄са­лаве, на̄й харыгтан ма̄хум та̄ра тув кēтавет. 
Тувыл ань товлыӈха̄пыт онтоловхуйплов са̄вит лё̄хъясыт хосыт ма̄в уральтэ̄гыт. Ты лё̄хъясыт онтолов со̄тыра са̄вит вēрыста палытаныл, та̄н нумыл ма̄-витув янытэ̄т сунсыяныл. 
Кӯщай хо̄тпат ла̄вма­ныл щирыл, округувт ат­пан са̄вит нāй тэ̄нэ ма̄т халт хӯрумхуйплов ма̄т ма̄хум на̄й но̄х-пēламтасыт. Мо̄т ма̄т ос щахыл са̄лая̄лнэ паттат во̄р но̄х-пēлам­лас. 
Октябрьский район Малый Атлым па̄выл по̄хыт акв хум матыр ва̄ри­матэ во̄р но̄х-пēлам­тастэ. Ты на̄й во̄р хосыт минас, па̄вылн ёхтыс. Тот а̄мпарыт ос акв о̄лнэ кол на̄йн ё̄свēсыт. Ань тав полициян хо̄нтвес, ты о̄выл ва̄рме ма̄гыс сутытаӈкве тах патаве. 

Во̄р пēламтан порат, сут хосыт тамле уголов­ный ва̄рмаль щё̄питым о̄лы: хо̄тпа китса̄т манос атса̄т со̄тыра са̄витыл штраф-олныл пинуӈкве вēрмаве. Сутытан хо̄тпа та̄ра-паттытэ, тав ман яныт та̄рвит ва̄рыс, та са̄вит штрафыл та пинаве. Ты коныпал э̄лумхо̄лас хӯрум манос нила та̄лн турманколн ӯнттуӈкве вēрмаве.
Ӯсыт ос па̄влыт ляпат лю̄льнэ во̄р на̄й харыг­тан хо̄тпат ос полицият рӯпитан ма̄хум акван-нё̄тхатым ӯргалыяныл. «ЦентрСпасЮгория» нампа ма̄-вит ӯргалым о̄с рӯпитэ̄гыт. Туи порат ос казак ма̄хум во̄р сунсым яласэ̄гыт. Та̄н на̄й харыг­тан ма̄гыс э̄рнэ утыл ань о̄с мивет. 
Яныгпо̄ль ос я̄ӈк на̄тнэ кит э̄тпосыг сыс хо̄тпан нупыл ат я̄ӈкылмат то̄сам пум на̄йн тайвес. Ты хо̄­талыт сыс ва̄т арыгтем э̄лумхо̄лас то̄сам пум но̄х-пēламтыманыл паттат пуввēсыт. Та̄н ань хо̄т­са̄т нупыл хӯрум со̄­тыра солко̄ви са̄вит штраф-олныл пинвēсыт. 
Округув янытыл щар са̄в на̄й Кондинский район пēламла̄лыс. Хо̄н­таӈ ма̄ мортым ма̄ нупыл о̄лы, тот са̄ртыннувег ма̄лтыпыг ēмты. Са̄выӈ­па̄лэ на̄й тэ̄нэ ва̄рмаль ща̄хыл кургын паттат ēм­талас. Тот на̄й харыгтан ма̄гыс ма̄хум хӯрум вер­то­лётыл ос хӯрум ма̄нь товлыӈ­ха̄пыл яласасыт. 
Матъёмас тэ̄нэ на̄й па̄влыт мус ат ёхталас. Та̄н пуссын молях лап-харыгтавēсыт. Тыгыл э̄лаль рēгыӈ хо̄талыт о̄с ēмтэ̄гыт тах. На̄й харыг­тан хо̄тпат акваг ураль­тахтым о̄лэ̄гыт. 
Ма̄хумаквет, та яныт ёмас ва̄рēн, во̄рт а̄ращ па̄лтнэ̄н э̄лы-па̄лт о̄влэ̄т мувлахил ма̄тэ порсыл хот-сыстамтэлы̄н, тувыл ущ а̄ращ па̄лтэ̄н. Ос ювле атхатнэ̄н порат, а̄ращин ёмщакв лап-харыгтэлы̄н, атиӈк матыр о̄выл ēмты. Во̄рув ӯргалым о̄ньщелы̄н. 
Николай МЕРОВ
