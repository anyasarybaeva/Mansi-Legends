
Ма̄ньщи редакциявн Ха̄льӯсныл пищма ёхтыс. Хум хо̄тпат янытлан хо̄тал кастыл Марина Табун потыр кēтыс. Тав таи хансыс:
— Ам Ха̄льӯс районт Тэ̄к па̄вылт о̄лум ма̄ньлат ханты пыг Юрий Алфёров урыл потрум мины. Юрий ёт акв классын ялантасмēн. Тав оматэ Лидия Сидоровна Алфёрова Тэ̄к па̄выл школат ня̄врамыт ханты ла̄тӈыл потыртаӈкве ханищтасанэ. Та порат ханты ла̄тыӈ ханищтан нэ̄пак мощща о̄лыс, тав ты нэ̄пакыт такви хансыс, са̄всыр ёнгыт ща̄нь ла̄тӈыл ва̄рыглас. Ам Лидия Сидоровна сака ёмащакв номилум, тав а̄нум о̄с ханты ла̄тӈыл потыртаӈкве ханищтастэ. Пыг āтятэ Александр Иванович Алфёров интернатыт ня̄врам ӯргалан хо̄тпаг са̄в та̄л рӯпитас. Яныг каӈке Александр о̄с па̄влыӈ ня̄врамыт ханищтас. Мо̄т каӈке Владимир Тэ̄к па̄выл школат кӯщаиг о̄лыс. 
Юрий Тэ̄к па̄вылт школа а̄стламе юи-па̄лт Тобольск ӯст учителиг ханищтахтас. 1998 та̄лт армиян вуйвес ос Чечня ма̄н тотвес. Та порат та ма̄т хо̄нтлан нак о̄вылтахтас. Акв та̄л сыс ханты пыг Чечнят хо̄нтлас. 1999 та̄лт я̄ӈк на̄тнэ э̄тпос о̄выл хо̄талныл Юрий контрак-нэ̄пак щирыл тот хультыс. Хо̄нтлан ма̄т ма̄ньлат пыг разведчикыг о̄лы.

Тувыл акв порат Лидия Сидоровна ос Александр Иванович палт пилыщмаӈ пищма ёхтыс, тот хансым о̄лыс: «Та̄л котиль э̄тпос 31 хо̄талэ̄т 1999 та̄лт Юрий Алфёров мо̄т са̄т ма̄ньлат хумыт ёт разведкан кисхатуӈкве минас. Грозный ӯст Старопромысловский районт та̄н «БМП №308»  нампа яныг ма̄шинанылн снаряд хо̄яс ос но̄х-пēлаяс. Та ма̄шинал минам ма̄хум пуссын та̄ра хотталь тотыгпавēсыт. Та̄н халанылт Юрий Алфёров о̄лыс». Нила э̄тпос юи-па̄лт Юрий юв тотвес, Тэ̄к па̄вылт ёлщё̄питавес. 
Та ма̄т хо̄нтлым ма̄глын тагатан по̄сыл майвес, рущ ла̄тӈыл «Орден Мужества» намаим о̄лы. Ты ма̄глын тагатан по̄с ща̄нēн-а̄щēн майвес. Чечнят разведчекыг ос командирыг о̄лыс, пилта̄л хо̄нтламе ма̄гсыл са̄всыр янытлан нэ̄пакыл майлувес. Ты нэ̄пакыт о̄с тэ̄натэ̄н майвēсыт. Щēмьят Юрий щар ма̄нь пыгыг о̄лыс, оматэ̄н-а̄тятэ̄н ос каӈкагēн сака э̄руптавес. Чечня ма̄ныл тав оматэ акваг пищма хансыглас, ос потре оигпан порат акваг акв ла̄тыӈ хансыс: «Ома, наӈ щар ма̄нь пыгын Юра». Лидия Сидоровна ма̄нь пыге хансум пищмат юн акван-атыгласанэ. Пыгēн хунь а̄тимыг ēмтыс, пищманэ лю̄ньщим акваг та ловиньтасанэ. 

Рēтыӈ ю̄свой э̄тпост хум хо̄тпат янытлан хо̄тал э̄лы-па̄лт Ха̄льӯс библиотекан ня̄врамыт во̄выглавēсыт. Нэ̄пак ловиньтан колт рӯпитан ма̄хумн Юрий Алфёров кастувес. Тэ̄к па̄вылт ос Ха̄льӯст о̄лнэ рӯтанэ тув о̄с во̄выглавēсыт. Рӯт ма̄хманэ Юрий урыл тот ла̄тыӈ о̄с ла̄всыт. Ня̄врамытын тав хуриянэ, ма̄глын тагатан по̄санэ, янытлан нэ̄паканэ суссылтавēсыт. 
Тамле суссылтапыт ос хо̄нтхатыглапыт нэ̄пак ловиньтан колт рӯпитан хо̄тпат таима̄гсыл ва̄рыглэ̄гыт, а̄гирищит-пыгрищит тамле пилта̄л хо̄нтлам ма̄ньлат пыгыт урыл са̄внув вос ва̄гыт. 
Ханты-Мансийск ӯст военный комиссариат-кол по̄хат яныг памятник ва̄рвес, та яныг па̄ртын Афганистаныт ос Чечня ма̄т хо̄нтлам ос та ма̄т порслым хо̄тпат наманыл хансым о̄лэ̄гыт, ханты ма̄ньлат пыг Алфёров Юрий Александрович наме тув о̄с хансым о̄лы. 
Мария Табун, кēтум 
потыр ма̄ньщи ла̄тӈыл 
Людмила Теткина хансытэ
