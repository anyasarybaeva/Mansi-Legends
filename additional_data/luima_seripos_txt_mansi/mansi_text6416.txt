
Та э̄тпосув оигпан порат округ Дума урыл хаснэ депутатыт янытлавēсыт, ты касыл рущ щирыл ла̄ваве - «Думать по-югорски». 
Журналистыт та̄л сыс хансум пот­ра­ныл манос по̄слум ля̄ххала­ныл ты касылын тēты­яныл, тот жюри хо̄тпатын ловиньтавет ос сунсавет, тувыл но̄х-патум хо̄тпат на­маныл та ла̄вавет. 
Ты та̄л депутат-кӯ­щаит такос ӯрхатсыт, аман хунь янытлан ма̄г­сыл ля̄ххал тотнэ ма̄хум акван-атыглаӈкве ро̄ви, ос ты а̄гм паттат са̄в мир атхатуӈкве ат та̄р­таве. Таима̄гыс тув туп кӯ­щаит ос но̄х-патум ма̄хум во̄виньта̄лвēсыт. Пуссын аквъёт 160 пот­рыт 28 хо̄тпат тēтыгла­сыт, та̄н 17 редакцият рӯпитэ̄гыт. 

Ма̄н редакциявт ма̄х­манув хансум потра­ныл ка̄сыӈ та̄л тув, ты касылн, тēтыглыяныл. Ань ам амттем тув во̄­виньта̄лвēсум, ёмщакв рӯпитанэ̄в ма̄гсыл дип­лом-нэ̄пакыл ос хора­мыӈ лӯптал мӯйлуптавē­сум. Ос ка̄сыӈ хо̄тпав мӯй­лупсал тах редак­ци­явн тотаве. 

Теле­радио­компа­ният рӯпи­тан нэ̄ Анна Ошур­кевич о̄выл местал майвес, тав рущ ла̄тӈыл ля̄ххалыт ва̄ри. Нэ̄ ло­виньтастэ, та̄лн пирмай­тан «О бюджете» нампа са̄ккон нэ̄пакн хунь хансаве, манса̄вит та̄р­витпа тӣла ос нэ̄пак-ло̄псыт акв тармыл те пинуӈкве - мана карсыт. Насати 80 тила та̄рвитэ ос 170 см карсытэ о̄л­нэ̄тэ, тыса̄вит нэ̄пак ты са̄кконув ма̄гыс ты хол­таве.
Титыт места тит хо̄т­пагн майвес, ты «Тюмен­ские извес­тия» газетат рӯпитан хум Андрей Фатеев ос Екатерина Беспрозван­ных, тав «Мангазея» ин­форма­ционный агент­стват рӯпитас. Хӯрмит мēстал ра̄тиват потыр­тан нэ̄ Елизавета Гутов­ская майвес, тав «Югра» ра̄­тиват рӯпиты. 

Ты коныпал ля̄ххал ёмщакв хансум тит хумыг янытлавесы̄г, тэ̄н поощрительный премиял мӯйлуптаве­сы̄г, ты Андрей Загу­м­е­н­нов, «Новости Югры» газетат специальный корреспондентыг рӯ­питы ос Владислав Шабу­ров, тав «Знамя» нампа газетат отделт редак­торыг рӯпиты. 
Ма̄н тув ёхтумувт, пуссын маскал масхат­сӯв, тулёвлыӈ па̄ссал майвесӯв, уласанув мат­палытан ӯнттувēсыт, акв ляпат ул вос ӯнлэ̄в, тащир ты ань ты яныт­лан ва̄рмаль ва̄рыглавес. 

Борис Хохряков, Дума кӯщай хум ла̄выс: «Ам на̄нан яныг пӯмащипа ла̄вēгум, ты рӯпата о̄с ха̄сым ва̄руӈкве э̄ри, нас хо̄т­пан то̄ва са̄кконыт торгамтаӈкве та̄рви­тыӈ, маныр урыл та̄н хансым о̄лэ̄гыт, хоса номсахтуӈкве э̄ри. На̄н ты са̄кконыт урыл ёмас ля̄ххалыт ос потрыт хан­сэгы̄н, по̄слэгы̄н, мирн потыртэгы̄н, та̄н ма̄кыг торгамтыяныл ос э̄лаль ва̄ганыл. Таима̄гыс ты сака э̄рнэ рӯпата, таве на̄н ты ва̄рилын».  
Кӯщай о̄йка щар со̄ль ла̄выс, са̄кконыт урыл тащир э̄ри потыртаӈ­кве, ка̄сыӈ э̄лумхо̄лас вос торгамтытэ ос тав ма̄гсылэ па̄рыс вос тоты. 
Ма̄н, редакцият рӯ­пи­тан ма̄хум, ка̄сыӈ порат та̄н сапра̄нияныл сунсы­янӯв ос ты урыл хансэ̄в.   
Галина КОНДИНА
