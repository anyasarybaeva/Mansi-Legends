
Хо̄нтаӈ район Силава ма̄нь па̄вылквет памятник ва̄рим о̄лы. Таве тот кӯщаиг о̄лнэ нэ̄ Ольга Актаева (Фомичёва) ва̄руӈкве номылматастэ ос 2017 та̄лт аквъёт вуйхатым та а̄стласаныл. 
Ань ка̄сыӈ туи лӯпта э̄тпос 21 хо̄талт Урай ӯст МЧС колт рӯпитан ма̄хум тув ёхталэ̄гыт ос яныг хо̄нтын тотым хумыт ка̄стыяныл. Ты порат тув са̄в мир атхатыгласыт, «Свеча памяти» митинг ва̄рыгласыт. МЧС хо̄тпат, «Движение первых» ня̄в­рамыт ос Свердловский областьныл ёхталам мӯй ма̄хум э̄лы-па̄лт Ольга Актаева памятник ва̄рим урыл потыртас, манрыг таве ва̄руӈкве номыл­матастэ ос хумус са̄в па̄лыл мирн нё̄твес. 
Тав а̄тятэ хо̄нтлан ма̄т саквата̄лвес, 1943 та̄лт вōртыпал ка̄т тулё̄вланэ ня̄лыл хот-манумтавēсыт, госпитальт пусмалтавес ос юв тēтвес. Юн са̄всыр та̄рвитыӈ рӯпата ва̄рыс, щēмьятэ янмалтас, война урыл потыртаӈкве щар ат ка̄сащас. Āтятэ наме о̄лыс Александр Кузьмич Белобородов, тав партизаныт отрядыт хо̄нтлыс. 
Ольга Алексадровна мо̄т рӯт ма̄хманэ урыл о̄с тисхатуӈкве патыс, тувыл архивыт па̄влыӈ ма̄хманэ намыт хо̄нтыс, пуссын памятник а̄хвтас тармыл хасвēсыт. Ань тот нёлоловхуйплов хумыт наманыл хансым о̄лэ̄гыт: 
Албычев С., Батенёв А.А., Батенёв П.А., Бело­боро­дов А.К., Гришкин Л.Ф., Гришкин М.Г., Гришкин Н.П., Енканов М.П., Исто­мин С. А. , Корчемкин В.Я., Корчемкин В.Я., Криво­ногов П.М., Куковин Е.В., Куковин Ф.В, Нейметов П.А., Сафронов М.В., Шимов К.В., Шимов М.В.
Ты та̄л ōс нила хум наманыл хо̄нтсыт, ты Кошкаров Иван Алек­сандрович, Алексеев Никифор Павлович, Саф­ронов Илья Яковлевич ос Енканов Пётр Трофи­мович. Та̄н наманыл ань нэ̄пак ло̄мт тармыл хассаныл, ётыл о̄с тах а̄хвтас тармыл ва̄равет. 
Митинг о̄лум порат ма̄хум ветераныт ёмас ла̄тӈыл ка̄стысаныл, та̄н яныг пилыщма сунсым ма̄в фашистытыл хот-вуянтасаныл. То̄ват тот та порсысыт ос хотьют юв ёхталас, та̄н война юи-па̄лт странав ма̄гсыл са̄в рӯпитасыт. Ань та̄н ня̄враманыл, апганыл, ляпа рӯтаныл памятник палт хорамыӈ лӯптат пинсыт, акв кӯм асталак­вег лю̄льсыт. 
Урай ӯсныл ёхталам «Терем» ос «Самарьяне» э̄ргын хо̄тпат хо̄нт пора э̄ргыт э̄ргысыт, тох та̄н хо̄нтлум хо̄тпат яныт­ласаныл. «Движение первых» ня̄врамыт о̄выл щёс Силава па̄вылн ёхталасыт, ань та̄н ты памятник урыл ва̄ӈкве патэ̄гыт. 
Тамле ма̄нь па̄вылт памятник ва̄рим та о̄лы. Матъёмас таве Ольга Александровна Актаева ва̄рыстэ. 
Ва̄рим а̄хвтас тармыл намыт хасвēсыт, та по̄хат тит товтыг тӯщтым о̄лэ̄г ос хо̄нт порат хо̄нтлым писаль – автомат. Памят­ник карыс сып ва̄­тат ва̄рвес, тав сака нё̄тнэ ма̄квет о̄лы. Тох ты хо̄нт­лум хумыт номавет ос та̄наныл янытлавет! 
Ольга Актаева потре щирыл Г. КОНДИНА ма̄ньщи ла̄тӈыл хансыс
