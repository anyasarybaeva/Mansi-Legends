
Сербия ма̄т Белград ӯст «Дни духовной культуры России» нампа суссылтап ва̄рыглавес. Россия са̄в па̄лыл ма̄хум тув ёхталасыт ос та̄нти мираныл культура урыл тот потыртасыт, э̄ргыт э̄ргысыт ос йӣквсыт. Ты коныпал акван-атхатыгласыт ос халанылт акван-нё̄тхатым рӯпитаӈкве потыртахтасыт. 
Ма̄н округувныл туп хӯрум хо̄тпа тув ялсыт: округ культура департа­ментыт кӯщаиг рӯпитан хум Артур Латыпов, творчество колт рӯпитан ма̄щтыр э̄ква Мария Эккерт ос «То̄рум Маа» музейт рӯпитан хум Вячеслав Кондин. 
Мария Григорьевна ос Вячеслав Юрьевич ханты ос ма̄ньщи пормасыт тув тотыгласыг. Мария Эккерт такви ю̄нтум ханты мас­нутыт, пормасыт, а̄канит тот суссылтас, ма̄хум а̄кань ю̄нтуӈкве ханищ­тасанэ. То̄ва хо̄тпат татем пӯмщалахтасыт, ла̄тыӈ ат тēпыл торгамтэ̄гыт, тох хотмус нас хӯлтыглахтым тот мощ щаквщисыт. 

Вячеслав Кондин «Путешествие по Луко­морью», «Волшебный сун­дучок» программаге урыл потыртас, хумус та̄н ня̄врамыт ёт рӯпитэ̄гыт, маныр та то̄тапсованылт о̄ньщēгыт. Серб ма̄хмы­тын сака пӯмыщ о̄лыс, та̄н нэ̄мхуньт ма̄ньха̄пыт, тӯпыт ос мо̄т ёнгынутыт ат ва̄щинтасыт. «По до­роге на стойбище» нампа нэ̄пак о̄с пӯмыщ о̄лыс, ты нэ̄пакт о̄лнэ хурит нупыл щēпт о̄щнэ телефон те тактуӈкве, тот са̄ӈквыл­тап та̄н сумыллы манос мо̄йт хӯнтлуӈкве ро̄ви. Ня̄врамыт тамле ищхӣ­пыӈ ут сака пӯмщалыя­ныл. Акв нэ̄пакн ханты ос ма̄ньщи мо̄йтыт акван-ат­сыт, таве ня̄врамыт ма̄­гыс «Сказки волшебного сундучка» нэ̄пакыг ва̄р­саныл. 

Артур Альбертович Латыпов ēӈта пасан ва̄­тат ма̄н округувт ва̄рнэ рӯпата урыл потыртас, тав та урыл потре о̄лыс, ань йист йильпи щирыл ищхӣпыӈ утыт та̄ра хумус культура ва̄рмалит ва̄руӈ­кве, ху­мус тащирыл о̄лн сэ̄луӈкве ро̄ви. Сербия ма̄хум ёт акван-нё̄тха­тым ты хосыт рӯпитаӈкве патэ̄гыт.  

Ма̄н округ суссылтапув сунсуӈкве тит яныг кӯ­щаиг тув ёхталасы̄г, Российский Федерация культура министр ва̄ӈын нэ̄ Ольга Ярилова ос  Сербия ма̄т тыналахтын, мир мӯйлын ос телеком­муникацият Министер­стват кӯщаин нё̄тнэ нэ̄ Рената Пинджо. Тэ̄натэ̄н ханты ос ма̄ньщи культу­раг урыл Вячеслав Кон­дин потыртас, са̄всыр пор­ма­сыт суссылтас ос ня̄врам ёнгынутытыл пӯмща­ласаге. Мо̄т мирыт культураныл сунсуӈкве тэ̄н ат а̄лымасы̄г, ань са­кати ма̄н сосса мир куль­турав урыл ва̄ӈкве патэ̄г. 

Тув ёхталам ма̄хум ма̄гсыл са̄всыр концертыт ва̄рыглавēсыт, э̄ргын ос йӣквнэ хо̄тпат нупыл суссыт. Белград ӯс сун­сыглым ё̄мыгтаӈкве ро̄выс. Тамле ты акван-румалахтын ва̄рмаль тот о̄лыс. 
Галина КОНДИНА
