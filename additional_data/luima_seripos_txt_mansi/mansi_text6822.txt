
Ма̄н округувт ос Россия янытыл ань «Формирование комфортной городской среды» нампа программа рӯпиты. Ты хосыт са̄всыр ӯсыт олныл та̄ставет ос на̄лми ва̄тат ёмащакве щё̄питавет, йӣвыт ӯнттавет, ня̄врамыт ёнгын ма̄л ва̄равет. Ӯсыт о̄лнэ ма̄хум тот ӯщлахтуӈкве, нас ё̄мыгтаӈкве ос ня̄враманыл ёнгуӈкве вос вēрмысыт. 
Хоты ӯс манхурип ӯщлахтын ма̄л ва̄руӈкве, ма̄хум та̄нки яныгпо̄ль э̄тпос 26 хо̄талныл я̄ӈк на̄тнэ э̄тпос 30 хо̄талэ мус ищхӣпыӈ утыт пē­ри­ēгыт. 
Ты рӯпата ма̄н о̄лнэ ма̄вт хумус ва̄раве ос ма̄хум ты тэ̄лал пӯмща­лах­тэ̄гыт ман а̄ти, та урыл «Югра» нампа ля̄ххал тотнэ колт кит кӯщаиг потыртасы̄г. 
ЖКХ ос на̄йпос щирыл рӯпитан департа­мент кӯщай ва̄ӈын хум Сергей Эрнст ла̄выс:
– Ӯст 20 со̄тыра арыг­кем э̄лумхо̄лас ке о̄лы, то̄нт ты программа щи­рыл олныл та̄ставет. Ма̄н округувт 16 тамле ӯсыт о̄лэ̄гыт. Ань тыт о̄лнэ мир ищхӣпыӈ ут хосыт 55 ня̄врамыт ёнгын ма̄, на̄лми ва̄тат халт щар ма̄к э̄рнэ ӯщлахтын ма̄т пēриēгыт. Ты мус 67 со̄­тыра арыг­кем э̄лумхо̄лас та̄нки ӯса­ныл ма̄гсыл тот хасха­та­сыт. Хоты проект-нэ̄пак са̄внув ма̄хум пēриēгыт, тав но̄х та паты, ос про­грам­ма щирыл 2022 та̄лт олныл тах та̄ставе. 
Ты тэ̄ла щирыл «Еди­ный Россия» нампа партия о̄с са̄в рӯпата ва̄ри. Округ Дума депутат-хум Василий Филипенко ла̄выс, ты программа Россия янытыл 2016 па̄сныл рӯпиты. Ты хосыт ма̄хум ӯщлахтын ос ня̄в­рамыт ёнгыт ма̄т са̄в яныг ӯсыт ва̄рвēсыт. Округ де­путатыт ты рӯпата нупыл олн о̄с акваг хансыглэ̄гыт. Та̄н депутатский фонд па̄лыл 300 млн солко̄ви ты ва̄рмаль нупыл та̄с­ты­сыт ос ӯщлахтын ма̄т, ня̄врамыт ёнгын ма̄т ва̄руӈкве, ӯсыт на̄лми ва̄тат щё̄пи­таӈкве ос йӣвыт ӯнттуӈкве нё̄тсыт. 
Людмила ТЕТКИНА
