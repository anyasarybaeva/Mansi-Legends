
Белоярский район Касум па̄вылт музейт рӯпитан хо̄тпат са̄всыр мӯй ма̄хум акван-атыгла̄лсаныл. Та̄н тот пēс йис тӯлыглапыт о̄вылтыт потыртасыт. Ма̄хум ёт Алсу Назырова, Касум па̄выл кӯщай нэ̄, ос Людмила Алферова, губернатор ва̄ӈын хум палт советникыг о̄лнэ нэ̄, пащалахтасы̄г ос тамле пēс ёнгилыт хумус э̄лаль тотуӈкве э̄ри, ты о̄вылтыт пуссын потыртасыт.

	Ма̄н ва̄глӯв, хоса порат соссаӈ ма̄хма-нув Ӯй йикуӈкве ат та̄ратавēсыт. Та̄н тӯйтыглахтым Ӯй йӣквсыт, таима̄гыс ань ма̄ньлат пыгыт са̄в пēс накыт ат ва̄ганыл. Тувыл ань тох о̄лы, э̄лаль о̄лнэ посыӈ хо̄тал ма̄гыс, та̄к номт о̄щнэ ма̄гыс хантыт, ма̄ньщит э̄лаль кисхатуӈкве патсыт. Э̄лнаӈ пēс ма̄хманув Ӯй йӣквыгласыт, пуссын На̄й-О̄тыранув ка̄стым, ащо̄йканув, о̄панув тувле нупыл номтаныл та̄кмалтым э̄лаль о̄лсыт. Ань пēс ва̄рмалит ва̄нэ хо̄тпанув мощщамēгыт, хотьютныл, маныр китыглаӈкве ма̄ньлат соссаӈ ма̄хум ат ва̄ганыл. Ос тӯлыглапыт щар ул 

	вос со̄ймысыт, Касум па̄выл музейт рӯпитан нэ̄г Елена Федотова ос Марина Кабакова «Театр берестяных масок» нампа проект щё̄питасы̄г. Касум па̄вылт о̄лнэ пыгрищит атсанэ̄н ос яныгпа̄ла хо̄тпат ёт са̄всыр пēс э̄ргыт, йӣквыт, ёнгилыт ханищтаӈкве патсыт. Тэ̄натэ̄н Андрей Александрович ос Татьяна Филипповна Ерныховыг э̄кваг-о̄йкаг нё̄тсы̄г, са̄в э̄ргыт, йӣквыт,ощхуль ва̄рнэ ка̄сыт ханищтасыт.Та щирыл ханищтахтым ты ма̄хманув  «А̄пщи»  нампа ма̄нь  спектакль щё̄питасыт. Тувыл та̄н «Культурная мозаика малых городов и сёл УрФО» касылт кассыт ос тот но̄х-патсыт.  То̄нт Тюмень ӯст о̄лнэ «Культура» нампа  мирн нё̄тнэ фонд па̄лыл олн-нё̄тмилыл та̄стувēсыт.  Ты фондыт  Елена ос Геннадий Тимченко пуӈктотэ̄г. Тэ̄н Россия янытыл культура са̄всыр тэ̄лат э̄лаль тотнэ хо̄тпатн акваг нё̄тэ̄г. Ос мо̄лты округувт тэ̄н хӯрум проект э̄лаль тотнэ ма̄гыс а̄рталасы̄г.  

	Акван-атхатам ма̄хум ань ла̄всыт, э̄рыӈ ты спектакляныл хосыт тӯлыглахтын порат суссылтан пēс накыт ма̄ньлат пыгытн ёмщакв ханищтавет ос э̄лаль тотавет. Яныгпа̄ла хо̄тпат туп таи ла̄вēгыт, ты тӯлыглапыт сака та̄рвитыӈ ханищтаӈкве, ань ма̄ньлат пыгыт ханты ла̄тыӈ ат ва̄гыт. Матыр ощхуль ва̄руӈкве, йӣквуӈкве та̄н молях ханищтахтэ̄гыт кос, ос йӣс ма̄хум На̄й-О̄тыр э̄рганыл, мо̄йтаныл та̄ра ат торгамтахтэ̄гыт. Та̄н май пуссын щё̄с арыгкем э̄ргавет, по̄икщавет. Ань хо̄т тамле ва̄нэ 

	хо̄тпа хо̄нтуӈкве. Са̄ртын 1990 та̄лы-тыт пēс э̄ргыт, мо̄йтыт ва̄нэ хо̄тпаг Пётр Иванович Сенгепов ос Пётр Иванович Юхлымов о̄лсы̄г. То̄нт Ӯй йӣквнэ порат тэ̄н кинан по̄слыглавēсы̄г. То̄нт пēс накыт э̄лаль кинсуӈкве Татьяна ос Тимофей Молдановыг о̄вылтахтасы̄г. Тэ̄н ань исторический наукат сас учёный-хо̄тпаг, тэ̄натэ̄н яныг 

	пӯмащипа ла̄тыӈ ла̄вуӈкв э̄ри. Ань туп кина сунсым тувыл ханищтахтуӈкве ос ляпат ханты ла̄тыӈ ва̄нэ хо̄тпа ёт акваг рӯпитаӈкве ке, тащирыл 

	э̄лаль ты ва̄рмалит тотуӈкве ро̄вēгыт. Ханты-Мансийскат тӯлыглапыт урыл акван-атым архив ёт Тимофей Молданов рӯпиты, ма̄ньщит палт ты ва̄рмалит Светлана Попован, ма̄ньщи учёный нэ̄н, ханищтавет. Тэ̄н ты тэ̄латэ̄н акваг э̄лаль тотуӈкве ке патэ̄г ос яныгпа̄ла хо̄тпанув о̄лнэ̄ныл сыс матыр потыртэ̄гыт ос суссылтэ̄гыт, ма̄н пēс тӯлыглапанув иӈ хотта мус о̄лэ̄гыт.

	Светлана Демлюга, Тюмень ӯсныл ёхта-лас, тав ос Тимченко нампа фондыт рӯпиты. Нэ̄ о̄выл щёс тӯ-лыглапыт о̄вылтыт хӯнтамлас ос тувыл «А̄пщи» спектакль сунсыс. Тавēн тыи сака 

	мӯстыс ос нэ̄ ла̄выс: «Ты пēс культуран на̄нан э̄лаль тотуӈкве ос мо̄т мирыт пӯмща-лаӈкве сака э̄ри. Ка̄сыӈ э̄лумхо̄лас агтым, по̄йкщим та̄к номт ва̄ри ос э̄лаль о̄лы, тувыл хотты хо̄тпа ща̄нь ла̄тыӈ ва̄г ке, то̄нт тамире культура э̄лаль то-туӈкве ё̄р хо̄нты. Хантыт ос ма̄ньщит палт аквта щирыл э̄лаль вос о̄лыс».

	 

	Тамара Мерова
