
Ты потрумт ам ма̄ньщи ла̄тӈыл щар о̄выл ля̄ххалыт хансум хо̄тпат о̄вылтыт хансэ̄гум. Ам  «Ленин пант хуват»  1959 та̄лт та̄ратым пēс газетат сунсыгламум порат ханты ла̄тӈыл хансум потрыт коныпал ма̄ньщи ля̄ххалыт о̄с хо̄нтсум.  Та̄н Ханты-Мансийский педучилищат ханищтахтам а̄гитн-пыгытн хансыглымат. То̄нт са̄в потыр Иван Меров ос Пēтр Шешкин хассы̄г. Иван Меров Хо̄сло̄х па̄вылныл о̄лыс, тав  Афанасий а̄ще Мувыӈкес па̄влыӈ хум. А̄ще 1938 та̄лт репрессировайтавес ос Омск ӯст порславес. Ос Ульяна ща̄не а̄ги о̄парищ наме, ла̄вēгыт, Монина о̄лыс, сампыльтал нэ̄. Э̄кваг-о̄йкаг Па̄ял, Прасковья ос Иван ня̄враманэ̄н Хо̄сло̄хт янмалтасанэ̄н. 

	Иван Ханты-Мансийский педучилищат ханищтахтаме юи-палт Ленинград ӯсн э̄лаль ханищтахтуӈкве о̄с ялум. Ты о̄вылтыт а̄нумн ань Светлана Щербинина Череповец ӯсныл ла̄тыӈ хансыс. Иван тув 1962 та̄лт Евдокия Спиридонова нэ̄тэ ёт минамы̄г, нэ̄тэ филологический ос тав математический факультетыт ханищтахтасы̄г. Тувыл институт сас ат а̄стламыг, акваг ювле нупыл номсысы̄г. Тот лӯи ма̄ныл ёхтум студентыт, тыи 24 хо̄тпа, пуссын акв колнакт о̄лсыт. Ма̄ньнув колнакыт туп матыр а̄гм о̄щнэ хо̄тпат я̄нас о̄луӈкве та̄ртвēсыт. Тот акв та̄л ханищтахтаме юи-па̄лт Иван  Ханты-Мансийскат хультыс, Евдокия кит та̄л туп ханищтахтас ос хумитэ палт та минас. Тав  тот  «Югория» нампа радиокомпаният передачат ва̄рыс, «Потырты Спиридонова» - тох потре о̄вылта̄лыстэ. 

	Иван Меров рущ ля̄ххалыт ос стихыт ма̄ньщи газетан толмащласанэ. То̄ва потрыт Ульяна ща̄не ос Евдокия Мерова нэ̄тэ намыл хансым хо̄нтсанум. Тав ща̄не самаге пусмалтан ма̄гыс ӯсн тотыгламе. Ётыл э̄кваг-о̄йкаг хотталь Касум па̄вылн ва̄нтлысы̄г, тэ̄н Вика а̄ги о̄щсы̄г. Во̄ссыг нэ̄матыр ма̄н ат ва̄глув, ань а̄гитэ̄н хо̄т хо̄нтнувув ке, такем ёмас о̄лнув. Иван акв ляпа рӯтэ, Галина Кокорина а̄ӈква̄гитэ Саранпа̄вылт о̄лы, тав о̄с мощща ва̄г. Ханты-Мансийскат аквнакт акв матумпа̄ла э̄ква ёт ак-ван-хо̄нтхатыгласмēн, о̄парищ намум хӯн-тамластэ ос ам ётум мощ потыртас. Тав педучилищат Иван ва̄ме, ла̄ви, ёмас, номтыӈ хо̄тпаг о̄лыс. 

	Са̄в потыр Пēтр 

	Шешкин ма̄ньщи газетан хансыглас. Пēтр Ефимович Ло̄пмус па̄вылт самын патыс. Ма̄ньщи ла̄тӈыл хансум потранэ сака пӯмщит, тав «Русско-мансийский словарь» щё̄питас, 642 ма̄ньщи ма̄хум пословицат ос поговоркат, 85 а̄мщит  атыс ос нэ̄пакын хассанэ. Хансат о̄с ёмщакв ханищтасанэ ос та̄н ётыл альбомын по̄слувēсыт.  Шешкин о̄лмēт, йӣвныл са̄всыр щаӈквыт ма̄щтырлас, ань то̄ва йӣв хуриянэ са̄всыр музеитт ӯрга-лым о̄ньщавет. 

	1989 та̄лт «Лӯима сэ̄рипос» ма̄ньщи газета я̄насыг ва̄рим порат тот Наталья Сайнахова Сӯкыръяныл рӯпитас. Тав ма̄ньщи ма̄нь па̄влытн ялантас, тувыл ля̄ххалыт, потрыт, мо̄йтыт тотыглас ос та̄наныл газетан хансыгласанэ. Ханищтахтан ня̄врамыт ма̄гыс са̄всыр учебник-нэ̄пакыт щё̄питаӈкве э̄рыс. Таима̄гыс тав повышение кадров институтн научный хо̄тпаг э̄лаль рӯпитаӈкве во̄ввес ос тот нэ̄пакыт, слова-рикыт  щё̄питас. 

	Аквтох ма̄ньщи газетан потрыт Николай Михайлович Садомин ос Анфиса Михайловна Хромова хассы̄г. О̄йка Та̄гт па̄вылныл ос э̄ква Сортыӈъя па̄вылныл о̄лсы̄г. Николай Садомин «Пася, рума!» акв потре я̄нас нэ̄пакыг ва̄рвес. Тувыл о̄йка то̄ва потранэ радио хосыт потырта̄лсанэ, ня̄врамыт ханищтан нэ̄пакыт щё̄пита̄лыс. Финныт ма̄гыс Библия-потрыт ма̄ньщи ла̄тӈыл толмащлаӈкве нё̄тыглас. Юи-о̄выл та̄лэ о̄лме порат Николай 

	Михайлович Ханты-Мансийскан ёхталас. Тав редакциян щалтсас, хоса потыртасмēн. Ос ётылнув такви ка̄тыл хансум  библия-потрыт тотсанэ ос ла̄выс, амки палтум вос хультуптыянум. 

	Анфиса Михайловна газетавн войнан ялум, матум хо̄тпат о̄вылтыт потрыт хансыглас. Та̄гт па̄вылт «На̄й-О̄тыр ма̄»  ва̄рум музее ань тыг мус рӯпиты. Школат а̄гит-пыгыт пальсакыт, турло̄псыт хартуӈкве ханищтасанэ, тувыл ялпыӈ хо̄талыт порат та̄н ма̄ньщи йӣквыт йӣквсыт, э̄ргыт э̄ргысыт. 

	 

	 

	Тамара 

	Мерова

	 
