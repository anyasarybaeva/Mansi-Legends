
Ты хурит Кульпас па̄вылт о̄лнэ ма̄ньлат а̄ги Ольга Николаевна Хозумова ня̄врамаге ёт по̄слым о̄лы.
Оля лӯпта э̄тпос 11 хо̄­талэ̄т 1999 та̄лт самын патыс. Омаге-а̄тяге ма̄ньщи нэ̄г-хумыг. А̄тятэ Николай Юрьевич Хозумов Ло̄пмус па̄вылныл о̄лыс. Оматэ Ольга Семёновна, такви о̄парищ наме Носкина, Кульпаст яныгмас. Яныг а̄гитэ̄н Лида, тувыл Оля самын патыс. Ня̄врамыг иӈ ма̄ниг о̄лсы̄г, а̄тятэ̄н хотталь щалтыс.
Оля тох потыртас:
– Школат ам Кульпаст ос Ха̄льӯст ханищтах­тасум, 2018 та̄лт школа а̄ст­ла­сум. Э̄лаль ханищ­тах­туӈкве ат минасум, а̄гири­щагум самын патсыг. О̄йкам на­ме Григорий. Яныг а̄гирищ­мēн Ксюша, хӯрум та̄лэ то̄в­лыс, Мар­гарита иӈ ма̄нь, лӯп­та э̄тпост 1 та̄лэ то̄влыс.
Ам кит йигрищ о̄нь­щē­гум, Рая ос Настя, 15 та̄л янытаг. Саранпа̄вылт Миша аким о̄лы, тав хӯрум ня̄врам о̄ньщи – Серёжа, Вова ос Лена. Та̄н ань Тюмень ӯс ляпат о̄лэ̄гыт, ам та̄н ётаныл ищхӣпыӈ ут хосыт потырта̄лэ̄гум. Ло̄пмуст ос Серёжа аким о̄лы. Ты па̄выл ам э̄руп­тылум – тот а̄тям са­мын патыс, яныгмас. Ня̄в­ра­ма­гум ёт тув ва̄тихал ялан­тэ̄­гум, ащо̄йкатэ̄н о̄лум ма̄т мощ ха̄йтыгтэ̄г, ён­гасэ̄г.
Ты я̄тил ма̄ньлат нэ̄, Олякве, колта̄глэ ёт пус ка̄т, пус ла̄гыл вос о̄лэ̄гыт! А̄гирищаге со̄тыӈыщ, щу­ниӈыщ вос яныгмēг!
