
Нэ̄пак о̄щнэ колт Ханты-Мансийск ӯст журналист ос учёный хо̄тпа Валерий Константинович Белобородов я̄нас колнакыл щё̄питавес. Ма̄ньполь э̄тпос 11 хо̄талэ̄т ля̄ххал тотнэ хо̄тпат ос нэ̄пак ловиньтан ма̄хум тув во̄виньта̄лвēсыт, ты хум о̄вылтыт потыр хӯнтлысыт, таве ка̄стысаныл. 
Валерий Константи­нович 1936 та̄лт Сургут ӯст самын патыс. Школа а̄стламе юи-па̄лт, Томск ӯст о̄лнэ университетт географический факуль­тетт ханищтахтас, 1960 та̄лт а̄стластэ. 1964 та̄лт Ханты-Мансийск ӯсн о̄лмыгтас. Радио колт корреспондентыг хоса рӯпитас, «Югра» жур­налт пуӈктотым о̄лыс, 2016 та̄лт а̄тимыг ēмтыс. Са̄в ёмас тэ̄ла ва̄рме ма̄гыс «Заслуженный деятель культуры Ханты-Мансийского автономного округа» ос «Заслуженный работник культуры Российской Федерации» намыл майвес. 

Краеведческий отделт рӯпитан нэ̄ Татьяна Пур­това тох ла̄выс: «Валерий Константинович округ урыл, пēс та̄гыл тыт о̄лум ос ань о̄лнэ ма̄хум о̄вылтыт сака са̄в хан­сыс, са̄в э̄рнэ тэ̄лат та̄ра-паттыс. То̄ва хо̄тпа хосат хот-ёрувлавес, ос тав та э̄лумхо̄лас урыл китыглахтас, матыр-а̄ти та̄ра-паттыглас, потрыт хансыглас. Та юи-па̄лт та хо̄тпа ва̄м манос тав урēт хӯлыглам ма̄хум ла̄выгламыт: «Со̄ль, ты сака ёмас э̄лумхо̄лас о̄лыс, матъёмас мирн номаве». Ты учёный хум нэ̄паканэ ос то̄ва пормасанэ ма̄н палтув о̄лэ̄гыт. Нэ̄пак ловинь­тан хо̄тпа тыг ёхты те, Валерий Констан­тинович нэ̄паканэ ос журналанэ ка̄салыянэ, ловиньтыянэ, то̄нт пуссын та̄ра-паты, тав хумус о̄лыс, хо̄т яласас, хотьют ёт хо̄нтхатыглас. Самын патум, яныгмам ӯсэ, Сургут ӯс тав сака э̄руптастэ. Та ма̄ урыл, пēс та̄гыл тот о̄лум ма̄хум о̄вылтыт акваг хансыс».

Нэ̄пак о̄щнэ колт рӯ­питан нэ̄ Ольга Криво­шеева ла̄вме щирыл, ты хо̄тпа ма̄гыс я̄нас колнак ва̄руӈкве хосат та̄гыл тахсыт, ос олн ат о̄щсыт. Тувыл ань май сыресыр проектыт ос грант-ол­ныт ква̄лтапаптувēсыт, мо̄лты та̄н э̄рнэ нэ̄пак тув кēтсыт. Ётылнуве та̄ра-патыс, ты тэ̄ланыл янытлавес, округ кӯщай нампа грант-олныл та̄ста­вет. Тох номтаныл тэ̄лаг та ēмтыс.

Ань ка̄сыӈ хо̄тпа библиотекан ёхталанэ̄тэ порат, Валерий Констан­тинович нампа колнакн щалтсуӈкве вēрми, тот мощ ӯнлахо̄луӈкве, нэ̄­паканэ ловиньтаӈкве, пормасанэ-лӯтанэ сун­сыглаӈкве вēрми. То̄ва потранэ ос нэ̄паканэ ищхӣпыӈ ут хосыт ло­виньтаӈкве ро̄ви.
О̄лнэ ма̄в урыл хаснэ, матыр-а̄ти та̄ра-пат­тын тэ̄ла – ты сака э̄рнэ ва̄рмаль. Таи­ма̄гыс ань Валерий Константи­нович ёт рӯпитам нэ̄ Анжелика Давыдова тав урēт тох та хансыс: «Ма̄ урыл потыр хаснэ хо̄тпа номтэ сома я̄ хольт овты, кисхаты, то̄ва порат тыстанты, тувыл ос ща̄гтым э̄лаль ови. Ка̄сыӈув тув ро̄влаӈкве вēрми, я̄ныл атыӈ вит аюӈкве, ӯщлахтаӈкве, о̄лнэ ма̄в урыл ма̄к э̄рнэ тэ̄лат та̄ра-паттуӈкве. Ам номсэ̄гум, Валерий Константинович тамле э̄лумхо̄ласыг о̄лыс».
Светлана РОМБАНДЕЕВА
