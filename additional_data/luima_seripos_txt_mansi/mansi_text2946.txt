
Ты та̄л лӯпта э̄тпос лов хо̄талныл ос хӯрумхуйплов хо̄талэ мус округувт Урай ӯст ма̄щтырлан ма̄хум акван-атхатыгласыт. Ты ва̄рмаль э̄лаль тотнэ ма̄гыс округ мирколт рӯпитан хо̄тпат олн мисыт.
Ялпыӈ хо̄тал «Центр Ремёсел», округ культура департаментыт рӯпитан хо̄тпат ос мо̄т организацият пуссын акван-нё̄тхатым щё̄пита̄лсаныл. Ты тэ̄лан Урай ӯсн са̄в мӯй ма̄хум ёхталасыт. Ӯс кант суссылтап ва̄рыглавес. Тот ма̄щтыр хо̄тпат халанылт кассыт. На̄н ты урыл э̄лаль ловиньтэ̄н.
Ма̄щтырлан ва̄рмаль таима̄гыс тыт щё̄пита̄лаве, Югра ма̄т о̄лнэ ма̄хум ка̄тыл са̄всыр пормасыт нот палытыл ва̄рēгыт. Тыт са̄в ма̄щтыр хо̄тпа о̄лы.
Ань соссаӈ мир онтоловит щаквщин ва̄рмальн Ханты-Мансийский, Сургутский, Нижневартовский, Нефтеюганский, Ха̄льӯс, Октябрьский ос Кондинский районытныл акван-атхатыгласыт. Россия янытыл Ямало-Ненецкий округныл, Тюменский, Свердловский, Самарский ос Сахалинский областитныл, Пермский крайныл, мо̄т хо̄н ма̄ныл - Узбекистан, Казахстан ос Конго рес-публиканыл ма̄щтыр хо̄тпат Урай ӯсн ёхталасыт. Пуссын аквъёт китса̄ткем хо̄тпа о̄лыс. Ма̄хум та̄нки ва̄рум пормасаныл суссылтасаныл ос тыналасаныл.
Ялпыӈ хо̄тал о̄вылтым порат ӯс кант Урай ӯс кӯщай Анатолий Иванов мӯй ма̄хум янытласанэ. Тав ла̄выс: «Матъё-мас ма̄щтырлан ва̄рмаль ма̄н ӯсувт ва̄рвес. Тыт са̄в ма̄щтыр хо̄тпа о̄лы. Юи-о̄выл та̄лыт ты тэ̄ла э̄лаль тотнэ ма̄гыс са̄в нё̄тмил ва̄раве. То̄ва хо̄тпат та̄нки ва̄рнэ рӯпатал олн сэ̄лэ̄гыт. Ты щирыл рӯпитан хо̄тпат маснут ю̄нтэ̄гыт, а̄ны-са̄н ва̄рēгыт, алыщлан ут ма̄щтырлэ̄гыт, кол ӯнттэ̄гыт, матыр-а̄ти пуссын ва̄руӈкве ха̄сэ̄гыт. Ка̄тыл ва̄рим пормас ма̄к яныг тын ты о̄ньщи. Ам на̄нан тыи ма̄гыс сака янытлыянум». Ты кӯщай хум йӣвныл ва̄рум тайил мӯйлупта̄вес. Тав татем хот-ща̄гтыс.
Ты юи-па̄лт ма̄щтыр ма̄хум рӯпитаӈкве ла̄кква-миныгласыт. Ка̄сыӈ ма̄ныл ёхталам хо̄тпа ма̄гыс ӯс кант я̄нас палатка тӯщталавес. Тот та̄н ёрыгхатасыт, ю̄нсхатасыт, колканын нортнэ то̄рыт сагсыт, ра̄ктыл а̄ныт по̄щгысыт ос мо̄т са̄всыр рӯпата ва̄рсыт. Тот ам йӣвныл ёрыгхатнэ ма̄щтыр ханты хо̄тпа такви рӯпататэ урыл мощ китыгласлум. На̄н ты хум потре э̄лаль ловиньтэлы̄н:
«Ам намум Станислав Семёнович Сопочин, Сургутский район Русскинской па̄вылныл ма̄щтырлаӈкве тыг ёхтысум. Ам щēмьяӈ та̄гыл йис ма̄т са̄лы ӯрим о̄лэ̄гум. Ма̄н тот яныгса̄т атпанкем са̄вит са̄лы о̄ньщēв. Са̄лыӈколт самын патум па̄сныл о̄лэ̄гум. Ща̄нягумныл-а̄щагумныл хультум са̄лыт э̄лаль о̄ньщиянум. О̄лнэ ма̄в Тромаган я̄ хосыт алгаль о̄лы. Мēн тот э̄квамēнтыл о̄лымēн, тав наме Валентина Леонидовна. Ня̄врам иӈ ат о̄ньщимēн. Тав ань ам ётум о̄с тыг ёхтыс. Тыт хорамыӈ пормасыт ю̄нты.
Ма̄щтырлан ва̄рмальн ма̄нь та̄гыл амки ханищтахтасум. Ма̄ниг о̄лмум пора о̄пам ос а̄щум мойтыӈыг хӯл алыщлан утыт акваг ва̄рыгласы̄г, тэ̄натэ̄ныл ты ханищтахтасум. Тувыл мощ яныгнувēг ēмтсум, ла̄щал-ла̄щал амки са̄гырхатуӈкве ос ёрыгхатуӈкве о̄вылтахтасум. Ань матыр йӣв ка̄салэ̄гум, та̄ра ва̄глум, манырсыр хури тэ̄лы.
Ты суссылтапн са̄всыр алыщлапыт тотсум. Тувыл ма̄ньха̄п, са̄лыӈ сун, а̄ны-са̄н суссылтан ма̄гыс о̄с висанум. Ты коныпал йӣвныл ва̄рум а̄мщанум о̄с тотсанум. Яныг хо̄тпат, ня̄врамыт ты йӣв ло̄мтыт ты кос акван-атыяныл, ат вēрмияныл. Хӯлтыянум кос, тыгле-тувле нарыгтым о̄с хот та ёрувлыяныл, номсахтым тот та каēгыт, та̄нанылн сака пӯмащ. Ла̄вēгыт, татем мӯтраӈ, номт тотнэ ут о̄лнэ̄тэ. Тыг мощща пормас тотсум, са̄выӈпа̄лэ утанум юн хультсыт, хоса яласан лё̄ӈхыт хартатахтыглаӈкве та̄рвитыӈ.
Мо̄лты та̄л округ янытыл касыл о̄лыс. Ма̄щтыр хо̄тпат та̄нки рӯпатаныл Ханты-Мансийск ӯсн кēтыгласаныл. Ам ос та касылн амки ва̄рум ат пормасанум тув мисанум. То̄нт ам ха̄ль репащил ва̄рум а̄ныиг, ня̄лы, па̄сыглап, ма̄ньха̄п кēтыгласум. Ты утанум ма̄гыс о̄выл местал майвēсум. Тыимагыс янытлан нэ̄пакыл мӯйлуптавēсум.
Тувыл Русскинской па̄вылт о̄с касыл о̄лыс. Тув о̄с пормасанум майлысанум. Па̄влувт соссаӈ ма̄хум «Культура Центр» кол рӯпиты. Та̄н ам ва̄рум пормасанум ка̄саласаныл. Ань та̄н ётаныл ты рӯпитэ̄гум. Хоты ма̄т ма̄щтырлан ва̄рмаль ēмты, та̄н та̄ра а̄нум тув кēтыяныл. А̄нумн ты ва̄рмаль о̄с сака мӯсты».
Ань ты ма̄щтырлан фестивальн Станислав Семёнович э̄кватэ̄нтыл хӯрмит щёс касуӈкве кēтвесы̄г. Тот хум ня̄лыт-ёвтыт ёргыс. Ня̄ланэ пēс ма̄хум хумус ва̄рыгласыт, о̄с акв тох ва̄риянэ. Ёрыгхатме порат тав палтэ та̄савит ня̄врам атхатас. Пыгыт касаил ос йӣво̄влыл мисанэ. Та̄наныл ёвт-ня̄л ва̄руӈкве ханищтасанэ. Ня̄врамыт татем ща̄гтым ёрыгхатсыт. Ва̄рум ня̄ланыл номнэ ма̄гыс юв тотсаныл. Ма̄щтырлан хо̄талт тот са̄в пӯмащ ва̄рмаль о̄лыс. Ос хотьют тот рӯпитас, ам мо̄тыт нэ̄глын нэ̄пак ло̄псыт э̄лаль тах о̄с хансэ̄гум.
