
Ты та̄л о̄выл хо̄таланэ̄т Ханты-Мансийск ӯсн са̄лыӈ ма̄хум ёхталасыт. Ань ка̄сыӈъēмт Йильпи та̄л кастыл Археопарк ма̄т ё̄рнколыт тӯщтала̄лавет. Ма̄лтыпыг ēмтнэ мус лю̄лēгыт, ӯс ма̄хум ос мӯй хо̄тпат тув ялантэ̄гыт, сосса мир о̄лупсал пӯмщалахтэ̄гыт, са̄лыӈ суныл тотыглавет. 
Ты та̄л тот кон са̄т ё̄рн­кол тӯщтувес ос са̄т а̄ка­нит тӯйтныл ва̄рвēсыт, супыл ю̄нтвēсыт, масту­вēсыт, ань ё̄рнколыт по̄хат иӈ лю̄лēгыт. 
Са̄лыӈ ма̄хум, ханты нэ̄т ос хум хо̄тпат, са̄лыя­ныл ёт Сургутский район­ныл ёхталасыт. Ханты-Мансийскыт та̄л котиль э̄тпос 8 хо̄талэ мус о̄лсыт, мӯй хо̄тпат ос ня̄врамыт са̄лыӈ суныл тотыгласа­ныл.
Виктория Николаевна Каюкова во̄рт са̄лы ӯрнэ щēмьят яныгмас, школат Угут па̄вылт ханищтахтас, интернатт о̄лыс. 
Омаге-а̄тяге Наталья Ивановна ос Николай Данилович ань ты­хо̄тал мус са̄лыя­нэ̄н ёт яласэ̄г. Нэ̄г-хумыг хӯрум ня̄врам янмал­та­сы̄г – акв пыг, кит а̄ги.
Виктория о̄йкатэ наме Клим Кантеров, тэ̄н кит ня̄врам о̄ньщēг. Нэ̄ ла̄выс, Лянтор ӯст са̄в накпа колт квартирал майвē­сыт кос, ос тот о̄луӈкве ном­таныл ат паты. Акваг во̄рн молямлэ̄гыт, тот атпан арыгтем са̄лыт о̄нь­щēгыт, та̄наныл ӯруӈкве э̄ри. 
Юн, ла̄ви, та̄нти хала­нылт ханты ла̄тӈыл по­тыр­тэ̄гыт, ня̄враманыл ща̄нь ла̄тӈаныл о̄с ва̄га­ныл. «Ханты ясанг» газета та̄н палтаныл то­тыг­лаве, ловиньтыяныл. 
Э̄кваг-о̄йкаг Ирина Констан­ти­новна Нимпе­ро­ва ос Александр Юрье­вич Кантеров о̄с ма̄нь­та̄гыл во̄рт ма̄хманэ̄н ёт са̄лы ӯрим яныгмасыг. Нила ня̄врам о̄ньщēг. Хум ла̄выс, тыг ка̄сыӈ та̄л ёх­тала̄лы, ӯсн лов та̄лэ то̄влуме па̄сныл ялан­таӈ­кве патыс. 
Денис Григорьевич ос Екатерина Андреевна Кантеровыг Ханты-Мансийск ӯсн э̄рнэ нэ̄паканэ̄н ва̄рнэ рēтыл ва̄тихал ёхталэ̄г. Кит ня̄врам янмалтэ̄г. Хум тох потыртас:
– Омагум-а̄тягум Аграфена Фёдоровна ос Григорий Алексан­дрович ос ма̄н ня̄враманув ёт во̄рт пēс ма̄хманув хольт са̄лыянув ӯрим, во̄раим ос хӯл алыщлым о̄лэ̄в. Па̄влын ня̄ньн яланта̄­лэ̄в, манос ня̄враманув школан тотыглыянӯв. 
Ань ты юи-о̄выл та̄лытт Ханты-Мансийск ӯсн во̄виньта̄лавēв, ня̄врамыт ос ӯсн ёхталан мӯй ма̄хум са̄лыл вос тотыглыянӯв. Мēн э̄квамēнтыл ном­тумēн паты, са̄лыянамēн ёт тыг та ювумēн. 
Ӯс ня̄врамытн са̄лыл яласаӈкве пӯмыщ, таса̄­вит ща̄гт, мовиньт. Воссыг маныр э̄ри, ты ма̄гыс тамле яныг ӯсн ёхталаӈкве ро̄ви. Округт о̄лнэ мир пус­та̄гыл вос о̄лэ̄гыт, вос щунēгыт!
Светлана РОМБАНДЕЕВА
