
Рēтыӈ ю̄свой э̄тпос 21 хо̄талэ – ма̄ янытыл ща̄нь ла̄тыӈ ялпыӈ хо̄талыг ла̄ваве. Ты кастыл ма̄н газета ва̄рнэ колн Дума депутатыг рӯпитан ма̄ньщи хум Руслан Михайлович Проводников во̄выгласлув. 
Тав бокс касыл щирыл намыӈ-суиӈ хо̄тпаг о̄лы, «Чемпион мира» намыл майвес. Рӯпататэ урыл китыгласлув, хо̄т яласы, хотьют ёт хо̄нтхатыглы, ща̄нь ла̄тыӈ о̄вылтыт пӯмщалахтасӯв. Руслан тох потыртас:
– Рӯпатам щирыл са̄в ма̄т яласэ̄гум – Ха̄льӯс район ос округ янытыл, Россият о̄лнэ мо̄т ма̄т нупыл о̄с яланта̄лэ̄гум. Депутатский рӯпатам коныпал спортивно-общественный тэ̄лат ва̄рēгум. 
Хунь ты рӯпатан вуйхатасум, Думат пуӈк­тотнэ о̄йкан та̄ра ла̄всум, ам Ха̄льӯс район янытыл о̄лнэ ма̄нь па̄влыт торыг рӯпитаӈкве патэ̄гум. Ты рӯпатам ва̄рим ань ат та̄лыг ты ēмтыс.
Ха̄льӯс районувт та̄р­витыӈ тэ̄ла са̄в о̄лы. То̄ва колыт сака хоса ӯнт­та­вет. Ма̄в э̄лынт о̄лы, тув мус минуӈкве рӯпатаӈ, таима̄гыс колыт ӯнттын ма̄хум тапалыт ма̄н ёх­тах­таӈкве ат таӈхēгыт.
Руслан ла̄ви, район янытэ̄т яласастэ, са̄в па̄влытт о̄лыс. Ка̄сыӈ ма̄т  о̄влэ̄т школан щалтсы, учителит ос ня̄врамыт ёт хо̄нтхатыглы, потрами, китыглахты, э̄рыӈ матыр нё̄тмил та̄нанылн э̄ри. Школан матыр э̄ри те, тав акваг нё̄ты, депутат фондэ̄ныл олн та̄сты ос ёвты. 
Ла̄ви, ма̄нь па̄влытт о̄лнэ ма̄ньщи ма̄хманув сака нёмсат, э̄рнэ пормас ат тēпыл о̄ньщēгыт, нэ̄ма­тыр ат во̄вēгыт. Ос яныг­нув па̄влытт о̄лнэ ма̄хумн тай а̄ла ты щёхыртавем, татем кантыӈыщ ам ётум потыртэ̄гыт, ла̄вēгыт, ма̄навн тыи-таи э̄ри. 
Руслан оматэ Раиса Алексеевна ма̄ньщи нэ̄, Сӯкыръя па̄вылныл олы, такви о̄парищ наме Сай­нахова. А̄тятэ Михаил Александрович рущ хум. Руслан Наташа э̄кватэ̄н­тыл хӯрум пыг янмалтэ̄г – Иван, Тимофей ос Егор. Ма̄н китыглахтасув, ня̄враманэ ща̄нь ла̄тыӈ ва̄гыт, тав тох ла̄выс:
– Ма̄ньщи ла̄тыӈ ам ма̄ньта̄гыл хӯлыгласум. Омам ань яныг пыгум ма̄ньщи ла̄тӈыл потыр­таӈ­кве ханищтытэ. Ня̄в­ра­мум юв ёхты, ща̄гтым потырты, манхурип ла̄тыӈ хӯнтамлас, ла̄ви, щащēк­ва­тэ̄нт ты ла̄тыӈ, та ла̄тыӈ ханищтасыг. Ты ма̄гыс ам номтум ёмас, матъёмас омам апыгрищанэ ёт пот­рами. 

Ха̄льӯст ам ща̄нь ла̄тыӈ ханищтан тэ̄ла ва̄руӈкве номсэ̄гум, рущ щи­рыл ла̄­ваве «Языковое гне­здо». Ня̄враманум тув ялан­та­нувыт, ма̄ньщи культура, та̄нти ла̄тӈаныл ханищ­танувыт. Округ кӯщаит ань сосса ма̄хум ща̄нь ла̄тӈаныл урыл номсуӈкве сака ат таӈхēгыт. Ты урыл ма̄нтина̄вн номсахтуӈкве э̄ри. 
Ма̄ньщи ла̄тӈув но̄х-во̄рмалтан ма̄гыс са̄в э̄рнэ тэ̄ла Т.С. Гоголева ва̄ри, тав ань Государственный Дума депутатыг о̄лы. По̄х хо̄тпатн тай ла̄тӈанув хунь э̄рēгыт, ты ма̄гыс сыманыл ат ща̄ргēгыт. Ла̄тӈув хотталь со̄йми те, я̄нас мирыг ловиньтаӈкве тах воссыг ат патавēв. 
Саранпа̄вылн ва̄тихал ялантэ̄гум, тот сака ёмас ма̄хум о̄лэ̄гыт. Тув ёхтэ̄гум, «Са̄лы лё̄ӈх» ма̄хманув э̄ргēгыт, йӣквēгыт, ща̄ил айтавем. Тот бокс касыл ма̄гыс я̄нас колнак о̄лы, матыр э̄ри те, нё̄тыгла̄­лыянум. Ха̄льӯст ам на­мум­тыл намаим кубок ва̄рыг­ланэ̄в порат, тув Саран­па̄выл а̄гит-пыгыт акваг во̄винь­та̄лыянум. Мо̄лты 9-ит кубок о̄лыс, касыл э̄лы-па̄лт ма̄ньщи ма̄хманув э̄ргысыт, йӣкв­сыт. Сака са̄в мир атха­тыглас, колнакн ворил ла̄псыт. 
Э̄лы хо̄н ма̄ныл намыӈ-суиӈ юртагум ёхталасыг – Денис Лебедев ос Михаил Кокляев, тэ̄н ла̄всы̄г: «Са̄в ма̄т о̄лсумēн, маныр ат ва̄щинтасмēн, номсысамēн, Ха̄льӯсн са̄в мир хунь ёхты. Ос тыг та­са̄вит ма̄хум атхатыглас, пуссын ёмас номтыл ё̄мыгтасыт, ма̄ньщи э̄ргыт хӯнтлысамēн, йӣквыт сус­сумēн. Руслан, ты касылт татем пӯмыщ о̄лыс. Мēн ань наӈ палтын ханищ­тах­тымēн, юв ёхтымēн, тах о̄с ты щирыл ва̄римēн».  
Ам ка̄сыӈ а̄лпыл ха̄й­тыг­тэ̄гум. Нила ман ат щё̄с порат са̄йкалэ̄гум, крос­совкагум масапиягум, кон та ква̄лапēгум. То̄ва порат «Утро с чемпионом» тэ̄ла щирыл ам ётум са̄в хо̄тпа ха̄йты. Ам ётум а̄лпыл ха̄йтыгтаӈкве тыг ма̄хум Москваныл ёхталэ̄гыт, китыглахтэ̄гыт, манрыг ам тыт округт о̄лэ̄гум, э̄л хотталь ат минэ̄гум. 
Ам ювле ла̄вēгум, тыт самын патсум, яныгмам ма̄м э̄руптылум, янытлы­лум. Тыт о̄лнэ мир – ты ма̄к ёмас ма̄хум. Ань ня̄вра­манум тыт щащēкваныл-о̄паныл ляпат яныгмēгыт, та̄н тах о̄с ам хольтум та̄нти ма̄­на­ныл, ма̄ньщи мираныл янытлаӈкве патыяныл.
Светлана РОМБАНДЕЕВА
