
Ня̄врамыт ханищтам ма̄ньщи хум Алексей Родионович Хозумов Ха̄льӯс район Кульпас па̄вылт о̄лы. Тав яныг таквс э̄тпос 17 хо̄талэ̄т 1947 та̄лт самын патыс — ань 70 та̄лэ то̄влыс.

	Оматэ Анна Алексеевна, а̄тятэ Родион Алексеевич хӯрум пыг янмалта̄лсыг — Василий, Абрам ос щар ма̄нь пыгēн Алексей. А̄тяныл са̄лы ӯрим яласас, ма̄щтыр хо̄тпа о̄лыс.

	О̄выл классытыт Алексей Родионович Ло̄пмус па̄выл школат ханищтахтас, 1954 та̄лт о̄выл классын минас. Э̄лаль Кульпаст ханищтахтас, тот нёлолов класс а̄стлас. 1965 та̄лныл 1969 та̄л мус Ханты-Мансийск ӯст о̄лум педагогический училищат ханищтахтас. Та порат Алексей Родионович окружной радио колн ялантас, ханты поэт Владимир Волдин ёт передачат ва̄рыс. Тав ма̄ньщи ла̄тӈыл потыртас, та хум ос ханты ла̄тӈыл.

	1969 та̄лныл 1981 та̄л мус Ло̄пмус па̄выл школат рӯпитас, о̄выл классытыт ня̄врамыт ханищтас. Тувыл то̄нт Ло̄пмус школа лап-пантвес, ня̄врамыт пуссын Кульпасн тотвēсыт. Тав колта̄глэ ёт Саранпа̄вылн ва̄нтлыс, школат рӯпитас, интернатыт о̄лум ма̄ньщи ня̄врамыт ханищтас. Тот хӯрум та̄л арыг о̄лсыт, тувыл Ло̄пмус па̄вланылн ювле ва̄нтлысыт.

	Э̄кватэ наме Маина Ивановна, тэ̄н ат ня̄врам янмалтасы̄г, ань пуссын щēмьяӈыг ēмтсыт. Яныг пыгēн Андрей, а̄гиянэ̄н — Екатерина, Светлана, Оксана ос Анна. Та̄н пуссын Ло̄пмуст яныгмасыт. А̄ти сака хосат э̄кваг-о̄йкаг Кульпаст о̄лнэ колыл майвесы̄г, ань тот о̄лэ̄г. Ня̄враманэ̄н ос апыгрищанэ̄н тэ̄н э̄руптавēг, тэ̄н палтэ̄н акваг ёхтыгпа̄лэ̄гыт, нё̄тавēг.

	Ма̄н, газета ва̄рнэ ма̄хум, Алексей Родионович намхо̄талэ̄тыл янытлылув. Са̄в та̄л пуста̄гыл вос о̄лы, На̄янэ̄н-О̄тыранэ̄н вос ӯргалаве!
