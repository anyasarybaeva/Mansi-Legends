
Октябрьский районт Карымкары па̄выл А̄с я̄ ва̄тат ӯнлы. Па̄выл котильт яныг ӯрай о̄лы. Ты ӯрай па̄выл киттыг уртытэ. Акв ва̄тат пēс па̄выл, мо̄тыт ва̄тат йильпи па̄выл. Па̄влыӈ ма̄хумн тэ̄н тох ты ла̄вавēг.Пēс па̄выл котильт яныг кирпащ школа ӯнттувес. Нина Олеговна Мудрецова школа кӯщай нэ̄г о̄лы. Тав  ла̄выс: «Ма̄н школав «малокомплектныиг» ловиньтахты. Ты та̄л тыт 140 ня̄врам ханищтахты. Та̄н халанылт 19 а̄гирищ-пыгрищ ма̄ньщиг манос хантыиг о̄лэ̄гыт. Соссаӈ ня̄врам тыт мощща, тыи ма̄гсыл  ща̄нь ла̄тыӈ 

	школат та̄н ат ханищтэ̄гыт. Ты э̄лы-па̄лт са̄всыр кружокыт ва̄рыгласӯв, та̄наныл сак хартуӈкве ос ю̄нсхатуӈкве ха-нищтасанӯв.  Тувыл а̄гирищит тув ёхта
	лаӈкве сака ат ка̄сащасыт. Ты кружок рӯпитаӈкве воссыг ат патыс. 

	Округув янытлан хо̄тал кастыл ка̄сыӈ та̄л концертыт, суссылтапыт, каснэ ва̄рмалит ва̄рыглэ̄в. Ты коныпал классный щёс урок порат ма̄ньщит, хантыт культураныл урыл потыртэ̄в. Ня̄враманув ёмащакв ва̄ганыл, хоты мирыт пēс йис та̄гыл  

	тыт о̄лэ̄гыт».

	Карымкары па̄выл школат  ня̄врам ханищтым 19 хо̄тпа рӯпиты. Кӯщай нэ̄ ла̄внэ̄тэ щирыл, та̄н халанылт ма̄нь-лат хо̄тпа щар а̄тим. Нина Олеговна ма̄ньлат хо̄тпат тув рӯпитаӈкве кос во̄виянэ, тувыл ма̄нь па̄вылн нэ̄мхотьют минуӈкве ат ка̄сащи. Ань ты школа а̄стлан а̄гит ня̄врам ханищтан хо̄тпаг  э̄лаль ханищтахтуӈкве кēтыяныл. Мо̄тыт та̄л тах кит а̄ги университет а̄стлэ̄г ос о̄лнэ па̄влэ̄н ёхтуӈкве номсэ̄г. Тувыл кӯщай нэ̄ ла̄выс, ханищтахтам  а̄гияге ӯст рӯпата ке  хо̄нтэ̄г, то̄нт та̄н тах ханищтан хо̄тпа та̄л о̄с та хультэ̄гыт. Ты э̄лы-палт кӯщай нэ̄ интернет хосыт ня̄врам ханищтан хо̄тпа кинсыс, са̄в ма̄н пищма кēтыглас. Хо̄тпа тув рӯпитаӈкве ке ёхты, та̄ра о̄лнэ колыл миӈкве э̄ри, та̄н арыг о̄лнэ кол ат о̄ньщēгыт. Тыи ма̄гсыл нэ̄мхотьют Карымкары па̄вылн  ёхтуӈкве ат ка̄сащи.

	Нина Олеговна ла̄выс: «Ма̄н ма̄нь па̄вылквет кос о̄лэ̄в, тувыл школат маныр э̄ри пуссын о̄ньщēв. Са̄всыр ищхӣпыӈ партыл, компьютерыл ёвтвесӯв. О̄выл классын ялантан а̄гирищит-пыгрищит ты ищхӣпыӈ утыл рӯпитаӈкве акв колнакт ханищтахтэ̄гыт. Мо̄т колнакт яныгнув ня̄врамыт рӯпитэ̄гыт. Школат интернет ва̄рвес. Ань акв та̄рвит о̄лы, ты утув лю̄льсаӈ рӯпиты. Ты урыл кӯщаит палт 

	акваг хансыглэ̄в, ла̄вē-гыт, мощēртн тах па̄вылт яныг вышка тӯщтаве, то̄нт интернет ёмащакв рӯпитаӈкве ущ паты. 

	Мо̄лты та̄л ма̄н грант-олн ма̄гсыл нэ̄паканув кēтыгласанӯв, то̄нт  600 со̄тыра солко̄вил майлувесӯв. Ты олныл ма̄н компьютерный ос спортивный классыг ёвтсагӯв. Ня̄врам ханищтан нэ̄пакыт пуссын о̄ньщēв. Ка̄сыӈ та̄л нэ̄пакыт хасылтэ̄в ос тувыл э̄рнэ нэ̄пакытыл кēтавēв. Ща̄нь-а̄щит ты нэ̄пакыт щар ат ёвтыглэ̄гыт, э̄рнэ ха-нищтан нэ̄пакыл ня̄в-рамыт школат мыганӯв». 

	Ты та̄л Карымкары па̄вылт о̄выл классын 20 а̄гирищ-пыгрищ ёхтыс. Ос 11 классыт лов ня̄врам ханищтахты. Лов классыт туп хӯрум ня̄врам ханищтахты, са̄в ня̄врам ты та̄л училищан манос колледжин э̄лаль ханищтахтуӈкве минасыт. Карымкары па̄выл по̄хат ма̄-во̄й но̄х-винэ компания рӯпиты, са̄в ня̄врам нефтегазовый колледжин ханищтахтуӈкве минэ̄гыт. Таи ёмас, ханищтахтуӈкве а̄ст-лэ̄гыт, пуссын ювле рӯпитаӈкве ёхтэ̄гыт. 

	 

	Людмила 

	Тасманова

	 
