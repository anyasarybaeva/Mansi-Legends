
Татьяна Гоголева, Государственный Думат рӯпитан депутат-нэ̄, сосса ма̄хум Ханты-Мансийск ӯст акван-атыгласанэ. Тав ма̄ньщи мирув па̄лныл финно-угор мирыт Консульта­тивный комитетанылт рӯпиты ос Ассоциациян пēриим о̄лы, таи­ма̄г­сыл сапра̄ни тав ты ва̄рыг­ластэ.  
Ма̄хум сапра̄нин ва̄т са̄грапнал э̄тпост во̄выгласанэ. Татьяна Степановна тот ла̄выс: «2020 та̄лт лӯпта э̄тпост 16-19 хо̄талытт Эстония ма̄т Тарту ӯст финно-угорский конгресс тах ва̄раве. Ты яныг сапра̄­нит финно-угор рӯт мирыт та̄нки пēс йис ва̄рмаляныл, ща̄нь ла̄тӈа­ныл, ма̄-вит ӯргалан  тэ̄лат э̄лаль тотнэ урыл потыртаӈкве тах патэ̄­гыт. Ма̄навн ат деле­гат-хо̄тпат тув пēрияӈ­кве э̄ри.
Пирмайтым нэ̄пакыт щирыл мощщаг хультум мирыт конгрессын ат делегат-хо̄тпат пēрияӈ­кве туп вēрмēгыт. Ты э̄лы-па̄лт лов э̄лумхо̄лас наблюдателиг кēтуӈкве ро̄выс. Ань йильпи щи­рыл ва̄рвес, э̄лумхо̄лас олн ке о̄ньщи, наблюда­телиг тув ялуӈкве такви вēрми. Ат хо̄тпа ма̄гсыл округ миркол кӯщаит 100 евро ойтэ̄гыт ос ялнэ лё̄ӈханыл ма̄гсыл олн та̄стэ̄гыт. Наблюдателит та̄нки 150 евро взнос-олн ойтэ̄гыт ос ялнэ лё̄ӈха­ныл ма̄гсыл ойтхатэ̄гыт. Ты олнаныл та̄н тэ̄нэ ос гостиница-кол ма̄гсыл тот тах холтыяныл».
Татьяна Гоголева ос ла̄выс, конгресс о̄лнэ по­рат акв сапра̄нит ща̄нь ла̄тӈыл ля̄ххал хаснэ ма̄хум та̄нки рӯпатаныл урыл тах потыртэ̄гыт. Ма̄ньщи мирныл пē­риим хо̄тпа тот пуӈкто­туӈкве ос доклад-нэ̄пак ловиньтаӈкв паты. 
Ты юи-па̄лт ма̄хум нэ̄пак та̄ратасыт ос де­ле­гатыг Надежда Алек­сеева, Оксана Рыжкова, Альбина Станиславец, Светлана Динисламова ос Евгения Вьюткина пēриясыт. Ты ат ма̄ньщи нэ̄т Тарту ӯсн тах минэ̄­гыт, о̄лупсав урыл, ща̄нь ла̄тӈыл та̄ратан газе­тат, журналыт урыл тот тах потыртэ̄гыт. Наблюда­тель-хо̄тпаг Сергей Ремизов, Иван Тарханов, Денис Вынгилев, Влади­мир Меров, Раиса Гаври­льчик, Дина Васильевна Герасимова, Светлана Астапович, Валерий Анямов, Виталий Меров, Татьяна Гоголева ос Неля Низамова пēриявēсыт. Ты ма̄хум олн ке о̄ньщē­гыт, Тарту ӯсн ялэ̄гыт.
Татьяна Гоголева сап­ра̄ни оигпан э̄лы-па̄лт ла̄выс, мо̄т ма̄ньщи ма̄­хум наблюдателиг тув ялуӈкве о̄с вēрмēгыт. Тув ялнэ виза-нэ̄пак хоса ва̄раве, таима̄гсыл ка̄са­щан хо̄т­пат тавēн са̄ртын­нув вос свони­тэ̄гыт.  
Ма̄ньщи ма̄ньлат а̄гит, пыгыт яныг сапра̄нин ялуӈкве во̄всанэ, ты рӯпатал та̄н о̄с вос пӯм­щалахтэ̄гыт. Тамле сап­ра̄­нит финно-угор мирыт са̄в э̄рнэ тэ̄лат урыл потыртэ̄гыт ос акван-нё̄тхатым са̄в  рӯпата ва̄руӈкве патэ̄гыт. 
 
