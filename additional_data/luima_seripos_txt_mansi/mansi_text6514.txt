
Яныг таквс э̄тпост Ха̄льӯс район Саранпа̄вылн ялмум порат школан щалтсасум, тот рӯпитан ма̄хум ёт хо̄нтхатыгласум, потрамасум. Школа кӯщаиг Елена Валерьевна Савчук паттувес. 
Тав ла̄выс, Саран­па̄выл школан хӯрум ма̄нь школат тӯлым о̄лэ̄гыт. Тох рӯпитаӈкве, ла̄ви, та̄рвитыӈ, тувыл ань тамле пилыщмаӈ а̄гм но̄х-хулигламе ма̄­гыс, то̄ванакт ат ва̄­га­ныл, хумус рӯпитаӈкве. На̄н ань э̄лаль Елена Валерьевна потре ло­виньтэлы̄н.
– Саранпа̄выл шко­лат 421 ня̄врам ханищ­тахты. Ма̄н школавн хӯрум ма̄нь школат са­дикыӈ та̄гыл тӯлвēсыт – Сӯкыръя, Ло̄п­мус ос Кимкъясӯй школат. Ло̄пмус школа ты та̄л таквсы порат, ма̄н ну­пылув хасвес, ань тот ханищ­тахтын а̄гири­щит-пыг­рищит – ты о̄с ма̄н ня̄в­раманув.

Тымат пилыщмаӈ а̄гм ма̄гыс, ма̄н щар мо̄т щирыл рӯпитаӈкве пат­сув. Ань округ депар­та­мент па̄лыл хумус ла̄­ва­вēв, пуссын тох ва̄­рēв. Ня̄врамытн школан ялантаӈкве ро̄ви те, школан минэ̄в, тот рӯ­питэ̄в. Юн о̄луӈкве ла̄­вавēв те, юн рӯпитэ̄в, ня̄врамыт ищхӣпыӈ ут хосыт ханищтахтэ̄гыт. 
Школат ань ня̄врамыт туп акв колнакт ӯнлым ханищтахтэ̄гыт. Ты э̄лы-па̄лт, хунь урокыт пēнт­хатэ̄гыт, ня̄врамыт мо̄т колнакын минэ̄гыт. Ма­нах урок, таса̄вит ма̄т ха­нищтахтасыт, тыгле-тувле акв юи-па̄лт нё̄р­гала̄лсыт. 
Ань ӯщлахтын пора­ныл аквторыг ат ва̄раве, ка̄сыӈ класс такви я̄нас перемена о̄ньщи – ня̄в­рамыт акван ул вос хо̄нтхатэ̄гыт, акв ляпат сака ул вос лю̄лēгыт, акв нупыл ул вос лылтэ̄гыт. Акваг ла̄виянув, ка̄та­ныл ва̄тихал вос ловты­яныл.
Ханищтан хо̄тпанув пуссын маскал о̄лэ̄гыт, тох рӯпитаӈкве хо̄тал палыт атхунь кос торас. Ня̄врамытн о̄с та̄рви­тыӈ, та̄н ханищтан хо̄т­паныл ляльт сунсэ̄гыт, хумус тав потырты, сы­мыӈыщ потрами манос кантлы, саманэ-нёланэ ост вос о̄лэ̄гыт.  
Ӯсыӈ ня̄врамыт тай мирыӈ ма̄т яныгмēгыт, маныр ат ва̄щинта̄лэ̄­гыт, автобусыл ман на̄­иӈтӯйтыл яласэ̄гыт, та­са̄­вит суй хӯлыглэ̄гыт. Та̄н ханьщувлым о̄лэ̄­гыт, хо̄тпа нупыл вēр­мēгыт ат сунсуӈкве, тох пус­сын хӯлэ̄гыт. Ос ма̄н ня̄враманув тай учителяныл ляльт сун­сым хӯнтлэ̄гыт. Таи­ма̄­гыс маска – ты щар то­рас ва̄рнут.

– Елена Валерьевна, тӯяг школат пуссын ищхӣпыӈ ут хосыт ха­нищтахтасыт, на̄нанн тох рӯпитаӈкве кӯпнит о̄лыс? 
– Ищхӣпыӈ ут хосыт ханищтахтын ва̄рмаль – тыи тай щар та̄рви­тыӈ тэ̄ла. О̄влэ̄т, хунь тамле пора илттыг ēм­тапас, ханищтан ма̄хум, ня̄врамыт ос ща̄нь-а̄щит пуссын а̄латы лап-ми­насыт. Хумус э̄лаль рӯ­питаӈкве, ханищ­тах­туӈкве, ат ва̄саныл. 
Ща̄нь-а̄щитн сака та̄р­витыӈ о̄лыс, ань са̄выӈ­па̄лэ тымат ищхӣпыӈ ут хосыт рӯпитаӈкве ат ха̄сэ̄гыт, ня̄вра­ма­нылн нё̄туӈкве ат вēр­мысыт. Ам то̄нт тыт иӈ ат рӯпитасум, школа кӯщаиг таквсы порат пат­тувēсум. Ам о̄с ома, ня̄враманум о̄с ханищ­тахтэ̄гыт, уроканыл ёт акван-нё̄тхатым ка­пыртасув. 
То̄ва колта̄глыт ком­пьютерыт ат о̄щсыт, та̄нти ёвтуӈкве ат вēр­мысыт, школа па̄лыл пуссын нё̄твēсыт. Яныг рӯпата классный руко­водитель хо̄тпа тав ва̄­рыс, ань ка̄сыӈ ня̄врам хумус ханищтахты, ты ищхӣпыӈ ут хосыт рӯ­питаӈкве ха̄сы ман а̄ти. Матыр-а̄ти пуссын та̄­ра-патты, хотьютн нё̄­туӈ­кве э̄ри, потыртахты, ня̄врам нё̄таве.
Ань тай тымат сыре-сыр «онлайн-урокыт», «видео-урокыт» манос «зум» нампа тэ̄ла мощ ва̄ганув, хумус рӯпитаӈ­кве, о̄с та̄ра-патты­са­нув. Ат тахсув тēпыл, вос­сыг хоталь ва̄р­хатэ̄в, тох та патсув рӯпитаӈ­кве. Ханищтан хо̄т­па­нув йильпи тэ̄лан мощ ха­нищ­тавēсыт, та̄н ос ня̄в­рамыт хӯлтыгласаныл, ищхӣпыӈ ут хосыт хумус э̄ри ханищтахтуӈкве. 

– Школан тамле яныг, са̄в колнакыт о̄ньщи, ня̄врамыт акв сменал ханищтахтэ̄гыт?
– А̄лпыл па̄сныл ня̄в­рамыт пуссын аквторыг школан ёхтэ̄гыт, ка̄сыӈ класс ма̄гыс ма̄ то̄выл­хаты. Э̄лнаӈ школа акв па̄лэ̄т интернат о̄лыс, ты ювле хультум та̄­лытт тув мощща ня̄в­рам ёх­та­лас. Ань ма̄хум янгыщ пуссын Саран­па̄вылн о̄лмыгтасыт, а̄ги-пыганыл школан юил ялантэ̄гыт. Школат а̄лпыл пуссын тытта­вет, нэ̄мхотьют олн ат ойты. Хо̄талъя̄т порат са̄в ня̄­врамыӈ колта̄­гыл а̄ги­рищит-пыгри­щит па̄­й­тым тэ̄нутыл о̄с тыт­та­вет. 
– Ло̄пмус па̄выл школа манрыг на̄н нупылын хасвес, ма̄тэ Кульпас ляпат о̄лы кос?
– Кульпас па̄выл школа палт хосат та̄гыл интернат тӯлым о̄лы, ань ос тув садик хасвес. Школаныл сака яныг а̄ти, са̄в ма̄нь школат тув те тӯлавет, рӯпитаӈкве тах та̄рвитыӈ паты. Ты та̄л район ханищтап па̄лыл ла̄тыӈ ёхтыс, Ло̄п­мус школа Саран­па̄выл нупыл вос ва̄раве. 
Ма̄н палтув ань хӯ­рум садикыӈ школа хан­сым о̄лы, рущ щирыл филиалыг ла̄вавет.Ма̄­навн ты ма̄нь шко­лат ёт рӯпитаӈкве сака кӯп­нит хунь. Сӯкыръя ос Ло̄пмус ма̄хум ёт теле­фон хосыт потра­маӈ­кве вēрмēв, та̄н ищхӣ­пыӈ утыл ва̄рвēсыт. Ос Кимкъясӯй школав ёт тай сака рӯпатаӈ. 
Тот тымат интернет утаныл мӯсхал щирыл иӈыт ва̄раве – кēрква̄­лыг пӯльница ос на̄й пēламтан колыг мус туп хартвес, школа мус лё̄х ва̄рнэ порат ущ о̄лтаве. Ань матыр э̄рмыглы те, ам Кульпас мирколн сво̄нитэ̄гум.Та̄н ос э̄лаль Ким­къясӯйн ла̄тыӈ кēтэ̄гыт, школа кӯщай Людмила Васильевна Вынгилева а̄нумн вос сво̄ниты. Тот таксофон-автомат о̄нь­щēгыт, нэ̄ тув мины, тувыл сво̄­ниты, тэ̄лат урыл ущта потыр­таӈ­кве вēрмимēн. 

– Школат ща̄нь ла̄тыӈ урок о̄лы?
– Ань тамле урок а̄тим, хот-вуйвес, нас внеурочный деятель­ность щирыл ва̄рвес. Ня̄вра­мыт тув урока­ныл а̄стын юи-па̄лт ялантэ̄гыт, ма̄ньщи ос саран ла̄тыӈ ханищ­тэ̄­гыт. Хунь ща̄нь ла̄тыӈ ма̄к урокыг о̄лыс, ня̄в­ра­мыт та̄нти ла̄тӈаныл ща̄гтым ханищтаса­ныл. Ма̄ньщи ла̄тыӈ Светлана Савельевна Мерова ханищты, тав ня̄вра­манэ акваг олимпиада тэ̄лат кассыт, ва̄тихал но̄х-патыгласыт.
Ам номсэ̄гум, ня̄врам такви ла̄тӈе юн хӯлытэ те, то̄нт тавēн кӯпнит ос пӯмыщ ханищтаӈкве паты. Яныгхо̄тпат юн ща̄нь ла̄тӈыл ат те по­тыртэ̄гыт, тав воссыг хо̄т хӯлытэ. 
Ань тыт о̄лнэм сыс, ма̄ньщи ла̄тыӈ мо̄рсыӈ порат хӯлыглэ̄гум. Ам Кульпас па̄вылт яныг­масум, тот ма̄ньщи ня̄в­рамыт ёт ханищтахта­сум, ла̄тӈаныл акваг хӯ­лыгласлум. Ма̄нь а̄гим нупыл ла̄вēгум: «Ёмас». Тав ювле та ля̄галы: «Сака ёмас». А̄гим ёт мощ ма̄ньщи ла̄тӈыл потыртымēн. 
Ня̄враманум ма̄ниг о̄лманыл порат, Евдокия Пуксикован, ма̄ньщи э̄кван, ӯрмыгта̄лвēсыт ос ня̄нькалавēсыт. Юрт­а̄­гиянум ла̄вēгыт, наӈ манрыг тав ётэ ня̄вра­манын хӯлиянын, тав рущ ла̄тӈыл ат потырты. 
Юв ёхтэ̄гум, та̄н Евдокия а̄квэ̄кваныл ёт роттыг ӯнлэ̄гыт, ла̄вē­гыт, тыт­ту­вēсыт, а̄кв­э̄ква мо̄й­тыс. Халанылт хумус по­тыр­тасыт, та̄н­ти та ва̄ганыл. Э̄ква ань а̄тим, таве ёмас ном­тыл ка̄с­тыг­лылум. Сака са̄ль, ла̄тыӈ ва̄нэ яныгхо̄тпат та минэ̄­гыт, мо̄йтаныл, э̄рга­ныл ёт та тотыяныл.
Елена Валерьевна са̄всыр кружокыт ос сосса мир касылыт урыл потыртас, ты о̄выл­тыт тах акв хотты газетат хансэ̄в. 
Светлана РОМБАНДЕЕВА
