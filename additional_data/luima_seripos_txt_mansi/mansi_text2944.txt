
Ты э̄тпос нилыт хо̄талныл ловит хо̄талэ мус «То̄рум Маа» музеиӈ ма̄т ма̄щтыр ма̄хум рӯпитасыт. Ты э̄лы-пал хо̄талт учёный ма̄хум та̄нти хансум потраныл та̄нанылн ловиньтасаныл. Тувыл титыт хо̄тал та̄н музей о̄лнэ канын тотвēсыт, тот нила хо̄тал рӯпитасыт.
Ань Ханты-Мансийск ӯсн ты ма̄щтыр ма̄хум во̄выглавēсыт: Касум па̄вылныл Павел Михайлович Тользин ос Яков Никифорович Тарлин, Сургутский район Русскинской па̄вылныл Сергей Васильевич Кечимов ос Аграфена Семёновна Сопочина ёхталасы̄г, ӯсувныл хӯрум хум хо̄тпа о̄лсыт – ма̄ньщи о̄йка Рудольф Васильевич Меров, хӯрум ханты хумыт Юрий Григорьевич Кондин, тав пыге Вячеслав ос Валерий Михайлович Шульгин.
Ты ёхталам ма̄хум халт щар яныг хо̄тпаг Сергей Васильевич Кечимов о̄лыс, ань во̄рт о̄лнэ ты хум хо̄тпа соссаӈ мир халт намыӈ-суиӈыг ēмтыс. Тав урēт я̄нас потыр ловиньтэ̄н.
Ань тыг ёхталаме порат Сергей Васильевич хӯл яктын па̄рт, пӯт тагатан ва̄ӈкрип-йӣв ос хасап йӣвыт ёргыс. Мо̄т хум хо̄тпатн нё̄тыс. Касаянэ, са̄грапанэ ёт-тотыгламанэ, пуссын татем пēлпыт.
Касум па̄вылныл ёхталам хум хо̄тпа Павел Михайлович Тользин а̄ращ ва̄рыс. Тамле а̄ращ во̄рт о̄лнэ ма̄хум та̄н ва̄рыглэ̄гыт. Во̄тыӈ хо̄талыт порат тамле а̄ращ ёмас па̄лтуӈкв, во̄тн лап ат харыгтаве. Рēгыӈ хо̄талыт о̄с ёмас, на̄е э̄лаль ат мины.
Мо̄т ма̄щтырыт - ты Рудольф Меров, Валерий Шульгин ос Юрий  Кондин Вячеслав пыге ёт сӯлкол ва̄рсыт. Тамле сӯлколт ма̄н пēс ма̄хманув туи хӯл  алыщлан порат манос пум ва̄рнэ ма̄т о̄лсыт.
Ты семинар э̄лы-па̄лт та̄н во̄рн ялсыт, ховт ос нюлы сӯл нуйсыт. Кол лап-пантнэ ма̄гыс сака осыӈ йӣв ат а̄ртми, мощ ощщанув йӣвныл  нуяве. Тамле йӣв сӯлэ мощ ка̄миньтаг о̄лы, ёмащакв хӯты, па̄лыг ат покматы.
Яков Тарлин ос са̄лы сов тынтлын йӣв ва̄рыс, ань тамле ут во̄рт о̄лнэ А̄с ма̄хманув иӈ о̄ньщияныл, тав са̄лы ман мо̄т ӯйхул сов ка̄миньтапты. Яныгман йӣв акв метра карсытэ хультуптаве, нумитэ  хот-сартаве. Котильн мувлахи ё̄хнэ йӣв ва̄раве. Са̄лмыг яктым сов тув пēраве, ос ты ут хунь мувлахи ё̄хтаве, сов мощ тынтлахты ос  хосаг хартхаты.
Музейт рӯпитан хо̄нтаӈ ма̄ныл о̄лнэ ма̄ньлат хум Анатолий Николаевич Брусницин а̄мп кол ва̄рыс. А̄мп  колэ ва̄ти норныл ва̄рыстэ. Ам таве титыгласлум, тамле а̄мп кол тав хо̄т ва̄стэ. Тав ла̄выс, наука пēс нэ̄пакыт ловиньтаме порат хурин по̄слым тамле кол  ва̄м.
Ханты э̄кват ос кол тӣврыт ю̄нсхатасыт. Людмила Калистратовна Зубакина ос Аграфена Семёновна Сопочина хасап ю̄нтсы̄г. Евдокия Андреевна Нёмысова  ос суп ю̄нтыс.
Нилыт хо̄талт ты семинар рӯпататэ та по̄илттавес. Ка̄сыӈ ма̄щтыр такви рӯпататэ ва̄руӈкв а̄стластэ. Музейн ёхталам мӯй  хо̄тпат пуссын ва̄рим утыт ёмащакв сунсыгласаныл, та̄н хумус ва̄рвēсыт, та урыл потыртавēсыт. Музей ва̄ӈын кӯщай нэ̄ Эрика Петровна Сургутскова ка̄сыӈ хо̄тпа янытластэ, пӯмащипа ла̄тӈыӈ нэ̄пакыл мистэ.
