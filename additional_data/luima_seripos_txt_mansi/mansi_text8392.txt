
Ам намум Игорь Островерхов, а̄нумн 12 та̄л, ам 6 классын минасум. «Ма̄нь Ӯсквен» ущ о̄выл щёс ёхтысум, тыт насати татем ёмас о̄лнэ̄тэ, ты урыл хӯлыгласлум кос ос амти ань ва̄ӈкве патыслум.
Ма̄н са̄сныл матыр-а̄ти ва̄руӈкве ханищтавēв, Вячеслав Юрьевич Кон­дин ма̄­навн суссылты, хумус касай сыпаль ва̄руӈкве э̄ри. Ōвлэ̄т ма̄н са̄с ло̄пс хот-щё̄питылӯв, тувыл манса̄вит э̄ри – яктэ̄в ос ӯльпа та̄рыл акван-ю̄н­ты­лӯв. Тох рӯпитаӈкве та̄р­витыӈ, ма̄н тулё̄вланув та̄р та̄кыщ хартуӈкве иӈ ат вēрмēгыт, таима̄гсыл ма̄н акваг нё̄тавēв. Ам амти ма̄гсылум ос а̄тям ма̄гсыл касай сыпалиг ва̄рсум. 
Тыт а̄гит-пыгыт гитарал са̄ӈквылтэ̄гыт, а̄нумн хӯнт­луӈкве пӯмыщ, та̄н ёта­ныл э̄ргащлэ̄в. Э̄типа̄лаг пуссын акван-атхатэ̄в, пēс йис мо̄йтыт хӯнтлэ̄в, ма̄нти мо̄йтыт о̄с номыл­матэ̄в, хансэ̄в, тувыл та̄наныл суссылтыянӯв. 
Тыт ма̄н ма̄ньщи э̄ргыт, йӣквыт ханищтэ̄в. Ма̄ньщи ла̄тӈыл ма̄нав Елена Владимировна Фризор­гер ханищтыянэ, ам лов­мантем ла̄тыӈ ань но­мē­гум. Карточкатыл мивēв, тот акватэ̄т ла̄тыӈ хан­сыма, мо̄танэ̄т хури по̄с­лым о̄лы, тув ро̄внэ ла̄тыӈ ма̄навн хо̄нтуӈкве э̄ри. Тыщир ла̄тыӈ молях ха­нищ­таӈкве ро̄ви.
Саранпа̄вылт ам йӣк­вуӈкве, э̄ргуӈве ос са̄ӈк­вылтапыл са̄ӈквыл­таӈкве ханищтахтэ̄гум, музы­каль­ный школан ялан­тэ̄гум. Тот а̄тям Игорь Ферухович Магарамов ня̄врамыт ханищтыянэ.
Омам наме Дарья Евгеньевна Магарамова, а̄пщим наме Коля, тав 8 та̄лэ то̄влыс. Āпщим хуньт тах ос тыг ёт тотылум, тав ётэ акв хасапт тах хуи­мēн, ам тавēн тыт о̄лнэ урыл потыртэ̄гум, матыр-а̄тил суссылтылум. Мо̄тыт сменатын ам о̄с ёхтуӈкве таӈхēгум. 
Игорь Островерхов,  Саранпа̄выл 
