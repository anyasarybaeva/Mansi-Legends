
Ма̄н округувт са̄всыр кӯщаиӈ колыт о̄лэ̄гыт, ка̄сыӈаныл я̄нас рӯпата ва̄ри. Акв кол тох ла̄ваве – служба государственной охраны объектов культурного наследия ХМАО – Югры.
Ань ты колт рӯпитан хо̄тпат тамле потыр тēтсыт. 2012-2018 та̄­­лыт сыс округувт то̄ва ма̄т ялпыӈыг хасвēсыт, та̄н ань сака та̄кыщ ӯргалаӈкв пата­вет. 
— Щохрыӈ-о̄йка ма̄­тэ, ты ялпыӈ ма̄ Ха̄льӯс район Тапсуй я̄ ва̄та ляпат о̄лы.
— Нё̄р-о̄йка ос Щох­рыӈ-о̄йка ма̄нэ̄н, ты ял­пыӈ ма̄г Ха̄льӯс район Тӯрва̄т нампа тӯр ляпат о̄лэ̄г.
— Балбанты нампа тӯр, мо̄т щирыл ос тох ла̄­ваве — Еманглор. Ма̄ньщи ла̄тӈыл ты тӯр – Яныг ял­пыӈ тӯрыг ла̄­ваве. Ты тӯр сака ял­пыӈ. Тав Сакв таляхт о̄лы, Нё̄ранув ляпат. Тув пēс йис та̄гыл ма̄хманув пӯрлахтуӈкв акваг ялантасыт. Туп хум хо̄тпатн тув ро̄ви, нэ̄кветн ос а̄гитн тув ялуӈкв щар ат ро̄ви.
— Ка̄ль-нёхыс На̄й-э̄ква ос Тулям-ур-о̄йка ялпыӈ ма̄г, тэ̄н о̄с Ха̄льӯс  районт  о̄лэ̄г.
— Соровские озера, ты тӯрыт Нефтеюган­ский районт о̄лэ̄гыт. Ос ялпыӈыг о̄ньщавет. 

Сургутский районт «Яун-ики-мых» нампа ма̄ о̄с ялпыӈыг хасвес, ос ань ты хо̄тал мус э̄р­нэ нэ̄пакыт иӈ ат ва̄р­вēсыт. Нэ̄паканыл ёма­щакв хансыяныл, тувыл ущ ты ханты ма̄ ӯргалаӈкв  тах  патаве. 

Ты 2019 та̄л о̄выл-тахтам па̄сныл округувт о̄лнэ ялпыӈ ма̄т ӯрга­лан кол округ миркол­ныл олныл миӈкв ат патаве. Та̄н ань туп Российский Федерация реестр-нэ̄пакн хансым ялпыӈ ма̄т ӯргалаӈкв патыяныл. 
Ты потыр ма̄ньщи ла̄тӈыл Валентина Узель хансыстэ
