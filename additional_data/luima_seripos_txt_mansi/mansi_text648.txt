

	Мо̄лалнув  ня̄врамыт тэ̄лат ёт рӯпитан кӯщаит  «России важен каждый ребёнок» нампа проект о̄вылтыт потыртаӈкве акван-атхатыгласыт. Ханты-Мансийсканыл округт о̄лнэ ка̄сыӈ ӯст ман районт ты видеоконференция суссылтавес. 


		Ань савалап ня̄врамыт, мо̄т щēмьятыт яныгман а̄гит-пыгыт та̄н тэ̄ланыл Д.А. Медведевын «Единая Россия» партия па̄лыл акваг уральтым о̄ньщавет. Ос  тыт, Юграт, ты партият рӯпитан депутат  Н.Л. Западнова пуӈктоты. 

		О̄влэ̄т мир ӯргалан департамент кӯщай нэ̄ Елена Немчинова потыртас. Округув янытыл 7 со̄тыра 471 савалап ос ща̄нь-а̄щныл по̄хан вим ня̄врам о̄лы. Тыгыл ань 7 со̄тыра 114 а̄гит-пыгыт мо̄т манос рӯт щēмьяӈ колт янмалтавет.  А̄гмыӈ-мосыӈ ня̄врамыт  щēмьян виӈкве ма̄хум о̄с ка̄сащēгыт. 2013 та̄лт ВИЧ -диагноз о̄щнэ 5 ма̄нь ня̄врам ос гепатит «С» о̄щнэ 2 ма̄нь ня̄врамыг щēмьян вуйвēсыт. Савалап ня̄врам о̄щнэ колытыт янгыщ китхуйплов та̄л ос тыгыл яныгнув а̄гит-пыгыт хультсыт. Ты яныт ма̄ньлат хо̄тпат то̄внакт та̄нки номтаныл щирыл о̄луӈкве воратэ̄гыт ос ла̄тыӈ щар ат хӯнтлэ̄гыт. Таима̄гыс мо̄т э̄лумхо̄ласыт хурахлэ̄гыт, номсэ̄гыт, тав ётэ та̄рвитыг паты тах. Та щирыл ēмталы, ма̄хум ня̄врам выгыт ос ётыл ювле тотыяныл. Та̄н аквъёт юртыӈыщ о̄луӈкве ат вēрмēгыт. Ты коныпал савалап ня̄врам такви ща̄нь-а̄щēн хо̄нтаве ке, то̄нт тав мо̄т щēмьяныл ювле виӈкве вēрмаве. 

		Ань савалап колт яныгман ня̄врамыт лēккарытн сусвēсыт. Татьяна Яковлева, здравоохранение департаментыт рӯпитан нэ̄ ла̄внэ̄тэ щирыл, са̄выӈпа̄лэ ня̄врамыт тэ̄п хӯрыгсов а̄гм о̄ньщēгыт, сам а̄гм, лув-та̄н нё̄влитыт (костно-мышечный)  о̄щнэ а̄гм ос  номтаныл лю̄лиг ēмтнэ̄ныл ма̄гыс мори кантлэ̄гыт.  Са̄всыр а̄гм о̄щнэ ня̄врамыт пуссын пусмалтаӈкве о̄вылтавēсыт,  ӯщлахтан колн кēтыглавет.

		Наталья Леонидовна Западнова ты проект щирыл  рӯпитан хо̄тпат пуссын э̄сгысанэ. Ка̄сыӈ ня̄врамытн со̄тыӈыг, пуста̄гыл о̄луӈкве ла̄выс. 

		 

		 

		Тамара Мерова

		 

 
