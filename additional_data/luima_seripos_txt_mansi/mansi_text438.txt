
Во̄ртур э̄тпос порат Ханты-Мансийск ӯст соссаӈ ма̄хум акван-атыглавēсыт ос «Социально-экономическое развитие коренных малочисленных народов Севера на 2014-2020 годы» нампа йильпииг хансым программа урыл китыглавēсыт. Сапра̄нин во̄винь-та̄лым ма̄хум та̄нки о̄щ-нэ номтаныл урыл тот потыртасыт. Ты ва̄рмаль хосыт рӯпитан кӯщаит ёхтум мир хӯнтлыса-ныл ос ювле ла̄всыт, та̄н потыртам тэ̄ланыл ке артмēгыт, ты йильпи программан тах хансыяныл. 
Ма̄нь таквс э̄тпос о̄вылтахтам порат Правительство кӯщаит йильпи щирыл хансым нэ̄пак та пирмайтасаныл. Ты программа хосыт соссаӈ ма̄хум культура э̄лаль тотаве, общинат нё̄тавет ос са̄в рӯпата ты мирыт ма̄гсыл ва̄раве. Ты коныпал этнотуризм, ма̄ньлат хо̄тпат ханищтан ма̄гсыл, о̄с ты программанныл олн тах та̄ставе. 
Са̄т та̄л сыс соссаӈ ма̄хмытын нё̄тым округ бюджетныл 1 млрд. арыгкем солко̄ви тах хансаве. Акв та̄л 
сыс 700 миллион сол-ко̄ви ты программан тув та̄ставе. Кӯщаит ла̄внэ̄ныл щирыл, щар ка̄сыӈ ма̄ньщи, ханты, ё̄рн хо̄тпа нё̄туӈкве патаве.
Аквта сапра̄нит яныгпа̄ла хо̄тпат  урыл кӯщаит потыртасыт. Ва̄т са̄грапнал э̄тпост округув янытлан хо̄тал кастыл пенсият о̄лнэ ма̄хум олныл ойтавет. Округувт о̄лнэ яныг-па̄ла ма̄хум акв со̄тыра солко̄вил ос Тюменский областьт о̄лнэ хо̄тпат 650 солко̄вил мивет. Округув янытлан кастыл ты олныл 221 со̄тыра э̄лумхо̄лас ойтаве. Наталья Комарова, округ кӯщай нэ̄, ла̄выс: «Ты олн ат рӯпитан хо̄тпат та̄н мивет, та̄нанылн са̄всыр заявление-нэ̄-пак хансуӈкве ос очередит лю̄люӈкве ат э̄ри. Ты ма̄хум округув янытлан хо̄тал э̄лы-па̄лт ты олныл тах ойтавет. Ам номсэ̄гум, та̄н пуссын ты ялпыӈ хо̄тал ёмас номтыл тах янытлыяныл».
 
