
Ханты мир халт пēс э̄ргыт ос мо̄йтыт ва̄нэ хум о̄лы, наме Тимофей Алексеевич Молданов. Я̄ӈк на̄тнэ э̄тпос 22 хо̄талэ̄т тав 60 та̄лэ то̄влыс. Самын патум хо̄талэ кастыл ам тав ётэ хо̄нтхатыгласум, потрамасум. Китыгласлум, хо̄т яныгмас, ханищтахтас. На̄н ань э̄лаль тав потре ловиньтэлы̄н.

	Ам 1957 та̄лт Кутуп Куръёх я̄ таляхт самын патсум, тот яныгмасум. Ты ма̄ ань «Природный парк «Нумто» нупыл хансым о̄лы, ӯргалан ма̄г ла̄ваве. Омам Евдокия Кузьминична, а̄ги о̄парищ наме Вагатова. А̄тям Алексей Михайлович Молданов. Тэ̄н са̄в та̄л са̄лы ӯрим яласасы̄г. Яныг хо̄нт порат а̄тям иӈ ма̄нь о̄лыс, хӯл алыщлан ма̄хум ёт рӯпитас, во̄раяс.

	Колта̄глувт ма̄н хо̄т ня̄врам самын патыгласӯв, ам щар яныг. Миша а̄пщим Касумт о̄лы. Ульяна э̄щум щēмьяӈ та̄гыл Ханты-Мансийск ӯсн о̄лмыгтас.

	Хунь школан миннэ порам ёхтыс, Нумто па̄вылн тотвēсум, о̄выл классытыт тот ханищтахтасум, мощ ётылнуве Юильскыт ханищтахтасум, интернатыт о̄лсум. Яныгнув классытыт Касум па̄вылн тотвēсум. Тувыл армиян ялсум, та юи-па̄лт хӯрум та̄л ос та̄л-охса Салехард ӯст о̄лнэ зооветеринарный техникумыт ханищтахтасум. Та порат май ма̄ньлат ма̄хум направление-нэ̄пак хосыт хотталь рӯпитаӈкве кēтыглавēсыт, ам Тюмень ӯс нупыл Ярковский районын кēтвēсум. Тот хӯрум та̄л рӯпитасум.

	Ам ма̄нь та̄гыл ханты мо̄йтыт, пēс потрыт манос э̄ргыт хӯнтлуӈкве сака э̄руптасум. Яныгмамум порат мо̄йт ва̄нэ мӯтраӈ хо̄тпа са̄в о̄лыс, ма̄хманув пуссын ханты ла̄тӈыл потыртасыт. Номилум, Юильск ӯст Анна Алеевна щащēквам колэ ляпат Па̄ял Сенгепов о̄лыс. Тав сака нё̄тнэ̄г э̄ргыс, Ӯй йӣквнэ э̄ргыт, тӯлыглапыт са̄в ва̄с. А̄ӈкпыгагум ёт тав палтэ минэ̄в, э̄ргыт ханищтэ̄в, тав ётэ та э̄ргēв, та тӯлыглахтэ̄в. Па̄ял иӈ ма̄ньнув кос о̄лыс, а̄тимыг ēмтыс. Ащо̄йкагум-о̄пагум Ӯй йӣквнэ порат о̄с са̄в э̄рыг э̄ргыгласы̄г, ам акваг хӯнтлысум, ань та э̄ргыт ам пуссын номиянум.

	Та порат ма̄хманув ва̄тихал Ӯй йӣквыгласыт, тӯлыглахтасыт. А̄тям ва̄рыглас, Лозямовыт колта̄гыл ос мо̄т ханты ма̄хманув Ӯй йӣквсыт. Тувыл ам хунь рӯпитаӈкве патсум, магнитофон то̄тап ёвтсум. Хо̄т матыр мо̄йт манос э̄рыг хӯнтамлэ̄гум, пуссын тув ёл-хансуӈкве патсанум.

	Ётылнуве, хунь Ярковский районт рӯпитасум, З.П. Соколова хансум нэ̄паке «Путешествие в Югру» ка̄тын-паттыслум, ловиньтаслум. Та порат номсахтуӈкве патсум: тав рущ нэ̄, соссаӈ миранувныл пӯмщалахты, ма̄н урувт хансы, э̄рганув, мо̄йтанув ёл-хасманэ, толмащлан хо̄тпа кинсы, ла̄тыӈ ва̄нэ ма̄хум палт яласан ма̄гыс хо̄тпа кинсы. А̄нумн ос толмащлан хо̄тпа ат э̄ри, ща̄нь ла̄тӈум ва̄глум, ма̄нанув ос яласан лё̄ӈхыт ма̄нь та̄гыл ва̄ганум. Э̄рыгмо̄йт ва̄нэ ма̄хманув хо̄т о̄лэ̄гыт, о̄с молях та̄ра-паттуӈкве ро̄ви.

	Тох номсахтымам рӯпитаӈкве та патсум. Тӯпыл ӯст о̄лнэ институтт ханищтахтуӈкве патсум, юил ялантым исторический факультетт ханищтахтасум. Государственный экзаменыт сдавайтан ма̄гыс Санкт-Петербург ӯсн кēтвēсум, тот та а̄стласум, дипломыл майвēсум. Аквта тув Томск ӯсн ялсум, учёный хо̄тпа В.М. Кулемзин ёт ва̄йхатасум. Тав ётэ мощ рӯпитасум, тувыл таквсы порат кандидатский диссертациям ловиньтаслум, вуянтаслум.

	Тимофей Алексеевич колта̄глэ ёт са̄в та̄л Ханты-Мансийск ӯст о̄лы. Э̄кватэ наме Татьяна Александровна, тав о̄с яныг учёный ханты нэ̄. Тэ̄н пыг янмалтэ̄г, наме Пēтр, школат ханищтахты, атхуйплов та̄лэ то̄влыс. Нэ̄г-хумыг халэ̄нт туп ща̄нь ла̄тӈыл потыртэ̄г, таима̄гыс пыгēн ханты ла̄тыӈ ёмащакв ва̄гтэ, потырты. Тимофей Алексеевич ща̄нь ла̄тӈе ма̄гыс сыме ща̄рги, э̄лаль тав тох ты потыртас:

	— Ань пēс э̄ргыт ман тӯлыглапыт мо̄рсыӈ хо̄тпа ва̄г. Касум па̄вылт Андрей Александрович Ерныхов о̄лы – тав ос ам, тувыл та. Мēн ма̄ньлат ма̄хум ханищтаӈкве патсанмēн. 1990-ый та̄лыт порат соссаӈ ня̄врамыт ла̄геритын ялантасмēн, ханты э̄ргыт э̄ргысамēн, тӯлыглапыт суссылтасмēн. Я̄сунт па̄вылн са̄в щёс ялсум, тот ма̄ньщи ня̄врамыт лагерь о̄лы. Ма̄ньщи нэ̄ Светлана Алексеевна Попова ёт рӯпитасум. Тав нэ̄пакыт ма̄ньщи тӯлыглапыт урыл ловиньты, ма̄навн потырты, тувыл ма̄н ма̄ньлат пыгыт ёт та̄наныл ханищтыянув, мощ ётылнув ма̄хманувн та суссылтыянув. Ма̄ньщи пыгыт халт то̄нт Петя Анямов, Георгий Лелятов ос мо̄т ня̄врамаквет тӯлыглахтуӈкве ханищтахтасыт.

	Ханты-Мансийск ӯст Творчество колт мощēртн «Школа Медвежьих игрищ» рӯпитаӈкве паты. Ань ня̄врамыт пуссын школат ханищтахтэ̄гыт, сака са̄в урокыт ханищтэ̄гыт. Таима̄гыс та̄наныл тыгле-тувле ат хартсыянув, роттыг вос а̄стлэ̄гыт. Соссаӈ пыгрищит ёт ам каникулыт порат рӯпитаӈкве патэ̄гум. Тув палыт са̄всыр ма̄т хо̄нтхатыглапыт ва̄руӈкве патэ̄в, ня̄врам лагеритт манос нас ӯщлахтын ма̄т акван-хо̄нтхатыгла̄лэ̄в тах.

— Тимофей Алексеевич, манах та̄л яныт ня̄врамыт ханищтаӈкве патыяны̄н?

	— Кос кит та̄л яныт ня̄врамаквет, кос хо̄тпан та̄л яныт хо̄тпат ма̄н палтув вос ёхталэ̄гыт, пуссын аквъёт ханищтахтуӈкве патэ̄в. Касум па̄вылт ань Андрей Александрович ёт налыман ман атпан арыг та̄л яныт хум хо̄тпат ханищтахтэ̄гыт. Ам ань тыт Ма̄-вит ос Э̄лумхо̄лас музейт рӯпитэ̄гум. Тот ма̄н ӯсыӈ ня̄врамыт ма̄гыс сыре-сыр ёнгилыт щё̄пита̄лэ̄в. «Ночь музеев» хо̄талыт порат тув са̄в а̄гирищит-пыгрищит ёхталэ̄гыт, та̄нанылн Ӯй йӣквнэ тӯлыглапыт суссылтэ̄в. То̄ванакт рущ ня̄врамыт ляпан во̄виянув, та̄н ща̄гтым ма̄н ётув та ёнгасэ̄гыт. То̄ваныл нэ̄мхуньт ат йӣквыгласыт, ма̄н ляльтув сунсэ̄гыт, йӣквуӈкв та тӯлтхатэ̄гыт. Сустēмт, йӣкваныл татем ёмащакв та тэ̄лэ̄гыт. Ка̄сыӈ хо̄тпа йӣквуӈкв ханьщувлаӈкве вēрми, акв-кит щёс сунсы, пуссын торгамты. Ос акваг ханищтахтуӈкве паты те, соссаӈ хо̄тпа артистыг ēмты тах.

	Ма̄н яныгмамув порат хотьютн сака хунь ханищтавесӯв. Э̄рыг манос йӣкв ва̄нэ хо̄тпанув ляльт нас суссӯв, э̄рганыл хӯнтлысӯв, тоха та матыр ханищтасӯв. Ам ма̄ньта̄гыл ань тыхо̄тал мус акв хотты э̄рыг акв щёс хӯлылум те, таве номим о̄ньщуӈкве патылум, э̄ргилум. То̄ва э̄рганув щё̄стем манос кит щё̄с арыг э̄ргавет.

	Ам соссаӈ ма̄хманувн таи ла̄вуӈкве таӈхēгум, ма̄навн ань ня̄врамыт ханищтаӈкве э̄ри. Та̄н ща̄нь ла̄тӈаныл вос ва̄ганыл, пēс йис э̄ргыт, ханты ман ма̄ньщи йӣквыт, тӯлыглапыт вос ханищтэ̄гыт. Округ кӯщаюв ос кос хотты ма̄т пуӈк тотнэ ма̄хум ма̄навн пуссын нё̄тнувыт, ма̄н туп ма̄нти матыр вос ва̄рēв, вос нёвсэ̄в, культурав но̄х вос во̄рмалтылӯв. Ань ма̄н ма̄вн э̄лы хо̄н ма̄ныл са̄всыр хо̄тпат ёхталэ̄гыт – французыт, венгрыт, финныт манос немец ма̄хум, ма̄н ла̄тӈанув татем ханищтыяныл, потыртаӈкве ха̄сэ̄гыт. Ос ма̄н ня̄враманув ща̄нь ла̄тӈаныл ат ва̄ганыл, туп рущ ла̄тӈыл потыртэ̄гыт.

— Наӈ юн ма̄хманын ёт ханты ла̄тӈыл по-тыртэ̄гын?

	— Остыгыл, ма̄н юн туп ма̄нти ла̄тӈувтыл потыртэ̄в. Э̄квамēнтыл пыгумēн ёт рущ ла̄тӈыл ат потырта̄лсумēн, тав ань таима̄гыс ханты ла̄тыӈ ёмащакв ва̄гтэ. Омам ма̄н палтув ва̄тихал ёхталы, тав ётэ ма̄н рущ ла̄тӈыл потыртаӈкве хунь патэ̄в. Ульяна э̄щум ня̄враманэ о̄с ма̄ньта̄гыл ща̄нь ла̄тӈаныл ва̄ганыл, анēкваныл ёт потыртэ̄гыт.

	Ань потрумēн та оигпас. Тимофей Алексеевич хо̄тпа нупыл сымыӈ э̄лумхо̄лас. Хунь тав ётэ потрамēгын, тӣврын татем ёмас. Тав нэ̄мхуньт такви та̄рвитэ урыл ат потырта̄лы, ощхуль ла̄тыӈ ля̄галы, мовалы. Ма̄н ма̄вт о̄лнэ соссаӈ мир халт тав яныг учёный, намыӈ-суиӈ хо̄тпа. Ма̄н, газета ва̄рнэ ма̄хум, Тимофей Алексеевич намхо̄талэ̄тыл янытлылув! Са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!
