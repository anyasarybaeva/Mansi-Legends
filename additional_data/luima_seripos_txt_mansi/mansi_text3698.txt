
Ма̄ньщи яныг учёныюв Евдокия Ивановна Ромбандеева яныгпо̄ль э̄тпос 22 щислат самын патум хо̄талэ о̄лыс. То̄нт тав онтырса̄т нупыл онтолов та̄лэ то̄влынув.

	Та хо̄тал яныг кӯщаянув Татьяна Гоголева, Еремей Айпин ос мирколт рӯпитан кӯщаит Сергей Тимошков, тав внешний политика департаментыт кӯщай ва̄ӈын хо̄тпаг рӯпиты, ос Надежда Савина, губернатор ва̄ӈын хо̄тпа палт нё̄тым о̄лы, «Лылыӈ со̄юм» колт акван-атхатыгласыт.

	Ма̄ньщи учёныюв наме э̄лаль акваг номнэ ма̄гыс потыртасыт. Татьяна Дмитриевна Слинкина то̄нт тыг ос ёхталас. Тав ные урыл, ла̄выс, хунь акв порат тэ̄н халэ̄нт потыртасы̄г, тав ныēн ла̄выс, А̄с-угорский институт тав намēтыл пинуӈкве э̄ри. Ос Евдокия Ивановна щар ат ка̄сащас, ла̄выс ат э̄ри.

	А̄с-угорский институтыт рӯпитан хо̄тпа тув о̄с ёхталасыт, кӯщай ва̄ӈын нэ̄ Марина Воробьева ла̄выс, та̄н тэ̄лы акван-атхатыгласыт ос Евдокия Ивановна акваг номнэ ма̄гсыл маныр тэ̄лат ва̄руӈкве, то̄нт ты потыртасыт. Тав ла̄тӈе щирыл, Ханты-Мансийск ӯст хотты ӯсхулы тав намēтыл ла̄вуӈкве э̄ри ос товлыӈха̄п тох намтуӈкве таӈхияныл.

	Татьяна Гоголева ла̄выс: «ЮТэйр» авиакомпаниян э̄ри пищма хансуӈкве, вос э̄лаль номсахтэ̄гыт. Ос округувт яныг культура кол ӯнттуӈкве э̄ри, тав намēтыл вос ла̄ваве. Ма̄ньщит ос хантыт халт тамле яныг учёный а̄тим, нэ̄мхотьют тав хольтэ тыса̄вит рӯпата ат ва̄рыс, тыса̄вит ханищтахтын ос ловиньтан нэ̄пак ат хансыс. Тав финно-угорский мир ма̄гсыл яныг щунь хультуптас». Ос мо̄тыт та̄л аквты порат институт ма̄хум тав намхо̄талэ̄т конференция ва̄руӈкве таӈхēгыт.

	Татьяна Степановна ла̄выс, тав Москва ӯст Венгрия посол ёт хо̄нтхатыглас, хум титыглахтынэ̄тэ, Евдокия Ромбандееваныл хультум нэ̄пакыт, статьят э̄лаль та̄ратавет ман а̄ти. Мо̄т хо̄н ма̄хум тыи ма̄гыс сыманыл сака ща̄ргēгыт, тамле яныг намыӈ-суиӈ э̄лумхо̄лас рӯпататэ хот ул вос ёрувлаве.
