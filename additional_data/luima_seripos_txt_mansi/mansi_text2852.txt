
Я̄ӈк на̄тнэ э̄тпост округ янытыл яныг лēккарыт акван-атхатыгласыт ос та̄л сыс о̄лыглам са̄всыр тэ̄лат урыл потыртасыт. Ма̄хум манхурип а̄гмыл ēмталэ̄гыт ос хумус та̄наныл пусмалтаӈкве ро̄ви, таи та̄ра-паттысыт.

	Акв колнакт сым а̄гмыт пусмалтан лēккарыт акван-атхатыгласыт. Та̄н э̄лы-па̄ланылт сым а̄гмыт ханищтан ос пус-малтан колт кӯщаиг о̄лнэ лēккарнэ̄  Ирина Урванцева ла̄выс: «Юи-о̄выл та̄лыт сыс сым  ос кēлпта̄рс а̄гмыл са̄в ма̄хум а̄тимыг ēмтсыт. Ань «Центр диагностики и сердечно-сосудистой хирургии» округ пӯль-ница рӯпиты.  Тот ма̄хум пусмалтан ма̄гыс ма̄н пуссын матыр-а̄ти ва̄рēв. Э̄лумхо̄лас хоса ул вос савалас, ма̄н ищхӣпыӈ утыт хосыт а̄гме та̄ра хо̄нтылӯв ос пусмалтаӈкве о̄вылтылӯв.

	Мо̄лты 210 со̄тыра 756 э̄лумхо̄лас сым ос кēлпта̄рс а̄гманыл пусмалтаӈкве ма̄н пал-тув хасхатым о̄лсыт.  Та̄н халанылт 31 со̄тыра 477 хо̄тпат о̄выл щёс а̄г-мыӈыг ēмтсыт. Ка̄сыӈ та̄л тамле а̄гм о̄щнэ хо̄тпат са̄вмēгыт. Ты ма̄хум халт нёлса̄т хо̄тпат а̄гманыл янытэ̄т пусмалтаӈкве ма̄н та̄ра вēрмēв. 

	Ань са̄выӈпа̄лэ мир мо̄т ма̄ныл тыг о̄луӈкве ёхтэ̄гыт, та̄н халанылт са̄в матум хо̄тпат о̄лэ̄гыт. То̄ват а̄гманыл щар ат пусмалта̄лманыл, нэ̄матыр тэ̄рпи ат аймыт ос ётыл тыт а̄тимыг та ēмтэ̄гыт. Та̄н ма̄н палтув хансавет, таима̄гыс округувт са̄в хо̄тпат ты а̄гмытыл хотталь щалтэ̄гыт ос тыг ловиньтавет». 

	Сым ос кēлпта̄рс а̄гмытыл са̄в э̄лумхо̄лас а̄тимыг ул вос ēмтсыт, мир пусмалтан департамент 2015 та̄лныл 2020 та̄л мус э̄рнэ програм-ма щё̄питас. Ма̄хум ищхӣпыӈ утыт хосыт ёмщакв сунсыглавет, а̄гманыл молях хо̄нтавет. Тувыл та̄н акваг уральтым о̄ньщавет, инфаркт манос инсульт та̄рвит а̄гмыл ēмтнэ мус та̄нкина̄ныл  ул вос тотыяныл. Тамле накн патнэ̄ныл ма̄гыс, та̄н э̄лаль а̄гмыӈ-мосыӈ, сакватахтам хо̄тпаг та ēмтэ̄гыт. Ирина Урванцева ла̄выс, то̄ванакт тамле а̄гмыт паттат иӈ ма̄ньлат хум хо̄тпат а̄тимыг ēмтэ̄гыт. Нэ̄ хо̄тпат тай мощ ӯргалахтым о̄лэ̄гыт, ва̄тихал пӯльницан ёхталэ̄гыт. 

	Ань то̄ва лēккарыт ищхӣпыӈ то̄тапсованыл ёт тотыглым рӯпитэ̄гыт, та̄н ма̄нь па̄влыӈ ма̄т ма̄хум уральтаӈкве ялантэ̄гыт. Мо̄лты та̄л акв со̄тыра китса̄т хо̄тпа са̄вит э̄лумхо̄лас халт хӯрумса̄ткем хо̄тпа окружной пӯльницан пусмалтахтуӈкве кēтвēсыт. Мо̄таныт ищхӣпыӈ ут хосыт па̄влыӈ лēккарыт ёт потыртахтасыт ос та̄наныл ханищтым а̄гмыӈ хо̄тпаныл аквъёт пусмалтасаныл. Сыманыл ос кēлп-та̄рсаныл а̄гмыӈ 320 та̄рвитыӈыщ о̄лнэ нэ̄ хо̄тпат акваг уральтым о̄щвēсыт, ты халт китса̄т ня̄врамаквет сым а̄гмыл самын патсыт. 

	Мо̄т ма̄т рӯпитан лēккарыт ос та̄нки ва̄рмаляныл о̄вылтыт потыртасыт. Та̄на-нылн тамле та̄рвитыӈ рӯпата ва̄рим акван-потыртахтым ос акван-нё̄тхатым о̄луӈкве э̄ри. Лēккарыт ань ты рӯпатаныл о̄с э̄лаль ва̄руӈкве ла̄вхатсыт. 2016 та̄лт та̄н са̄внув хо̄тпа тамле а̄гмыт пусмалтан лēккарыг ханищтаӈкве кēтэ̄гыт. Ос ань рӯпитан лēккарыт ищхӣпыӈ утыл пуссын вос рӯпитэ̄гыт. Тувыл хум хо̄тпат акваг уральтаӈкве э̄рēгыт, сака са̄в ул вос рӯпитэ̄гыт. Ма̄хумн ты а̄гмыт урыл ва̄тихал потыртаӈкве э̄ри, та̄нкина̄ныл  мощ вос ӯргалыяныл. 

	Тамара Мерова
