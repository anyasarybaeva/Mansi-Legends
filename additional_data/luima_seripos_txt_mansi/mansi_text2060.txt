

	Ты э̄тпос 12 хо̄талэ̄т хӯл алыщлан ма̄хум ялпыӈ хо̄таланыл о̄лыс. Округув янытыл мир са̄в ма̄т мӯйлысыт, хӯл алыщлан ма̄хманыл янытласаныл. Ханты-Мансийск ӯст Иртыш я̄ ва̄тат «День Югорского муксуна» нампа ялпыӈ хо̄тал ва̄рыглавес.

	О̄выл ла̄тыӈ Департамент природных ресурсов и несырьевого сектора экономики Югры кӯщай хум Евгений Петрович Платонов ла̄выс: «Ты ялпыӈ хо̄тал ма̄н таима̄гыс ва̄рыглылӯв, ань ма̄хум вос ва̄ганыл – мохсаӈ хӯл сака атыӈ хӯлкве, ос таве мори алыщлаӈкве ат ро̄ви. Ты хӯл мощщами те, тав тах та̄ра «Выгыр» нэ̄па
	кын хасумтаве. Ты урыл янге-ма̄не вос ва̄ганыл. Ка̄сыӈ та̄л округувт 10 тонна са̄вит хӯл пуваве. Уральский Федеральный округ янытыл ма̄к са̄в хӯл тыт та па̄г-ё̄хтаве».   

	Хум хо̄тпат халанылт кассыт – няслысыт, ань нила щё̄с сыс хотьютаныл са̄внув хӯл пуви, тав та но̄х-паты. Ты урыл ам Александр Николаевич Садовой китыгласлум, тав Федерация рыболовного 

	спорта ХМАО-Югры тэ̄ла палт президентыг о̄лы, щар ма̄к яныг судья о̄с тав. Хум тох ла̄выс: «Ты та̄л 22 хо̄тпа касэ̄гыт – кит хо̄тпал 7 команда щирыл уртхатасыт, 8 хо̄тпа ос ка̄сыӈ такви ма̄гсылэ касы. То̄ват районытныл ёхтысыт, Шапша ос Горноправдинск па̄влыгныл, то̄ванув ос Ханты-Мансийск ӯст о̄лэ̄гыт. Ма̄н Федерацияв туп та̄лэ то̄влыс, ос ты та̄л сыс ма̄н нила касыл ва̄руӈкв а̄лымасӯв. 15 хо̄тпа ань хӯрмит разряд о̄ньщēгыт, хо̄т хо̄тпа китыт разрядыл мисанӯв. 

	Ты накт ос тыг во̄ввесӯв, касыл ма̄н вос ва̄рилӯв. Тыгыл э̄лаль тамле рӯпата ма̄н округ янытыл о̄с са̄в ма̄т ва̄руӈкв патэ̄в. Ань са̄всыр ма̄т касыл ва̄рнэ ма̄ кинсэ̄в, хӯл алыщлан хо̄тпанув мӯсхал щирыл няслуӈкве вос вēрмынувыт. Соссаӈ хо̄тпа ат касыгла̄лы, хотьютаныл ка̄сащи те, ла̄тыӈ вос кēтэ̄гыт, ма̄нти палтув хансыянув, вос касэ̄гыт. Нэ̄ хо̄тпан о̄с ро̄ви касуӈкве. Ма̄ньлат ма̄хум 16 та̄лэ то̄влыс те, о̄с вос юв ма̄н палтув. Сургутыт нэ̄т кассыт, разрядыл мисанув. Ты касыл ма̄н ань Россия янытэ̄т ва̄руӈкв номсылув, ма̄хум ма̄н о̄лнэ ма̄вн вос ю̄выт, тыт вос касэ̄гыт.

	Ам Краснодарский крайт самын патсум, тот яныгмасум. Ма̄ньта̄гыл хӯл алыщлэ̄гум. Сургут ӯст нилахуйплов та̄л о̄лэ̄гум. Э̄квам наме Елена, хӯрум а̄ги о̄ньщимēн. Ань э̄квам ос ма̄нь а̄гим Вероника о̄с тыг ёхтысыг. Кит ва̄пс о̄ньщēгум, акватэ о̄с сака хӯл алыщлы, Кубань ма̄т о̄лы».

	Судьяг о̄лнэ китыт хум наме Илья Александрович Ногин, тав о̄с акв-кит ла̄тыӈ ла̄выс: «Ам Тюмень ӯст судья хӯрмит категориял майвēсум. Ань тыт хӯл алыщлан ма̄хманув нупыл сунсэ̄гум, хотьют хумус няслы. О̄влэ̄т ам хӯл алыщлан ма̄хум халт нас кассум, акваг о̄выл местат вуйласум, тувыл судьяг пēриявēсум. Ам Омск ӯсныл о̄лэ̄гум, Иртыш я̄ ва̄тат яныгмасум, ма̄ньта̄гыл няслысум. Тувыл Сургутыт о̄лмыгтасум, тот ос А̄с я̄, тав о̄с сака яныг. Ма̄н, ты федерация касыл щирыл яласан ма̄хум, пуссын мо̄т рӯпата о̄ньщēв. Ос ты тэ̄лав ма̄н нас сака э̄руптылув, таима̄гыс тох рӯпитым та яласэ̄в. Ам служба безопасность ма̄т рӯпитэ̄гум. Вика э̄квам акваг ам ётум яласы, няслын ва̄рмаль о̄с сака э̄руптытэ, то̄ванакт касыгла̄лы. Тав ань та̄рвитыӈыщ о̄лы. Хӯл юн акваг па̄йтэ̄в, хӯл исмит сака э̄руптэ̄гум».   

	Ты рущ хумыг татем ёмас сымыӈ хо̄тпаг, ма̄-витув э̄руптытэ̄н, янытлытэ̄н. Няслум ма̄хум ёт о̄с потрамасум. Борис Борисович Шевченко Ханты-Мансийский район Шапша па̄вылт о̄лы, рущ хум, тох потыртас: «Тыт ам ань о̄выл щёс касэ̄гум. Ты касыл урыл хӯлмум порат, тыг йиӈкве та̄ра ка̄сащасум. Ам Омский область Усть-Ишимский районт самын патсум, тот яныгмасум. Ма̄ньта̄гыл хӯл алыщласум. Ты ма̄н 2006 та̄лт ёхтысум, номсэ̄гум, тыт мощ рӯпитэ̄гум, ос акваг тыг та о̄лмыгтасум. Э̄квам наме Люда, а̄гимēн Алина». Борис Борисович команда щирыл тав ётэ няслум хумитэ̄нтыл китыт места висыг.

	Иван Алексеевич Дмитриев о̄с Шапша па̄вылныл ёхталас, тав тох ла̄выс: «Ам Ханты-Мансийский район Пырьях па̄вылт яныгмасум. Хунь хо̄тыт та̄лум то̄влыс, няслуӈкве патсум, ань ты хо̄тал мус ка̄сыӈ ӯщлахтан хо̄таланум порат няслэ̄гум. Тох тай ам почтат рӯпитэ̄гум, ты хо̄тал – День почты России ялпыӈ хо̄тал. Почтат рӯпитан ма̄хманум па̄влувт мӯйлэ̄гыт, ам ос тыг йисум. Ам 2007 та̄л па̄сныл касыгла̄лэ̄гум, мо̄лты порат ма̄н командав о̄выл места вис. Мēн э̄квамēнтыл кит пыг о̄ньщимēн. Яныг пыгмēн ловит та̄лэ то̄влыс, няслуӈкве о̄с сака таӈхи».

	Хум хо̄тпат нила щё̄с няслысыт, судьяг о̄лнэ хо̄тпатн уральтавēсыт, ань хотьют са̄внув хӯл пувыс. Ка̄сыӈ такви ма̄гсылэ алыщлан касылыт Александр Аркадьевич Гончаров, Горноправдинск па̄вылныл ёхталам хум, тав но̄х-патыс. Команда щирыл ос Кузьмин ягпыгыг но̄х-патсыг. Ня̄слум ма̄хум пуссын диплом нэ̄пакытыл майвēсыт, янытлавēсыт.

	Мӯй мир ма̄гыс хӯл исмит пӯт капай па̄йтыглавес, ма̄хум тэ̄пъяласыт, ща̄й айсыт. Хӯл тыналавес, ка̄тыл ва̄рум са̄всыр пормасыт тыналан палаткат лю̄льсыт, кит ё̄рнколыг тӯщталавесы̄г. Ня̄врамыт ма̄гыс са̄всыр пӯмщит ва̄рыглавесыт – ка̄тыл хурит по̄слысыт, хӯлыт урыл китыглавēсыт, хотьют са̄в ва̄г, пӯмыщ ма̄гыс матарыл маяпавес. 

	Тувыл янге-ма̄не кассыт – йӣвныл ёргим хӯл хуритэ э̄л-лыӈкве э̄рыс, щар ма̄к хосан вущкасан хо̄тпа тав та но̄х-паты. Мо̄т касылт ос китыг ма̄ тармыл акв ляльт ӯнтэ̄г, йӣво̄вылн пӯхтэ̄г, та хартэ̄г. Ань хотьютэ̄н ё̄р, тав та но̄х-паты. Тамле са̄всыр пӯмыщ ща̄гт тот та ва̄рыглавес. Сургут ӯсныл «Тром ёван мокут» нампа ансамбль ёхталас, а̄ги-пыгыт ханты э̄ргыт э̄ргысыт, йӣквсыт.  

	Ты ялпыӈ хо̄тал оигпаме э̄лы-па̄лт Иртыш я̄н атса̄т са̄виттем ма̄нь мохсаӈ хӯлыт та̄ртвēсыт, та̄н Югорский рыбоводный заводыт кит та̄л янмалтавēсыт. Ты завод кӯщай хум Василий Сысуев ла̄вме щирыл, тыгыл э̄лаль тот сӯкыр, ка̄рай хӯлыт янмалтаӈкве патавет. 

	Светлана ХОЗУМОВА
