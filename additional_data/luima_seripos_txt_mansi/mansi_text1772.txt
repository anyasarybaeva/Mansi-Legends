

	Ха̄льӯс район А̄нъя па̄вылн рӯпата щирыл ялмум порат тот Татьяна Михайловна Рукова, па̄выл кӯщай нэ̄, ёт потрамасум. Тав акв ловиньтан нэ̄пак урыл потыртас. Та нэ̄пакт па̄выл тэ̄лум урыл ос ветеран хо̄тпат урыл са̄в потыр хансым о̄лыс. На̄н ань А̄нъя па̄выл тэ̄лум урыл потыр ловиньтэ̄н.


		Соссаӈ ма̄хум хӯлыӈ, во̄руиӈ ос тэ̄пыӈ ма̄ тармыл пēс йис та̄гыл о̄лэ̄гыт. Я̄т хосыт са̄в ма̄ньщи па̄выл ӯнлы. Акв тамле щёлыӈ ма̄ - А̄нъя па̄выл. Са̄ртын ма̄ньщи ма̄хум кит па̄выл ӯнтталасыт. Тӯяг та̄н я̄ ва̄тат хӯл алыщлым о̄лсыт. Тэ̄лы кастыл ма̄хум ос па̄гленув о̄луӈкве ва̄нтлыгласыт. А̄щирмаӈ лӯи вот порат са̄й ма̄т во̄рт о̄лсыт. Тэ̄лы сыс тот са̄всыр во̄руй, товлыӈ ӯй ка̄тын-паттыгласыт, ты коныпал са̄лы тэ̄п ляпат о̄лыс.

		Ос манрыг ты па̄выл тох намаявес, ты урыл ма̄нь потыр о̄лы. Аквматнакт Та̄гт я̄ хосыт купса о̄йка ха̄пыл товыс. Тот тав такви ща̄й а̄нытэ я̄н паттыстэ. Ты ва̄рмаль хосыт па̄выл А̄нъяг ты намаявес. Мо̄т потыр щирыл ос яныгпа̄ла хо̄тпат тох ла̄выгласыт, па̄выл торыг я̄тэ а̄ны хурипаг о̄лы, таима̄гыс па̄выл тох намаявес. 

		1926 та̄лт А̄нъя па̄вылт о̄лнэ ма̄хум нэ̄пакн хасвēсыт. Нэ̄т, хумыт ос ня̄врамыт, пуссын аквъёт яныгса̄т нупыл са̄т хо̄тпа тот о̄лыс. 1930 та̄лт колхоз кӯщаиг Трофим Васильевич Ендырев рӯпитас. То̄нт па̄вланыл Сортыӈъя миркол нупыл хансым о̄лыс. 1932 та̄лт ущ я̄нас миркол пусвес. Тувыл э̄лаль яныгнув па̄влыт 

		пуссын я̄нас мирколыл ва̄рвēсыт. 

		А̄нъя па̄выл миркол нупыл Ялъю̄с, Ягрим, Нярга, Хонгокурт, Шухтунгорт ос мо̄т па̄влыт хасвēсыт. Ты па̄влытыт ӯйхул янмалтан ат яныг колхоз о̄лыс, хӯл алыщлан рыбучасток ос са̄в во̄раян хо̄тпа тот рӯпитас. Школатт кит учителиг ня̄врамыт ханищтасы̄г. А̄нъят о̄влэ̄т ма̄нь школа-интернат о̄лыс. Тувыл яныг школа ӯнттувес. Ня̄врамыт тот нёлолов класс мус ханищтавēсыт.

		Ётылнув па̄вылт на̄йпос ва̄рнэ станция ва̄рвес, радио тув тотвес, йильпи клуб-кол ӯнттувес. То̄нт ма̄ньщи хо̄тпат рущ ла̄тӈыл потыртаӈкве щар ат ха̄ссыт. О̄влэ̄т ня̄врамыт ханищтан ос лēккар хо̄тпатн соссаӈ ма̄хум ёт рӯпитаӈкве сака та̄рвитыӈ о̄лыс. Ма̄ньщит рущ ла̄тӈыл ханищтан ма̄гыс, та̄н са̄в номт тотсыт. Соссаӈ ма̄хманув по̄х хо̄тпа та̄нки ляпанылн мори сака ат та̄ртсаныл. 

		Архив нэ̄пакыт щирыл 1938 та̄л мус А̄нъя па̄выл нупыл са̄тхуйплов ма̄нь па̄выл хасвес. Тот пуссын аквъёт акв со̄тыра китса̄т налыманкем ма̄ньщи, саран ос ханты хо̄тпа о̄лыс. Тувыл 1941 та̄лт лӯпта э̄тпос 22 хо̄талэ̄т фашистыт ма̄н ма̄вн хо̄нтлым йиймыгтасыт. Па̄влытт о̄лнэ хум хо̄тпат пуссын хо̄нтлын ма̄н тотвēсыт. Юн туп яныгпа̄ла хо̄тпат, э̄кват ос ня̄врамыт хультсыт. Та̄н э̄тэ-хо̄талэ та̄нкина̄ныл са̄литатта̄л рӯпитасыт.

		Хӯл алыщласыт, во̄раясыт, ты тэ̄нут-пормасаныл хо̄нтлын ма̄н кēтыгласаныл. Хо̄нтлан ма̄хманув ос ты хосыт но̄х ты 

		патсыт, юн са̄всыр та̄рвитыӈ рӯпата ва̄рнэ хо̄тпат са̄в нё̄тсыт. Со̄пак а̄тим о̄лыс, э̄кват, ня̄вра-мыт ня̄р ла̄глыл полям витыт суссантым толгысыт. Тох ты ма̄хманув та порат саватавēсыт. Хо̄нтлын нак оигпам юи-па̄лт А̄нъя па̄выл миркол Я̄гримн 

		тотвес. Ляпат ӯнлын па̄влыт о̄с пуссын тув хасвēсыт.

		 

		Хо̄нтлын накт 

		о̄лум ма̄хманув номиянӯв

		 

		1941-1948 та̄лытт А̄нъя кӯщаиг Клавдия Петровна Печеркина о̄лыс. Тав та̄рвитыӈ накт тот ты рӯпитас. Хотьют ты па̄вылныл хо̄нтлын ма̄н кēтвес, ос та та̄рвитыӈ порат хотьют рӯпитас, клуб-колт о̄щнэ нэ̄пакыт  ань ка̄сыӈ ма̄ньщи хо̄тпа урыл я̄нас потыр хансым о̄лы. 

		Ты та̄л хо̄нтлын нак оигпам па̄сныл 70 та̄лэ тах то̄влы. То̄ва хо̄тпат юв ёхтысыт, то̄ват хотты э̄лы-ма̄т порславēсыт. Та̄наныл номылматыглан кастыл, на̄н ты хо̄тпат урыл ань э̄лаль ловинь-тэ̄н.

		Елизавета Павловна Гындыбина, такви о̄парищ наме Гоголева, Тоболдино па̄вылт 1924 та̄лт самын патыс. А̄ще Павел Савельевич Гоголев, во̄раян ос хӯл алыщлан хумыг о̄лыс. 1937 та̄лт репрессия о̄лум порат, тав Ханты-Мансийск ӯсн тотвес, тот по̄рславес. Оматэ наме Анна о̄лыс. Э̄кваг-о̄йкаг хӯрум манос нила ня̄врам о̄щсы̄г.

		1940 та̄лт колхозыт акван-тотуӈкве патвēсыт. Акв ляпат ӯнлын ма̄нь па̄влытт Алтатум-пын тотвēсыт, тот яныг колхоз ва̄рвес. То̄нт Елизавета са̄тхуйплов та̄лэ ущты то̄влыс, тав мо̄т ня̄врамыт ёт та колхозт хӯл алыщлым рӯпитас.

		Георгий Павлович Ендырев 1922 та̄лт А̄нъя па̄вылт самын патыс. 1941 та̄лт Омск ӯсн хо̄нтлын тэ̄лан ханищтахтуӈкве тотвес. Тувыл та̄ра Белорусский фронтын кēтвес. Са̄выӈпа̄лэ лӯима̄ ос Сибирь ма̄ныл ёхтум хум хо̄тпат тув кēтвēсыт. Та̄н та̄ксарыг о̄лсыт. Тав яныг ня̄лыл па̄тлуптан 

		писалил хо̄нтлыс. 

		1944 та̄лт Будапешт ӯсныл фашистыт ня̄влысаныл. То̄нт Венгрия ма̄ вуянтым хӯрумса̄т хус со̄тыра э̄лумхо̄лас порславес. 

		Германияныл щар сымта̄л, ма̄йтта̄л фашистыт хо̄нтлуӈкве тув ёхталасыт. Ты пилыщмаӈ хо̄тпат «СС» тох ла̄ввēсыт. 

		Георгий Павлович та хо̄тпат ляльт хо̄нтлыматэ ня̄лын ты 

		сакватавес.

		1946 та̄лт тав юв ёхтыс. Пилта̄лыг хо̄нтламе ма̄гыс «За отвагу» - ма̄гылн тагатан кит по̄с, «За победу над Германией», Гвардейский знак, «25-летию Победы» ос мо̄т по̄сытыл майвес. 

		Георгий Павлович хо̄нтлын нак юи-па̄лт колхозт рӯпитас. 1974 та̄лт тав а̄тимыг ēмтыс. А̄нъя па̄вылт ёл-щё̄питавес.

		Тав каӈке Михаил Павлович Ендырев 1916 та̄лт самын патыс. Хум 1939 та̄лт армиян вуйвес. Хо̄нтлын нак о̄вылтахтам 

		порат тав лӯсытас, таима̄гыс 

		та̄ра войнан тотвес. Тав ма̄ вуянтым Берлин ӯс мус ялыс. Ты 

		ма̄гыс хӯрум «Орден Славы» ос ма̄гылн тагатан са̄в по̄сыл 

		майвес. 

		1947 та̄лт тав юв ёхтыс. А̄нъя па̄выл «Игримский» нампа сов-хозт рӯпитас. О̄выл э̄кватэ̄ныл акв пыг, китыт э̄кватэ̄ныл акв 

		а̄ги о̄ньщис.  Михаил Павлович 

		о̄с хосат хотталь щалтыс, тав Ишим ӯст ёл-щё̄питавес.

		Ань мощēртын ос 9 май Победа ялпыӈ хо̄тал ты ēмты. Ма̄хумаквет, на̄н рӯтанын хо̄т хо̄нтлысыт ке, ос на̄н ты урыл матыр ва̄гы̄н ке, ма̄н редакциявн 

		потыр кēтэ̄н. Ма̄н та̄н ураныл 

		тах о̄с хансэ̄в. 

		Ам ос А̄нъя па̄выл вете
		раныт урыл мо̄тыт газетат э̄лаль тах хансэ̄гум.

		Николай МЕРОВ

		 

 
