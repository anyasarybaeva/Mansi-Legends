
Ханты-Мансийск ӯст акв ма̄ньщи хум Денис Вынгилев о̄лы. Мощ мо̄лалнув ам ӯст тав ётэ хо̄нтхатыгла̄лсум. Тав студия ва̄рыс, ань ма̄ньщи э̄ргыт, потрыт ос мо̄йтыт хансым тот рӯпиты. Хум такви о̄лупсатэ урыл а̄нумн потыртас.
1994 та̄лт Ха̄льӯс район Я̄сунт па̄вылт «Ма̄нь Ӯскве» ня̄врамыт ӯщлахтын ма̄ ва̄рвес. Ты ва̄рмаль Денис ные Любовь Павловна Стаканова тав ва̄рыстэ. То̄нт Денис ущты хо̄т та̄лэ то̄влыс. Пыг ныēн «Ма̄нь Ӯскве» ӯщлахтын ма̄н акваг тотыглавес. Тот ма̄ньщи йӣс о̄лупса тавēн сака мӯстыс. Та па̄сныл ма̄нь пыг такви йис о̄лупсатэ ла̄щал-ла̄щал та̄ра-паттуӈкве та о̄вылтастэ.
Тав а̄ще Валерий Ком­ков, рущ о̄йка, оматэ ос Вера Павло­вна ма̄ньщи нэ̄. Денис анēкватэ Наталья Кирил­ловна, такви о̄парищ наме Вын­гилева, Няхлаӈ па̄­вылныл о̄лнэ ма̄ньщи э̄ква. Тувыл ты Денис ма̄ньщи тове мины. 

Денис Саранпа̄выл школа а̄стламе юи-па̄лт нёлоловхуйплов та̄лэ то̄влыс. Тав Санкт-Петербург ӯсн минас, тот Полярный Академият э̄лаль ханищтахтас. Тувыл та яныг ӯст тэ̄нут ва̄рнэ кол пӯнсыс. Тот ма­тахмат та̄л рӯпитас ос лап-пантыстэ. 
Та юи-па̄лт ос маснут тыналан ла̄пка пӯнсыс, такви ла̄пкатэ̄т акв та̄л рӯпитас. Ётыл та ла̄пка о̄с лап-пантыстэ. Тувыл хунь ва̄т нупыл хо̄т та̄лэ товлыс, хум Тюмень ӯсн минас, тот мощ о̄лыс.
Тюмень ӯст о̄лыматэ, а̄тятэ ос оматэ хосыт рӯтанэ товыт кинсуӈ­кве патыс. Ма̄ньщи тове щирыл тавēн Любовь Павловна потыртас. Насати, оматэ па̄лыл рӯ­танэ пуссын Няхлаӈ па̄­вылныл о̄лсыт. Тот тав яныг ащо̄йкатэ Кирилл яныгкол о̄ньщис. Ащ­о̄йкатэ каӈк Николай пēс йис ва̄рмалит пус­сын ёмщакв ва̄санэ. Пēс порат такви па̄влэ̄т тав акваг «Ӯй йӣкв» ва̄­рыглас, ты хум хора­мыл по̄слым яныг койп капай о̄ньщис. 

Тувыл акв туи порат Денис ащо̄йкатэ о̄лум ма̄н Няхлаӈ па̄вылн минас. Тав ётэ анēкватэ э̄щ Елена Кирилловна Сетова о̄лыс. Тав Денис нупыл тох ла̄выс: «Наӈ Николай, яныг ащо̄йкан каӈкēн, ля̄хтхатым о̄лэ̄гын, ты ма̄гыс сака тав нупылэ хартавен. Тав ня̄йт хумыг о̄лыс». 
Няхлаӈ па̄выл пēс колт о̄лманыл сыс, Денис Николай хуритэ хо̄нтыстэ, норман но̄х-ва̄рыстэ. Ащо̄йкатэ каӈк акв­тупмат о̄с э̄лаль та о̄л­мыгтас. 
Ань Денис Валерьевич Ханты-Мансийск ӯст о̄лы. Тыт пēс йис о̄лупса ос ма̄ньщи ла̄тыӈ ха­нищ­таӈкве патыс. Хум ань такви стихыт ос э̄ргыт хансы. Ты э̄рганэ гитарал ос мо̄т ёнгыну­тыл са̄ӈк­вылтым э̄рги­янэ. Нэ̄пакыт хосыт «Ӯй йӣкв» э̄ргыт о̄с ханищты, тувыл ма̄ньщи ла̄тӈыл потыртан мо̄йтыт ёл-хансы. Со̄ль, анēкватэ э̄щ Елена Кирилловна ла̄вум щирыл, тав ащ­о̄йкатэ каӈке лё̄ӈхе хо­сыт э̄лаль ты о̄лы. 
Николай МЕРОВ
