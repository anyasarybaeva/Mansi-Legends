
Ма̄ янытыл сосса мир ялпыӈ хо̄тал о̄лум порат, Росгвардият рӯпитан хо̄тпат, «Ханты ясаӈ» ос «Лӯима сэ̄рипос» газетаг кӯщай нэ̄ Галина Кондина ос ля̄ххал тотнэ мо̄т ма̄хум акван-атхатыгласыт. Та̄н та̄нки рӯпатаныл урыл потыртасыт. 
 
Росгвардият ля̄ххал тотнэ кӯщай нэ̄ Наталья Васильченко ла̄выс, ӯсыт, па̄влыт о̄лнэ мир ёмщакв вос о̄лсыт, нэ̄матыр лю̄ль нак ул вос ēмтыс, та̄н ты ва̄рмаль акваг уральтым о̄ньщияныл. 
Тувыл кӯщай нэ̄ Гали­на Кондина сосса газе­тагув урыл потыртас. Ма̄н газетагув полици­ят рӯпитан ма̄хум ос воен­ный хо̄тпат о̄с ло­виньтэ̄гыт. Ты хосыт та̄н сосса мир о̄лупса ос о̄лнэ-хӯлнэ накыт урыл са̄внув ва̄ӈкве патсыт. Росгвардият рӯпитан хо̄тпат газетагувн о̄с ля̄ххалыт кēтыглэ̄гыт. Ма̄н ты потрыт ма̄нь­щи ос ханты ла̄тӈыл тол­мащлыянув. 
Ань то̄ва сосса ма̄х­манув Росгвардият о̄с лусытэ̄гыт. «Ханты ясаӈ» газетат ля̄ххал тот­нэ хум Владимир Енов пыге Артём о̄с тот рӯпиты. Владимир Енов ханты ос рущ ла̄т­ӈыл стихыт, мо̄йтыт ос потрыт хансы. Тав о̄с тув во̄виньта­вес. Хум тот такви хансум йильпи нэ̄паке урыл потыртас. 

Ань ма̄н газетагувт Росгвардия хо̄тпат кēт­нэ потрыт ма̄ньщи ос ханты ла̄тӈыл ак­ваг толмащлаӈкве па­тыянув. Ты рӯпата ма̄гыс Росгвардият лусытан ма̄хум ма̄н газетагувт рӯпитан хо̄тпат сака янытласаныл ос пӯма­щипа ла̄тыӈ ла̄всыт.
О̄выл щёс Югра ма̄т «Ханты-Манчи шоп (шой)» нампа сосса мир газета ювле хультум нотт 1930 та̄лытт ва̄рвес. 1991 та̄лт «Ханты ясаӈ» ос «Лӯима сэ̄рипос» газетаг я̄нас рӯпитаӈк­ве патсы̄г. Ты газетаг ка̄сыӈ сосса щēмьятн ёхталэ̄г. Тувыл округувт о̄лнэ музеитын, нэ̄пак ловиньтан колытын, шко­латын, культура колытын о̄с кēтавет. Ань ты газетагт хаснэ ля̄х­халыт мо̄т хо̄н ма̄т о̄с ловиньтавет. 
 
Росгвардият ля̄ххалыт хаснэ нэ̄ 
Наталья Васильченко 
хансум потре ма̄ньщи ла̄тӈыг Николай МЕРОВ толмащластэ
