
Ты туи ня̄врамыт Хāльӯс район Я̄сунт па̄вылн «Ма̄нь Ӯсквен» ӯщлахтуӈкве о̄с во̄выглавēсыт. Та̄н ма̄гсыланыл о̄йттур э̄тпост о̄выл щисланыл ос нёлолов хо̄тал мус тот «Анēквам ханса» ма̄щтырлан пора о̄лыс. Лов щисланыл са̄тхуйплов щисла мус «Э̄рыг суиӈ ё̄вт ня̄лыт йис пора» ва̄рыглавес. Тувыл хӯрмит сменат а̄гирищит-пыгрищит Нё̄рн ӯщлахтуӈкве тотыглавēсыт. Тамле ва̄рмаль «Нё̄рын ва̄нтлын Ворщик» намтым о̄лыс ос ма̄хум Ларцинпей нё̄рн но̄х-ёхталасыт.
Ня̄врамытын ты тув ӯщлахтуӈкве пӯмыщ о̄лыс, тот рӯпитан хо̄тпат тэ̄ланыл ёмщакв щё̄питасаныл. Туп ты та̄л та̄н мощща олныл та̄стувēсыт ос таима̄гыс хӯрум ва̄ти смена ва̄рыгласыт. Ты порат ня̄врамыт нёлолов хо̄тал сыс туп ӯщлахтасыт. «Ма̄нь Ӯскве» кӯщаиг Любовь Павловна Стаканова о̄лыс, ма̄щтырлан сменат Евгения Валерьевна Вьюткина пуӈктотыс, пēс йис пора урыл Светлана Алексеевна Попова смена щё̄пита̄лыстэ. Ос а̄гирищит-пыгрищит нё̄рн Иван Николаевич Вокуевын тотыглавет, тавēн «Центроспас Югория» колт рӯпитан хо̄тпат о̄с нё̄тэ̄гыт.
Ам «Ма̄нь Ӯсквен» са̄в щёс ялуӈкве номсысум кос, ос акв посыӈ хо̄талт ам таӈхум номтум тэ̄лаг та ēмтыс. Саранпа̄вылныл омамēнтыл тув мотор-ха̄пыл Родион Артеевын тотыгпавесмēн, ты та̄л тав ка̄сыӈ э̄типа̄лаг Саранпа̄вылныл тув тэ̄нут-пормас тотыс. Ювле минамум порат ам тав палтэ акв по̄слым хури ка̄саласлум. Родион ла̄выс, тыи хотты а̄гирищин манос пыгрыщин сытам мӯйлупсал щё̄питымам. Хури сэ̄мыл хаснэ йӣвыл такем нё̄тнэ̄г по̄слыма. Тот ӯщлахтын ма̄т ка̄сыӈ хо̄тпа хотты юртэ̄н сытамыг мӯйлупса ва̄ри ос юртэ нам хансым нэ̄пак хӯрыгсовн тув пинытэ. Ам тот о̄лмумт акв ма̄нь пыгрищакве ма̄щтырлан колн ёхтыгпа̄лыс, са̄всыр оспа сэ̄тапыт китыглас, ла̄выс сытамыг о̄щнэ юртэ̄н ка̄тсорн нэ̄гнэ хорамыӈ ква̄лыгсуп саги. Мо̄т а̄гирищкве супохса юртэ̄н ю̄нтым ӯнлахо̄лыс.
Ты ма̄щтырлан сменат а̄гирищит та̄нки матыр ю̄нтнут пēриēгыт. То̄ват тучаӈ манос ма̄ньщи то̄р ю̄нтэ̄гыт, мо̄таныт та̄нкина̄нылн супохса йинмыт ос таве ю̄нтсыт. Пальсак манос турло̄пс сакныл хартуӈкве о̄с ро̄выс. Та̄н ётаныл тот Евгения Вьюткина рӯпитас. Щар ма̄нь а̄гирищит Мария Сергеевна Мерован а̄канит ва̄руӈкве ханищтавēсыт.
«Тыт такем ёмас!» — а̄гирищит ла̄вēгыт
Ань а̄гирищит хумус тот ӯщлахтасыт, маныр тот ва̄рсыт, та̄наныл мощ китыгласанум. Та̄н ётаныл потыртамумт, ка̄сыӈ ня̄врам а̄нумн ла̄выс, тав тыг мо̄тыт та̄л о̄с ёхты тах.
— Ам намум Лена, тыг о̄выл щёс Кульпасныл ёхтысум. Тыт нас ӯщлахтын коныпал, насати, ня̄врамыт са̄всыр тэ̄лан ханищтавет. Ам тыт ма̄ньщи пēс накыт ва̄ӈкве патсум, маснутаныл хумус ю̄нтсыт ос супаныл манхурип оспа то̄рыл хорамтасаныл, ты ва̄рмалит пуссын та̄ра-паттысанум. Ань тучаӈ ю̄нтуӈкве номылматсум, тыт ма̄ньщи хансат нэ̄пак суссум, ловиньтаслум. Амки тувыл ханса хо̄нтсум, ка̄сыӈ ханса такви щирēтыл нам о̄щнэ̄тэ, та̄наныл ань ва̄ӈкве патыянум.
Мо̄т нупыл Полина Устинова ос Маргарита Садова ю̄нсхатым ӯнлахо̄лсы̄г. Тэ̄н сас о̄выл щёс Кульпасныл тув о̄с ёхтысы̄г. Маргарита ла̄выс: «Ам Глеб каӈкумн тыг тотвēсум. Тыт такем ёмас, каӈкум кит щёс тыт о̄лыс. Тыгыл акваг ща̄гтым юв ёхты, омам таима̄гыс а̄нум ос тыг кēтуӈкве ка̄сащас. Ам тыт ма̄ньщи ла̄тӈыл потыртаӈкве ханищтавем, ань лов мус ловиньтаӈкве вēрмēгум. Са̄в юрта̄ги тыт хо̄нтсум, а̄нумн тыт сака ёмас». Полина хот-ща̄гтым о̄с ла̄выс: «Ам юв ёхтэ̄гум, о̄с э̄сыгхатэ̄гум, тыт ё̄рнколт э̄т хӯлэ̄в, а̄лпыл пыгыт гитарал са̄ӈквылтым ма̄нав но̄х-са̄йкатыяныл. Тыт такем ёмас!».
Мо̄т а̄гирищит Саранпа̄выл, Ло̄пмус, Кимкъясӯй па̄влытныл ос Сургут, Ханты-Мансийск ӯсыгныл тыг ёхталасыт. Ю̄нсхатнэ коныпал та̄н ма̄ньщи ла̄тӈыл потыртаӈкве Ольга Мартыновна Норован ханищтавēсыт. Тав Ханты-Мансийсканыл тув ёхталас, тот «Лылыӈ со̄юм» этноцентрыт рӯпиты. «Ма̄нь Ӯсквет» матахмат хо̄тал сыс тав а̄гирищит ма̄ньщи э̄ргыт э̄ргуӈкве ханищтасанэ. Акв э̄типа̄лаг «Вы̄гыр ё̄рнколт» тав ма̄ньщи ла̄тӈыл ханищтам а̄гирищанэ-пыгрищанэ та̄нки хансум потраныл ма̄навн ловиньтасаныл. Та̄н ань сыресыр ӯйхулыт, хӯлыт, йӣвыт ма̄ньщи наманыл ва̄ганыл, тувыл та̄наныл та̄нки хурин по̄слысаныл ос суссылтасаныл. Тыи Ольга Мартыновна «Краеведение» урок щирыл ня̄врамыт ханищтас. Любовь Павловна та̄наныл пуссын э̄сгысанэ, аман хунь ня̄врамаквет ма̄ньщи ос рущ ла̄тӈыл потыр хансуӈкве ос хури по̄слуӈкве а̄лымасыт.
Хо̄талт тот сака рēгыӈыт о̄лсыт, то̄ванакт матыр ва̄руӈкве ул сав кос о̄лыс, тувыл кит-хӯрум а̄гирищит-пыгрищит матыр ка̄ркамыг ке ва̄рēгыт, та̄н нупыланыл сунсым мо̄таныт юв ул вос хультэ̄гыт ос матыр молях ва̄рапēгыт. Тувыл та̄н акваг нё̄тавет, ёмас ла̄тӈыл ла̄вавет, та̄нки халанылт юртыӈыщ о̄лэ̄гыт.
Пыгыт ханищтан урыл
Аквта э̄типа̄лаг «Вы̄гыр ё̄рнколт» пыгрищит тӯлыглапыт суссылтасыт. Тамле тэ̄лат пēс та̄гыл хум хо̄тпат туп щё̄пита̄лсыт, ань ты ва̄рмалитн пыгрищит Денис Комковын ханищтавēсыт. Та̄н сыресыр ощхуль тӯлыглапыт тӯлыгласыт: акв хум сака э̄ссыгхатас, мо̄тан а̄мпēтыл туп капыртас, акв хум уркким ат а̄стыс, мо̄тан ласкатыг о̄лыс, таима̄гыс такви пормасанэ хотталь-а̄ти та майлыянэ, тувыл акв пыг матум а̄щēн нэ̄ кинсым ха̄йтыгтас. Ам сустēмт, ты ощхулит о̄выл щёс ка̄салам ня̄врамытын сака пӯмщиг о̄лсыт, та̄н пуссын о̄щатахтым суссыт ос маткем та мувиньтасыт. Тӯлыглахтам пыгрищитн яныг пӯмащипа ла̄тыӈ ла̄вуӈкве э̄ри, та̄н мӯсхалыг ёнгысыт.
Тувыл тот пыгрищит ханищтан ма̄гыс я̄нас кол ӯнттым о̄лы. Ты та̄л та̄наныл тот Никита Меров ма̄щтырлаӈкве ханищтас. Тав ла̄выс: «Ты хо̄тал ам тыт атыт урок ва̄рēгум, йӣво̄вылныл ня̄врамыт ёт нёхыс хури ёргēв. Тыт пыгрищит киттыг  уртсанум, ма̄нь ня̄врамыт ёт я̄нас рӯпитэ̄гум. Яныгнув пыгыт нёхыс хурияныл а̄стласаныл, ань мо̄т хури ва̄руӈкве патсыт. Са̄ртын ам амки «Ма̄нь Ӯсквен» ӯщлахтуӈкве ёхталасум, тувыл школа а̄стламум юи-па̄лт Ягримт э̄лаль ханищтахтасум. Ты та̄л тыг рӯпитаӈкве во̄ввēсум».
Никита ханищтам пыгыт ёт мощ потыртасум. Максим Мельников Саранпавылныл ёхтыс, тав школат о̄влэ̄т матыр-а̄ти ёргуӈкве ханищтахтас, рӯпата ва̄рнэ щаӈквыт такви о̄с ва̄ганэ. Ань такви ха̄снэ ва̄рмалит тыт э̄лаль тотыянэ, нёхыс сака нё̄тнэг ва̄руӈкве таӈхитэ. Сӯкыръяныл о̄лнэ пыг Слава Ванюта ла̄выс, тав китынтыг тыг ёхтыс. Матыр ма̄щтырыг ва̄рнэ ма̄гыс акв ма̄т хоса ӯнлантаӈкве ос мӯсхалыг ханищтахтуӈкве э̄ри, то̄нт ва̄рнутэ нё̄тнэг тэ̄лы тах.
Тувыл Паша пыг ёт потыртасум, тав Курган ӯсныл тыг ёхтум. Тав Саранпа̄вылт самын патыс ос тувыл та ӯсн тотвес, тыт анēкватэ палт мӯйлы ос та сыс «Ма̄нь Ӯсквет» ӯщлахты. Паша мо̄лты та̄л тыт о̄выл щёс о̄лум, ты туи ос тыг во̄вхатас. Тавēн тыт сака мӯсты, ӯст о̄лнэ юртанэ̄н ты урыл потырта̄лы кос, та̄н пуссын пӯмщалахтэ̄гыт ос тыг хосан миннэ ма̄гыс юртанэ ат та̄ртавет. Юв ань ты ёргум нёхыс хуритэ тотытэ.
Мо̄т сменат урыл
Са̄ртын туи сыс мо̄т са̄всыр сменат ва̄рыглавēсыт, акваг са̄в ня̄врамыт ӯщлахтасыт. Ты о̄вылтыт ам яныгнув а̄гит-пыгыт китыгласанум. Та̄н «Ма̄нь Ӯскве» урыл потыртасыт, тыи сымн сака э̄рнэ ма̄. То̄ват хӯрмит ман нилыт щёс тыг ёхтысыт.
Ам номсэ̄гум, «Ма̄нь Ӯскве» ня̄врамыт ӯщлахтын я̄тил ма̄кве хоса вос о̄лы, акваг вос рӯпиты. Яныг ма̄хум Я̄сунт па̄вылт о̄луӈкве о̄с ка̄сащēгыт, тот о̄лнэ̄ныл сыс ня̄врамыт ма̄гыс тэ̄нут па̄йтэ̄гыт, лēккар пусмалтаӈкве ёхталы ос мо̄таныт са̄всыр пēс йис накытын та̄наныл ханищтэ̄гыт. Пуссын ма̄хманувн яныг пӯмащипа ла̄тыӈ ла̄вуӈкве э̄ри, та̄н ка̄сыӈ ня̄врамын яныг ка̄с тотэ̄гыт.
