
Сосса ма̄хум пēс йис та̄гыл во̄раяӈкве ха̄сэ̄гыт. Пēс порат ма̄хум манырсыр алыщлапыт ва̄рыгласыт, хумус во̄руй ка̄тын-паттысыт, хум хо̄тпат хумус масхатыгласыт – ты урыл «То̄рум Маа» музейт суссылтап ва̄рвес. 
Ты музейт рӯпитан нэ̄ Ирина Ксенофонтова потыртас, ма̄ньщи ос ханты хо̄тпат тыг о̄лмыг­таманыл па̄сыл во̄раяӈ­кве ха̄сэ̄гыт. Тувыл рущит тыг ёхтуманыл юи-па̄лт, ма̄хманув потыл пинуӈкв патсаныл. Сосса мир ла̄в­вēсыт, манаса̄вит во̄руй сов (нёхыс, щё̄льщи, охсар, лэ̄ӈын ос мо̄т ӯит) та̄на­нылн миӈкв э̄ри. 
Ты пот атым юи-па̄лт во̄руй совыт пуӈктотнэ яныг ӯсн тотвēсыт. Та йис порат ӯйсовыт олн пēнтсыл ловиньтавēсыт. Ма̄хум то̄нт олн ат о̄щсыт, во̄руй совыт мо̄т пормасн манос тэ̄нутын пēнтса­ныл. Та щирыл пēс порат о̄лум мир халанылт та тыналахтасыт.
Матах со̄тыра та̄л ювле хультум порат ма̄к са̄в во̄руй сов Тобольский губерният о̄лум мир та̄н Российский бюджетн мисыт. Та порат акв та̄л сыс 200 со̄тыра са̄вит нёхыс сов, 10 со̄тыра – сэ̄мыл охсар сов ос 500 со̄тыра – лэ̄ныӈ сов та̄н тув та мисыт. 
Щар ма̄к ёмас тэ̄ла советский власть порат о̄лыс, то̄нт са̄всыр па̄в­лытт, районытт пēрмат ӯнттувēсыт. Са̄в та̄л сэ̄мыл охсарыт, нёхсыт, нор­кат янмалтавēсыт. Та щирыл во̄рт о̄лнэ уит мощ са̄ли­тавēсыт ос та̄н та сыс мощ са̄вмысыт.
Ма̄нь па̄влыӈ ма̄тт о̄лнэ хумыт та пēрмат ма̄гыс хӯл пувсыт, тув ты­нала­саныл. Ка̄сыӈ хо̄тпа рӯпитас ос щēмьятэ ма̄гыс олн сэ̄лыс. 
Алыщлапыт урыл
Сосса хо̄тпа хумус во̄раяс, та урыл Вячеслав Кондин потыртас. Музейт алыщлапыт суссылтан ма̄гсыл то̄ваныл тав ма̄­ниг ва̄рсанэ, ма̄хум та̄­наныл сунсыгланэ̄­ныл порат та̄ра вос пат­тыя­ныл – тав хумус ва̄рим о̄лы, тавēтыл во̄руй хумус пуваве. 
Ты выставкат сака пēс алыщлапыт ос са̄всыр пормасыт суссылтавēсыт – тēрнялит, ё̄втыт, ня̄лыт, ёсаг, товтсун, писаль ос мо̄т са̄всыр пēс ут. Хум хо̄тпа лусыл манос нуй кувщил масхатым во̄раяс, сыс па̄лэ̄т са̄г­рапе ханас, о̄щнутэ̄т са̄в щēп о̄ньщис, во̄раян ма̄гыс э̄рнэ утанэ пуссын ляпат о̄лсыт, э̄рнэ торыг та̄на­ныл молях а̄лмаяӈ­кве вēрмыс. 
Ань ты йист тамле маснут нэ̄мхотьют ат о̄ньщи, во̄раян хумыт рущ мас­нутыл масха­туӈкв пат­сыт. Ос ла̄пкат матыр-а̄ти э̄рнэ ут пус­сын о̄лы, патроныт, писа­лит, са̄в­сыр алыщлапыт ань ёв­туӈкв ро̄ви. Пēс порат хумыт та̄нти сэ̄ля ос саквнял патронын пинсыт, ӯй котыл ёсат но̄рт­саныл. Тох ёмащакв щё̄пи­тахтым во̄рт ё̄мыг­тасыт. 
Яныгман ня̄врамытн ты пēс ва̄рмалит ва̄ӈкв э̄ри, та̄н ат те ханищты­яныл, тох ла̄щал-ла̄щал ма̄н пēс о̄лупса наканув сōймуӈкв та патэ̄гыт. Ос са̄всыр музейт тамле ма̄к ма̄ньщи пормасыт туп та хультэ̄­гыт. 
Матъёмас тамле пӯ­мыщ суссылтапыт ва̄­рыг­лавет. Ма̄н, ӯст ōлнэ ма̄ньщи хōтпат, аквтуп ма̄нь па̄влыӈ ма̄н ялсӯв.
Валентина УЗЕЛЬ
