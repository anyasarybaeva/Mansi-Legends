
Мо̄лал округувт агропромышленный департаментыт рӯпитан кӯщай хум Дмитрий Наливайко ос тот э̄рнэ ва̄рмалит э̄лаль тотым рӯпитан кӯщай хум Александр Фадин ля̄ххал тотнэ колн ёхталасы̄г. Ань ты тэ̄ла щирыл манырсыр рӯпата ва̄раве, тэ̄н тот потыртасы̄г.
Ма̄н лӯимāт кос о̄лэ̄в. Ос тох о̄лы, округувт та̄нки рӯпата ва̄рнэ хо̄тпат тэ̄пканыт тэ̄нут янмалтэ̄гыт, ӯйхул о̄ньщēгыт, я̄тын та̄рнэ ма̄нь хӯл янмалтэ̄гыт, ла̄хыс атэ̄гыт ос пил ва̄тэ̄гыт.
Ань то̄ва пēрмат акван-нё̄тхатым рӯпитаӈкве потыртахтасыт, та̄н кооперативыт ва̄рсыт. Округув янытыл ань китхуйплов тамле тэ̄ла пӯсвес. Хотьют маныр та̄рвит ва̄рмаль о̄ньщи, та̄н ты тэ̄ла акван-нё̄тхатым щё̄питыяныл.
Са̄ртын предприятият ва̄рнэ тэ̄нутаныл э̄л тыналаӈкве торыӈ щирыл ат вēрмысаныл. Таима̄гыс та̄н акван-о̄лтхатасыт ос а̄рталан ма̄гыс щар о̄влэ̄т «Ермак» нампа кооператив ва̄рсыт. Округ правительства па̄лыл та̄н олныл нё̄твēсыт. Та̄н ань Сургут, Нижневартовск ос Ханты-Мансийск ӯсытыт хӯрум яныг кол ёвтсыт. Та колыт ла̄пкаг ва̄рсаныл, тот та̄нки ва̄рнэ тэ̄нутаныл тыналаӈкве патсаныл. Тыщир та̄нанылн тыналахтуӈкве кӯпнитнувег ēмтыс ос са̄в олн ат холтхаты.
Тувыл ос «Иртыш» нампа кооператив о̄лы. Тот ос ань ӯйхулыт тыттын ма̄гыс колас ва̄раве. Ты хосыт ӯйхул тэ̄нут тынта̄лнувег ēмтыс. Э̄лыл тотуӈкве о̄с са̄в олн ойтуӈкве э̄ри. Ты ма̄т ва̄раве, ёмас.Ты ва̄рмаль 2006 та̄лныл э̄лаль тотуӈкве патвес.
Округувт тэ̄пканыт тэ̄нут янмалтан ос ӯйхул о̄щнэ хо̄тпат ма̄гыс грант-олн акваг майлаве. Ос ты олнытыл э̄рнутыт ёвтнэ ма̄гыс ёмщакв ат то̄вылхаты. Кит та̄л ювле хультум порат ты рӯпата ёмщакв уральтавес. Мо̄лты та̄л та̄л котиль э̄тпост округ кӯщаянув нё̄тмил ва̄рнэ ма̄гыс йильпи программа пирмайтасыт. Ань кооперативыт федеральный ос окружной программат хосыт грант-олн виӈкве вēрмēгыт. Округ бюджет па̄лыл ань машинат, тракторыт ос са̄всыр оборудование ёвтнэ ма̄гыс са̄внув олн та̄ставе.
Ань федеральный бюджетныл хо̄тпан процент грант-олн ойтаве, налыман процентыт хо̄тпа такви олнанэ тув пины. Округ бюждетныл ос нёлса̄т процент са̄вит олн миве, э̄лумхо̄лас туп хус процент такви олнанэ тув нё̄тумты. Ты ва̄рмаль щирыл мо̄лты та̄л «Ермак» предприятие грант-олныл майлувес.
Тувыл ты та̄л я̄ӈк на̄тнэ э̄тпост конкурс ва̄рыглавес, о̄с кит кооперативыг грант-олныл майвесы̄г. Акв предприятият ла̄хсыт ос пилыт то̄славет, па̄нкаг ва̄равет, мо̄тант ос ӯйхул ма̄гыс колас ва̄раве.
Щар са̄в ты са̄тлов млн солко̄ви грант-олн виӈкве ро̄ви. Ос кооперативыт рӯпитан хо̄тпат са̄в олн ат выгыт, туп э̄рнэ тэ̄ла ма̄гыс холтэ̄гыт. Округувт «Фонд развития Югры» нампа организация рӯпиты. Та̄н та̄нки рӯпатаӈ хо̄тпатын акваг нё̄тэ̄гыт.
Тувыл ань я̄нас тове щирыл рӯпитан хо̄тпат Банк коныпа̄лыл мо̄т организацият а̄рнтаг олн виӈкве вēрмēгыт. Тыима̄гыс та̄нанылн ма̄нь ос яныг предпринимательство корпорация палт та̄нки рӯпатаныл хасылтаӈкве э̄ри. Тув хасхатнэ юи-па̄лт та̄н са̄всыр нё̄тмилыл ва̄руӈкве патавет тах.
Рӯпата мӯсхалыг щё̄питан ма̄гыс, тувыл во̄внэ олнытыл, та̄н атпан са̄вит процент а̄рнта олныл та̄ра мивет. Тувыл ты хо̄тпатын та̄н 7,5 процент са̄вит а̄рнта олн мыгыт. Ты коныпал «Фонд поддержки и развития предпринимательства Югры» организацият тыгыл иӈ мощщанув процент а̄рнта олн мыг. Ты ва̄рмаль щирыл округ агропромышленный департаментыт китыглахтэ̄н, на̄н тот ёмщакв хӯлтавēн.
