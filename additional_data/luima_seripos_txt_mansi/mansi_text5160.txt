
Касум па̄вылт о̄лнэ ханты э̄кваг-о̄йкаг Андрей Александрович ос Татьяна Филипповна Ерныховыг 50 та̄л арыгтем аквъёт о̄лэ̄г. Касумт акван-минасыг, са̄лы ӯрим са̄в та̄л яласасыг, ат ня̄врам янмалтасы̄г, нёлолов апыгрищ о̄ньщēг.
Андрей Александрович Хуллор па̄вылныл о̄лы. Татьяна Филипповна Помут па̄вылт самын патыс. Ты ханты па̄выл Касум ляпат ӯнлы. Тэ̄н рӯт ма̄хманэ̄н о̄с акваг са̄лы  ӯрим  о̄лсыт. 
Андрей Александрович школа а̄стламе юи-па̄лт Салехард ӯст ветеринар-зоотехникыг ханищтахтас. «Казымский» совхозт 18 та̄л са̄лы пусмалтан яныг лēккарыг о̄лыс. 
Э̄кватэ зверофермат рӯпитас, лов арыгтем та̄л передовик производства ла̄ввес, акваг о̄выл местат вуйлас. Са̄лы ӯрнэ ма̄н акваг ялантасы̄г, Андрей Александрович ка̄сыӈ пиркатат са̄лыт уральтасанэ, пусмалтасанэ. Хунь пенсиян минасы̄г, во̄рт са̄лы ӯрим тармыл о̄лсыг, хус ляпа та̄л иӈ рӯпитасы̄г. 
Татьяна Филипповна ла̄выс, юн та̄н пуссын ща̄нь ла̄тӈыл потыртэ̄гыт, ня̄враманэ̄н ханты мо̄йтыт, э̄ргыт хӯнтлым яныгмасыт. О̄йкатэ Ӯй йӣквнэ ва̄рмаль ёмащакв ва̄гтэ – пēс э̄ргыт ва̄ганэ, йӣквуӈкве ос тӯлыглахтуӈкве ха̄сы. Хунь ты пēс йис ва̄рмаль ква̄лтапаптувес, са̄всыр ма̄т Ӯй йӣквуӈкве патвес, Андрей Александрович тув акваг во̄виньта̄лаве. Мо̄лты тав Ханты-Мансийск ӯст Юван Николаевич Шесталов нампа премиял ос янытлан нэ̄пакыл майвес. 
Такви о̄йка тох ла̄выс: «Ма̄н ань ма̄ньлат хо̄тпанувн нё̄туӈкве ат те патэ̄в, пēс э̄рганув, тӯлыглапанув хотталь та со̄ймēгыт. Ам ань таима̄гыс хо̄т-а̄ти ты яласэ̄гум, маныр ва̄гум, номēгум, ня̄врамыт ханищтыянум».
Ты я̄тил сосса хо̄тпаг са̄в та̄л пуста̄гыл вос о̄лэ̄г, На̄й-О̄тыранэ̄н вос ӯргалавēг. 
