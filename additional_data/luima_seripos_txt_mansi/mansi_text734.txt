

	Мо̄лты туи  Ягримн ялмум порат ам Н.К. Захарова 

	Ялъю̄с па̄вылт пēс о̄лупса урыл китыгласлум. Тав ты о̄вылтыт «Наследие» нампа пēс накыт кисхатнэ нэ̄н Л.Г. Галкинан ос ня̄врамытын са̄ртын потырта̄лыс. Ётыл та̄н пӯмащ нэ̄пак ва̄рсыт. Ань тувыл ам ловиньтам то̄ва ля̄ххалыт на̄нан хансыянум.«Березов острог» урыл  хансым щар пēс потрыт палт тамле ва̄рмаль хӯлтэ̄гыт, Ялъю̄с па̄выл V-IV нотыт нижеобской культура о̄лыглам порат ӯнттыма. 1593 та̄лт Никифор Траханиотов Пēлум ма̄т ясак атнэ хум такви ма̄хманэ ёт  Ха̄льӯс ӯнттуӈкве кēтвēсыт. То̄нт ты ма̄хум Ялъю̄с па̄вылке урыл о̄выл щёс потырта̄лыгласыт. 

	Ты па̄выл Лӯи Тагт я̄ хосыт сака нё̄тнэ карс ма̄т ӯнттувес. Са̄в нот ма̄ньщиянув тот о̄лсыт-хӯлсыт. Пēс порат ма̄хманув хумус о̄лсыт, маныр ва̄рсыт, ань ты о̄вылтыт Надежда Константиновна таи потыртас. «Ам Ялъю̄ст  самын патсум, тот яныгмасум. Па̄влувт акв хоса ӯсхулы хосыт налыман арыгкем колыт ӯнттым о̄лсыт. Ма̄хманув пуссын та̄нки о̄лнэ коланыл по̄хат а̄мпарыт, мисколыт манос лувколыт о̄щсыт. Тувыл ка̄сыӈ ка̄рта кӣвырт ня̄нь ва̄рнэ кӯр кон ва̄рыгласыт. Па̄влув мувлахи такем ёмас сыстам во̄рыӈ ма̄т, са̄в ӯльпат, на̄ӈкыт, ховтыт, таргыт,  ха̄ль ос хапка йӣвыт яныгмēгыт. Ань то̄ва йӣвыт ниласа̄т та̄ланыл то̄влыс. 

	Туи ма̄хманув па̄выл ляпат саӈквлыпил, морах, та̄хтпил, сӯйпил  ва̄тсыт, сака э̄лы ма̄н минуӈкве ат э̄рыс. Та̄л палыт са̄всыр хӯл я̄т пувсӯв, ань ты ēрувт туп ня̄лк толгыл алыщлэ̄в. 

	Ма̄н пēс ма̄хманув хольт иӈ хоса о̄лсӯв, па̄влувт на̄йпос аты о̄щсӯв. Туи ёмас, э̄тыт посыӈыт, са̄в тэ̄лат ва̄руӈкве а̄лымасӯв. Во̄рт о̄лыгламувт, лё̄мвоитныл атыпыл пилсӯв. Ос сака илямтавēв ке, посымпут ва̄рыгласӯв. Тэ̄лы порат керащинаӈ ла̄мпал коланув постыгласанӯв. Номилум, кон сака ащирмаӈ, юн кӯрув ёмщакв па̄лтыглылӯв, ла̄мпав тэ̄г, ос ма̄н, ня̄врамыт, анēквав по̄хат акван-атхатэ̄в ос тав мо̄йтанэ та хӯнтлэ̄в. Тав потырта̄лум ла̄тӈанэ юи-па̄лт ма̄н акваг посыӈ номтыл э̄лаль  о̄лсӯв, тав мо̄т ёмас о̄лупса ēмтнэ урыл то̄внакт  ма̄нав потырта̄лыс. 

	Тувыл, со̄ль, на̄нки сустēнт, ань маныр йильпи о̄лупсал о̄луӈкве патсӯв. Ос то̄нт  па̄влыӈ ма̄хманув пēс щирыл о̄лманыл халт са̄всыр ёмас манос та̄рвит накытн о̄с патыгла̄лсыт. 1913 та̄лт Ялъю̄с па̄выл та̄ра Ха̄льӯс нупыл «Морзе» телеграф кēр ква̄глыт хартуӈкве патвēсыт. Телеграф потыртан то̄тап Молохов Паял колэ̄т  ӯнттувес. Тав Ха̄льӯсныл кēтым ля̄ххалыт хӯнтлысанэ ос ма̄хумн потыртасанэ, па̄вылт о̄лум тэ̄лат ос тувле кēтыгласанэ. Советский Союзт хо̄т, маныр о̄лыглас ма̄н о̄с ва̄слӯв. 

	О̄влэ̄т ма̄хум Октябрьский революция о̄вылтыт хӯнтамласыт. Ма̄н ēрувт Красная Армия белогвардейцат ёт 1919 та̄л таквсы мус воритотсыт. 1941 та̄лт пилыщмаӈ ла̄тыӈ ёхтыс, война ēмтыс. Хум хо̄тпанув о̄с тув тотыгпавēсыт. Па̄влувт нэ̄квет, ня̄врамыт ос яныгпа̄ла хо̄тпат хульт-сыт. Ма̄н пуссын акван-нё̄тхатым хӯл алыщлым, во̄раим рӯпитасӯв. 

	1942 та̄лт Ялъю̄ст школа пусвес, тот Ираида Семёновна Кузьмина война оигпан мус ня̄врамыт ханищтасанэ. Тувыл мо̄т ма̄ныл ма̄хум тыг кēтуӈкве патвēсыт, рущ щирыл та̄н «спецпереселенцыг» ла̄ввēсыт. Па̄влувт хӯрум щēмья Астрахань ӯсныл о̄лсыт, ос хӯрум колта̄гыл - калмык щēмьят. Акв калмык хум Сергей Улемжиков ла̄пкат рӯпитас. Мо̄таныт Тагт я̄ тапа̄л ва̄тат о̄лсыт. Та̄н пуссын ма̄н ма̄ньщиянув ёт аквъёт «Леспромхозт» рӯпитасыт. Та̄н халанылт матахмат немец щēмья о̄лыс. 

	Ма̄нки халувт пуссын юрщхатым о̄лсӯв. Ма̄хум а̄лпыл «гудок» суй  хӯнтамлэ̄гыт, пуссын рӯпитаӈкве о̄вылтахтэ̄гыт. 

	Ма̄н ма̄ньщи, рущ, немец, калмык ня̄врамыт пуссын  школан ялантасӯв. Тот нила класс мус Желтова Таисья Васильевнан ос Таисья Васильевна Плоских ханищтавесӯв, школа кӯщаиг Галина Алексеевна Алексеева о̄лыс. 

	Ётыл па̄влувт «Сталин» нампа колхоз ва̄рвес, нэ̄т мис поссыт, хум хо̄тпат вор яктым рӯпитасыт, туи картопка, капуста  янмалта̄лсыт, хӯл алыщласыт, пум ва̄рсыт.  А̄тям война оигпам юи-па̄лт председателиг тув паттыглавес, ос 1948 та̄лт а̄тимыг ēмтыс.  Омам  звероферма кӯщаиг о̄лыс, то̄нт тот ниласа̄т са̄вит сэ̄мыл 

	охсар янмалтасыт. 

	Па̄вылкēвт ня̄нь ва̄рнэ кол о̄щсӯв. То̄нт ма̄н такем атыӈ ня̄нил тыттувесӯв. Киномеханик Сергей Гаврилюк ос нё̄тмил ва̄рнэ хумитэ Виктор Никитин ка̄сыӈ ӯщлахтын хо̄талт клубт кина суссылтасы̄г. Ты ва̄рмаль ма̄н аквписыг ӯрыслӯв, сака пӯмыщ пора о̄лыс. Медпункт о̄с о̄лыс, тот лēккарыг Иван Давыдович Пакин рӯпитас. Тав э̄кватэ Агния Николаевна Пакина (Казаринова) клуб кӯщаиг о̄лыс. 

	Ётыл ма̄нь колхозыт, совхозыт акван-тотуӈкве патвēсыт, ма̄-хум ос яныг па̄вылн ва̄нтлуӈкве ла̄ввēсыт. Ань па̄вылкēв тох хотталь та со̄ймыс».

	Ма̄н ань Ялъю̄с па̄выл нас хультум наме коныпал матыр о̄лупсаӈ тэ̄лат та̄ра-паттысанӯв. Ты пӯмыщ, э̄рнэ потыр ма̄гыс ам Надежда Константиновнан яныг пӯмащипа ла̄тыӈ ла̄вēгум. 

	 

	Тамара 

	Мерова

	 
