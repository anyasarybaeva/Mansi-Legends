
Ха̄льӯс район Турва̄т па̄вылт Савелий ос Татьяна Самбиндаловыг щēмьяӈ та̄гыл о̄лэ̄г. Тот о̄лнэ ма̄ньщиянув нот па̄лытыл йис о̄лупса э̄лаль тотыяныл. Пēс порат Савелий а̄ще са̄в са̄лы о̄ньщис. Таима̄гыс та̄н Ялпыӈ Нё̄р сыспалъēрт Сысъя ляпат са̄лы янмалтан ва̄рмаль ань но̄х-во̄рмалтаӈкве патсыт.

	2011 та̄лт Савелий соссаӈ ма̄хум Ассамблея кӯщаитн нэ̄пак хансыс, са̄лы ёвтнэ ма̄гыс нё̄тмил во̄выс. Ань ты ва̄рмаль щирыл са̄в э̄рнэ программа пирмайтым о̄лы. Ты хосыт я̄нас рӯпата ва̄рнэ хо̄тпатн олн миве. Аквта та̄л туи порат кӯщаянув э̄рнэ нэ̄пакыт акван-атсаныл ос «Йильпи са̄лыӈ кол» нампа проект щё̄питасыт. Та юи-па̄лт ты щēмья ма̄гсыл Ямал ма̄ныл нё̄лса̄т са̄лы ёвтвес. 

	Ты са̄лыӈ кол рӯпататэ хумлег э̄лаль мины, округ Дума депутат нэ̄ Татьяна Гоголева акваг уральтым о̄ньщитэ. Тав ка̄сыӈ та̄л тув яланта̄лы. Ты коныпал телефон хосыт ва̄тихал та̄н ётаныл потырты, маныр э̄ри, китыглахты.

	Ань лӯпта э̄тпост ам о̄с та̄н ётаныл тув ялсум. Ма̄н ты хо̄тпат ялсӯв: Ханты-Мансийск ӯсныл кит депутатыг Татьяна Гоголева ос Надежда Алексеева, Югорск ӯсныл Татьяна Сысоева апа̄гитэ Лена ёт, Саранпа̄вылныл са̄лыӈ колт яныгмам пыг Александр Попов ос Екатерина Гоголева. 

	Советский ӯсныл вертолётыл хӯрум щё̄с Турва̄т па̄выл мус тыламласӯв. Йильпи па̄рт ос кит кӯрала тув тотсӯв. Мо̄лты та̄л та̄н ма̄гсыланыл плотникыт Сысъя урам ляпат йильпи кол ос пувлынкол ӯнттысыт. Тэ̄лы порат са̄лыяныл та тэ̄пыӈ ма̄т о̄ньщияныл. Ань са̄лы ӯрнэ хо̄тпат акваг тот о̄луӈкве вēрмēгыт. Тувыл мо̄тынтыг Турва̄т па̄вылт ос акв яныг кол ӯнттаве. Савелий пыганэ Олег, Илья, Унтари о̄с Улякси тув ва̄нтлэ̄гыт. 

	О̄выл хо̄тал ялпыӈ колт пӯрлахтасӯв, пуӈк пинсӯв, На̄й-О̄тыранувн по̄йкщисӯв. Ща̄й айсӯв, о̄лупса ва̄рмалит урыл потыртасӯв. Турва̄т ма̄хманув кина суссылтан то̄тап о̄ньщēгыт. Ма̄н Руслан Проводников, ма̄ньщи боксёр, урēтыл кина ёт тотыгласӯв. Ты ма̄ньщи пыг Америка хо̄н ма̄т ка̄миньт пассал алхатамēт но̄х-патыглас. Ань ма̄ янытыл такви весовой категориятэ̄т о̄с та̄ксар хо̄тпаг о̄лы. Мощ мо̄лалнув хо̄н ма̄т кина по̄слын хо̄тпат тав урēтыл кина ва̄рсыт. Э̄типа̄лаг на̄йпос станция ква̄лтапан порат та кина ма̄хманувн суссылтаслӯв.

	Мо̄тыт хо̄тал ос Александр Попов, саран пыг, са̄лы мӯӈияге яктысаге. Тав ма̄нь та̄гыл са̄лыӈ колт яныгмас. Са̄лыт урыл матыр-а̄ти пуссын ва̄г. Тав Савелий пыганэ сун хартнэ са̄лыт пēщхал мӯӈит яктуӈкве ханищтас. Акв са̄лы муӈияге яктын порат Турва̄т пыгыт сайтта̄л патнэ мус маттем та мовиньтасыт. 

	Са̄лы ёл-паттысаныл, нила хо̄тпа таве та̄кыщ пӯвсаныл. Александр са̄лы мӯӈияге тыньщаӈыл акван-таӈыртасаге, йӣвсупыл ты кос ра̄тсаге, тох аты сакваласы̄г. Я-та, ос касаил колхӯрге па̄лыг-яктыстэ, мӯӈииг кон-хартсаге ос ка̄тыл акван-пувим хот-патнэ̄г мус маныр ё̄р о̄ньщис, та ё̄хтысаге. 

	Са̄лыюв тай супасэ па̄лыг-хартыстэ, самаге лап-пантым ос туп лылтым та хуяс. Ты ва̄рмаль а̄стын юи-па̄лт са̄лы хот-тарматсаныл, аквав ква̄лапас, хотталь та ха̄йтыс. Матъёмас китыт хо̄тал колхӯрге пусмалтахтын нупыл ēмтыс. Ань таве тэ̄лы порат сунын кēруӈкве ро̄ви. Тав ёмщакв сун хартуӈкве паты.

	Тувыл хо̄тал котильт ма̄н Ма̄нь Та̄гт ос Лӯи Та̄гт я̄г акван-патнэ ма̄н йӣв ха̄пыл ялсӯв. Тот я̄тэ сака овыӈ, ва̄танэ ос кēрасыӈыт. Ло̄ӈхаль йӣвыл туйхатым на̄тылтасӯв. Я̄г акван-патнэ ма̄т Илья ня̄с па̄хвтыс, ма̄нь а̄лнхӯл пӯвыс. Та ма̄т исмит па̄йтсӯв, ня̄рхул тэ̄сӯв. Мощ ӯщлахтасӯв ос ювле ла̄глыл са̄т вēрыста ё̄мсӯв. Туп ня̄врамыт ха̄пыл тотвēсыт. Ювле миннэ лё̄ӈхе сака о̄выӈ о̄лыс. Ты коныпал я̄т яныг а̄хвтасыт хуēгыт, витэ ма̄ниг о̄лыс. Са̄в хо̄тпа та̄лнэ порат ха̄п ёл-ӯнты.

	Э̄типа̄лаг юв ёхтысӯв. Ӯлякщи хӯрум ёса ва̄рнэ ма̄ныл а̄стласанэ. Таитыл пӯмщалахтасӯв. Тав сака ма̄щтырыг са̄грапыл са̄гырхаты ос касаил ёрыгхаты. Тав ла̄внэ̄т, ты ёсат хӯрмахкем э̄тпос ва̄рсаге. Ёса паттаге ӯй котыл ю̄нтсаге. Ты ёсат Саранпа̄вылт о̄лнэ хо̄тпатн заказ щирыл ва̄рсанэ.

	Мо̄лалнув Савелий Саранпа̄вылн ялыс, хо̄тыт са̄лыӈколныл китхуйплов ма̄нь са̄лы ёвтыс. Ты са̄лыт ӯнттын ма̄гыс висанэ. Та̄н хащта̄л ма̄т молях ханьщувласыт. Э̄л ат минэ̄гыт, кол ляпан хо̄тал сыс хӯрум щёс ёхталэ̄гыт. Татьяна э̄кватэ та̄наныл комбикормыл, ня̄нил тыттыянэ. Ос акв ва̄рмаль о̄лы. Са̄лы ӯрнэ а̄мп ат о̄ньщēгыт. Ань о̄лнэ а̄мпанэ, пуссын во̄раян а̄мпыт. Та̄наныл ёл-нэ̄гим о̄ньщияныл. Лыпащ та̄ратым тай са̄лыт юил сака ня̄влалыяныл. Ётылнув э̄рыӈ ханьщувлэ̄гыт.

	Ань ты накт Турва̄т па̄вылт пуссын аквъёт налыманкем са̄лы о̄лы. Савелий тох ла̄ви: «Са̄лы о̄ньщуӈкве патсӯв, сымумт сака ёмас патыс. Пыганум во̄рт хультэ̄гыт, па̄влын о̄луӈкве сакати ат минэ̄гыт. Ла̄щал, ла̄щал са̄лы ӯрнэ ва̄рмалин ханьщувлэ̄гыт, ты ва̄рмаль э̄лаль тотыяныл. Ань са̄лыӈ суныл яласаӈкве та̄наныл ханищтаӈкве э̄ри. Ӯсытт, па̄влытт о̄лнэ ма̄хум рӯпата ат о̄ньщēгыт, нэ̄матыр ат ва̄рнэ хосыт вина аēгыт. Манаса̄вит хо̄тпа ты хосыт порсыс. Тыт о̄лнэ̄в ма̄гсыл нэ̄матыр ва̄рмаль а̄тим».

	Тот о̄лмув сыс хо̄талыт татем хо̄талыӈыг о̄лсыт. Ма̄н са̄всыр ва̄рмаль ва̄рсӯв, ос аквтупмат нас ӯщлахтуӈкве ялсӯв. Ка̄сыӈ мӯй хо̄тпан тот о̄луӈкве сака мӯстыс. Ам ты щēмьян щунь-паща ла̄тыӈ кēтэ̄гум. О̄лупсаныл аквтыхольт ёмщакв э̄лаль вос мины. Са̄лыяныл акваг э̄лаль вос са̄вмēгыт. Колта̄гыл пуста̄гыл вос о̄лэ̄гыт. То̄рум ёт, О̄тыр ёт, пус ка̄т, пус ла̄гыл та̄нанылн ла̄вēгум.

	 

	Николай МЕРОВ

	 
