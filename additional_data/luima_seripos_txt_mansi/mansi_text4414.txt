
Россият ка̄сыӈ ма̄хум рӯпатаныл ма̄гыс янытлан хо̄талыл ва̄равет. Ань яныгпо̄ль э̄тпос ва̄тыт щислат на̄й харыгтан хо̄тпат янытлавет. Та̄н э̄лумхо̄лас о̄лупсатэ, тав о̄лтуланэ ос ма̄-вит ӯргалым о̄лэ̄гыт.
Мо̄лты Шугур па̄вылн ялмум порат ам на̄й харыгтан ма̄хум рӯпитан колн щалтсасум ос тот Александр Решетников кӯщай хумияныл ёт ва̄йхатасум. Тав ла̄выс, «Центроспас-Югория» Кондинский район филиалт рӯпитэ̄гыт. Ты урыл тав тох потыртас:
— Ма̄н колув 2011 та̄лныл рӯпиты. О̄влэ̄т тыг туп хо̄т хо̄тпа рӯпитаӈкве во̄ввес, ам кӯщаиг паттувēсум. Тувыл 2015 та̄лт о̄с мо̄таныт виӈкве та̄ртвēсум, ань лов хо̄тпа рӯпитэ̄в.
Ма̄н пуссын Шугур па̄вылт о̄лэ̄в, мо̄т ма̄ныл нэ̄мхотьют а̄тим. Тыт ма̄ньщит Игорь Вахрушев, Василий Копьев, Дмитрий ос Юрий Антисумовыг рӯпитэ̄гыт, Анатолий Нохов ос ханты хум.
Ма̄хманув Ханты-Мансийск ӯсн ханищтахтуӈкве ва̄тихал во̄выглавет. Тувыл ка̄сыӈ та̄л сыресыр ханищтапыл щё̄питалавет, та̄н пуссын ёмщакв та̄наныл ва̄рияныл. Лēккарытн та̄н ханьщувлам пищаныл та̄ра о̄с паттавет, та̄ксарыг о̄лнэ наканыл уральтавет.
Ты колувт ма̄хманув нила смена щирыл пēнтхатым рӯпитэ̄гыт. Са̄всыр кӯщаит рӯпатав уральтаӈкве ёхталэ̄гыт. Ты та̄л Кондинский гарнизон па̄лыл кит щёс ёхталасыт, тувыл мо̄таныт Урай ӯсныл ханищтап тыт ва̄рыгласыт. Тэ̄ланув мӯсхалыг ва̄рсанӯв, ма̄н тыт пуссын хо̄йхатнэ кēмыл рӯпитэ̄в.
Шугур па̄влув ма̄нь, колыт пуссын на̄ӈкēгыт. Хо̄т матыр яныг о̄выл ēмты ке, ма̄н та̄ра тув нӯйхатэ̄в. Тувыл па̄влыӈ ма̄хманув та̄нки тахольт ӯргалахтым о̄лэ̄гыт. Мо̄лты та̄л туп акв о̄лнэ кол нāе харыгтаслӯв. Тот акв э̄лумхо̄лас кон тотуӈкве а̄лымаслӯв. Акв щёс туи порат па̄влув ляпат во̄р на̄йн хо̄йвес, ма̄н ма̄нки ё̄рувтыл таве атпыл харыгтанувлӯв. То̄нт па̄влыӈ ма̄хманувн такем ёмщакв нё̄твесӯв. Ма̄н ма̄шинал вит тотсӯв ос на̄й харыгтасӯв, ма̄хманув та̄нки вēтрал вит со̄ссыт ос ма̄нтыл ма̄ хилсыт. Таима̄гыс та̄нанылн яныг пӯмащипа ла̄тыӈ ла̄вēгум.
Во̄рт на̄й харыгтан ма̄гыс ма̄н о̄влэ̄т лицензия-нэ̄пак ат о̄щсӯв, ётыл тамле нэ̄пакыл ва̄рвесӯв ос ань во̄рт на̄й харыгтаӈкве о̄с вēрмēв. Кит йильпи ма̄шинал ос рӯпатат э̄рнэ са̄всыр пормасыл майвесӯв.
Са̄ртын тыт рӯпата кол щар ат о̄щсӯв, ма̄н Луговой па̄вылныл тамле нё̄тмил ӯрсӯв. Ты па̄выл тыгыл 100 вēрыстат о̄лы. Тувыл матыр пилыщмаӈ нак илттыг ēмтапи ке, ма̄хманув тыт нё̄тмил ӯрим коланыл, о̄лтуланыл ёт хунь хультнувыт? Ань ма̄н тыт колыт акваг уральтыянӯв, тувыл хум хо̄тпат рӯпата та̄л ат о̄лэ̄гыт.
Витыт матыр лю̄ль ēмтнэ порат, ос хо̄тпат ма̄шинал сакватахтынэ̄ныл порат ма̄хум Урай ӯсныл нё̄туӈкве ёхталавет. Мо̄т нё̄тмилыт ва̄рнэ ма̄гыс ма̄н тыт о̄с во̄выглавēв. Тэ̄лы лё̄ӈх хосыт ащирма порат ма̄шинат ёл-лю̄лēгыт ке, ма̄н тув минэ̄в ос та̄нанылн нё̄тэ̄в. Лӯима̄т о̄лнэ ма̄хум та̄нки халанылт акваг акван-нё̄тхатэ̄гыт.
Тамле потыр āнумн Александр Витальевич Решетников потыртас. Тав нёмса хум, такви урēтыл мощща потыртас. Ла̄выс, Шугур па̄вылт самын патыс, тувыл Ялуторовск ӯст колледжит олн ловиньтан хо̄тпаг ханищтахтас. Иркутск ӯст армият лусытас ос юв ёхтыс.
На̄й харыгтан хо̄тпаг 2011 та̄л яныгпо̄ль э̄тпос аквхойплов щисланыл рӯпитаӈкве патыс. Па̄вылт мирн пēриим депутатыг о̄лы. Тот промышленность, хозяйство, связь ос кол ӯнттын ма̄т, ЖКХат сыресыр тэ̄лат та̄рвитыӈ ва̄рмалит та̄ра-паттын комиссият рӯпиты.
Ма̄н на̄й харыгтан хо̄тпат та̄наныл янытлан хо̄тал кастыл янытлыянӯв. Ос пуссын ла̄виянӯв, пус ка̄т, пус ла̄гыл вос о̄лэ̄гыт, То̄румн, На̄й-О̄тыранылн вос ӯргалавет.
