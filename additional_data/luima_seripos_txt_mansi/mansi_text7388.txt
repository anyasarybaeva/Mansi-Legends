
Округ депутатанув рēтыӈ ю̄свой э̄тпост о̄выл сапра̄нияныл ва̄рыгласыт. Мо̄лты та̄л па̄сыл йильпи щирыл рӯпитаӈкве патсыт, то̄ват Ханты-Мансийск ӯс мирколн ёхталэ̄гыт ос то̄ват та̄нти ма̄нылныл ищхӣпыӈ ут хосыт потыртэ̄гыт.
Ōвлэ̄т та̄н а̄лпыл комиссият щирыл акван-атхатыгласыт ос са̄кко­ныт урыл потыртасыт. Тувыл хо̄талъя̄т юи-па̄лт Дума колн ёхтум кӯщаит ос депутатыт акв яныг колнакт атхатсыт, мо̄тан­аныл та̄н нупыланыл видео хосыт суссыт ос тащирыл са̄кконыт та пирмайтасыт. 
Мирыӈыщ о̄луӈкве кос э̄рыс
Щар са̄ртын та̄н нэ̄пак пирмайтасыт, хо̄т Донецкий Народный Республика, Луганский Народный Республика  Россиявн нё̄туӈкве па­та­вēг, ты ма̄гыс депутата­нув номтаныл патыс, та̄н Россия Президентув В.В. Путин ла̄вум ла̄тӈе ёт ка̄сащасыт.
Мо̄лты та̄л хумус рӯпитасыт
Борис Хохряков, округ дума кӯщай хум, мо̄лты та̄л сыс ва̄рум рӯпата­ныл урыл потыртас, тав ла̄выс: 
– Хащта̄л а̄гм илт­тыг ёхтумēт ма̄н рӯпитаӈкве ёл ат по̄йт­сасӯв, ущпыл­нэ̄г са̄в рӯпитасӯв, та̄л сыс 12 сапра̄ни ва̄рыг­ласӯв, тот 122 са̄ккон ос 398 постановление-нэ̄­пак пирмайтасӯв.  
Са̄выӈпа̄лэ ма̄н округ ма̄хманув хансыглам пищманыл ёт рӯпитасӯв, та̄нанылн нё̄тсӯв. Пуссын аквъёт хо̄т со̄­тыра пищма ма̄н палтув ёхталасыт. То̄ватын ма̄н нё̄туӈкве вēрмысӯв, то̄ват ёт иӈ рӯпитэ̄в. 
Ӯсыӈ ма̄т о̄лнэ ма̄хум па̄вылн во̄вавет
ӯсыӈ ма̄т о̄лнэ ма̄хум па̄влын мӯйлуӈкве во̄ва­вет, ты ма̄гыс ань ма̄н палтув тамле са̄ккон пирмайтавес, тав ла̄ваве «сельский туризм». То̄ва хо̄тпат са̄в мир халт о̄луӈ­кве ва̄гта̄л патэ̄гыт, таи­ма̄гыс та̄н ань ма̄нь па̄­вылн ёхталаӈкве вēр­мē­гыт, тот тэ̄пкант рӯ­пи­таӈкве ос мо̄т па̄выл рӯпа­та ва̄руӈкве ос ты ма̄гыс та̄н олныл ат ойтавет, ты пēнтсыл та̄н олн ойтта̄л тот о̄луӈкве вермēгыт. 
Пувласпи-а̄гмыл ēмтум хōтпат ма̄гыс
Рак-а̄гмыл ēмтум ма̄­хум ты э̄лы-пал пӯльни­цан химиотерапия ос мо̄т щирыл пусмалтахтуӈкве ялантан лё̄ӈханыл туп ювле ойтвес, ань ос йи­ль­пи са̄к­кон щи­рыл щар о̄влэ̄т а̄гма­ныл хо̄нтым по­рат, Ханты-Мансийск ӯсн «сцинти­г­ра­фия» ос «позитронно-эми­ссион­ной то­мография» лēкка­рытын суснэ ма̄гсыл ёхта­ла­нэ̄­ныл порат ялнэ лё̄ӈх олныл о̄с ойтавет тах. Ты­щи­рыл э̄лум­хо̄лас лēкка­рытын ём­щакв ураль­таве ос тōнт ущ пус­мал­тахтын тэ̄рпил хан­саве. 
Савалапыг хультум ня̄врамыт ма̄гыс
Савалапыг хультум ня̄врамыт пенсиял ос са̄всыр олн-нё̄тмилыл ойтавет. Ань тув ос нёлоловхуйплов та̄л яныт ня̄врамыт хасвēсыт, хотьют школа а̄стлэ̄гыт ос та порат савалапыг ēмтэ̄гыт, та̄н илттыг ща̄нь-а̄щта̄л хультэ̄гыт. 
Ань йист са̄всыр пи­лыщма ēмталы. Ня̄врам та порат школа а̄стлас ос нэ̄мхотталь э̄лаль ханищтахтуӈкве иӈ ат патхатас, тав нэ̄матыр справка ат о̄ньщи ос соц­защита па̄лыл нэ̄м­хотмус нё̄туӈкве ат вēрму­вес, ань таима̄гыс тамле ня̄врамыт ты са̄кконын ты хасвēсыт. 
Ты э̄лы-пал тамле ня̄в­рамаквет па̄выл манос ӯс миркол па̄лыл нё̄­туӈкве ōс ат вēрмувēсыт. Хотыл та̄нанылн нё̄тмил во̄вуӈкве – нэ̄мхотьют ат ва̄с. Та̄н та̄нти нэ̄мхо̄т рӯпитаӈкве иӈ ат вēрмē­гыт ос ща̄нь-а̄щта̄л хульт­маныл ма̄гсыл пенсиял иӈ ат ойтавет, хоталь та̄н ва̄рхатэ̄гыт, тох та саваласыт. 
Галина КОНДИНА
 
