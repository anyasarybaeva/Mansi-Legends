
Ма̄ньщи нэ̄ Тамара Михайловна Калинникова Ха̄льӯс район Саранпа̄вылт о̄лы. Ва̄т са̄грапнал э̄тпос китыт щислат тав намхо̄талэ о̄лыс. Тав сака ка̄ркам нэ̄ – ма̄ньщи супыт, тучаӈыт ю̄нты, сакныл пальсак ос турло̄пс харты. Ма̄ньщи э̄ргыт э̄рги, йӣкви, ща̄нь ла̄тӈыл ос рущ ла̄тӈыл стихыт хансы. 
Тамара Михайлов­на Ло̄пмус па̄вылт яныг­мас, такви о̄парищ наме Оманова. Са̄в та̄л нэ̄пак о̄щнэ колт ос нё̄рт рӯпитас. На̄н ань э̄лаль тав потре ловиньтэлы̄н.
– Ам 1957 та̄лт Ра̄к­тъя па̄вылт самын пат­сум. Омам Наталья Гри­горьевна такви о̄па­рищ наме Хозумова, Хо̄рыӈпа̄вылныл о̄лыс. Хунь колхозыт акван-тӯлвēсыт, тав Ло̄пмусн ва̄нтлыс, дояркаг рӯпи­тас. Тот а̄тям ёт ак­ван-хо̄нтхатсыг. А̄тям Михаил Филиппович Оманов Ло̄пмус па̄выл колхозт щетоводыг рӯ­питас. 
Омам потырта̄лыс, хунь а̄тям а̄гмыл ēм­тыс, тэ̄н щащēквам палт Ра̄ктъя па̄вылн минасыг, тот ты самын патсум. Кульпасн минуӈкве э̄рыс кос, пӯльницан. Ань пока лув кēрсыт, мата­расыт, ам тот самын та патсум. 

Яныг щащēквам Тямака о̄лыс, ань тох ат ла̄вēгыт, рущ щирыл Тамара. Щащēквам та̄к нэ̄ о̄лыс, ла̄ви, оматэ щирыл вос нам­тавем – Тямакаг, мо̄т нам пинуӈкве ат та̄ртхатас. Ма̄нь порат тох акваг та ла̄ввēсум. 
Та̄лум туп то̄влыс, а̄тям хотталь щалтыс. Со̄ргēт савалас, ань ла̄­вēгыт рак а̄гм, та порат хунь ва̄ганыл, рак ман матыр. Омам ня̄врам ӯрим хультыс, ётыл Миша а̄пщим самын па­тыс. Ам то̄нт иӈ щакв няртэ̄гум, тавēныл акв та̄л ос кит э̄тпос яныг­нуве. 
Тувыл омам хум ва̄рыс, яглаӈум наме Дмит­рий Петрович Та­ра­тов. Йӣгрищанмēн-а̄п­щиягмēн самын пат­сыт – Таня, Олег, Коля, Дуся, Анна ос Лидия.
Кульпаст нёлолов класс а̄стласум, тувыл Салехардыт культ­прос­вет училищат ха­нищ­тахтасум. Школат ха­нищтахтамум порат, Ульянэ а̄квум библиоте­кат рӯпитас. Ам о̄с тох рӯпитаӈкве тах­сум, ак­ваг нэ̄пак ловинь­тасум. 
Юн омамн нэ̄пак ло­виньтаӈкве ат та̄рт­вē­сум, ань йӣгри­щанум-а̄пщирищанум пуссын ма̄нит, посха­таӈкве э̄ри, омамн нё̄­туӈкве, ам тай та ло­виньтэ̄гум.
Омам ла̄­ви: «Аквпи­сыг та ӯнлы нэ̄­паканэ ёт, ань а̄л­маия­нум, пус­сын кӯрн вущ­ка­сыя­нум». Ам лю̄­нь­щал­тах­тэ̄гум, кон ква̄лапēгум сох­рипн, нэ̄­паканум та тӯйтыянум. 
Сале­хард ӯст учи­лище а̄стламе юи-па̄лт, Та­мара Михай­ловна нап­равление щирыл Нум­то па̄вылн кēтвес, тот клуб кӯщаиг паттувес. Кит та̄л рӯ­питас. Агит­бригада ёт э̄ргим-йӣк­вим са̄всыр па̄влытн ос ӯсытн ялан­тасыт.  
Тувыл Ха̄льӯс отдел культуры колн пищма хансыс, библиотекариг вос паттаве. Ювле пи­щмал ёхтувес, ла̄вēгыт, Саранпа̄вылн нэ̄пак о̄щнэ колн рӯпитаӈкве минэн. Тамара Михай­ловна ка̄сащас, 1978 та̄лт Саран­па̄вылн та ва̄нт­лыс. 1983 та̄л мус нэ̄пак о̄щнэ колт рӯпи­тас. Хум ва̄рыс, наме Владимир Васильевич Ка­лин­ни­ков. Тав оматэ саран нэ̄, а̄тятэ Иркутск ма̄ныл ёхталас, ветеран войны о̄лыс.

Тамара Михайловна о̄йкатэ нё̄рт рӯпитас, то̄­ванакт са̄в э̄тпос юв ёх­туӈкве ат вēрмыс. Ту­выл тав библиотека­ныл по̄хан ми­нас, о̄йкатэ ёт нё̄рт яла­саӈкве патыс, ла̄ви: 
– Та порат яглаӈум а̄тимыг ēмтыс, а̄пщия­нум-йӣгрищанум иӈ ма̄нит, омамн нё̄туӈкве э̄ри. Ми­шам Салехардыт радистыг ханищтахтас, тавēн олн кēтуӈкве э̄ри. Нё̄рт ма̄нт хурип утыл со̄рни ловтым 17 та̄л рӯпитасум. Сака мат са̄в со̄рни ат хо̄нтыглавес, нас уральтахтын рēтыл ма̄ хилвес, рущ щирыл ла̄ваве – разведка. Ётыл тэ̄нут па̄йтым рӯ­питасум.
Тамара Михайловна о̄йкатэ̄нтыл са̄в та̄л пēс колт о̄лсыг, 2007 та̄лт йильпи колн щалтсыг. О̄йкатэ тот нёлолов та̄л туп о̄лыс, а̄гмыл хартыс, а̄тимыг ēмтыс. Тамара Михайловна йӣгрищанэ-а̄пщиянэ, та̄н ня̄враманыл, рӯта­нэ пуссын э̄руптыянэ, яныт­лыянэ. Оматэ ос а̄тятэ па̄л са̄в рӯт о̄нь­щи. Щащēкваге-о̄паге нилахуйплов ня̄врам о̄ньщигласыг.
Ты я̄тил ма̄ньщи нэ̄кве намхо̄талэ̄т яныт­лылув! Са̄в ёмас, сымыӈ ла̄тыӈ тавēн ла̄вēв! Пус ка̄т, пус ла̄гыл, То̄рум ёт, О̄тыр ёт вос о̄лы!
Светлана Ромбандеева
