
Ма̄н школат иӈ ханищтахтамувт, тыи ва̄т та̄л арыгкем ювле хультум порат, яныг хо̄нтлан ва̄рмальн ялум хо̄тпат ёт ва̄тихал ва̄щинтахтасӯв. Та̄н хо̄нт урыл потыртаӈкве школан во̄выглавēсыт, тувыл колсори рӯпата ва̄руӈкве та̄н палтаныл ялантасӯв. Победа хо̄тал янытлан порат та̄н Саранпа̄выл канын акван-атыглавēсыт ос янытлавēсыт. Номилум, хум хо̄тпат халт акв э̄ква лю̄лис, тав наме Анна Михайловна Мамонтова о̄лыс. Саранпа̄вылн тав война юи-па̄лт нё̄р-а̄хвтас сакватан колн рӯпитаӈкве ёхтыс. Э̄ква противовоздушный оборона 5024 –ыт Московский  батальонт лусытас. 1994 та̄лт а̄тимыг ēмтыс ос па̄влувт ёл-щё̄питавес. Ань хо̄нтлум ма̄хум па̄вылт щар а̄тим, та̄н туп номтыт хультсыт.
Ос таи ёмас, ты йист школат ханищтахтын ня̄врамыт хо̄нтлан хо̄тпат урыл нэ̄пак щирыл ва̄гыт. Школан щалтсамум порат тот нэ̄пак-ло̄псын хансым потрыт ос са̄всыр хурит ка̄саласум. 1941-1945 та̄лытт ма̄вт маныр та̄рвит ва̄рмалит о̄лсыт, хо̄т ос хумус хо̄нтлысыт, пуссын тув хансым о̄лы. Хотьют хо̄нтлуӈкве тотыглавēсыт, ос та порат рӯпитам ма̄хум о̄вылтыт потрыт мощ ловиньтасанум. Та̄н пуссын ёмас номтыл хасвēсыт. Ты нэ̄пак-ло̄псыт щё̄питан ос ты номтыт э̄лаль тотнэ ма̄гыс ханищтан хо̄тпатн яныг пӯмащипа ла̄тыӈ ла̄вуӈкве э̄ри.
Ты хурит халт Вера анēквам тав кит каӈкаге ка̄саласа̄гум - тыи Та̄нила ос Кирикури Сайнаховыг. Тэ̄н Сӯкыръя па̄вылныл хо̄нтлуӈкве вуйвесы̄г ос тахольт юв ёхталасы̄г. Та̄нила яныг щēмьяӈ хо̄тпаг о̄лыс, акваг хӯл алыщлас, во̄раяс. Кирикури о̄лмēт пēс накыт урыл потырта̄лыс, э̄ргыт, мо̄йтыт ёмщакв ва̄с, са̄ӈквылтапыл са̄ӈквылтаӈкве ня̄врамыт ханищтас.
Хо̄нтлан ма̄н ялум хо̄тпат о̄вылтыт Любовь Павловна Стаканова ёт потыртасум. Тав «Птицы светлой памяти» нэ̄паке урыл ла̄выс: «Ма̄н акв ветеран о̄йка урыл Барихин Иван Андреевич ла̄тыӈ хӯлсӯв, тав ань Краснодар ӯс по̄хат Старокорсунская станицат о̄лы. Тав подполковник нам о̄ньщи  ос па̄вылт о̄лнэ ма̄ньлат а̄гит-пыгыт та̄нки ма̄наныл  янытлан хо̄тпаг о̄луӈкве ханищтыянэ. Ты урыл Галина Гладких а̄гитэ ма̄навн телефон хосыт потыртас. Война ēмтум порат тав а̄ще Иван ос Николай акитэ Саранпа̄вылныл хо̄нтлуӈкве тотвесы̄г. Николай миномётчикыг о̄лыс ос Германият порславес. Иван юв ёхтыс,  Ха̄льӯсн о̄лмыгта̄лыс, райисполкомыт рӯпитас ос ётыл ущ Краснодар ӯс нупыл о̄луӈкве минас. Галина Ивановна китыглахтас, манрыг тав Николай акитэ хо̄нтлум ма̄т порслым хо̄тпат халт Саранпа̄вылт наме ат хасвес. Тав Ха̄льӯсн  пищма кēтыглас. Ам та юи-па̄лт архив колт кисхатасум, тувыл пēс нэ̄пакыт халт ты ягпыгыг  намагēн хо̄нтсагум ос нэ̄пакн хассагум. Рēтыӈ ю̄свой э̄тпост ты нэ̄пак почта хосыт Краснодар ӯсн кēтыслум. Галина Ивановна свонитас, ла̄выс, таи пӯмыщ - нэ̄пак такем молях, ат хо̄тал сыс тув тотвес. Хум хо̄тпат янытлан хо̄тал кастыл а̄тятэ ты нэ̄пакыл мӯйлуптастэ. Тав такем хот-ща̄гтыс.
Мо̄т нэ̄ тэ̄лы Сургут ӯсныл тыг рӯтанэ палт ёхталас, тав ты нэ̄пак о̄с о̄ньщи. Ла̄выс, ань ка̄сыӈ та̄л «Бессмертный полк»  ēмтнэ порат ёт ты нэ̄пак тотыглаӈкве патытэ тах.
Ам Саранпа̄выл ма̄хманувн пӯмащипа ла̄тыӈ ла̄вēгум, та̄н ма̄навн са̄в нё̄тсыт. Хо̄нтлум хо̄тпат урыл потрыт акван-атмув порат ма̄н пуссын акван-юрщхатасӯв, ты ма̄хманув ка̄сталым то̄ванакт самвитанув нэ̄глэ̄гыт.
Ань ма̄н мо̄т нэ̄пак щё̄питэ̄в, ма̄нь ня̄врамыт о̄щнэ кол рӯпитанэ̄тэ па̄сыл атпан та̄лэ то̄влы. Тыт пēс накыт киснэ нэ̄, Наталья Ивановна Вокуева таи та̄ра-паттыс. Война э̄лы-па̄лт па̄влувт ня̄врамыт ӯрнэ кол о̄с о̄лум. Нэ̄ хотпат колхозт хо̄тал палыт рӯпитаманыл ма̄гыс акв хотты нэ̄ хо̄тпа колн ня̄враманыл хультупта̄лманыл, та̄нки тэ̄нут тув тотыгласыт. Пуссын ты тэ̄лат о̄вылтыт «Сердечная душа Саранпаульского детства» йильпи нэ̄пакн хансэ̄в тах, таве таквсы та̄ратылӯв».
Саранпа̄выл ма̄хум ты нэ̄пакыт та̄ратан ма̄гыс округ Думат рӯпитан Еремей Айпинын, Надежда Алексееван ос Татьяна Гоголеван яныг пӯмащипа ла̄тыӈ ла̄вēгыт. Та̄н олн-нё̄тмил майласыт. Тувыл Ягримт о̄лнэ э̄ква Надежда Константиновна Захарова (Саратина) ос мо̄т матумпа̄ла хо̄тпат ты кӯщаитн о̄с пӯмащипа ла̄тыӈ кēтэ̄гыт. Та̄н ка̄сыӈ та̄л округ Дума Ассамблея па̄лыл Победа хо̄тал кастыл хорамыӈ открытка-пищмал кēтыглавет ос янытлан ла̄тӈыл хансавет. Та̄н а̄щаныл о̄с хо̄нтлуӈкве тотыглавēсыт, то̄ват а̄щта̄л хультсыт, тох та яныгмасыт. Яныгпа̄ла ма̄хманувн ма̄ньпорат о̄лум та̄рвит о̄лупсаныл о̄с ат ёрувлыяныл, ня̄врамытын ты урыл потыртэ̄гыт.
