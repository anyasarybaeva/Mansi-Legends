
О̄йка э̄кватэ̄нтыл о̄лсы̄г, а̄ги о̄щсы̄г. А̄гитэ̄н сака нё̄тнэ ос ка̄ркамыг о̄лыс, оматэ̄н пувиньтахтуӈкве акваг нё̄тыс. А̄гитэ̄н мощ яныгмас, оматэ хотталь щалтыс, а̄тятэ̄нтыл тэ̄нти хультсы̄г. 
Мощ о̄лсы̄г, а̄тятэ мо̄т нэ̄ тотыс. Нэ̄тэ такви колэ̄н тотыстэ, о̄луӈкве патсы̄г. Э̄кватэ сака кантыӈ о̄лыс, о̄йкатэ а̄ги щар ат э̄руп­тастэ. О̄йкатэ лувыл акваг хӯлупъяӈкве яласас, сы̄г хӯл тотыглас. Э̄кватэ сы̄г хӯл сахыт акван-атсанэ.
Акв порат о̄йкатэ нупыл ла̄ви: «А̄гин лувыл во̄рн тотэ̄лын, тот хультуптэ̄­лын». О̄йкатэ э̄кватэ ла̄вме щирыл ва̄рыс. Сы̄г хӯл са­хыт э̄ква сунын пинсанэ, ла̄выс: «Хӯл сах тэ̄ӈкв патэ̄гын». Лувыл во̄рн минасы̄г, хоса ма̄н ва̄ти минасы̄г, а̄тятэ ма̄нь колкве ка̄салас, ёл-ва̄г­лы­сы̄г. А̄гитэ нупыл ла̄ви: «Тыт о̄луӈкве па­тэ̄гын». А̄гитэ сы̄г хӯл сахыл хультуптастэ, такви юв минас. 
А̄ги колн ла̄щлакв щалтыс, но̄х-лю̄люӈкве ат вēрми. Акв хо̄тал тох о̄лыс, колэ̄т сака ащирмаӈ. Китыт хо̄тал хум юв ты щалты. А̄ги хот-рохтыс, ю̄нтупыг ва̄рапахтас. Хум кинсыстэ, ат хо̄нтыстэ, кон-ква̄лыс, та минас. Хӯрмит хо̄тал о̄ста ёхтыс, а̄ги о̄с ю̄нтупыг ва̄рапахтас. Хум такос во̄витэ: «А̄нумн сунсылтахтэ̄н, ул пилэн». А̄ги э̄лмхо̄ласыг ēмтапас, хумн нё̄тнэ а̄ги та̄ра сы­мын та патыс, тав во̄р Мис­хумыг о̄лыс. Колэ̄н янгыг ēмтапас, пасант са̄всыр тэ̄нут. Кол по̄хат са̄в са̄лыт ё̄мыгтэ̄гыт, во̄раян хум ты а̄ги нэ̄г тотыстэ, аквъёт о̄луӈкве патсы̄г. 
Хоса ман ва̄ти о̄лсы̄г, э̄ква о̄йкатэ кēтытэ: «Ялэн, уральтэ̄лн, хумыс а̄гин о̄лы». О̄йка во̄рн минас та ма̄н, хо̄т а̄гитэ хультуп­тастэ. Сунсы, яныг кол ӯнлы, таса̄вит са̄лыт кол по̄хыт ё̄мыгтэ̄гыт, юв щал­тыс, а̄гитэ хум ёт ӯнлэ̄г, а̄ще хот-ща̄гтыс. Пасан ва̄тан во̄ввес, тыттувес, юв минуӈкв патыс, са̄лы нё̄влил майвес. Э̄кватэ хот-ща̄гтыс, нё̄влянэ̄н хунь холасыт, о̄йкатэ оста кēтыстэ: «Нё̄выль тотэн». О̄йка во̄рн минас, а̄гитэ палт ёхтыс, пасан ва̄тан во̄ввес, ёмас тэ̄нутыл тыттувес. Юв минуӈкве патыс, а̄гитэ сы̄г хӯл са­хыт пуссын атсанэ, а̄тя­тэ̄н мисанэ, ла̄выс: «Сы̄г хӯл сахыт вос тэ̄г, а̄нум сака саватастэ». О̄йка э̄кватэ̄нтыл нусаг ēмтсы̄г, о̄йкатэ а̄ги саватаме ма̄­гыс савалаӈкв патсы̄г. Самсаил нусаг ва̄рвесы̄г.
Софья Семёновна Азизова (Вынгилева) мо̄йтум мо̄йт нэ̄пакн Калерия Супрун хансыстэ
