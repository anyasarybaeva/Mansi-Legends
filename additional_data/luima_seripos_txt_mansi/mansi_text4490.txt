
Ма̄н, «Ханты ясаӈ» ос «Лӯима̄ сэ̄рипос» газетагт рӯпитан хо̄тпат, Победа хо̄тал кастыл Технолого-педагогический колледжит ханищтахтын ма̄ньлат āгит-пыгыт ёт хо̄нтхатыгласӯв. Ос та̄ратам нэ̄паканув урыл та̄нанылн потыртасӯв.
«Ханты ясаӈ» газетат рӯпитан нэ̄ Людмила Спирякова «Солдаты Обского Севера» нампа нэ̄пак урыл тот ла̄тыӈ ла̄выс. Ты нэ̄пак ханты ма̄хум Победа хо̄тал 70 та̄лэ то̄влум кастыл щё̄питасаныл.
Людмила Тихоновна ла̄выс: «Ань то̄ват потыртэ̄гыт, э̄рттам, сосса хо̄тпат хо̄нтлаӈкве ат ялсыт ос та порат ма̄хманув ка̄ркамыг ат рӯпитасыт. Ты нэ̄пакн хо̄нтлаӈкве ялум ма̄хманув урыл потрыт акван-атсанӯв ос рущ ла̄тӈыг толмащласанӯв. Мо̄т мирыт вос ва̄гыт, ма̄ньщи, ханты ма̄хум о̄с хо̄нтласыт, та̄н Победа хо̄тал ма̄гсыл са̄в рӯпитасыт.
Война порат ма̄н округувныл 18 со̄тыра арыгкем э̄лумхо̄лас хо̄нтлаӈкве тотвēсыт. Та̄н халанылт 430 сосса хо̄тпат, ты 270 — хантыт ос 160 — ма̄ньщит.
Нэ̄пакн ма̄н хо̄нтлам ос ка̄ркамыг рӯпитам хотпа урыл 73 потыр ва̄рсӯв. 1970 та̄л па̄сныл ос ты пора мус ханты газетат хансым потрыт тот о̄лэ̄гыт. А̄гирищит-пыгрищит та̄нки о̄паныл, ащо̄йканыл урыл «Салют Победы» нампа касылн потраныл кēтыгласыт, ань та̄нанылн ты нэ̄пак ловиньтаӈкве о̄с пумыщ паты».
Людмила Тихоновна хо̄нтлам рӯтанэ урыл тот потыртас. Тав щащēкватэ кит а̄пщияге Никита Степанович ос Филипп Степанович Тарасовыг хо̄нтласы̄г. Никита Степанович Сталинград ӯс вуянтым порславес. Филипп Степанович хо̄нтлам нак оигпам юи-па̄лт юв ёхталас. Тав «Орден Славы», «Орден Красной Звезды», «За взятие Варшавы», «За взятие Берлина», «За Победу над Германией» нампа ма̄гылн тагатан по̄сыт о̄ньщас. Людмила Спирякова такви рӯтанэ урыл ты нэ̄пакн потыр о̄с хансыс.
Ам ос студентыт э̄лы-па̄лт «Ма̄ньщи ма̄хманув потраныл» нампа нэ̄пак урыл потыртасум. Ты нэ̄пак ма̄н «Лӯима̄ сэ̄рипос» газетав 25 та̄лэ то̄влум кастыл та̄ратаслӯв. Ос са̄всыр та̄лытт газетат хансум потранув акван-атсанӯв. «О войне» нампа ло̄псыт хо̄нтлам хо̄тпат ос та порат ка̄ркамыг рӯпитан ма̄хманув урыл потрыт ва̄рсанӯв.
Нэ̄пакт Анфиса Михайловна Хромова  «Победа ёт таве янытлылӯв» потре ловиньтаӈкве ро̄ви. Тав са̄в та̄л ювле хультум порат ма̄ньщи газетат Селивёрст Семёнович Садомин Победа хо̄талыл янытластэ. Ос тав урēтыл потыр хансыс. Хум 1941 та̄лт та̄ра хо̄нтлаӈкве минас. Селивёрст Семёнович ма̄гылн та̄гатан са̄всыр по̄с сāв о̄ньщас. Мо̄т ма̄ньщи ма̄хум урыл ты нэ̄пакт потрыт о̄с хансым о̄лэ̄гыт.
Хо̄нтлам хо̄тпат урыл ма̄н газетат ань о̄с хансыглэ̄в. Войнан ялум ма̄ньщи ма̄хум пуссын а̄тимыг ēмтсыт, та̄н ураныл ня̄враманыл потыртэ̄гыт. Акв газетат ам Василий Николаевич Вадичупов урыл хансыгласум. Ма̄ньщи о̄йка Ха̄льӯс район Кимкъясӯй па̄вылт о̄лыс. Тав урēтыл яныг а̄гитэ Альбина Васильевна Попова а̄нумн потырта̄лыс.
Амки рӯтанум урыл о̄с тот ла̄тыӈ ла̄всум. Ам а̄тям каӈке Александр Васильевич Алгадьев о̄с хо̄нтлас. Тав 1943 та̄лт Ленинград ӯс вуянтым порславес. Ленинградский областит Тихвин ӯст ёл-щё̄питым о̄лы.
Ма̄ньлат хо̄тпат ма̄н китыгласанӯв, хо̄нтлам рӯтаныл урыл маныр ва̄гыт. Та̄н ла̄всыт, та̄н о̄паныл, ащо̄йканыл о̄с хо̄нтласыт, та̄н ма̄гсыланыл 9 май — яныг ялпыӈ хо̄тал.
