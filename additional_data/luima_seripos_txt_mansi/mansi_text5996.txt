
Ты э̄тпос 22 хо̄талэ̄т Валентина Селивёрстовна Иванова (а̄ги о̄парищ наме – Садомина) 70 та̄лэ то̄влыс. Тав Санкт-Петербург ӯст о̄лы, Лӯима̄ мирыт Институтт рӯпиты. Тот ханищтахтын а̄гит-пыгыт ма̄ньщи ла̄тӈыл потыртаӈкв ханищтыянэ.
Валентина Селивёр­стовна а̄тятэ Селивёрст Семёнович Садомин (Щеман Щилька) хо̄нт­лын ма̄н тотыглавес. Тав Германия мус хо̄нт­лым ялыс. Юв ёхтыс, нэ̄ тотыс. Э̄кватэ Татьяна Романовна (Роман Татья) о̄лыс. 
Валентина а̄гитэ̄н самын патме порат тэ̄н Нё̄рт яласасы̄г, са̄лыӈ колт рӯпитасы̄г. А̄гитэ̄н школан миннэ поратэ хунь ёхтыс, та̄н Кульпасн ва̄нтлысыт. А̄ги тот нёлолов класс а̄стлас. Тувыл Ха̄льӯст мощ ханищтахтас. Та юи-па̄лт Ленинград ӯсн э̄лаль ханищтахтуӈкв минас. Тот физика ос математика ханищтан нэ̄г ēмтыс. Хус та̄л та яныг ӯст ня̄врамыт ханищтым рӯпитас. 

Тувыл Кульпас па̄­вылн ёхтыс, ляпа рӯ­танэ палт о̄лмыгтас. Тот школа кӯщаиг рӯпитас. Са̄в та̄л тот ат о̄лыс, Ханты-Мансийск ӯсн во̄ввес. ЮГУ колт ня̄вра­мыт ханищтасанэ, А̄с-угорский университетт матах та̄л рӯпитас. 
Кульпаст о̄лме порат са̄в пēс потыр, пēс мо̄йт атыс, ты потрыт нэ̄па­кыг ва̄рсанэ. Та нэ̄паке ма̄ньщи ла̄тӈыл хансы­стэ – «Та̄гт ма̄хум мо̄й­тыт-потрыт». Ань ты хо̄тал мус тав са̄в нэ̄­пак та̄ратас, та̄н пус­сын ма̄ньщи мирув урыл хансым о̄лэ̄гыт.
Ты сыс ма̄ньщи ми­рув пēс ва̄рмалит, пēс накыт ханищтасанэ. Са̄в та̄л наука рӯпата ва̄рыс, исторический наукат кандидат нам о̄ньщи. Тав диссерта­ция-нэ̄паке вуянтан ма̄гыс яныг нэ̄пак хан­сыс, рущ ла̄тӈыл тох на̄маим о̄лы – «Семан­тика чисел в духовной культуре обских угров».
Валентина Селиверс­товна оматэ Татьяна Романовна са̄в э̄рыг, са̄в пēс йис мо̄йт-потыр ва̄с. Ань ул оматэ э̄ргын пище тавēн щалтыс, тав ань э̄ргуӈкв о̄с сака ха̄сы. Такви ма̄ньщи э̄рыг ва̄ри, суиӈ турыл э̄ргиянэ. Тамле ты тав мӯтраӈ, ка̄ркам, ном­тыӈ ос сэ̄ръёр э̄лм­хо̄ла­сакве. 

Ханты-Мансийск ӯст о̄лмēт ма̄н ётув о̄с мощ рӯпитас. «Лӯима̄ сэ̄рипос» ма̄ньщи газе­тав ма̄гыс тав са̄всыр потрыт, ля̄хха­лыт хан­сыс. Ты яныг намхо̄талэ кастыл ма̄н таве яныт­лылӯв, са̄в ёмас сымыӈ ла̄тӈыл тēтылӯв: 
 Я̄тил, Валентина Селивёрстовна! 
Ань наӈ о̄с яныгпа̄ла та̄лыт нупыл та патсын. Матъёмас ма̄н наӈ ётын аквъёт мощ рӯпитасӯв, ща̄нь ла̄тӈувтыл халувт потрамасӯв. Наӈ ань рӯпитанэ̄н сыс ма̄ньщи мирув са̄в мӯтратэ нэ̄­пакн хассаны̄н, ты хосыт ань та̄н э̄лаль са̄в нотын хультэ̄гыт, са̄в хо̄тпан ханищтавет. 
На̄й-О̄тыранын вос ӯргалавен, са̄в та̄л пус­та̄гыл э̄лаль о̄лэн. Пус ка̄т, пус ла̄гыл. То̄рум ёт, О̄тыр ёт.
Валентина УЗЕЛЬ
