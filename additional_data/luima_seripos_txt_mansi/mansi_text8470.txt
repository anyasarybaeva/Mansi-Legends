
Ха̄льӯс район Шайтанка па̄вылт о̄выл школа 1927 та̄л па̄сныл рӯпитас. 1934 та̄лт яныг школа тот ва̄рвес, а̄гит-пыгыт са̄т класс а̄стласыт. Та порат па̄вылт савалап ня̄врамыт кол ӯнттувес, пуссын аквъёт 200 арыгкем а̄гит-пыгыт тот ханищтахтасыт. 
1966 та̄лт савалап ня̄врамыт Тюмень ӯс нупыл тотвēсыт, Шайтан­кат о̄выл школа ювле ва̄рвес. Манса̄вит ня̄врам ань ты ма̄нь па̄вылквет ханищтахты ос са̄в мо̄т ва̄рмалит урыл ам ты школа кӯщай нэ̄ Юлия Николаевна Лапеко китыгласлум.
– Юлия Николаевна, Шайтанка па̄выл школан пēс колт ōлы, лильпи ханищтахтын кол хунь ӯнттаве?
– Ха̄льӯс районт пир­майтым нэ̄пак щирыл, па̄влувт туп 2030 та̄л лильпи школа тах ӯнт­таве. То̄нт, улпыл, тав тах аты э̄рмыглы. Ка̄сыӈ та̄лныл мощщанув ня̄врам садикн ос школан ёхты. Ань школавт 9 ня̄врам ханищтахты ос туп 2 ня̄врам садикн ялантэ̄г.
Па̄влувт та̄л яныт ос тыил ма̄ньнув ня̄врам щар а̄тим. Ма̄хманув рӯ­пата та̄л о̄лэ̄гыт, ма̄ньлат хо̄тпат, ня̄врамыӈ щēмьят мо̄т ма̄н ва̄нтлэ̄гыт. Ань Шайтанкат туп яныг хо̄т­пат ос пенсиян винэ ма̄­хум о̄лэ̄гыт. 
Акв порат туп кит ня̄в­рам школат ханищтах­тасы̄г, тувыл яныг щēмьят олн-нё̄тмилыл ос са̄всыр пособиял ойтуӈкве пат­вēсыт, то̄нт ня̄врамыт мощ са̄вмысыт. 
Ты школав 1972 та̄лт ӯнттувес, ка̄сыӈ туи ёмащакв кос щё̄питаве, тувыл тэ̄лы ащирмаӈ, кӯранув такос па̄лтыянӯв, колув рēг щар ат о̄ньщи. Акв порат на̄й харыгтан хо̄тпат тыг акваг ёхтала­сыт, са̄в яныг штраф-олныл хансыглавесӯв, ханищтахтын колув а̄ла-ты лап-пантвес. 

– А̄гирищит, пыгри­щит атыт классын ханищ­тахтуӈкве хоты па̄вылн минэ̄гыт?
– Тэ̄к па̄вылн кēтыянӯв, тот интернат о̄лы. Тувыл юи-о̄выл та̄лыт ня̄врамыт Ха̄льӯст ханищтахтэ̄гыт. Па̄влыӈ ма̄хманув пус­сын рӯт тот о̄ньщēгыт, тув тотыяныл. Ха̄льӯс ляпат о̄лы, тэ̄лы ӯщлахтын хо̄­талн юв ёхтала̄лэ̄гыт. 
Ты э̄лы-па̄лт ня̄врама­нув ат классыт Светлый па̄вылт ханищтахтасыт, тот интернат рӯпитас. Ётыл Ягрим па̄выл ин­тер­натн кēтыгласанӯв.  
– Манса̄вит хо̄тпа школат ань рӯпиты?
–Акв нэ̄ учителиг рӯ­питы, кит хо̄тпа воспи­та­телиг ос кит нэ̄г нянеч­каг о̄лэ̄гыт, акв хо̄тпа колкан ловты, акв хо̄тпа тэ̄нут па̄йты. Ня̄враманув ёмащакв тыттыянӯв, тэ̄­ну­тыл Ха̄льӯсныл тотавēв. 
Ханищтахтын колув 2019 та̄лт Ха̄льӯс о̄выл школа нупыл хасвес. Ань ам ты школа кӯщай нэ̄ ва̄ӈын хо̄тпаг о̄лэ̄гум. Ты э̄лы-па̄лт Восыӈтӯр нупыл ловиньтахтасӯв. Ос 2013 та̄л мус ма̄н ма̄нки рӯпитасӯв, тувыл ня̄врам тыт мощща, таи­ма̄гсыл тох ва̄рвес. 
Учебникыл ос мо̄т э̄рнэ утыл акваг тотавēв. Ма̄навн депутат Руслан Проводников нё̄тыс, ня̄врамыт ма̄гсыл ёнгын ут ёвтыс.    
– Ма̄ньщи манос ханты ла̄тӈын а̄гирищит, пыгрищит ханищтыяны̄н?
– Ща̄нь ла̄тӈыл ат ха­нищтыянӯв, ань «родной язык» урок щирыл та̄н рущ ла̄тыӈ ханищтэ̄гыт. Юи-о̄выл та̄лыт акваг лильпи программат хан­савет, ань «Разговор о важном», физкультура ос са̄в мо̄т урокыт ва̄ры­глаӈкве э̄ри. 
Юлия Николаевна Лапеко 38 та̄л ня̄врамыт ёт рӯпиты. Ханты нэ̄ Тугияны па̄вылныл о̄лы, такви о̄парищ наме Гришкина. 
Ня̄врамыт ӯргалан хо̄т­паг тав Ханты-Мансийск ӯст ха­нищтахтас. Педаго­гический училище 1985 та̄лт а̄стлас ос Шайтанка па̄вылн рӯпитаӈкве кēт­вес. 
Овлэ̄т садикт воспи­тателиг рӯпитас, тувыл школа ос садик акван-тотвесы̄г, тав кӯщаиг тув паттувес. То̄нт тав Санкт-Петер­бург ӯст А.И. Герцен нампа университет зао­чный щирыл а̄стлас. 
Ётыл ханищтахтын коланыл мо̄т школа ну­пыл хасвес, Юлия Нико­лаевна кӯщай ва̄ӈын хо̄т­паг рӯпитаӈкве патыс. 
Людмила ТЕТКИНА
