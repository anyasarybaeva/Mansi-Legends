

	Ты та̄л лӯпта э̄тпос 15-21 хо̄таланэ̄т Ха̄льӯс район А̄нъя па̄вылт ма̄ньщи ма̄хманув акван-атхатыгласыт. Ло̄пмус па̄вылт ка̄тыл са̄всыр пормасыт ма̄щтырлан ма̄ньщи хум Пēтр Ефимович Шешкин о̄лыс. Тав йӣвныл, а̄ньтныл са̄всыр хурит ёргыс ос ма̄ньщи хансат по̄слыс, акван-атыс. Ты та̄л тав 85 та̄лэ то̄влынув.


		2000 та̄л па̄сныл ты хум ка̄стыглан ма̄гыс округувт ос Свердловский областьт о̄лнэ ма̄ньщи па̄влытт «Шешкинские чтения» нампа ма̄ньщи ла̄тыӈ ханищтан семинар туи порат ва̄рыгла̄лаве. Ты тэ̄ла округ Дума депутат нэ̄ Татьяна Степановна Гоголева тав э̄лаль тотуӈкве номылматастэ. 

		Ты ва̄рмаль о̄выл-тахтам хо̄талт мир пуссын клуб-колн акван-атхатасыт. Мӯй ма̄хум э̄лы-па̄лт Татьяна Степановна янытлан ла̄тыӈ ла̄выс: «Тыщир акван-атхатыглым ща̄нь ла̄тӈув ма̄нки ё̄рувт э̄лаль тотуӈкве вēрмилӯв. Ты пора А̄нъя па̄вылт хӯрмиттыг ща̄нь ла̄тыӈ ханищтан ва̄рмаль мины. То̄ва ма̄ньщи хо̄тпанув ня̄враманыл ос апганыл ёт тыг ёхтысыт. Та̄н ва̄тихал ма̄ньщи хо̄тпа  ка̄салаӈкве патэ̄гыт ке, ла̄тӈув хӯлуӈкве патыяныл ке, номтаныл тах ёмас паты. Ня̄враманув ты ва̄рмаль ма̄нь тагыл вос ханищтыяныл».

		А̄нъя па̄вылт пуссын аквъёт ва̄т арыгкем мӯй хо̄тпа о̄лыс. Ма̄хум тув Нягань, Сургут, Ханты-Мансийск ӯсытныл, Я̄гримныл, Ха̄льӯсныл ос Саранпа̄вылныл ёхталасыт. Яныгпа̄ла ма̄щтыр э̄кват Мария Сергеевна Мерова, Тамара Семёновна Мезенцева, Валентина Дорофеевна Саратина, Марина Сергеевна Вынгилева ос мо̄т са̄в ма̄ньщи хо̄тпат о̄лсыт. 

		Та̄н халанылт «Пēс Сургут» нампа музейт рӯпитан ма̄ньщи ма̄хманув Мария Владимировна Ситникова апа̄гитэ Татьяна ёт ос ка̄тыл са̄всыр пормасыт ма̄щтырлан хум Александр Дмитриевич Сайнахов ёхталасыт. Нягань ӯсныл акв А̄с ма̄ньщи нэ̄ Клавдия Ксенофонтовна Шадрина тот мӯйлыс. 

		Тувыл Ханты-Мансийск ӯсныл Г. Райшев 

		нампа ка̄тыл хурит по̄слын хум музей-кол кӯщай нэ̄ Наталья Николаевна Фёдорова тув ёхталас. Ты нэ̄ Пēтр Ефимович о̄лупсатэ урыл потыртас, тав урēтыл кина суссылтас. Ма̄хумн таве хӯнтулӈкве сака мӯстыс. 

		А̄с-угорский институтт рӯпитан кит нэ̄ хо̄тпаг а̄гиӈ та̄гыл ёхталасы̄г, ты Светлана Динисламова ос Наталья Ткачук. Тэ̄н тот сакныл хорамыӈ пормасыт хартсы̄г, са̄сныл са̄всыр хусапыт, совтыт ва̄рсы̄г. Светлана Селивёрстовна такви хансум стиханэ ма̄хумн ловиньтасанэ, тувыл ос нэ̄пак хаснэ ма̄ньщи хо̄тпанув о̄лупсаныл урыл потыртас. Таве хӯнтлуӈкве мирн о̄с сака пӯмащ о̄лыс. 

		Тувыл Ханты-Мансийск ӯст о̄лнэ «Лылыӈ союм» нампа йӣквнэ ос са̄ӈквылтан колт рӯпитан ма̄ньщи нэ̄ Ольга Мартыновна Норова а̄гитэ ёт ёхталас. Ханищтап о̄вылтахтаме порат Алина Норова ос Олеся Ткачук са̄ӈквылтапыл нё̄тнэ та̄ныт са̄ӈквылтасы̄г. 

		Семинар са̄т хо̄тал о̄лыс. Ня̄врамыт ка̄сыӈ хо̄тал ма̄ньщи ла̄тыӈ ханищтасыт, хаснэйӣвныл са̄всыр хӯрит по̄слысыт. Та̄н ма̄гсыланыл кон сыре-сыр ёнгилыт щё̄пита̄лвēсыт. Матъёмас ка̄сыӈ хо̄тал хо̄та-лыӈыг о̄лыс. А̄гит ос нэ̄ хо̄тпат сакныл са̄всыр хорамыӈ пормасыт хартсыт, са̄нсква̄лгыт сагсыт, са̄сныл со̄втыт ос са̄всыр хусапыт ва̄рсыт. Та̄нанылн ты ва̄рмаль сака мӯстыс. 

		Хум хо̄тпат ос кон пасаныт, уласыт ос ха̄пыл товнэ тӯпыт ва̄рсыт. Сургут ӯсныл ма̄щтыр хум Александр Дмитриевич Сайнахов ёхталас, тав ня̄врамыт ма̄ньщи туп ва̄руӈкве ханищтасанэ. Ты хум Ха̄льӯс район Сӯкырья па̄вылт самын патыс, тот яныгмас. Ма̄ньщи мирн ёмащакв ва̄ве.  А̄нъя па̄вылт о̄лыматэ сыс, са̄в рӯт хо̄нтыс. Такви ва̄рум тупе Сёма апгēн мӯйлуптастэ.

		Акв хо̄тал А̄нъя я̄т ос ма̄ньхапыл каснэ ва̄рмаль ва̄рыглавес. На̄лми ва̄тат ё̄рнкол тӯщталавес. Касылн атхатам мир ма̄гыс хӯл исмит ос ва̄с нё̄выль пӯт па̄йтыглавес. Яныгпа̄ла хо̄тпат я̄ ва̄тат Витхо̄нын по̄йкщасыт. Ма̄ тэ̄пыӈыг, я̄ хӯлыӈыг вос о̄лыс. Нэ̄матыр лю̄ль 

		нак ул вос ēмтыс, тыи по̄йкщисыт. 

		Я̄н пуӈк пиннэ юи-па̄лт ма̄хум касуӈкве та о̄вылтахтасыт. Хум хо̄тпат, э̄кват, ня̄врамыт пуссын я̄нас товсыт. Но̄х-патум хо̄тпат пуссын пӯмащ  ма̄гыс хасапытыл ос хуйнэ хӯргытыл мӯйлуптавēсыт. Касыл юи-па̄лт ма̄хум на̄лми ва̄тат иӈ хоса мӯйлысыт. 

		Ханищтап ва̄рмаль оигпаме порат Татьяна Степановна ёхталам мӯй ма̄хум ос па̄вылт о̄лнэ нё̄тмил ва̄рнэ хо̄тпат янытлан нэ̄пакытыл мисанэ. Ка̄сыӈ хо̄тпа урыл тыныӈ ла̄тыӈ ла̄выс. Ань ты ханищтап мо̄т щёс э̄рыӈ о̄с тах та па̄вылт щё̄пита̄лаве. Ты ва̄рмаль па̄влыӈ мирн сака ёмас, сака мӯстыс. Ня̄вра-мытн ты ханищтап о̄с пӯмащ, ща̄нь ла̄тӈув э̄лаль тох ты тотылӯв.

		 

		Николай МЕРОВ

		 


	 
