
Я̄тил ня̄врамыт, паща о̄лэ̄н!
«О̄влэ̄т мо̄йт о̄лыс» тох намаим нэ̄пак 1984 та̄л порат Юван Шесталов ма̄ньлат хо̄тпат ма̄гыс хансыс. Ты нэ̄пак акв ма̄нь пыгрищакве урыл о̄лы, тав наме Юван, тавēн хо̄т та̄л, ишколан иӈ ат виве, ща̄нēн Ква̄йк-я̄ па̄вылн анēкваге-ащōйкаге палт тотвес. 
Тот ня̄врам ащōйка­тэ̄­ныл са̄в мо̄йт хӯнтамлас, то̄ва мōйтыт хӯрум Мощнэ а̄ги урыл, то̄ват Э̄ква-пыгрищ урыл, то̄ват Мēӈк­выт урыл. Ка̄сыӈ мо̄йт пыг­рищаквен пӯмыщ хӯнтлаӈкве о̄лыс. 
Юван Шесталов хансум потре «О̄влэ̄т мо̄йт о̄лыс» намаястэ. Манрыг тох намаястэ? Ты урыл са̄в щирыл номсахтуӈкве ро̄ви. Э̄рыӈ ня̄врамыт яныг­ма­нэ̄ныл порат аквписыг яныг хо̄тпатын мо̄йтыл мо̄йтыглавет. Э̄рыӈ мирув мо̄йтыт ва̄рум пора урыл. 
Пēс йис потрыт ла̄вим о̄лы: «Э̄лумхо̄лас ēмтум пора» хӯрмыг уртхаты:
1) э̄рыг-йис, мо̄йт-йис пора;
2) пēс пора; 
3) рущ пора.
Ань ма̄н рущ порат о̄лэ̄в, хуньт тай мо̄йт пора о̄лыс.
Ты та̄л ма̄н редакцияв ва̄рнэ конкурс «О̄влэ̄т мо̄йт о̄лыс» намаяслӯв. 
Яныгпо̄ль э̄тпосныл ма̄нь таквс э̄тпос атхуй­плов хо̄талэ мус на̄н щё̄питан рӯпатанын ре­дакцият пирмайтаӈкве патавет. Рӯпатат кина щирыл ва̄руӈкве э̄рēгыт, рущ щир – видеоролик. 
Ханищтан хо̄тпатн ман ща̄нянын-а̄щанын, увщи­янын-каӈканын вос нё̄­тавēн, вос мо̄йтыл хӯлта­вēн, аквъёт пӯмыщ кина ва̄рēн. Ань телефоныт хосыт тыи кӯстыр ва̄руӈ­кве ро̄ви. На̄н ты урыл пуссын ва̄гы̄н, хомус по̄слуӈ­кве, по̄слум ло̄м­тыт хомус акван-ōлтуӈ­кве э̄рēгыт. 
Хунь кина-охсат ма̄­навн тēтыяны̄н, ма̄н та̄­наныл сунсыянӯв, но̄х-па­тум хо̄тпат мӯйлупса­тыл мӯйлуптыянӯв, ка̄сыӈ хо̄тпа сертифи­кат-нэ̄па­кыл мыглӯв. 
На̄н рӯпатанын ищ­хӣ­пыӈ лōпс хосыт мирын суссылтэ̄в, хо̄тпат ма̄ньщи ла̄тӈыл ня̄врамыт мо̄йтум мо̄йтыт хӯнтамлым, хот-ща̄гтэ̄гыт. То̄нт на̄н ма̄к ёмас ва̄р­маль мирын ма̄гыс тах ва̄регы̄н! 
Конкурс урыл ищхӣпыӈ утыт ловиньтэ̄н: https://khanty-yasang.ru/news/­14009
Светлана ДИНИСЛАМОВА
 
