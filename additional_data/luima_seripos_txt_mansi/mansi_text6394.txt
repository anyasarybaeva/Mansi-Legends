
Сӯкыр э̄тпост Выборг ӯсн ялмум порат финно-угрыт ос самодийцыт  акван-атыглавēсыт ос та̄н «Россият мощщаг хультум мирыт пēс наканыл э̄лаль тотнэ ва̄рмаль» урыл потыртасыт. 
В.Д. Поленов нампа государственный рос­сийский творчества колт рӯпитан кӯщай ва̄ӈын нэ̄ Мери Русанова, ла̄выс: «Россият 50 рос­сий­ский регионытыт о̄лнэ сосса ма̄хум пēс потраныл, мо̄йтаныл ос э̄рганыл Реестр-нэ̄­пакын хасвēсыт. Тамле тэ̄лат ЮНЕСКО па̄лыл РФ Комитет мирхал Советын уральтавет. Та̄н аквтох са̄всыр ха­нищтапыт щё̄питэ̄гыт ос ищхӣпыӈ утыт я̄нас ло̄пс ва̄рēгыт. Ань 2021-2030 та̄лыт ма̄гыс Концепция-нэ̄пак хансэ̄гыт. Реестр-ло̄пс таима̄гыс ва̄раве, ма̄н пēс йис накыт ӯргалым вос о̄щсанӯв ос ма̄ньлат хо̄тпатн вос ва̄вет».
Юграт ма̄н тамле реестр та̄ра атуӈкве патсӯв ос тав округ са̄кконытын ёмщакв ӯргалаве. 

«РФ Финно-угорский культура центр» колт пуӈктотнэ нэ̄ Татьяна Барахова, ла̄выс: «24 финно-угор ос само­дийский мирыт халт 13 мощщаг хультум ма̄хмыг о̄лэ̄гыт. Ма̄н центрувт ва̄рим «Фин­ноугроведение» нампа ищхӣпыӈ ло̄псыт на̄н «Логос» ля̄ххалыт кис­хатэ̄н, тот ща̄нь ла̄тӈыл ханищтапыт хӯнтлэ̄гын тах. Тувыл ма̄хманув пēс о̄лупсаныл о̄вылтыт 17 ма̄нь по̄слум кинат о̄лэ̄гыт». 
Юграт сосса ма̄хум культураныл ёмщакв э̄лаль тотнэ ма̄гыс э̄сгувесӯв. 

Округ творчества колт рӯпитан кӯщай нэ̄ Елена Исламуратова ла̄выс: «Ма̄н 2012 та̄лт  Реестр щё̄питаӈкве пат­сӯв. То̄нт сосса ма̄хум пēс наканыл ӯргалан са̄ккон пирмайтавес. Ос 2013 та̄лт Реестр ва̄рнэ ма̄гыс округ мир­кол постановление-нэ̄­пак хассыт. То̄нт ма̄н Экспертный Совет ва̄р­сӯв, ос та̄л сыс кит щёс атхатыглэ̄в. Ань Рее­ст­рын 1 пēс потыр, 35 э̄р­гын-йӣквнэ ва̄рмалит, 4 пēс йисныл ялпыӈ хо̄талыт, пормасыт ва̄рнэ 10 тэ̄лат ос 21 ма̄щ­тыр хо̄тпат наманыл хан­сым о̄лэ̄гыт». 
Елена Исламуратова фестиваль ва̄рнэ ма̄­хумн сыресыр нэ̄пакыт мӯйлуптас, тот хантыт ос ма̄ньщит пēс нака­ныл хурин по̄слувēсыт ос потрыт хасвēсыт. 
Ханты хум Тимофей Молданов пēс накыт ханищтан наукат кан­дидатыг о̄лы. Тав «Ӯй йӣкв» тэ̄лат хосат та̄гыл ханищтаӈкве патсанэ ос мо̄лты школа ва̄рыс. Ханты-Мансийскат твор­чество колт рӯпи­тан хо̄тпат тыит 1957 та̄лныл пӯмщаласыт ос са̄всыр тӯлыглапыт нэ̄пакн атсыт. Ань Тимофей Алексеевич ма̄ньлат пыгыт Ӯй йӣквуӈкве ханищты­янэ. Хащта̄л а̄гм паттат та̄н ищхӣпыӈ ут хосыт акван-хо̄нтхатэ̄гыт ос та щирыл 300 пēс ханты ла̄тӈыт ханищтасыт. Ханты ла̄тӈыл пыгытн та̄рвит потыртаӈкве кос, ос та̄н э̄лаль пӯм­щалахтэ̄гыт.

Людмила Королькова Санкт-Петербург ӯст Российский этнографи­ческий музейт рӯпи­тан нэ̄, сосса ма̄хум пēс йис наканыл нэ̄пакн хансум ос ищхӣпыӈ ут хосыт суссылтан ва̄рмалит урыл потыртас. То̄ва­накт грант-олн винэ хо̄тпат сосса ма̄хум о̄лупсаныл урыл нэ̄ма­тыр ат ва̄гыт. Ос та̄ратан нэ̄паканылт щар сумп потыр хансэ̄гыт. Таи­ма̄­гыс кӯщаит проек­тыт сэ̄ръёрыг вос ураль­ты­яныл, та ма̄хум вēр­мē­гыт ман а̄ти рӯпата­ныл ма̄кыг ва̄руӈ­кве, пуссын та̄ра вос пат­тыяныл ос то̄нт ущ олныл та̄с­тыяныл. Ат ва̄нэ тэ̄лат музейт китыг­лаӈкве ро̄вēгыт, тот нё̄тавет.
Надежда Ковальская «Вепский фольклорный центрыт» пуӈктоты. Тав та̄н палтаныл рӯпитан клуб урыл потыртас. Та̄н ань «Винницкий ля̄ххалыт» вепс ща̄нь ла̄тӈыл потыртым теле­видение ва̄рсыт, та̄нки кина по̄слуӈкве ханищ­тахтасыт ос ма̄хумн суссылтыяныл.
Финно-угор рӯт ма̄хум универ­ситета­нылт Ассо­циация рӯ­питы, ЮГУ па̄лыл тот Татьяна Дятлова пуӈк­тоты, тав ты сапра̄ният ханты ос ма̄ньщи сту­дентыт ва̄рум тэ̄ланыл урыл потыртас. 

Елена Вариксоо Псковский областит Печерский лингвисти­ческий гимназият рӯ­питы, тав сето ма̄хум о̄лупсаныл э̄лаль тоты. Нэ̄ музейный проек­тыт урыл ла̄выс, та̄н ня̄врамыт ма̄гыс ща̄нь ла̄тыӈ ханищтан нэ̄пак та̄ратасыт. Сӯкыр э̄т­пост «Школа сето» рӯ­пататэ о̄вылтастэ. Мо̄т нациял о̄лнэ а̄гирищит-пыгрищит сето ла̄тыӈ о̄с ханищтэ̄гыт. Тувыл туроператорыт сето ма̄хум урыл потыртан порат нэ̄матыр ул вос тэ̄лыгтасыт, Елена та̄н ма̄гсыланыл ханищтап щё̄питас. 2011-2014 та̄л мус о̄лупсаныл но̄х-во̄рмалтан ма̄гыс ёмас программа рӯпитас.
«Шойкула» нампа общинат Дмитрий Харакка-Зайцев кӯща­иг о̄лы, тав ижор ма̄хум тэ̄лат ӯргалым рӯпиты. Дмитрий ла̄выс: «Ты община 2005 та̄л кēмт нэ̄ хо̄тпатн ва̄рвес. 2010 та̄лт Россият са̄всыр мирыт нэ̄пакн хансым порат, 266 хо̄тпа ижо­рыг хӯлтхатасыт. Ам о̄лнэ ēрумт 19 ма̄нь па̄влытыт 500 са̄вит э̄лумхо̄лас о̄лэ̄гыт. Ань община щирыл 130 э̄лумхо̄лас о̄лы, ма̄н ма̄нки о̄лупсав ӯргалылӯв, ща̄нь ла̄тӈув ос пēс наканув э̄лаль тотыянӯв». Дмитрий Ленинградский область Кингисеппский район Сойкинский тумпыт промышленный рӯ­питан колыт урыл о̄с ла̄выс,  та тумп - ижор ма̄хум та̄н пēс йисныл о̄лнэ ма̄ ло̄мтаныл.

Конференция оигпан э̄лы-па̄лт Мери Русанова уральский ма̄хум ща̄нь ла̄тӈаныл ос та̄нки пēс наканыл ӯргалан тэ̄ла урыл ла̄выс: «Ма̄навн ма̄нки культурав акваг э̄лаль тотуӈкве э̄ри, ты тэ̄лат на̄н пуссын та хольт ёмщакв э̄лаль ва̄рияны̄н». 
Ты потыртым ва̄р­малит я̄нас нэ̄пакн щё̄­питавет тах. 
Тамара МЕРОВА
