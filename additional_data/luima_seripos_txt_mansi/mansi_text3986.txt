
Сӯкыр э̄тпос хус щислат «Грипп: предотвратить и обезвредить» намаим тэ̄ла Ханты-Мансийск ӯст ва̄рыглавес. Пӯльницат ос хо̄т-а̄ти са̄в ма̄хум ёт рӯпитан хо̄тпат «Центр здоровья» нампа колн акван-атыглавēсыт. Тот «грипп» а̄гм урыл потыртавēсыт ос пуссын «Вакцины против вирусов» акция щирыл прививка тӯщтуӈкве во̄ввēсыт.

	Ты а̄гм урыл ка̄сыӈ та̄л потырта̄лаве кос, ос тав ка̄сыӈēмт такви хурип та̄рвит о̄ньщи. Ма̄н ань хӯрум накыт урыл ва̄глӯв, лēккарыт та̄нки халанылт та̄н наманыл буквал ос щислал хансым о̄ньщияныл, са̄в ма̄хум халт та̄н пӯрыщныл, товлыӈӯитныл ха̄хнэ а̄гмыг ла̄вавет. Ма̄хум тамле а̄гмыл илттыг ул вос ēмтэ̄гыт, лēккарыт пусмалтан тэ̄рпи щё̄питасыт. Ма̄хум туп пӯльницан вос ялэ̄гыт ос уколыл вос тӯщтавет. Ня̄врамыт та̄нки ханищтахтын коланылт уколыл ва̄равет. Туп таи лю̄ль, то̄ва ща̄нит-а̄щит ня̄враманыл ма̄гыс ка̄сащан ла̄тыӈ нэ̄пакт ат хансэ̄гыт. Ётыл а̄гманыл э̄лаль мины,  та̄наныл пусмалтаӈкве та̄рвитыӈ. Тэ̄рпиӈ ю̄нтупыл ва̄рнувет ке, то̄нт пусмалтахтуӈкве мощ кӯстырнувег о̄лнув.

	Са̄в щёс тох о̄лыглас, то̄ват прививка ва̄руӈкве ат ка̄сащēгыт, а̄гмыӈыг ēмтнэ̄ныл порат та̄ра ат пусмалтахтэ̄гыт ос а̄гманыл паттат а̄тимыг та ēмтэ̄гыт. Тох воссыг ул вос о̄лыс, ань лēккар кӯщаит ос пӯльницат рӯпитан хо̄тпат ты тэ̄лы порат ēмтнэ мо̄т хащта̄л грипп урыл потыртасыт. Та̄н йильпи тэ̄рпи о̄с о̄ньщēгыт. Тувыл та̄нки са̄в ма̄хум халт рӯпитанэ̄ныл ма̄гыс ань уколыл о̄с ва̄рвēсыт.

	О̄влэ̄т А. Добровольский, ма̄хум пусмалтан департаментыт кӯщай хум, тэ̄рпиӈ ю̄нтупыл тӯщтувес. Тав юи-па̄лэ̄т В.Кольцов, губернатор ва̄ӈын хум, ва̄руӈкве тахвес, насати, тав алпитэ исумыг о̄лы, таима̄гыс лēккарнэ̄н о̄влэ̄т пусмалтахтуӈкве ла̄ввес ос тувыл ущ вос ёхталы тах.

	Та хо̄талт са̄в мо̄т хо̄тпат ёхталасыт, та̄н пуссын уколыл ва̄рвēсыт. Ты ма̄гыс олн ойтуӈкве ат э̄ри, ма̄хум яныг таквс э̄тпос о̄выл щислатэ мус прививка ва̄руӈкве вос а̄лымēгыт. Ты а̄гм э̄лаль ул вос тотыяныл, та̄нкина̄ныл ӯргалым вос о̄ньщияныл.
