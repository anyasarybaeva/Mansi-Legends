
Саранпа̄влувт пēс йис та̄гыл са̄в саран хо̄тпа о̄лы. Па̄влув таима̄гыс ты тамле намыл пинвес, ты саран ма̄хум та̄н ӯнттуӈкв о̄вылтам па̄вланыл. Мо̄тыт та̄лт  па̄влув 177 та̄лэ тах то̄влы. Ма̄н, маньщит, ос сараныт халувт рӯтыг о̄лэ̄в, та̄н о̄с финно-угорский мирыг ла̄вавет.
Ань кос хоты мир пуссын аквхурип та̄рвитыӈ ва̄рмалит о̄ньщēв. Ты йист ня̄врамыт щар мо̄т щирыл яныгмēгыт. Та̄н халанылт туп то̄ват пēс йӣквытыл пӯмщалахтэ̄гыт, та̄нти ла̄тӈаныл ва̄ӈкв ат таӈхēгыт, потыртаӈкве э̄ссамтэ̄гыт.
Саранпа̄выл школат саран ня̄врамыт та̄нти ща̄нь ла̄тӈанылн о̄с ханищтавет. Та̄наныл тит саран нэ̄г ханищтыянэ̄н — ты Наталья Александровна Сорока ос Татьяна Алексеевна Кириченко. Ка̄сыӈ нэ̄ такви урēтыл ма̄н газетав ма̄гыс мощ потыртас. 
Наталья Александровна Коми республиканыл Саранпа̄вылн ёхтыс. Тав такви та э̄лы ма̄т яныгмас, ляпа рӯтанэ пуссын тот о̄лэ̄гыт. То̄нт 1996 та̄лт тэ̄н Татьяна Алексеевна ёт Сыктывкар ӯст университет а̄стласы̄г. Сас Саранпа̄выл школан рӯпитаӈкв ёхтысы̄г. Школат рущ ос саран ла̄тӈын, литературан ня̄врамыт ханищтыянэ̄н.
Наталья Александровна Сорока потре
— Ма̄н школавт ня̄врамыт саран ла̄тӈын о̄с ханищтавет, са̄т сыс акв урок о̄лы. Ань та̄н ща̄нь ла̄тӈув ханищтаӈкв о̄с ат ка̄сащēгыт, туп то̄ват мощ потыртэ̄гыт ос торгамтэ̄гыт. Та̄н ла̄тӈув мощ вос ханищтыяныл, тыи ма̄гыс са̄т сыс тит урок ва̄руӈкве э̄ри. 
Матах та̄л ювле хультум порат тох ты о̄лыс.  Ос са̄внув урок ва̄рēв те, та̄нанылн хо̄т хо̄-тал школат ханищтахтуӈкв э̄ри, ща̄няныл ос а̄щаныл тох ат ка̄сащēгыт.
О̄выл классыт ня̄врамыт саран ла̄тӈын мощ о̄с ханищтыянӯв. Та̄н 5 классын ёхтэ̄гыт, то̄нт ущ урокыл та ва̄риянӯв. Ань ня̄врамыт нупыл сунсэ̄гум, та̄н ла̄тӈув ва̄ӈкв сака ат таӈхēгыт. Хансуӈкв ос ловиньтаӈкв ка̄сащēгыт, ос матыр пра-вилат ва̄ӈкв номтаныл щар ат паты. Ань тох ла̄вēгум, па̄вылт о̄лнэ саран ня̄врамыт ла̄тӈаныл ат ва̄ганыл. Хотьют са̄лыӈколт яныгмас, туп та̄н мощ потыртаӈкв вēрмēгыт. 
Ханищтахтын нэ̄пакыт школат о̄с а̄тимыт, пуссын сака пē-сыт. Ты э̄лы-па̄лт Коми республиканыл нэ̄па-кыт тыг тēтыглавēсыт. Юи-о̄выл та̄л ма̄н та пēс нэ̄пакыт щирыл ла̄тӈув та ханищтылӯв.
Нё̄р тапал ēрт о̄лнэ сараныт ла̄тӈаныл мощ мо̄т хурипа. Тыт округувт сараныт «ижемский диалектыл» потыртэ̄гыт. Ня̄врамыт то̄ва порат та нэ̄пакытт хансым потрыт щар ат торгамтыяныл. Таи-ма̄гыс ам та потрыт ма̄нти ла̄тӈувн толмащлыянум, тувыл ущ ня̄врамытн ловиньтыянум.
Наталья Александровна такви урēтыл тох потыртас, тав Коми республикат ма̄нь па̄влыӈ ма̄т яныгмас, школан минаме порат рущ ла̄тӈыл потыртаӈкв щар ат ха̄сыс. Тувыл тыг рӯпитаӈкв та ёхтыс.
Саранпа̄вылт хум ва̄рыс, тэ̄н тит ня̄врам о̄ньщēг. Оля а̄гитэ̄н ань Тюмень ӯст культура институтт ханищтахты. Э̄ргуӈкв сака ёмащакв ха̄сы. Витя пыгēн ань 11 классыт ханищтахты, омаге-а̄тяге ёт юн о̄лы. 
Нэ̄кве ла̄выс, та ма̄т саран ла̄тыӈ э̄лаль тотнэ ма̄гыс са̄в са̄ккон хансым о̄лы, ла̄тӈаныл тот государственный ла̄тӈыг ла̄ваве. Коми ма̄т туп саран ла̄тыӈ ва̄нэ хо̄тпа мирколт рӯпитаӈкв вēрми. Ань тот пуссын та̄нти ща̄нь ла̄тӈыл потыртэ̄гыт, ла̄тӈаныл э̄лаль та овумлас.
Татьяна Алексеевна Кириченко потре
Татьяна Алексеевна Кириченко такви а̄ги о̄парищ наме Филип-пова. Тав Саранпа̄вылт яныгмас, школат ханищтахтас. 1996 та̄л па̄сныл тот рӯпиты, тав о̄с ня̄врамыт рущ ос саран ла̄тӈын ханищтыянэ. Татьяна Алексеевна ща̄нь ла̄тӈе ма̄гыс сыме сака щарги, ты урыл тох ла̄выс:
— Ты йист ма̄н саран ла̄тӈув о̄с ла̄щлакв со̄ймуӈкв ты патыс. Яныгхо̄тпанув а̄тимыг ēмтэ̄гыт, ма̄ньнув мāхум потыртаӈкв о̄с ат патсыт. Ня̄врамыт ла̄тӈувтыл ат пӯмщалахтэ̄гыт. 
Ам са̄всыр классытт ханищтахтын ня̄врамыт саран ла̄тӈувн ханищтыянум. То̄ва классыт акв ня̄врам ла̄тӈе туп ва̄гтэ, то̄ва классыт тамле ня̄врам щар а̄тим. Хотьют ла̄тӈе мощ ва̄гтэ те, ханищтаӈкв о̄с ат таӈхи.
Ам са̄лыӈколт яныгмасум. Омагум-а̄тягум нё̄рт са̄лы ӯрим рӯпитасы̄г, са̄тыт бригадат яласасы̄г. Ма̄н тот туп акв саран щēмья о̄лсӯв, мо̄таныт пуссын ма̄ньщит. То̄нт Вьюткиныг Василий Николаевич ос Агафья Алексеевна, Хозумов Иван Вера э̄кватэ ёт тот рӯпитасыт. 
Яныгхо̄тпат халанылт пуссын саран ос ма̄ньщи ла̄тӈыл потыртасыт. Ам ма̄ниг о̄лмум порат ма̄ньщи ла̄тыӈ о̄с ёмащакв торгамтаслум. Та пора номылмата̄лылум, сымум татем ща̄рги. Сака ёмас порат ма̄н яныгмасӯв. То̄ванакт татем са̄лыӈколн ялуӈкв таӈхēгум.
Ма̄н колта̄глувт хо̄т ня̄врам яныгмасӯв. Толя каӈкум пенсиян минаме мус са̄в та̄л нё̄рт яласас, са̄лыӈколт рӯпитас, ань па̄вылн о̄лмыгтас. Таквсы ос тӯяг тав са̄лы ӯрнэ ма̄хум палт яланты, та̄наныл мо̄т ма̄н ва̄нтлуӈкв нё̄ты.  
О̄пав пēс порат Коми республика ма̄ныл Саранпа̄вылн ва̄нтлыс, тыг о̄лмыгтас. Ма̄н омав Нина Максимовна Истомина о̄лыс, а̄тям Алексей Александрович Филиппов. Тэ̄н нё̄р тапал ēрт самын патсы̄г. Ма̄н халувт туп титгагув пӯльницат самын патсы̄г, мо̄таныт пуссын нё̄рт. 
Ань ты нэ̄квегн ма̄н са̄в ёмас сымыӈ ла̄тыӈ ла̄вēв — саран ла̄тӈаныл са̄в ня̄врамытн вос ханищтаве, ня̄врамыт ла̄тыӈ вос хӯнтлэ̄гыт. Ща̄нь ла̄тӈаныл о̄с ул вос со̄йми. 
Хурит Саранпāвыл пыг-рищит по̄слым о̄лэ̄гыт
