
 

	Виталий Казамкин ёт мēн Варъёган па̄вылт ва̄йхатсумēн. Тав тув са̄лыл яласан касылын ёхталас. Ты па̄выл по̄хат ща̄няге-а̄щаге во̄рт са̄лы янмалтым акваг о̄лсы̄г, Виталий тот самын патыс. Каснэ э̄лы-па̄лт хум са̄лыянэ по̄хат лю̄лим ам ётум мощ потыртас:


		– Ам са̄лыл яласан касылын хӯрмиттыг манос нилыттыг ёхтысум. Мо̄лты та̄л Аган па̄вылн касуӈкве ялсӯв, ты та̄лт тахольт Варъёганыт ва̄раве. А̄щум Егор Андреевич ос ща̄нюм Екатерина Константиновна ань о̄с тыт о̄лэ̄г. Тэ̄н хӯл ос пил тыналэ̄г, тащирыл мощ олн сэ̄лэ̄в. Мēн Нэля э̄квамēнтыл касуӈкве тах патымēн. Тувыл Варъёгант ня̄врамагмēн ханищтахтэ̄г ос тэ̄н ётэ̄н ва̄щиньтахтымēн.  Максим пыгмēн лов классыт ханищтахты, Виолетта а̄гимēн нёлолов классыт. Амки о̄с 

		ты па̄вылт школа а̄стласум. Антон ма̄нь пыгмēн ёт тотыглыл-мēн, тав садикн яланты.

		– Колта̄глыл акваг во̄рт манос хотты мо̄т ма̄т о̄лэ̄гын? 

		– Ма̄н во̄рт о̄лнэ ма̄в Варъёган па̄вылныл ва̄т вēрыстат о̄лы. Ань та колувн мӯйлын ма̄хум ёхталэ̄гыт. Мо̄лал ам этнотуризм щирыл проект щё̄пита̄лсум ос таима̄гыс грант-олныл майвесӯв. Ты проект ам Нижневартовскат «Спутник»  нампа колт рӯпитан хо̄тпат ёт ва̄рилум. Та̄н соссаӈ ма̄хум о̄лупса пӯмщалаӈкве са̄всыр туристыт ам стойбищамн тотыглыяныл. Ты э̄лы-па̄л пуссын Варъёганыт музейн щалтсэ̄гыт, тот соссаӈ мир культура о̄вылтыт матыр-а̄ти потыртаве. Ос тувыл ущ ам палтум тотавет.

		Ань Радужный, Нижневартовск ӯсыгт о̄лнэ ма̄хум ос мо̄т хо̄н ма̄ныл ёхталам хо̄тпат мӯйлысыт. Та̄н туп хо̄тал па̄лыт мӯйлэ̄гыт, э̄типа̄лаг ювле минэ̄-гыт. Тот о̄лнэ коланув, сӯмъяхыт, пормасанув сунсыглэ̄гыт, ханты 

		маснутыл масхатыглэ̄гыт ос по̄слахтэ̄гыт. Тувыл та̄нанылн са̄лыӈ суныл яласаӈкве сака мӯсты.  Ма̄н пēс щирыл хӯл манос нё̄выль исмитыл  па̄йтыянув, тувыл по̄лям ня̄рхӯлыл о̄с тыттыянӯв. Хо̄талыӈ хо̄талт мӯй хо̄тпат та̄нки хӯл алыщлаӈкве вēрмēгыт. Хӯл камкал алыщлаӈкве ханищтыянӯв.  Этнотуризмыл са̄в олн ат кос сэ̄лэ̄в, ос ма̄н, ханты ма̄хум, хумус о̄лэ̄в, таил пӯмщалахтэ̄гыт.

		– Ос на̄н ма̄-во̄й но̄х-винэ хо̄тпатын хотмус нё̄тавēн ман а̄ти?

		– Ма̄н договор-нэ̄пакыт щирыл э̄тпос сыс акв э̄лумхо̄лас ма̄-гыс хо̄тса̄т солко̄вил ойтавēв. Тыи ман олн? Ня̄враманув аквты тыттуӈкве, мастуӈкве э̄рēгыт. Са̄ртын ам ма̄-во̄й но̄х-винэ ма̄т электросварщикыг рӯ-питасум, ос номтум савалас – са̄лы о̄ньщуӈкве тахсум. Таима̄гыс этнотуризм рӯпатан вуйхатасум, ты тэ̄лам пӯмыщ кос, туп са̄всыр налог-олныт ойтуӈкве ос нэ̄пакыт ювле хансуӈкве э̄ри. 

		Тувыл 2012 та̄лт туи па̄сныл  ам во̄рт о̄лнэ ма̄мт мӯй хо̄тпат ат мӯйлысыт. Та ляпат геофизикыт рӯпитасыт, са̄лыянув ма̄шина суйил пилэ̄гыт ос ла̄кква-ха̄йтэ̄гыт. Са̄лы тэ̄пыт пулиг ул вос ялыглавēсыт ос на̄йин ул вос пēламлавēсыт, ма̄нки акваг ӯргаласанӯв. Тох ат ке ӯргаласанӯв – вуньщалыг патнувӯв. На̄й харыгтан утыт торыӈ о̄с ат о̄щсӯв. Районный кӯщаитн нё̄тмил ва̄рнэ ма̄гсыл китыгласанум, нэ̄матыр ат мисыт. Ла̄вēгыт: «На̄н ма̄-во̄й но̄х-винэ ма̄ныл олныл нё̄тавēн, на̄нки ёвтэ̄н». Ма̄н договор-нэ̄паканувт тамле тэ̄лат о̄вылтыт щар акв ла̄тыӈ хансым ат о̄лы. Тувыл хо̄тса̄т солко̄ви манарыг то̄вылхаты. Ма̄навн э̄рнэ щирыл мо̄т ла̄тыӈ тув хансуӈкве о̄с ат ка̄сащēгыт, тох та о̄лэ̄в.

		Ань са̄лыл яласан каснэ ва̄рмалит о̄выл-тыт таи ла̄вēгум, тамле касылыт ка̄сыӈ та̄л вос ва̄рыглавет.Ӯсытыт о̄лнэ ма̄хумн тыи пӯмыщ, ма̄нки са̄лы о̄щнэ ма̄хманув о̄с тыг акван-атхатыглэ̄гыт.  Хӯл алыщлан ос во̄-раян хо̄тпат о̄с тыт касэ̄гыт, тувыл ма̄ньлат а̄гит-пыгыт та̄нки халанылт ва̄йхатуӈкве патэ̄гыт. Тыи ёмас.

 
