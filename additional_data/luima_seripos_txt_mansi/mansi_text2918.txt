
Округ мирколт яныг кӯщаюв  Наталья Комарова сапра̄ни ва̄рыглас. Тув олн та̄нти сэ̄лнэ ма̄хум во̄выглавēсыт, рущ ла̄тӈыл та̄н предпринимателиг ла̄вавет. Кӯщаюв ла̄выс, ань ма̄н о̄лнэ ма̄вт
78 со̄тыра предприниматель-хо̄тпа ос ма̄нь предприятият рӯпитэ̄гыт, тот 125 со̄тыра арыгтем хо̄тпа олн сэ̄лэ̄гыт.
Ос ань ты ма̄хум ла̄ввēсыт, та̄н округувт о̄лнэ мирув ма̄гсыл матыр нё̄тмил-рӯпата о̄с вос ва̄рēгыт. Мо̄лты та̄л тамле рӯпата ва̄рнэ 175 предприятие ёмащакв нё̄твēсыт, та̄н округ бюджетныл 58 млн. солко̄вил майвēсыт. Ты ма̄хум та̄нти палтаныл онтырса̄т арыгтем хо̄тпа рӯпитаӈкв висаныл.
Мария Краско мирн нё̄тмил ва̄рнэ департаментыт кӯщаиг о̄лы. Тав ты урыл потыртас, округувт о̄лнэ то̄ва хо̄тпат ос ня̄врамыӈ щēмьят компенсация-олныл ойтавет. Ка̄сыӈ та̄л тув 72 млн. солко̄ви холтаве.
Ань ос акв ёмас рӯпата о̄вылтавес, акв ма̄н патум 396 хо̄тпа ань предприниматель-хо̄тпатн нё̄тавет. Ты йильпи тэ̄ла ла̄ваве – «социальное предпринимательство». Хо̄тпа такви олнанэ тамле рӯпата ва̄рнэ ма̄гыс те холты, нила та̄л минам юи-па̄лт олнанэ
тах ювле ёхтэ̄гыт.
Э̄лаль тав ла̄выс, та̄нттēныл хультум яныгпа̄ла хо̄тпат ма̄гыс я̄нас колыт ӯнттуӈкв э̄рēгыт, тот та̄н ёмащакв о̄ньщуӈкв ос лēккарытн акваг уральтаӈкв патавет. Ты рӯпата предприниматель-хо̄тпат ва̄руӈкв о̄с вēрмēгыт.
Ты кӯщай юи-па̄лт акв хум потыртас, тав ла̄выс, матах та̄л минам юи-па̄лт округувт мир ла̄ввес, хотьют вēрми ос олн о̄ньщи, такви ма̄нь ня̄врамыт ма̄гыс садик-кол вос пӯнсы. То̄нт са̄в хо̄тпат «частныиг» ла̄внэ садик-колыт ва̄рсыт.
Ос тит ман хӯрум та̄л минас, округув янытыл са̄в йильпи «государственный» колыт ӯнттувēсыт, ты частный колыт ӯнттум ма̄хум пуссын рӯпата та̄л ос олн та̄л та хультсыт. Са̄в хо̄тпа та̄нти олнаныл насска̄сыг та холтманыл. Ань ты йильпи рӯпата о̄вылтан э̄лы-па̄лт о̄с ёмащакв номсахтуӈкв э̄ри.
