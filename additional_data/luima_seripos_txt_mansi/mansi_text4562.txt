
Округувт на̄й харыгтан ма̄хум кӯщаяныл Александр Тиртока ос ма̄-вит ӯргалан кӯщай ва̄ӈын хум Евгений Платонов ля̄ххал тотнэ колн мо̄лалнув ёхталасы̄г. Туи пораг ēмтыс, тэ̄н на̄й тэ̄нэ ва̄рмаль ос па̄влыт витн а̄маран урыл потыртасы̄г. 
Ты та̄л яныгпо̄ль э̄тпос па̄сныл округувт на̄й тэ̄нэ ва̄рмаль хусахкем са̄всыр ма̄тт о̄лыс. Пуссын аквъёт яныгса̄ткем гектар ма̄ на̄йн ё̄свес. Ос ла̄вуӈкве э̄ри, ты пора мощ ащирмагнувēг о̄лыс ос акваг раквыс. Ты туи яныг рēг иӈ ат ва̄рыглас.
На̄й харыгтан хо̄тпат та̄нки рӯпатаныл ёмщакв ва̄рияныл, акваг ханищтапыт щё̄пита̄лэ̄гыт. По̄х хо̄тпа на̄й харыгтаӈкве ат вуйлаве. Тот туп ё̄р, та̄ксар хо̄тпат рӯпитэ̄гыт. Ты та̄л хо̄т пожарный хо̄тпа на̄й харыгтаманыл порат сакватахтасыт.
Округув янытыл во̄р акваг уральтым о̄ньщаве. Тыима̄гыс налыман нупыл са̄т ма̄нь ос яныг товлыӈха̄пыт та̄стувēсыт. Нумыл на̄й тэ̄нэ ма̄н вит ёл-со̄сантан вертолёт о̄с о̄ньщēгыт. Тувыл ма̄нь товлыӈха̄пыт ма̄в уральтым ва̄тихал тыгле-тувле яласэ̄гыт. Туп хотты ма̄т на̄й тэ̄нэ ка̄салаве ке, тув та̄ра на̄й харыгтан хо̄тпат кēтавет. Ань округувт Сургутский ос Ха̄льӯс районыгт во̄рт на̄й тэ̄г, тот ма̄хум ань рӯпитэ̄гыт.
На̄й па̄влыт нупыл ул вос мины, па̄влыт ляпат лю̄льнэ йӣвыт пуссын ёл-сартвēсыт. Тувыл на̄й харыгтан хо̄тпат ма̄хумн хӯлтнэ ла̄тыӈ акваг потыртэ̄гыт. Та̄н во̄рт хохса-ло̄мт ул вос па̄хвтэ̄гыт. А̄ращ ёмщакв лап вос харыгтыяныл. Та̄нки о̄лнэ ма̄наныл уральтым ос ӯргалым вос о̄ньщияныл. То̄нт нэ̄матыр лю̄ль нак ат ēмты.
На̄й харыгтан хо̄тпат ты ва̄рмальн та̄л па̄лыт щё̄питахтэ̄гыт. Хумус моляхнувēг, кӯстырнувēг на̄й харыгтаӈкве, та̄н акваг ханищтахтэ̄гыт. Ты туи са̄выӈпа̄лэ ма̄хум та̄нки тамле лю̄ль урак ва̄рсыт. Тувыл ос щахыл кургын торыг та̄кыщ са̄лая̄лнэ порат на̄й но̄х-пēламлы. То̄ва хо̄тпат ос ӯщлахтын ма̄нылт то̄сам пум но̄х-пēламтыяныл. Ты хосыт о̄с са̄в на̄й ēмты. Ос о̄выл ва̄рнэ хо̄тпат пувавет ке, та̄н 10-50 со̄тыра са̄виткем штраф-олныл пинавет.
Ань ты та̄л о̄выл-тахтам па̄сныл «Природнадзор Югры» нампа ма̄-вит ӯргалан хо̄тпат хо̄тсат арыгтем са̄вит щёс ма̄ уральтым ялсыт. Та̄н са̄в хо̄тпа пувсыт, ты хосыт пуссын аквъёт хо̄т арыгтем млн. солко̄ви са̄вит штраф-олн атсыт. Ос тамле ва̄рмаль о̄лыглас, сака яныг о̄выл ва̄рум хо̄тпат тыи ма̄гыс сутытавēсыт ос турман-колн ӯнттувēсыт.
Округувт ма̄-вит ӯргалым казак ма̄хум о̄с рӯпитэ̄гыт. Та̄н ӯсыт ос па̄влыт ляпат ӯщлахтын ма̄т уральтыяныл. Во̄рт ӯщлахтын ма̄хумн хӯлтнэ ла̄тыӈ ла̄вēгыт. Тувыл казак ма̄хум на̄й лап-харыгтаӈкве о̄с нё̄тэ̄гыт. Ма̄-вит ӯргалан хо̄тпат ёт китхуйплов казачий общинат рӯпитэ̄гыт.
Яныг вит урыл кӯщаиг о̄с потыртасы̄г. Та па̄влыт, хо̄т яныг вит ва̄ри, та̄н пуссын нэ̄пакт хансым о̄лэ̄гыт ос акваг уральтым о̄ньщавет. Округувт атпан нупыл ат тамле па̄выл о̄лы. Ма̄хум коланыл витн а̄маравет ке, та̄н та̄ра нё̄тавет. Вит ёлаль миннэ мус мо̄т ма̄н ва̄нтлуптавет. Ос ты туи сака яныг вит ат ва̄рыглас. Са̄выӈпа̄лэ па̄влыт мус вит ат ёхталас. Тӯйт ла̄щал-ла̄щал толыс, илттыг ма̄лтыпыг ат ēмтыс.
Ха̄льӯс район Саранпа̄выл ос та ляпат ӯнлын ма̄нь па̄влыт витн мощ а̄маралвēсыт. Нё̄рныл вит ёхталас. Пуссын аквъёт ва̄т нупыл кит кол яныг витн ёхтувēсыт. Ты накт витэ ёлаль мины. Ань ма̄хум та̄нки коланылт о̄лэ̄гыт.
