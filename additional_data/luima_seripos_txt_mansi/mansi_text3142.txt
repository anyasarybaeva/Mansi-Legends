
Ка̄сыӈ та̄л туи порат о̄йттур э̄тпост соссаӈ ма̄хум Нефтеюганский район «Сказка» нампа ӯщлахтын ма̄н ма̄ньха̄пыл касуӈкве во̄виньта̄лавет. Ты та̄л округ янытыл яныгса̄т арыгкем э̄лумхо̄лас касуӈкве тув акван-атхатыгласыт.

	Ялпыӈ хо̄тал о̄лум порат  ам Зоя Николаевна Молданова ёт ва̄йхатыгласум. Тав ханты супыл масхатым о̄лыс, тамле суп Ямал ма̄т о̄лнэ соссаӈ ма̄-хум о̄ньщēгыт. Ам таве китыгласлум, тав ма̄ньха̄пыл касуӈкве Ямал ма̄ныл ёхтыс? Тав ла̄выс: «Ам Ямал ма̄т Шурышкарский район Овгортыт самын патсум. 29 та̄л Сургутский рай-он Сытомино па̄вылт о̄лэ̄гум. О̄йкам Василий Афанасьевич Молданов  мо̄т яныгхо̄тпат халт тыт касы, ам нас пӯмащ ма̄гсыл тав ётэ тыг ёхтысум. 

	Ам ань пенсият о̄лэ̄гум, ты э̄лы-па̄лт са̄в та̄л па̄выл клубт рӯпитасум. Ма̄н па̄влувт тамле ка-сыл о̄с щё̄пита̄лыгласӯв. О̄влэ̄т соссаӈ ма̄хманув та̄нки халанылт ма̄ньха̄пыл касуӈкве во̄виньта̄лсанӯв. Тувыл  Сытомино па̄вылт о̄лнэ ма̄хум акваг ла̄вуӈкве патсыт, манрыг туп ма̄нки акван-атхатыглэ̄в ос мо̄т мирыт тув ат во̄виньта̄лыянӯв. Ань тамле касыл ос о̄йттур э̄тпост щё̄пита̄лаве,  ка̄сыӈ э̄лумхо̄лас ма̄ньха̄пыл касуӈкве тот вēрми».

	Зоя Николаевна о̄йкатэ щирыл рӯтанэ Белоярский район Касум па̄вылныл о̄лэ̄-гыт. Ща̄няге-а̄щаге ос хосат та̄гыл Сур-гутский районын о̄луӈкве ва̄нтласы̄г. Та ма̄ныл ёхтум ханты щēмьят Сенгеповыт, Молдановыт, Рандымовыт пуссын Ляма я̄ ва̄та хосыт о̄лсыт. Тувыл та̄н Сытомино па̄вылн пуссын о̄лмыгтасыт. Василий Афанасьевич Белоярский район Касум па̄вылныл рӯтанэ ма̄ньха̄пыл касуӈкве о̄с ёхталасыт, та̄н ётаныл ялпыӈ хо̄талт ва̄щиньтахтас. 

	Зоя Николаевна ос Ямалныл ёхталам ма̄хум ёт тот ва̄йхатас. Ты урыл тав ла̄выс: «Ты ялпыӈ хо̄талт ма̄хум хӯл, пил ос мо̄т тэ̄нут тыналасыт. Акв палаткат Ямал ма̄ныл ёхтум ма̄хум са̄всыр тэ̄нут ос пормас тыналасыт. Та̄н Приуральский районныл тыг ёхталасыт.  

	Ам ка̄сыӈ та̄л Ямал ма̄н рӯтанум па̄лт мӯйлуӈкве ялантэ̄гум. Тот о̄лнэ ханты ма̄хум пēс йис щирыл о̄лэ̄гыт,  пуссын ща̄нь ла̄тӈыл потыртэ̄гыт. Амки о̄парищ намум Ептина. Ща̄нягум-а̄щагум потырталсы̄г, пēс по-рат рӯтанув Ха̄льӯс район Сӯкыръя па̄вылт о̄лсыт. О̄пам ма̄ньщи хо̄тпаг о̄лыс. А̄с я̄н  хӯл алыщлым яласаманыл Ямал ма̄т о̄луӈкве хультыс. Ань Ха̄льӯс районт Яптиныт о̄лэ̄гыт, улпыл, ам рӯтанум. 

	Сытомино па̄вылт о̄лнэ ханты ма̄хум ла̄тӈаныл ёмащакве ханищтаслум. Ма̄нки культурав урыл акваг пӯмщалахтасум, клубт рӯпитасум, сос-саӈ ма̄хум ма̄гсыл ялпыӈ хо̄талыт акваг ва̄рыгласӯв. Па̄влыӈ мир ма̄гсыл округувт янытлан хо̄тал кастыл концерт, Ӯринэ̄ква хо̄тал, Витхо̄н пӯрлахтан хо̄тал ос са̄в мо̄т ялпыӈ хо̄тал щё̄пита̄лсӯв. Ма̄ньлат хо̄тпат тув акваг во̄виньта̄лсанӯв. Са̄всыр мирыт халт о̄лым, та̄нки пēс йис ва̄рмаляныл нупыл щар ат суссыт. О̄влэ̄т а̄гит-пыгыт тамле ялпыӈ хо̄талын ёхталаӈкве щар ат ка̄сащасыт, э̄с-самтасыт. Ща̄нь ла̄тӈыл потыртаӈкве о̄с ат тахсыт. Ань таи ёмас, ма̄ньла̄т хо̄тпанув ос ня̄враманув культурав урыл пӯмщалахтуӈкве патсыт. Ялпыӈ хо̄талыт о̄лыглан порат пуссын ёхталэ̄гыт».

	Зоя Николаевна ла̄выс, Сургутский район Сытомино па̄-вылт о̄лнэ хантыт пēс йис ва̄рмаляныл ат ёрувлыяныл, пēс ма̄-хум хольт ялпыӈ ма̄н пӯрлахтуӈкве ялан-тэ̄гыт, та̄нки То̄руманыл нупыл по̄йкщēгыт. Ань яныгхо̄тпат ма̄ньлат пыгыт ты урыл потыртыяныл ос суссылтыяныл, таит ты ва̄рмалит урыл о̄с вос ва̄гыт.  

	Людмила Теткина
