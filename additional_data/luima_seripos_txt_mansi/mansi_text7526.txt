
Клещевой энцефалит – ты сака та̄рвитыӈ а̄гм, хо̄тпа лю̄ль а̄гм тотнэ тēрыӈхомлахн те то̄вмасаве ос тав ты а̄гмыл те ēмты, пуӈкēтыл савалаӈкв паты, то̄ва э̄лмхо̄ласыт акв ма̄н патэ̄гыт, то̄ват ос ты агм паттат а̄тимыг ēмтэ̄гыт.
Ты а̄гм хумус осн-нэ̄глы: о̄влэ̄т хо̄тпа температуратэ но̄х-мины – 38-39 са̄витыг ēмты, пуӈке а̄гмыӈ, алпи нё̄вле о̄с а̄гмыӈыг ēмты, а̄йтумтахты.
Ты а̄гмыл э̄лмхōлас хумус ха̄хтуӈкв вēрмаве:
– а̄гм тотнэ тēрыӈхом­лах те то̄вмасахты;
– а̄гм тотнэ тēрыӈхом­лах а̄мпын юв те тотаве ос ӯй па̄нтыг-таӈыртан порат; 
– мис манос коза лю̄ль тēрыӈхомлахын те щалтвесы̄г, тэ̄н щаквитэ̄н о̄с лю̄лиг ēмты. Хо̄тпа та ӯйхул щаквит те аи, та щаквит та̄ра а̄гмыл ēмты.
Ты а̄гмыл хунь ēмтуӈкв рōви?
Ма̄н о̄лнэ ма̄вт тēрыӈ­хомлахыт тӯяг нэ̄глэ̄гыт. Хунь тӯйт толы, ос пēс пум осн-нэ̄глы. Та̄н тамле пум тармыл ӯнлэ̄гыт. То̄нт ты та̄рвитыӈ а̄гм о̄щнэ тēрыӈхомлах са̄в. Та юи-па̄лт тӯйт патнэ мус ат на̄ӈкēгыт.
Хоты хōтпат тōвма­саӈкв вēрмавет?
Ты ма̄нь ӯит во̄рт ё̄мыг­тан ка̄сыӈ хо̄тпа товма­саӈкв вēрмияныл, кос ня̄врам, кос яныгхо̄тпа. Ос хотьют во̄рт рӯпиты, та̄нанылн ты сака ӯрга­лах­туӈкв э̄ри – геолого­разведочный партият, лё̄ӈхыт ва̄рнэ хо̄тпат, ма̄-во̄й ос газопроводыт пиннэ хо̄тпат, во̄раян ма̄хум, туристыт. Ӯст о̄лнэ мир тēрыӈхомлахытн о̄с то̄вмасавет - ӯс котильт о̄лнэ паркыт, во̄рщахлыт ос дачанылт.  
Хумус ӯргалахтуӈкв э̄ри?
Ань акваг хо̄т-а̄ти потыртаве, во̄рн миннэ э̄лы-па̄лт ёмащакв мас­хатуӈкв э̄ри. На̄н ул вос товмасавēн, ты щирыл масхатэ̄н:
Во̄рн миннэ̄н э̄лы-па̄лт ты урыл пӯмщалахтэ̄н, тот та̄рвитыӈ а̄гмыт тотнэ тēрыӈхомлахытныл ху­мус ӯргалахтуӈкв э̄ри, ты ма̄нь ӯйн ул вос тōвма­савēн:
– Я̄ӈк маснут масуӈкв э̄ри – тамле маснут тар­мыл тēрыӈхомлахыт сака ёмащакв на̄ӈкēгыт. Та̄наныл ка̄салыяны̄н те, та̄ра хот-виӈкв вēрмия­ны̄н. 
– Пуӈк то̄р пинуӈкв манос капюшон масуӈкв э̄ри.
– Маснут хоса та̄йт вос о̄ньщи, ка̄щин ёлынт рещинкал ю̄нтым вос о̄лы – то̄нт тēрыӈхомлах суп та̄йт хосыт на̄н маснутын ёлы-па̄лт ат щалты. 
– Ка̄щ ла̄глыг носки тӣврын ма̄гуӈкве э̄рēг.
На̄нтина̄н ос масну­танын акваг сунсыглэ̄н, юв ёхтэгы̄н, хотты рӯтын алпин вос сунсыглаве. 
Пум тармыл ӯнлуӈкв манос повара̄луӈкв щар ат ро̄ви. 
Ань ла̄пкат са̄всыр ёмас тэ̄рпи тыналаве. Та̄н тēрыӈхомлахыт та̄ра щама алыяныл. Ос хо̄тпа ёмащакв ты тэ̄рпил вос расалтахты. Тэ̄рпи сака лю̄ль ат о̄ньщи, ты ма̄нь утыт ты атыл сака пилэ̄гыт. Хо̄тпа маснутын тах ат ха̄ӈхēгыт.
Клещевой энцефалит а̄гмыл ул вос ēмтэгы̄н, на̄нан тэ̄рпиӈ прививка ос серопрофилактика ва̄руӈкв э̄ри.
На̄н ты а̄гмыл те пилэ­гы̄н, то̄нт пӯльницан ялэ̄н, лēккарытн профилакти­ческий нампа тэ̄рпиӈ уко­лыл вос ва̄равēн. Ос о̄влэ̄т лēккарытн ёмащакв вос сунсыглавēн. 
Тот по­тыртавēн, ты при­вивка хунь ва̄руӈкв э̄ри, манах щёс. Хунь тэ̄рпиӈ приви­вкал ва̄равēн, тит са̄т сыс на̄нанн во̄рн ялуӈкв ат ро̄ви, тэ̄рпи алпи янытэ̄т вос та̄рамлы. 
Хунь нила­хуйплов хо̄тал ювле ху­льты, та юи-па̄лт ущ во̄рн ялуӈкв ро̄ви. Ты тэ̄рпи хӯрум та̄л ё̄р о̄ньщи. Тувыл о̄ста пӯльницан ялуӈкв э̄ри. 
Серопрофилактика - хо̄тпа те то̄вмасавес, нила хо̄тал (96 щё̄с) ат те минас, тав «человеческий иммуноглобулин» нампа уколыл тӯщтаве. 
Тēрыӈхомлах хумус хот-виӈкв э̄ри?
Тēрыӈхомлах э̄лм­хо̄лас алпи хосыт о̄влэ̄т но̄ӈ­халь-мины, то̄вмасахтын ма̄ тинсы. Тав во̄втаг о̄лнэ алпи совн то̄вмасахты – ла̄глыг халт, ханылпат­тагн, сыплувн, палиг ляпат ос пуӈкын. Ты ма̄нь ӯй такви пуӈкрище хо̄тпа сов тӣвырн ёлаль нарыгтытэ.
Таве хот-винэ ма̄гыс пӯльницан минуӈкв э̄ри. Ос на̄н э̄л минасы̄н ке, на̄нти таве хот-вуелы̄н. Таве та̄ра кон-хасумтаӈкв ат э̄ри, атиӈк пуӈке тот хульты. 
О̄влэ̄т алпитэ нэ̄пак ло̄мтыл манос матарыл пувим мощ ё̄ӈхтаӈкв э̄ри, та юи-па̄лт ла̄щлакв хот-виӈкв ро̄ви. Тав такви тах хот-та̄ртахты. Ос тōв­масым ма̄ матыр тэ̄рпил та̄ра сартуӈкв э̄ри. 
Тēрыӈ­хом­лах ос нэ̄пакн манос целло­фан хӯрыг тӣврын пинэлы̄н ос пӯль­ницан то­тэлы̄н. Тот лēк­карыт анализ ва̄рēгыт, тав та̄рви­тыӈ а̄гм о̄ньщи манос а̄ти. 
Тōвмасахтам тēрыӈ­хомлах ка̄тын ул вуелы̄н ос па̄нттыг ул таӈыртэ­лы̄н. Тав луньщанэ̄т лю̄ль вит о̄ньщи. Ты хосыт хо̄тпа ка̄таге сов та̄ра та̄р­витыӈ а̄гмыт алпин ликмēгыт ос тав а̄гмыӈыг ēмтуӈкв вēрми. 
Тōвмасахтам тēрыӈ­хомлах хот-виӈкв те вēр­мыслы̄н, таве пӯльницан тотэлы̄н. Ты пӯльница рущ ла̄тӈыл тох ла̄ваве – «Центр гигиены ос эпи­демиологии» манос мо̄т пӯльницан ялуӈкв ро̄ви. 
Лабораторият тēрыӈ­хомлах са̄всыр щирыл уральтаве, тав тамле та̄рвитыӈ а̄гмыт о̄ньщи манос а̄ти - клещевой энцефалит, иксодовый клещевой боррелиоз, гранулоцитарный анап­лазмоз, моноцитарный эрлихиоз, риккетсоиз. 
Ты потыр «Центр об­ще­ственного здоровья и медицинской профи­лактики» нампа пӯльница тēтыстэ.
Потыр ма̄ньщи ла̄тӈыл В. УЗЕЛЬ хансыстэ
