
Финно-угор рӯт ма̄хум халанылт юртыӈыщ о̄лэ̄гыт ос са̄всыр суссылтапыт, ялпыӈ хо̄талыт, фестивалит, касылыт аквъёт щё̄пита̄лэ̄гыт. Рӯтыг о̄лнэ ма̄ньлат а̄гит-пыгыт та̄нки халанылт о̄с сака ёмащакв ва̄йхатэ̄гыт ос са̄в э̄рнэ рӯпата аквъёт ва̄рēгыт.
Са̄т та̄л са̄всыр университетытт ханищтахтын а̄гит «Мисс студенчества Финно-Угрия» мирхал касылн акван-атхатыглэ̄гыт. Тот та̄н та̄нки мираныл ос пēс йис ва̄рмаляныл урыл потыртэ̄гыт, ща̄нь ла̄тӈыл э̄ргыт э̄ргēгыт, йӣквēгыт ос та̄нки маснутаныл суссылтэ̄гыт. Ты та̄л тамле ва̄рмаль Марий Эл республикат Йошкар-Ола ӯст о̄лыс. О̄выл места Удмурдский университетт ханищтахтын а̄ги Елизавета Третьякова тот вис. Ма̄н округувт о̄лнэ ма̄ньщи, ханты а̄гит касуӈкве о̄с во̄выглавēсыт. Ты та̄л ма̄ньщи а̄ги Юлия Воложанина тув ялыс. Тав китыт места вис ос «Мисс медиа», «Вице-мисс» нампа кит номинацият но̄х-патыс. Ты ма̄гсыл мо̄тыт та̄л касыл Ханты-Мансийск ӯст тах ва̄раве ос финно-угорский нё̄тнэ а̄гит тыг во̄вавет. 
Юлия такви урēт таи потыртас: «Ам Югорский университетт о̄выл курсыт ханищтахтэ̄гум. Амки Ха̄льӯсныл о̄лэ̄гум, тот самын патсум, яныгмасум. Омам ма̄ньщи нэ̄, тав наме Наталья Витальевна Воложанина, о̄парищ наме Тынзянова. А̄тям саран хум Александр Викторович Воложанин. 2017 та̄лт ам школа а̄стласум ос Ханты-Мансийск ӯсн ханищтахтуӈкве ёхтысум. Касыл урыл а̄нумн юрт а̄гиянум потыртасыт. О̄влэ̄т ма̄н, ЮГУ колт ханищтахтын ма̄ньщи ос ханты а̄гит, ма̄нки халувт кассӯв. Ты ма̄ньлат хо̄тпат халт ам но̄х-патсум ос Йошкар-Ола ӯсн касуӈкве минасум. Ты э̄лы-па̄лт ма̄ньщи йӣквыт йӣквуӈкве, ща̄нь ла̄тӈыл потыртаӈкве ос са̄ӈквылтапыл са̄ӈквылтаӈкве ханищтахтасум. Ма̄ньщи ла̄тӈыл потыртаӈкве ам ат ха̄сэ̄гум, тув ялнэ ма̄гсыл кит-хӯрум ма̄ньщи ла̄тыӈ ханищтасум. Касылт ам ма̄ньщи супыл масхатым о̄лсум. А̄нумн «Хо̄тал» нампа А̄с-угорский театрыт рӯпитан ма̄ньлат хо̄тпат нё̄тсыт, та̄нанылн яныг пӯмащипа ла̄тыӈ ла̄вēгум. Ам ань ма̄ньщи культура пӯмщалаӈкве сака патсум. Анēквам Маргарита Степановна Тынзянова пēс йис ва̄рмалит ёмащакв ва̄ганэ, ю̄нсхатуӈкве ос мо̄т щирыл ма̄щтырлаӈкве сака ха̄сы. Ань ам тавēныл ханищтахтуӈкве тах патэ̄гум».
Сосса ма̄хум институт кӯщаиг рӯпитан нэ̄ Татьяна Александровна Дятлова ты касыл урыл тох ла̄выс: «Юлия Воложанина ос А̄с-угорский театрыт рӯпитан ма̄ньлат хо̄тпат Йошкар-Ола ӯст сака ёмащакв э̄ргысыт ос йӣквсыт. Мо̄тыт та̄л финно-угорский касыл ма̄н Югорский университетувт тах ва̄рилӯв. Ты ва̄рмаль урыл ма̄н округ губернаторув Наталья Комарован хассӯв. Тамле ялпыӈ хо̄тал тыт ва̄рыглаӈкве округ кӯщай нэ̄ о̄с ка̄сащас. Ма̄н ты касылн щё̄питахтуӈкве ань о̄вылтахтэ̄в. Ос мо̄тыт та̄л я̄ӈк на̄тнэ э̄тпост финно-угорский а̄гит тыг мӯйлуӈкве тах во̄виянӯв».
Ма̄н, редакцият рӯпитан ма̄хум, ЮГУ ханищтахтын ма̄ньщи а̄ги Юлия Воложанина янытлылӯв ос са̄в сымыӈ ла̄тыӈ тавēн ла̄вēв. Матъёмас, ма̄ньлат ма̄хум халанылт ва̄йхатэ̄гыт ос та̄нки пēс йис ва̄рмаляныл урыл пӯмщалахтэ̄гыт.
