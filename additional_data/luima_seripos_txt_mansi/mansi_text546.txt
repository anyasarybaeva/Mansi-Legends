
Кондинский район Леуши па̄вылт пēс пора та̄гыл ма̄ньщит ос мо̄т мирыт о̄лэ̄гыт. Ма̄хум хумус о̄лэ̄гыт, тув ялмум порат,  ам Владимир Зольколин миркол кӯщай, китыгласлум.

– Владимир Константинович, ань ма̄нь па̄влыт пуссын акв та̄рвит о̄ньщēгыт, са̄в ма̄хум рӯпата та̄л тот о̄лэ̄гыт. Тамле ва̄рмаль тыт о̄с о̄лы?
–  Леуши, ос ты коныпал Лиственичный, Дальний ос Ягодный  тыг ловиньтахтын па̄влытт, туп 43 э̄лумхо̄лас ат рӯпитэ̄гыт. Ты э̄лы-па̄лт Кондинский сов-хозт ос Леушинский леспромхозт ма̄хум пуссын рӯпитасыт. Ань тыт ӯйхул янмалтан нила ферма о̄лэ̄гыт, школат, садикт, пӯльницат, клубт рӯпитан ма̄ о̄с о̄лы. 
Ань Кондинский районт щар ка̄сыӈ па̄вылт пил, ла̄хыс, па̄квсам пирмайтан колыт рӯпитэ̄гыт, пил ва̄тым олн сэ̄луӈкве о̄с ро̄ви. Пирмайтым пилыт Междуреченский па̄вылн тотавет. Тот завод ӯнттувес, пилныл са̄всыр тэ̄нут ва̄раве. Ты завод «Сады России» нампа фирма ёвтыс, ма̄хманув пуссын тув пил тыналэ̄гыт. Ма̄н о̄лнэ ма̄вт тай пил ёмащакв тэ̄лы, са̄в ва̄туӈкве ро̄ви. Ам таи ла̄вēгум, туп савыӈ хо̄тпа рӯпата ат хо̄нты.
–  Па̄вылт о̄лнэ соссаӈ ма̄хум кол ёвтнэ ма̄гсыл субсидия-олныл мивет. На̄н ма̄хманы̄н кол тыт ӯнттэ̄гыт манос мо̄т ма̄т кол ёвтэ̄гыт?
– Ма̄ньщит ос хантыт акторыг кит очеридин хасхатэ̄гыт, акв ма̄т та̄н соцнайм щирыл кол ӯрēгыт, китыт ма̄т ос субсидия-олн ма̄гсыл хансавет. Соцнайм щирыл ке мивет, мо̄т очередил хот-вивет. Ты та̄л сыс хӯрум  соссаӈ щēмья субсидия-олныл майвēсыт. Та̄н пуссын тыт о̄лнэ кол ёвтсыт. Ань ла̄вēгыт, округувт о̄лнэ соссаӈ ма̄хум субсидия-олныл ке мивет, та̄н яныг ӯст манос па̄вылт кол ёвтэ̄гыт. Ма̄н ма̄хманув  пуссын тыт кол ёвтэ̄гыт, тыт о̄луӈкве хультэ̄гыт. Тувыл та̄нки кол ӯнттуӈкве ат ка̄сащēгыт, ёвтэ̄гыт. 
Ос ты та̄л сыс хо̄т соссаӈ щēмья соцнайм щирыл колыл майвēсыт. Па̄влувт ты та̄л яныгполь э̄тпост соцнайм щирыл онтолов кол ӯнттуӈкве о̄вылтавēсыт. Сӯкыр э̄тпос са̄т щēмья йильпи колн о̄луӈкве ва̄нтласыт. Акв кол мощēртын о̄с тах а̄стлаве. Ты халт кит колыг савалап ня̄врамыг ма̄гсыл ӯнттувесы̄г. Та̄н уранылт ма̄н о̄с ат ёрувлэ̄в. 
Ань йильпи щирыл ма̄н рӯпитэ̄в. Са̄ртын аукцион ва̄рēв, хоты кол ӯнттын компания но̄х-паты, тыт та рӯпиты. Ма̄н па̄влувт ты онтолов кол кит предпринимателиг ӯнттысы̄г. Акватэ тай молях хо̄т кол а̄стласанэ, мо̄танэ тох молях рӯпитаӈкве ат вēрми, ла̄ви, олнанэ холасыт. Колаге хунь а̄стэ̄г, ма̄н туп то̄нт ты колыг ма̄хманув ма̄гсыл выгагӯв. О̄влэ̄т предпринимателит та̄нки олныл колыт ӯнттэ̄гыт, ма̄н  туп а̄стлым колыт ёвтэ̄в. Тох тай ёмас кос, тувыл акв компания олн ат о̄ньщи, щēмьяг та ӯрхатэ̄г. 
Ты э̄лы-па̄лт ма̄хманув соцнайм щирыл кол са̄в та̄л ӯрсыт. Ань моляхнув колыл мивет. Па̄влувт са̄в щēмьят савалап ня̄врамыт янмалтэ̄гыт. Тамле ня̄врам янмалтым ань то̄вылхатнэ са̄вит олныл ойтавет, тыима̄гсыл ма̄н па̄влувт тамле щēмья са̄в ēмтыс. Ты щēмьят йильпи колн о̄с  моляхнув ва̄нтлэ̄гыт. 
– Ань на̄н па̄влын ёхтум лēккарыт, ня̄врам ханищтан хо̄тпат манос мо̄т специалистыт рӯпитаӈкве ке ёхтэ̄гыт, о̄лнэ колыл мивет?
– Ань школат ханищтан хо̄тпат э̄рēгыт, тувыл тыг ёхтуӈкве ос тыт рӯпитаӈкве, ма̄хум сака ат ка̄сащēгыт. Ня̄врамыт ханищтан хо̄тпат ке ёхтэ̄гыт, «служебныиг» ла̄внэ колыл мыганӯв.  Тамле кол ма̄н о̄ньщēв. 
Ань па̄влувт полицейский-хо̄тпа а̄тим. Ты хо̄тпа ма̄гсыл яныг кол ӯнттуӈкве о̄вылтавес, аквпа̄лэ̄т тав о̄лнэ колыл ва̄раве, мо̄т па̄лэ̄т ос полицейский участок рӯпитаӈкве паты. 2014 та̄лт я̄ӈк на̄тнэ э̄тпост кол ӯнттуӈкве а̄стлаве. Ам номсэ̄гум, то̄нт тах ма̄н палтув участковый рӯпитаӈкве ёхты. 
Пӯльница урыл ке ла̄вуӈкве, лēккарыт тыт о̄лэ̄гыт, та̄н пуссын о̄лнэ кол о̄ньщēгыт. Ма̄хум тыт пусмалтаӈкве ат ке вēрмавет, Междуреченский па̄вылн тув кēтавет, тот районный пӯльница рӯпиты. Матъёмас, ты яныг па̄выл ляпат о̄лэ̄в, тув мус са̄т вēрыста. Ань ка̄сыӈ щēмья такви ма̄шина о̄ньщи, тув ялуӈкве пуссын вēрмēгыт. 
 
Людмила Теткина      
 

 
