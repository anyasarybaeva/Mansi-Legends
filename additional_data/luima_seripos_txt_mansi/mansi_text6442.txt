
Юи-о̄выл та̄лытыт округувт о̄лнэ ма̄хум ищхӣпыӈ ут хосыт тӯлмахыӈ хо̄тпатн са̄в щирыл ла̄пала̄луӈкве патвēсыт. Юграт тамле лю̄ль ва̄рмалит ёт рӯпитан кӯщай хум О.В. Ярошенко ла̄выс, ты та̄л сыс округувт 4 со̄тыра 100 лю̄ль накыт ēмталасыт, ла̄плахтын хо̄тпат 380 млн солко̄ви тӯлмантасыт.
Тамле накн яныг ӯсытыт о̄лнэ ма̄хум янгыщ ликмēгыт, тыи Сургутыт, Нижне­вартов­скат ос Ханты-Мансий­скат, тот ищхӣпыӈ ут хосыт сотовый связь ёмщакв рӯ­питы. 
Тувыл Олег Василь­евич хӯрум ва̄рмалит хӯлтыс, хо̄т тӯлмах хо̄т­пат са̄в олн тӯлмантаӈ­кве вēрмēгыт. Та̄н акв­тупмат Сбербанк-колт рӯпитан хо̄тпаг о̄лэ̄гыт ос на̄нан сво­нитэ̄гыт. Тувыл са̄всыр пормасыт ищхӣпыӈ ут хосыт ла̄­палахтым ты­налэ̄гыт. То̄ват биржа ва̄рēгыт ос са̄в ма̄хум тув ёнгуӈкве во̄вавет. 
Ань юи-о̄выл порат са̄в ма̄хум, э̄рттам, бан­кыт рӯпитан хо̄тпатн свонитавет. Тох ма̄хум ёт потыртым, э̄рнэ сытам кодыт та̄ра-паттавет ос та юи-па̄лт ма̄хум олн та̄л та хультэ̄гыт. 
Ань IP-телефония, SIPтелефония йильпи ищхӣпыӈ накыт хосыт свонитаӈкве патсыт. Та щирыл на̄н палтын са̄в щёс свонитаӈкве вēрмēгыт ос та сыс телефон номераныл молях пēнтыяныл. Тох тӯлмах хо̄тпат свонитэ̄­гыт, ос на̄н телефонынт сустēнт, банк номере манос МВД России ӯргалан ма̄ныл аквтуп­мат свониты. 
Олег Ярошенко ла̄­выс, тамле свонокныл ма̄нки о̄с вос хӯрах­лах­тасӯв. Хащта̄л хо̄тпа ёт ул вос потыртасӯв. Банк манос дежурный часть ёт потыртан порат, ма̄нки та̄ра ювле вос тув сво­нитасӯв ос хотты хо̄тпа ёт потыртасӯв ке, наме тот китыглаӈкве  э̄ри ос тэ̄лат та̄ра вос паттысанӯв. 
Ос хотьют матыр пор­масыт ищхӣпыӈ ут хосыт ёвтыс ке, та̄н о̄влэ̄т пормасыл вос кēта­вет ос то̄нт туп олн вос ойтэ̄гыт. Ищхӣпыӈ ут хосыт ēмтум лю̄ль накыт яныг та̄рвит мирн тотэ̄гыт. 98% ла̄п­лахтын хо̄тпат хо̄т-а̄ти мо̄т са̄всыр ма̄тт о̄лэ̄гыт. Ань са̄в лю̄ль накыт осн-пат­тавет кос, туп мо̄т лю̄ль накыт о̄ста акваг ва̄равет.
Пётр Молданов хансум ля̄ххалэ ма̄ньщи ла̄тӈыг Тамара МЕРОВА толмащластэ
 
