
Лӯпта э̄тпос 10-11 хо̄талыгт Ханты-Мансийск ӯст аквхуйпловит IT – форум о̄лыс. Ань пуссын ма̄хум йильпи ищхӣпыӈ утыл рӯпитэ̄гыт. То̄ва пормасыт тыт суссылтавēсыт ос ты урыл хӯлтнэ ла̄тыӈ потыртавес.
Ты ва̄рмальн тыг Россияныл ос мо̄т хо̄н ма̄ныл пуссын аквъёт нила со̄тыра са̄виткем э̄лумхо̄­лас ёхталас. Ты Китай, Бразилия, Индия, Пакистан, Узбекистан, Белоруссия ма̄ныл ос Южно-Африканский республиканыл ма̄хум о̄лсыт. Суссылтап кит хо̄­тал минас. Ты коныпал конфе­ренцият ва̄рыглавēсыт, ма̄хум цифровой технология э̄лаль тот­нэ тэ̄ла урыл потыртасыт.
Яныг колт тыналахтын, культура, ханищтап щирыл рӯ­питан хо̄тпат акван-атхатыг­ласыт, та̄нки ищхӣпыӈ утаныл суссылтасыт. Ты ва̄рмальн ок­руг кӯщай ва̄ӈын хум Алексей Забозлаев ёхталас. Атхатыглам хо̄тпатн щунь-паща ла̄тыӈ ла̄выс ос пуссын ма̄хум янытласанэ. Тувыл мо̄т хо̄н ма̄ныл ёхталам мӯй хо̄тпат ос са̄в сымыӈ ла̄тыӈ ла̄всыт.
Тамле суссылтап ма̄н ма̄вт ань нилахуйпловит щёс ва̄рыглавес. Ма̄хум маныр йильпи ищхӣпыӈ ут щё̄питасыт, таияныл тыт сус­сылтасыт. Мӯй хо̄тпат кит хо̄тал сыс ва̄тахкем са̄вит сапра̄ни ва̄рыгласыт.

«То̄рум Маа» музейт ос «Югра лылыеп» организацият рӯпитан хо̄тпат, Венгрия ма̄т о̄лум учё­ный хум Антал Регули на­мēтыл маим музейт рӯпитан махум, та̄н аквъёт суссылтап ва̄рыгласыт. Ты урыл «То̄рум Маа» музейт рӯпитан хум Юрий Евлахов потыртас.

Тав лавыс: «Пēс порат учёный хум Антал Регули ма̄н округув янытыл яласас, йис о̄лупсав ханищтас. Ма̄ньщи ос ханты хо̄тпат потраныл нэ̄пакн хассанэ. Хоты ма̄т тав о̄лыглас, музейт рӯпитан хо̄тпат ань тав лё̄ӈхе хосыт карта щё̄питасыт. Ка̄са­щан хо̄тпат тот ты учёный хум хансыглам потранэ ловиньтаӈкве вēрмысыт. Тав хоты па̄вылт о̄лыс ос маныр ва̄рыс, электронный то̄тапт ёмщакв хасвес. Ты ищхӣ­пыӈ па̄ртыт ханищтап ёнгыт пӯнсуӈкве ро̄выс. Музейт рӯпи­тан хо̄тпат сака ёмас ищхӣпыӈ ут щё̄пита̄лсыт. Ма̄хум ань ма̄ янытыл э̄лаль акваг тамле элек­тронный технологият хосыт рӯпитаӈкве патэ̄гыт.

