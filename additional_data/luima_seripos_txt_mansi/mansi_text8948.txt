
Ты нэ̄кве ёт ювле хультум та̄л оигпам э̄лы-па̄лт ва̄йхатсумēн, такви ва̄рум нё̄тнэ пормасанэ Ханты-Мансийск ӯст тыналасанэ. Тав о̄лупсатэ урыл мощ потыртас.
Наме Ольга Скобкаре­ва, Нягань ӯст о̄лы. Тит та̄л ювле хультум порат ма̄щтырлан колнак пӯн­сыс, предприниматель рӯпата ва̄руӈкв о̄вылтах­тас. Ос манрыг ты рӯпата ва̄руӈкв патыс, тав а̄нумн тох ла̄выс:
– Ам ва̄тахтем та̄л олн о̄щнэ ос ловиньтан банк-колт рӯпитасум. Э̄лаль иӈ рӯпитанувум, ос та̄р­витыӈ ва̄рмаль ēмтыс – пӯльницат лēккарытн ла̄ввēсум, алпимт пув­ласпи-а̄гм хо̄нтвес. Ам та̄ра та рӯпатаныл по̄хан минасум, номтум сака лю̄лиг ēмтыс. 
Ос матъёмас, ам са̄в ёмас юрт о̄ньщēгум, я̄тил о̄йкам сака ёмас, та̄н ты а̄нумн то̄нт сака нё̄тсыт. Акваг ла̄ввēсум, номтум хот ул вос саки, матыр йильпи рӯпата ва̄руӈкв вос патэ̄гум, тох ма̄щтыр­лаӈкв ты о̄вылтахтасум. 
А̄гмум хо̄нтыма па̄сныл нила та̄л ювле хультыс. Лēккарыт ла̄вēгыт, алпим хосыт пувласпи сака ат та̄рамлас, тэ̄рпитн ёл-по̄илттавес. Ам амти­на̄мн акваг тох ла̄вēгум – а̄гмум ёт ам потыртах­тэ̄гум, пусмалтахтынэм халт ка̄сыӈ хо̄тал туп ёмас номтыл о̄лэ̄гум, ка̄сыӈ хо̄талн пӯмащипа ла̄тыӈ ла̄вēгум. 
Хотьют тамле та̄рви­тыӈ а̄гм о̄ньщи, ва̄им, та̄­нанылн сака та̄рвитыӈ. Ам о̄выл хо̄талныл тэ̄ла та̄л щар ат ӯнлысум, ма­тыр ю̄нтсум, сэ̄тапныл пормасыт сагсум, хурит по̄слысум. Во̄рн акваг ялантэ̄гум, тот номтанум посыӈыг ēмтэ̄гыт ос э̄лаль о̄лнэ ма̄гыс ё̄рыл пина­вем. 
Ма̄н Нягань ӯсувт Синергия ос технопарк нампа колыг о̄лэ̄г. Тот ты акван-атхатыглэ̄в, аквъёт рӯпитэ̄в. 2019 та̄л па̄с­ныл «фитодизайн» тэ̄лан ханищтахтэ̄гум. О̄влэ̄т хорамыӈ лӯптат ёт рӯпи­тасӯв, ань ос юи-о̄выл та̄лытт са̄всыр хаслытыл юн о̄щнэ пормасыт ва̄рēв. 
Ма̄н округувт налы­ман­тем са̄всыр хаслы яныгми, са̄всыр щирыл о̄люптыянӯв. Са̄лы тэ̄п ёт о̄с рӯпитэ̄в. Нор онтсыл тагатан ма̄гыс хурит, щё̄­сыт та̄нанылныл ва̄рēв. Ма̄хум сака пӯмщалах­тэ̄гыт, ёвтэ̄гыт. 
Ма̄щтырлан колнакн ка̄сыӈ хо̄тал ялантэ̄гум. Тот рӯпитан ма̄хманумн, о̄йкамн ӯргалым о̄ньщавем. А̄гим о̄с са̄в нё̄ты, тав а̄нумн ты са̄всыр хаслы хо̄нты, пормасанум пус­сын нё̄тнэ̄г хорам­тыянэ.
Ма̄н палтув ӯс ня̄вра­мыт акваг ёхталэ̄гыт, ма̄н та̄наныл ма̄щтырлаӈкв ханищтыянӯв. Та̄н ма̄г­сыланыл маныр э̄ри, о̄йкам пуссын щё̄питы. Ня̄врамаквет ёхтэ̄гыт, та по̄слэ̄гыт, та ма̄щтырлэ̄­гыт. Ма̄н та̄нанылн хаслы ос са̄лы тэ̄п урыл потыр­тэ̄в.
На̄н ул ва̄глы̄н, са̄лы тэ̄п ос са̄всыр хаслы сака са̄в та̄л яныгмēгыт. Та̄наныл во̄рт нас тох атуӈкв щар ат ро̄ви. Ма̄н ань ищхӣпыӈ ут хосыт маныр э̄ри, хасылтэ̄в, та та̄с хаслытыл пормаса­нув ты ва̄риянӯв.
Округув хосыт са̄всыр ӯсытн ялантэ̄в. Мо̄лты тув порат ма̄н Шапша па̄вылт са̄тахтем хо̄тал о̄лсӯв, тот о̄лнэ ма̄хум ос ня̄врамыт ма̄щтырлаӈкв ханищтасанӯв. 
Тамле рӯпата ва̄рнэ̄в порат ма̄навн сака ёмас, та̄ра-на̄ӈки, мирн ма̄н рӯпатав ща̄гт тоты, та̄н ма̄н тэ̄лав урыл сака пӯмщалахтэ̄­гыт.
Ты ёмас сымпа нэ̄кве Нягань ӯст о̄лы. Мēн тав ётэ потыртамумēн порат о̄йкатэ таве акваг титыгластэ, тав ва̄гтал патыс ман а̄ти, ӯщлах­туӈкв таӈхи ман а̄ти. Ляпат лю̄люм юртнэ̄тэ о̄с акваг уральтахтас. 
Тамле ёмас сымыӈ ма̄хум ёт ты ва̄йхатасум. Я̄тил нэ̄кве а̄гме по̄хан вос мины, са̄в та̄л э̄лаль вос о̄лы.
Валентина УЗЕЛЬ
