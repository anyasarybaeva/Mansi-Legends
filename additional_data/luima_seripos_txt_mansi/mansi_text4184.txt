
Ма̄щтыр нэ̄
Та̄нти са̄лыяныл ӯрнэ ё̄рн нэ̄ Таисия Аутовна Пяк ё̄рнколт самын патыс. Ам таве Ханты-Мансийск ӯст ма̄щтырлахтын колт ка̄саласлум, ма̄ньлат сосса ма̄хманув тот ё̄рнкол тӯщтуӈкве ханищтавēсыт.

	Таисия Аутовна та о̄вылтыт потыртас, ё̄рнкол пантнэ ма̄гыс то̄влит хумус щё̄питавет. Тав суссылтас, хумус то̄выль пунанэ касаил хот-хӯратавет. Ма̄н о̄с пуссын тав ляпатэ̄н ӯнтылмата̄лсув, пун хӯратасӯв, ханищтахтасӯв.

	Ма̄щтыр нэ̄ китыгласлум, тав хоты ма̄ныл о̄лы, тамле э̄рнэ рӯпата ва̄руӈкве хо̄т ханищтахтас. Таисия Аутовна тох ты потыртас:

	— Ам Белоярский район Нумто па̄выл ēрныл о̄лэ̄гум, ё̄рнколт самын патсум. Колта̄глувт са̄в ня̄врам самын патыглас кос, омагум-а̄тягум ла̄вēг, туп ам лылым нэ̄глыс. А̄тям нёлса̄т нупыл ат та̄л о̄лыс, онтолов та̄лум то̄влум порат омам а̄тимыг ēмтыс, а̄тям ёт яныгмасум. Ам ма̄ньта̄гыл ю̄нсхатуӈкве патсум. Щащēквам акваг матыр ю̄нтыс, щаквщис, ам тав по̄хатэ̄н ӯнтылматэ̄гум, та сунсэ̄гум. Тувыл ла̄щал-ла̄щал о̄с ю̄нсхатуӈкве патсум. Щар о̄выл сахим нёлоловхуйплов та̄лум то̄влум порат ю̄нтыслум. То̄нт хум иӈ ат ва̄рсум. Ня̄ра, ва̄й ос мо̄т маснут пуссын ю̄нтэ̄гум. Сов амти тынтлэ̄гум, та̄н ва̄рēгум. Э̄лнаӈ сакныл матыр хартсум, э̄нтапыт хорамтасум.

	Ма̄н о̄лнэ ма̄вт сосса ма̄хум ё̄рнколаныл ань тыхо̄тал мус то̄влил ю̄нтым совъял пантыяныл. Акв ё̄рнкол пантнэ ма̄ гыс хус арыг то̄выль акван-атуӈкве э̄ри, пуссын акв янытагнув вос о̄лэ̄гыт. Та̄наныл сака хоса щё̄питаӈкве э̄ри — о̄влэ̄т новтащлавет, тынтлавет, тувыл пунаныл касаил хот-хӯратавет, йинавет, та юи-па̄лт ущ акван-ю̄нтавет.

	Таисия Аутовна ла̄выс, тав колта̄глэ во̄рт о̄лы. О̄йкатэ наме Вадим, тэ̄н хо̄т ня̄врам о̄ньщēг. Та̄н ань пуссын яныгмасыт, та̄нти колта̄глыӈыг ēмтсыт.

	 

	 

Сосса хо̄тпа янытлан нэ̄

	 

Ты хурит ос Надымский районныл ёхталам ханты нэ̄ Зоя Андреевна Тарлина по̄слым о̄лы. Тав о̄с ё̄рнколт самын патыс, тот яныгмас. Та̄н Ямал ма̄ ляпат са̄лыяныл ӯрим яласэ̄гыт, ё̄рнколт о̄лэ̄гыт. Зоя омаге-а̄тяге, э̄ще ос кит каӈкаге щēмьяӈ та̄гыл пуссын акв ляпат о̄лэ̄гыт. На̄н ань э̄лаль тав потре ловиньтэлы̄н:

	 


		— Ма̄н тэ̄лы ос туи ё̄рнколыл о̄лэ̄в, рущ щирыл ань стойбищаг ла̄вавет. Мо̄т ма̄н ва̄тихал ва̄нтла̄лэ̄в, ань са̄лыянув акв ма̄т ул вос ялыглахтэ̄гыт. Ам ла̄гыл маснут ю̄нтэ̄гум — ва̄й, ня̄ра, пӯрка, сов ос кот амти тынтлэ̄гум. Матъёмас колта̄гыл ма̄хманум ам ляпамт о̄лэ̄гыт, акваг ва̄щинтахтэ̄в, акван-нё̄тхатэ̄в. То̄ванакт омам ёт ю̄нсхатымēн, матыр щаквщимēн.

		Мӯйлын хо̄талыт порат манос ма̄щтыр ма̄хманув сыре-сыр мастер-классыт ва̄рыгланэ̄ныл порат ма̄н Ханты-Мансийск ӯсн ва̄тихал во̄виньта̄лавēв. Хунь вēрмēв, ка̄сащēв, тыг ёхталэ̄в. Ам ань тыт ё̄рнкол пантнэ ма̄гыс парщин щё̄питаӈкве нё̄тэ̄гум. Тыхал сунсэ̄гум, хумус сосса хо̄тпанув рӯпитэ̄гыт, ханищтахтэ̄гум. Ма̄щтыр нэ̄квет са̄в ма̄ныл ёхтумыт, пуссын аквъёт йинсахтэ̄в, ю̄нсхатэ̄в, потрамēв. Суссылтан ма̄гыс ма̄нь ё̄рнколыт тӯщтысӯв.

		Ма̄н сосса миранув о̄лупсаныл ам маньта̄гыл пӯмщалыянум, «Ханты ясаӈ» газета акваг ловиньтылум. Ма̄ньщи ма̄хум ка̄салаӈкве сака таӈхēгум, та̄н янгыщ Ха̄льӯс районт о̄лэ̄гыт. Тувле нупыл хотмус ялнувум те, суснувум, хумус та̄н о̄лэ̄гыт, культураныл манхурипа, амти ма̄хманум урыл потыртанувум.

		Тамле ма̄щтыр сосса нэ̄квег ёт та потыртасум. Тэ̄н сас сака нёмсаг, сымыӈ э̄лумхо̄ласаквēг. Щēмьяӈ та̄гыл пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавēг.

 
