

	Э̄ква пыгрищ сака мӯлум о̄лыс. А̄квен янмалтавес. А̄кве сака мӯтраӈ, номтыӈ о̄лыс. Такви во̄раим яласас, лэ̄с ӯнтталас, са̄всыр во̄руй, товлыӈ ӯй алыщлас. Ты хал Э̄ква-пыгрищ во̄раяӈкве ханищтастэ, тавēн акваг ла̄выглас, во̄рт мори ул вос капыртас. Акв хо̄тал тав Э̄ква-пыгрищ нупыл ла̄ви:

	– Пыгкве, наӈ та яныгмасын. Ам яныгпа̄лаг ēмтсум, ва̄гтал патсум. Наӈын во̄раяӈкве ханищтаслум. Ань наӈки алыщлаӈкве ха̄сэ̄гын. Ялэ̄н во̄рн, матыр тотэн.

	Ань Э̄ква-пыгрищ 

	атхатас. Ня̄ланэ-ё̄втанэ ос касае вис, во̄рн алыщлаӈкве та минас. А̄ӈхарищит тоты манос во̄руй ка̄тын-патты. Тав ань сака мулум пыгыг о̄лыс, во̄рт ё̄мыгтыматэ, ё̄втыл ня̄лэ мори та та̄рматытэ. 

	Я-та, ань ня̄лэ ховтын та̄кыщ та пēлхатас. Та кос кональ хартытэ, ат вēрмитэ. Аквматэ̄рт юи-па̄лыл Та̄нварпэ̄кван та ёхтувес. Та̄нварпэ̄ква Э̄ква-пыгрищ нупыл ла̄ви:

	– Я-а, ам наӈын та пувыслум. Ам ат хӯнтлын ня̄врамыт юв то̄втлыгпиянум, та̄япиянум.

	Ань Та̄нварпэ̄ква Э̄ква-пыгрищ са̄с па̄йпын нарыгтастэ. 

	А̄ӈханэ о̄с тув пинсанэ ос таквирот номсахты:

	– Я-та, ань юв ёхтэ̄гум, йильпи исмит тах па̄йтэ̄гум, тортал та тэ̄пъялэ̄гум.

	Тох номсахтым во̄р хосыт та тотытэ. Ань Э̄ква-пыгрищ касае но̄х-лэ̄ватастэ. Па̄йп па̄лыг-яктыстэ, ёргыстэ, тувыл кон та рагатас. Э̄й, сысы сып ёлы-па̄лн та тахамты, та тахамты. Та торыг ро̄ӈхи:

	– А̄ква, а̄ква, а̄вин па̄лыг-пинэ̄лн. Ам ты ювум. 

	А̄кве а̄ви па̄лыг-пи-нуӈкве туп а̄лымастэ. Э̄ква-пыгрищ юв та 

	щалтапас. А̄ӈха пут та па̄йтэ̄г, та лутэ̄г ос э̄лаль о̄лэ̄г. А̄квен 

	матаре нё̄тлыгты, э̄т хӯлэ̄г. 

	Поратэ ёхты, о̄с во̄раяӈкве во̄рн та атхаты, та мины. Во̄р 

	янытыл кисхатым 

	ё̄мыгты, ос ё̄втыл ня̄лэ 

	мори та та̄ратытэ. Хансаӈыт, а̄ӈхат о̄с 

	та алапи. 

	Ёнгим, ощхулим 

	ха̄йтыгтыматэ, о̄с та ня̄лэ та̄кыщ йӣвн та пēлхатас. Та кос харты-тэ, та кос хартытэ, ко
	наль ат лэ̄ватахты, ат вēрмитэ. Юи-па̄лыл Та̄нварпэ̄ква ты ёхтыс, тавēн ла̄ви:

	– Та, наӈ а̄нумныл ты оигласын. Ам наӈын 

	ань о̄с та пӯвыслум. 

	Ань тах ат оēгын.

	Пувыстэ, Э̄ква-пыгрищ тэ̄пыӈ лӯтыӈ та̄гыл сыс па̄йпын о̄с та нарыгтастэ. Тотытэ, ты хал таквирот потрами:

	– Ань юв ёхтэ̄гум, 

	атыӈ исмит тах та тэ̄пъялэ̄гум.

	Э̄ква-пыгрищ касае но̄х-лэ̄ватастэ. О̄с та ас пасатаӈкве патыс. Ка̄тын-паттум ӯянэ ёт о̄с та кональ патыс. 

	Сып ёлы-па̄лн о̄с та 

	тахамты, та ро̄ӈхи:

	– А̄ква, а̄ква, а̄вин па̄лыг-пинэ̄лн, ам та ювум. 

	А̄кве а̄ви па̄лыг-пинуӈкве туп а̄лымастэ, Э̄ква-пыгрищ юв та калятас. Ос тэ̄пъялэ̄г, 

	лӯтэ̄г, э̄т хӯлэ̄г. А̄лпылыг ēмты, о̄с во̄раяӈкве атхаты. 

	Э̄ква-пыгрищ ё̄втэ выг, ня̄ланэ выг, касае ёт выг, о̄с во̄раяӈкве та мины. Во̄рт ё̄мыгтыматэ, ё̄втыл ня̄л мори та та̄раты. Тыхал щё̄пыр манос а̄ӈха ка̄тын-патты. Мори 

	ня̄лэ та̄ратыматэ, акв-матэ̄рт о̄с та ня̄лэ йӣвн хо̄яс, о̄с та та̄кыщ тагапас. Та кос кональ хартытэ, лэ̄ватаӈкве ат вēрмитэ. Ос та Та̄нварпэ̄кван 

	юил ёхтувес, ла̄ваве:

	– Я-ха, наӈын юв ты товтлыгтылум, татем атыӈ исмит пут па̄йтэ̄гум тах. 

	Ань Та̄нварпэ̄ква Э̄ква-пыгрищ кēр па̄йпын та нарыгтастэ, во̄рн та тотыстэ. Юв тотыстэ, колн тӯлыстэ. Тот Та̄нварпэ̄ква хӯ-рум а̄гиянэ ӯнлэ̄гыт. Ня̄враманэ нупыл ла̄ви:

	– А̄гит, ань тай 

	торта̄л та тэ̄пъялэ̄в. Атыӈ исмит па̄йтэ̄в. 

	Ам ань во̄рн о̄с кисхатуӈкве минэ̄гум. На̄н а̄ращ пēламтэ̄н, пӯт па̄йтэ̄н. Ам ёхтэ̄
	гум, тэ̄пъялэ̄в тах.

	Я-та вос, э̄тииг ēмтыс, а̄гит а̄ращ палтсыт, пӯт вит исылтаӈкве ӯнттысыт. Ань Э̄ква-пыгрищ татем мӯтра-ӈыг о̄лыс. Хӯрум а̄гит матыр ощмар хосыт пуссын та пӯтн пēтсанэ. Та̄нварпэ̄ква во̄рт во̄раим яласы. Э̄ква-пыгрищ таккет юн хӯйгалалы. Нё̄выль пӯтэ ла̄кква ма̄н хӯныстэ. 

	Акв пуӈке акв 

	иснасын, китыт пуӈке китыт иснасын, хӯрмит пуӈке ос а̄ви ва̄тан ӯнттыстэ, такви ос тӯйтыгпахтас. Аквматэ̄рт Та̄нварпэ̄ква ёхтыс, та атыньтахты 

	ос ла̄ви:

	– Татем атыӈ исмит атыл пасы. Ам тай ты хо̄тал торта̄л та тэ̄пъялэ̄гум тах. Соргум та̄глыӈыг ēмты, сымум сытми. 

	Та̄нварпэ̄ква юв щалтыс. Я-а, тав э̄лы-палэ̄т пуӈк хопалы хуи. А̄ӈкваты, акв иснасэ̄т о̄с пуӈк хопалы хуи. Китыт иснасын а̄ӈкваты, о̄с пуӈк хопалы хуи. 

	Пӯт кивырн а̄ӈкватас, хот-ощатахтас, ла̄ви:

	– Э̄ква-пыгрищ аман таса̄вит пуӈк ос нё̄выль та о̄ньщис. Ос а̄гиянум аман хоталь минасыт.

	Э̄ква-пыгрищ тав нупылэ кол са̄мыл иллтыг ля̄галас:

	– Я̄-а, Та̄нварпэ̄кв, наӈ ощмарыӈ, ам о̄с ощмарыӈ. Ты наӈ а̄гиянын пӯтыт 

	па̄йтым о̄лэ̄гыт. 

	Та̄нварпэ̄ква хот-ро̄хтыс, такви а̄ращēн хоны та рагатас, тох та порсыс. Э̄ква-пыгрищ кон ква̄лыс о̄с сып пуӈк ёлы-па̄лн тахамтым та ро̄ӈхи:

	– А̄ква, а̄ква, а̄ви па̄лыг-пунсэ̄лн, ам та ювум. 

	Э̄ква-пыгрищ юв ёхтыс, ос э̄лаль о̄луӈкве патсы̄г. Тэ̄н ань ты мус щуним о̄лэ̄г, хӯлэ̄г.

	 

	Ты мо̄йт 

	Т.С. Мезенцева 

	ма̄ньщи ла̄тӈыл 

	потыртастэ, нэ̄пакн 

	Н. МЕРОВ хансыстэ.
