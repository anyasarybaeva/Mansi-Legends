

	Матахмат та̄л минам юи-па̄лт Белоярский район Касум па̄вылт о̄лнэ ханты ма̄хум ща̄нь ла̄тӈаныл э̄лаль тотнэ ма̄гыс «Языковое гнездо» нампа проект щё̄питасыт. Ань тот ня̄врамыт ханты ла̄тӈыл потыртаӈкве ханищтавет.


		Щар о̄выл порат ты ва̄рмаль хо̄н ма̄ныл тыг тотвес. Ты йильпи тэ̄ла щирыл, ня̄врамыт ла̄тыӈ ва̄нэ хо̄тпат ёт ща̄нь ла̄тӈыл потрамēгыт. Таима̄гыс та̄нки ла̄тӈаныл молях ханищтыяныл. Ань Ка̄сум па̄вылт о̄лнэ ня̄врамыт о̄с акв-тох ща̄нь ла̄тыӈ ва̄нэ хо̄тпатн ханищтавет. Тыщир та̄н та̄нки ла̄тӈаныл моляхнув тор-гамтаӈкв патыяныл. Щар о̄влэ̄т тамле школат Ха̄льӯс район Ло̄пмус, Сӯкыръя, Тэ̄к ос мо̄т ма̄нь па̄влытт пӯсвēсыт. Тувыл ётылнув Ка̄сум школат рӯпитан хо̄тпат о̄с ты проект э̄лаль тотуӈкве номылматсаныл. Ань па̄вылт о̄лнэ «Оленёнок» нампа садикыт хӯрмит та̄л ща̄нь ла̄тӈыл ня̄врамыт ханищтавет. Тот «Огонёк» нампа группа рӯпиты. Тув онтоловхуйплов ня̄врам ханты ла̄тыӈ ханищтаӈкве ялантэ̄гыт. 

		Ня̄врам ханищтан хо̄тпат ща̄нь ла̄тӈаныл ёмщакв ва̄ганыл, ня̄врамыт ёт акваг потыртэ̄гыт. Тот ты ханты нэ̄т рӯпитэ̄гыт - З.Н. Тарлина,  Р.И. Тасьманова, Л.И. Рандымова ос Н.М. Рандымова. Ня̄врамыт ща̄няныл-а̄щаныл о̄с яныг нё̄тмил ва̄рēгыт. Та̄н ня̄враманыл ма̄гыс хорамыӈ супыт ю̄нтсыт ос ёнгын утыт ма̄щтырласыт. 

		Акв колнакт ка̄тыл по̄слым хурит ос са̄всыр ёнгын утыт акван-атвēсыт, выставка ва̄рвес. Тот па̄выл урыл хансым са̄в нэ̄пак о̄лы. Ты хосыт ня̄врамыт та̄нки йис о̄лупсаныл о̄с ханищтыяныл.

		Ща̄нь ла̄тыӈ ханищтан ма̄гыс ма̄нь ня̄врамыт ма̄гыс «Хо̄-талакве» нампа журнал та̄ратэ̄гыт. Тот товлыӈ ӯит, во̄руит ос са̄всыр хӯлыт наманыл ханты ла̄тӈыл хансым о̄лэ̄гыт. Ты нэ̄пак хосыт ня̄врамытн пӯмащ  ха-нищтуӈкв. Ӯщлахтын порат та̄н мо̄йтыт мо̄йтэ̄гыт ос а̄мщит ханьщēгыт. А̄гирищит а̄канил, пыгрищит ос «Щёл» ёнгилыл ёнгēгыт. Та̄нанылн тот ханищтахтуӈкве сака мӯсты. Тот рӯпитан хо̄тпат са̄всыр семинарытн э̄лаль ханищтахтуӈкве ва̄тихал ялантэ̄гыт. Па̄вылт тамле ва̄рмаль о̄лы, соссаӈ 

		щēмьят юн ща̄нь ла̄тӈыл щар ат потыртэ̄гыт. Таима̄гыс ня̄врамыт та̄нки ла̄тӈаныл ат ва̄ганыл. Ань «Языковое гнездо» нампа проект хосыт, э̄рыӈ ты ва̄рмаль мӯсхал щирыл щё̄питаве.

		 

		Ты потыр ханты нэ̄ Раиса Решетникова хансыстэ, 

		ма̄ньщи ла̄тӈыг Николай МЕРОВ толмащластэ.

		 

 
