
Ха̄льӯс район Сӯкыръят пēс йис порат ва̄рим лё̄х о̄лы, тав Сибиряковский тракт ла̄ваве. Хуньт тит нот ювле хультум порат ты лё̄х Александр Сибиряков 1884-1888 та̄лыт сыс ва̄рыстэ. 
Ты купса хум о̄лыс, тав лё̄х ва̄рнэ ма̄гсыл ма̄хум мēталас, хо̄т мēтра па̄ӈхвит лё̄х са̄грувес, я̄ӈ­кылмаӈ, витыӈ ма̄т но­ры­тыл пинтлувēсыт. 
Ань ты лё̄х сунсыглым Оксана Тимирова ялыс ос ты урыл мирн потыртас:
– Хо̄тхуйпловтем та̄л ювле хультум порат ма̄х­мыт ёт ам нё̄рытын ялсум, тот ма̄н Сибиряковский лё̄х хосыт ла̄глыл мина­сӯв, то̄ва ма̄т я̄т хосыт ка­та­маран-ха̄пыл на̄тылта­сӯв. 19 нот порат ты лё̄х хосыт са̄в пормас, тэ̄нут тотыглавес. 
Ань мус ты лё̄ӈх туп то̄ва ло̄мтанэ хультсыт, тав 180 вēрыста палытэ о̄лыс. Я̄ӈкылмат, самай во̄ӈхат хоса норытыл нортвēсыт. Тэ̄лы-таквс, хунь ма̄ осэ ёмщакв по̄­лясаве, са̄лы пӯӈ аня ты лё̄х ялыглым Печар ма̄­ныл Щугор я̄ толихныл (ма̄ньщи щирыл Саквур) ос Сакв я̄ мус Сӯкыръя па̄вылн ня̄влыгла­вēсыт, лё̄х тӯйтэ ёмщакв ялыг­ла­вес ос тэ̄лы сыс матса̄­вит пормас ты лё̄ӈх хосыт лувыл, са̄лыл та хартвес. На̄н ул хӯлыглас­лын, тав Ха̄льӯс район Сӯкыръя па̄вылныл о̄выл­тахты ос Печар мус ва̄­рим о̄лыс, тав Европа ос Азия акван-о̄лтсаге. 
Лё̄ӈхыт ӯщлахтын ма̄г­сыл атахтем ма̄т колыт ӯнлысыт, ма̄хум тот лува­ныл ос са̄лы­яныл тытты­саныл, та̄нти ӯщлахта­сыт, толты­глахтасыт, та палыт йийим аквты ва̄г­тал патэ̄гыт. Ма̄н ма̄вныл Печар ма̄н, Мур­манский ма̄н, Норве­гиян ос Дани­ян тэ̄нут-пормас ты лё̄х хосыт тотвес, та порат хӯл, са̄всыр ӯйхул сов, ня̄нь, колас тувле хартвес. Тот ма̄хум тэ̄нутыӈыг ēмтсыт, атиӈк ты э̄лы-пал саран ма̄т ня̄нил, коласыл торыӈ ат то̄влыглавēсыт, нусаг о̄л­сыт. Тот ня̄нь та̄ра хӯрум щёс тынта̄лыгнув ēмтыс, ты э̄лы-пал тот о̄лнэ мир тэ̄та̄л харальпил сава­ласыт. Ма̄н нупылув ос мо̄т са̄всыр пормас-тэ̄нут тотвес. 
Тувыл э̄лаль Александр Сибиряков ты лё̄ӈхе та̄лэ-тувет яласан щи­рыл ва̄руӈкве номсыстэ, колёсаӈ тэ̄лякил пормас хартуӈкве таӈхыс, та хо­сыт 1898 та̄л мус ты лё̄ӈх яласавес. Ос хунь тēр­лё̄ӈх пинвес, тэ̄лы яласан лё̄ӈх хот та арыгтап­тувес. 
Сергей Койнов, саран ма̄т о̄лы, тав Ня̄хщам­вольт самын патыс ос яныгмас. Ты хум Александр Сибиряков наме номнэ ма̄гсыл проект хансыс ос па̄ртыт ва̄рылтас, ань та лё̄ӈх хосыт Сибиряков намыӈ па̄ртыт тӯщтувē­сыт, ань о̄лнэ ма̄хум ты урыл вос ва̄ганыл. 
Мо̄лты та̄л Ня̄хщам­во̄льт па̄рт тӯщтувес, тот Сибиряковский лё̄ӈх тувыл та̄ра о̄с мины. Ань таквсы порат Ха̄льӯс район Сӯкыръят тамле па̄рт тӯщтувес, тот ты о̄йка наме о̄лы ос тав ва̄рум лё̄ӈхе урыл хас­вес. Саран­павыл музейт, школат рӯпитан хо̄тпат ос Исто­рический клуб колн ялантан ня̄врамыт, та̄н Л.П. Стаканован ханищ­тавет, та̄н ты таквс лё̄х ва̄тан па̄рт тӯщтысыт, тот акван-атхатыглам ма̄хум э̄лы-па̄лт са̄в ёмас ла̄тыӈ Александр Сибиряков урыл ла̄всыт. 
Тыгыл э̄лаль ос сара­ныт о̄лнэ ма̄т о̄с акв тамле па̄ртыт тах ва̄ра­вет, яласан ма̄хум ка̄са­лы­яныл, ты урыл ловинь­тэ̄гыт, тув тах туристыт ёхта­лэ̄гыт, са̄внув ма̄хум ты урыл ва̄ӈкве патэ̄гыт.
Хуньт хосат хот-оссув­лым лё̄ӈх ань ма̄хумн э̄рмыглас, тав хосытэ̄тыл туристыт тотыглаӈкве патавет, ос тав ляпатэ̄т о̄лнэ па̄влыӈ ма̄хум рӯ­патаӈыг, э̄рыӈ, ēмтэ̄гыт. 
Оксана Мороз потре ма̄ньщи ла̄тӈыл Галина КОНДИНА толмащластэ 
