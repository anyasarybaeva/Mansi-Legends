

	Улпыл, ка̄сыӈ хо̄тпа ща̄гтым ӯрхаты, хунь йильпи та̄л ёхты. Ма̄хум са̄ртын та̄гыл щё̄питахтэ̄гыт, рӯтанылн ос руманылн мӯйлупса та̄стэ̄гыт, э̄лаль о̄лнэ ёмас посыӈ хо̄тал номсэ̄гыт. Ка̄сыӈ номсы, йильпи та̄л со̄тыӈыг ос щуниӈыг вос о̄лыс. 


		Ма̄к ща̄гтэ̄гыт ос мо̄йт хольт мӯтра ӯрēгыт – ня̄врамыт. Хулюмсунт па̄вылт ты та̄л ня̄врамыт ма̄гыс клуб колт «Ёлка» ва̄рыглавес.

		КСК колт  рӯпитан ма̄хум ос тыг ялантан ханищтахтын ня̄врамыт «Морозко» рущ мо̄йт сценат суссылтасыт. Ты мойт телевизор хосыт ул пуссын ва̄щинта̄лыгласлы̄н. Со̄ль, матыр тахнэ номт ва̄рмалиг вос патыс, ма̄нкина̄вныл мины. Хо̄ӈха хумыс тахмаи, та щирыл та паты, туп матыр ва̄рнэ сым-олн вос о̄лыс. Ка̄ркамыг о̄лнэ хо̄тпа тавēн хо̄йхатнэ ва̄рмалянэ тэ̄лаг састлыянэ, э̄вла-ёра, пуӈке мус о̄лы.

		Мо̄йт а̄стум  юи-па̄лт ня̄врамыт ёнгысыт, э̄ргысыт. Ащирм о̄йка Тӯйт а̄гирищ апге  ёт о̄лыс, о̄парищēн нё̄тыс. Ла̄палахтыглан киснёлпэ̄ква о̄с ёхталас, о̄влэ̄т ня̄врамыт ёт мощ ощмарлас кос, тувыл номтэ патыс, ёмас а̄квыг пēрумтахтас.

		Ты хо̄тал ащирм хо̄талыг кос о̄лыс, ня̄врамыт ащирманыл ат рохтысыт, ёнгын ма̄н ёхталасыт. Ёхталам ня̄врамыт пуссын ма̄нь мӯйлупсал ос канпетка хӯргыл майвēсыт.

		Анна АНЯМОВА

		Сым-олн – матыр сака та̄кыщ тахнэ номт.

		Э̄вла-ёра, пуӈке мус – ёмщакв, хумыс ка̄сащи, тащирыл о̄луӈкв, щёлыӈыг о̄луӈкв. 

		Киснёлпэ̄ква – кисыӈ нёлпа э̄ква, акв тав кирпнёлпэ̄ква – кирпыӈ нёлпа э̄ква. Та̄нварпэ̄ква – та̄н ва̄рнэ э̄ква, ос аман хотьют? Аман о̄с акв тав?

		 

 
