
Тӯяг Ха̄льӯс район Ягрим па̄вылт турло̄пс ва̄рнэ нэ̄т халт Наталья Леонидовна Яркина щаквщис. Тувыл нэ̄ Ханты-Мансийск ӯст а̄па ва̄рнэ семинарт ва̄слум. Тав ка̄тыл матыр-а̄ти ва̄руӈкве пуссын ха̄сы – са̄сныл а̄пат ос хусапсовыт ю̄нты, сакныл са̄всыр хорамыт харты, сэ̄тапыл ханты щулкиныт саги. 

Нэ̄ китыгласлум, хотыл о̄лы, тох ма̄щтырлаӈкве хо̄т ханищтахтас. На̄н ань э̄лаль Наталья Леонидов­на потре ловиньтэлы̄н.
– Ам Тэ̄к па̄вылт са­мын патсум, тот яныг­ма­сум. Омагум-а̄тягум ханты хо̄тпаг. Омам Юлия Кузьмовна, такви о̄парищ наме Макаро­ва. А̄тям Леонид Нико­ла­евич Миляхов во̄раян ос хӯл алыщлан хо̄тпаг о̄лыс. Щащēквам о̄лмēт са̄в пормас ю̄нтыглас. Яныгхо̄тпат таве номыл­мата̄­лыяныл, ам ляльтум ла̄вē­гыт: «Наталя, щащē­кван о̄лыс те, наӈ ань нё̄­тнэ маснутыл ё̄мыг­та­нувын. Тав сака ма̄щ­тыр нэ̄ о̄лыс, матыр-а̄ти ва̄­руӈкве пуссын ха̄сыс». 
Щащēквам хосат а̄ти­мыг ēмтыс, то̄нт а̄тям хо̄тхуйплов та̄лэ ущ то̄в­лыс. О̄пам ты э̄лы-палт холас. А̄тям сава­лапыг хультыс. Номи­лум, тав акваг матыр ма̄щтырлас – суныт, ха̄пыт ос алыщ­лапыт щё̄питас, хӯлпыт хасыс. Ам ань о̄с улпыл щащēквам хольт ю̄нсха­тэ̄гум. Света а̄гим о̄с ка̄тыл сыре-сыр пор­ма­сыт ва̄ри. 

Ханты-Мансийск ӯсн Наталья Леони­довна а̄гитэ ёт ёхталас. Тыт тэ̄н пēс щирыл ханты а̄па ю̄нтсы̄г. А̄гирищ ань са̄тыт клас­сыт ханищ­тахты. Китыг­ласлум, ты аман о̄выл а̄патэ, тав тох потыртас:
– Тэ̄к па̄выл школавт ка̄тыл са̄всыр пормас ва̄рнэ кружок о̄лы. Ма̄н тот Галина Михайловна Курганова ёт щаквщēв. Са̄сныл ю̄нтнэ тэ̄ла ам сака э̄руптылум - а̄пат ю̄нтэ̄в, хусапсовыт ва̄рēв, хорамыл щуртыянув. Тувыл ДПИ (декорати­вно-при­кладное искус­ство) кружокн ялантэ̄гум, тот ос сакныл тур­ло̄пс, пальсак ос мо̄т э̄рнэ пор­масыт хартэ̄в. Ю̄нтуп тӯщтын пӯтскат ос те­ле­фон пиннэ хӯрыг­со­выт ю̄нтэ̄в, хора­мытыл ва̄­риянув. 

Ка̄ркам а̄гирищ нас ёнгын ма̄гыс ёмасяныт а̄па ю̄нтыс. Сосса ма̄хум пēс щирыл ка̄тыл ва̄рнэ пормасаныл ханищтан учёный нэ̄ Н.Н. Фёдо­рова Света ю̄нтум а̄патэ сунсыгластэ. Нэ̄ ла̄выс, а̄патэ ёмас щирыл ва̄р­ме, пēс ма̄хум хольт э̄рнэ хансатыл щуртме. А̄ги­рищ маттем та яныт­ластэ.

Наталья Леонидовна такви тай яныгнув а̄па ю̄нтыс. Тав ляльтэ ла̄вē­гум, а̄па ва̄руӈкве нас хунь, улпыл та̄рвитыӈ. Нэ̄ тох ла̄выс:
– Атхунь, ты сака та̄рви­тыӈ рӯпата. Ты ам о̄выл а̄пам, хусапсовыт тай ю̄н­тыгласум. Ма̄ньта̄гыл ва̄­щинтасум, па̄вылт о̄лнэ яныгхо̄тпанув хумус ма̄щ­тырласыт, та̄нанылныл ханищтахтасум. Ань ты­хо̄тал мус о̄с акваг ак­ван-атхатэ̄гыт, ка̄тыл матыр ва̄рēгыт, щакв­щēгыт. То̄ванакт Галина Михайловна Курганова палт школан щалта­па̄лэ̄гум, сунсэ̄гум, тав ня̄врамытн маныр сус­сылты. 

Школат ханищтах­тамум порат «А̄с ай ёх» ханты ансамблит э̄ргы­сум, йӣквсум. 2003 та̄лт Ханты-Мансийск ӯст экономический колледж а̄стласум, ла̄пкаӈ нэ̄г патхатыгласум. Ётыл, 2014-2017 та̄лытт, юил ялантым педколледжит о̄выл классыт учителиг ханищтахтасум. 
Школат тох иӈ аты рӯпитасум. 2010 та̄лт клубн патхатамум па̄сыл ань тыхо̄тал мус тот та рӯпитэ̄гум. Ханты мирув культура ам сака янытлылум. Ма̄н, клубт рӯпитан ма̄хум, пēс йис ва̄рмалянув но̄х-во̄рмалтыянӯв, э̄лаль тотыянӯв. Таима̄гыс тамле хо̄нтхатыглапыт о̄лнэ ма̄н акваг ялантэ̄в, сосса ма̄хум ёт щаквщēв, ханищтахтэ̄в.
 
