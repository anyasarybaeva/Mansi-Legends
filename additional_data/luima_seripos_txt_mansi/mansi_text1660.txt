

	Ягрим па̄вылт «Росток» нампа центр о̄лы. Тот та̄рвит о̄лупсан патум ма̄хум ня̄враманыл нё̄тавет. Кол 2001 та̄лт пусвес. То̄нт Николай Кисляченко Ха̄льӯс район кӯщаиг о̄лыс, центр ва̄рнэ ма̄гыс кол мис.


		Ты центрыт ань хӯрум отделеният ва̄рвēсыт: тыи ханищтахтын а̄гит-пыгыт ёт рӯпитан стационар, а̄гмыӈ-мосыӈ, сакватахтам ня̄врамыт ёт рӯпитан кол ос нуса тотнэ щēмьятн нё̄тнэ служба. Ка̄сыӈ тамле колт я̄нас хо̄тпа кӯщайлахты. Ань ханищтахтын а̄гит-пыгыт палт кӯщай ва̄ӈын нэ̄ Светлана Вечкитова ос ты стационарт пуӈктотнэ нэ̄ Олеся Доля ёт ва̄йхатыгласум. Тэ̄н потрагēн ань ловиньтэ̄н. 

		 

		Хумус ты тэ̄лат о̄вылтавēсыт

		 

		Ягрим па̄вылт мирн нё̄тнэ социальный тэ̄лат мирколыӈ хо̄т-патн 1995 та̄лныл о̄вылтавēсыт. То̄нт та̄н хӯрум колнакыӈ кол мисыт, ма̄хум тот рӯпитаӈкв та патсыт. О̄выл кӯщаиг тот Ольга Ивановна Чумакова о̄лыс, э̄ква ань тыг мус  ня̄врамыт ёт рӯпиты. 

		Та порат  район кӯщаитн та̄н сака ат нё̄твēсыт, тахольт па̄влыӈ ма̄хум та̄наныл э̄рнэ пормасыт тотсыт, сыресыр э̄рнэ нё̄тмил ва̄рсыт.

		О̄влэ̄т приютыт туп Ягримт о̄лнэ а̄гирищит-пыгрищит о̄лсыт, ётыл ты кол районныиг ва̄рвес. Тув ма̄нь па̄влыӈ ня̄врамыт то-тыглаӈкве патвēсыт. Саранпа̄выл э̄лы ма̄т о̄лы, тувыл ма̄хум тотнэ ма̄гыс мощ та̄рвитыӈыг о̄лы: тэ̄лы лё̄ӈхыл хоса минуӈкве 

		ос то̄внакт сака ащирмаӈ. А̄гмыӈ-мосыӈ хо̄тпат молях ва̄гта̄л патэ̄гыт, товлыӈха̄пыл яласаӈкве билет сака тыныӈ, та̄н хотты хо̄тпатн тув та тотавет. 

		                         

		Ня̄врамыт урыл

		 

		Ты колыт аквторыг атхуйплов са̄виткем ня̄врам  пусмалтахтуӈкве ос ӯщлахтуӈкве вēрми. Ань китхуйплов а̄гирищ-пыгрищ тот о̄лыс. Нила ня̄врам тув юил ёхталасыт ос та̄н хо̄тал палыт тот ӯщлахтасыт, мо̄т нёлолов ня̄врам э̄тэ-хо̄талэ тот о̄лэ̄гыт. То̄ва ня̄врамаквет та̄л-охса сыс тот о̄лэ̄гыт. Та̄н тот пусмалтавет, ханищтавет ос нас ӯщлахтэ̄гыт. Юил 

		ёхталам а̄гит-пыгыт хӯрум э̄тпос тув ялантэ̄гыт. Та̄н щēмьянылт о̄лупсаныл аквтох лю̄лиг ēмталы ке, та̄н «Росток» центрын ювле во̄вавет. 

		Центрын са̄выӈпа̄лэ ня̄врамыт опека кол па̄лыл кēтавет, то̄внакт ща̄нь-а̄щит нё̄тмил во̄внэ ма̄гыс ня̄враманыл тув тотыяныл. Мо̄лал акв нэ̄ пӯльницат хоса пусмалтавес, тав ат а̄гиянэ-пыганэ центрыт хуль-тупта̄лсанэ. 

		Са̄ртын са̄в хантыт ос ма̄ньщит тув атыглавēсыт, ань юи-о̄выл та̄лытыт мо̄т мир ня̄врамыт тув о̄с тотыглаӈкве патвēсыт. Ня̄врамыт та̄нки халанылт юртыӈыщ о̄лэ̄гыт, матыр-а̄ти ва̄руӈкве аквъёт ханищтахтэ̄гыт.

		 

		Сыресыр ханищтапыт урыл

		 

		Ня̄врамаквет ёт тот ханищтан хо̄тпат рӯпитэ̄гыт, тыи психологыт, педагогыт, са̄всыр а̄гмыт пусмалтан лēккарыт. Та̄н тот матыр ка̄тыл ма̄щтырлаӈкве, хурит по̄слуӈкве, йӣквуӈкве, э̄ргуӈкве ханищтавет. 

		Тот о̄лмум порат то̄ва а̄гирищит-пыгрищит ялпыӈ хо̄тал кастыл сыресыр хорамыӈ утыт ва̄рсыт, мо̄таныт э̄ргыт ос йӣквыт ханищтасыт. Акв колнакт пусмалтан э̄рнэ ут пуссын о̄лы. Ня̄вра-мыт пусмалтахтуӈкве ос ӯщлахтуӈкве тув щалтапа̄лэ̄гыт. 

		Тувыл та̄н та̄нки о̄лупсаныл  ос о̄лнэ ма̄-наныл ӯргалан ма̄гыс са̄всыр ханищтапыл 

		ва̄равет. Та̄н Россия ма̄ вос янытлыяныл, пуста̄гыл вос яныгмēгыт ос ищх-пыӈ утыл рӯпитаӈкве вос ха̄сэ̄гыт. Тамле тэ̄лат ня̄врамытн о̄с сака пӯмщалавет.

		Та̄нки яныгман ма̄наныл ос тыт о̄лнэ соссаӈ ма̄хум пēс ва̄рмалит, пēс накыт ва̄нэ ма̄гыс я̄нас программа щё̄питым о̄лы. Тот «Сорни ёш» нампа студия ва̄рвес, та̄н сакныл матыр ма̄нь хорамыт хартэ̄гыт, лӯима ма̄хум са̄всыр пормасыт урыл потыртэ̄гыт 

		ос хумус та̄наныл ва̄руӈкве э̄ри -  ханищтавет.

		Центрыт са̄в та̄л Луиза Степановна Тихонова рӯпиты, тав ты ня̄врамыт ханищтыянэ. Та̄наныл «Ӯринэ̄ква хо̄талн» тотыглыянэ, тот э̄ргēгыт, йӣквēгыт, ёнгилыт касэ̄гыт.

		Ты центрыт о̄лнэ а̄гит-пыгыт «Альянс» нампа колн ялантан матумпа̄ла ма̄хум ёт хо̄нтхатыглэ̄гыт. Та̄н аквъёт сыресыр ка̄с ва̄рēгыт, спектаклит щё̄питэ̄гыт, акван-нё̄тхатым юртыӈыщ о̄лэ̄гыт. Мо̄т организацият та центрын о̄с ёхталэ̄гыт, манос ня̄врамыт та̄нки палтаныл мӯйлуӈкве во̄выглыяныл. 

		Тувыл ня̄врамыт са̄в-сыр касылыт касэ̄гыт ос ёмас тэ̄ланыл ма̄гыс мӯйлупсал мивет. «Росток» колт о̄лмумт, ам са̄всыр грамотат, благодарность-нэ̄пакыт ка̄саласанум. Таи-ма̄гыс номтум сака ёмас, тот ёмас сымыӈ хо̄тпат рӯпитэ̄гыт.

		 

		Тамара Мерова

		 

 
