
Ханты-Мансийск ӯст «То̄рум Маа» музейт рӯпитан ма̄хум хо̄тыт та̄л «Та̄ксар ма̄хум» нампа проект щирыл рӯпитэ̄гыт. Ты э̄лы-па̄лт ат та̄л сыс та̄н Ханты-Мансийск ӯст о̄лнэ ня̄врамыт танки музейн во̄выгласаныл. Щēранка та̄л на̄й хумус пēламтаӈкве, во̄рт хот ке тыпсын, лё̄ӈх ювле кинсуӈкве, са̄с хусапыт хумус ва̄руӈкве ос са̄в мо̄т э̄рнэ ва̄рмалитн ханищтасаныл. 
Ня̄врамыт хащта̄л а̄гмыл ул вос ēм­тэ̄гыт, ты тув ӯщлахтын ма̄т ат ва̄рыглавē­сыт. Тыи­ма̄г­сыл музейт рӯ­питан хо̄тпат тамле ханищ­тапаныл кинан по̄с­лы­саныл ос ищхӣ­пыӈ утыт «ВКонтакте» та̄нки ло̄п­санылт сус­сылтасаныл. Ханищтап во̄ртур э̄т­пос 17 хо̄тал­ныл 20 хо̄т­алэ мус ва̄рыг­ла­саныл. Ка̄сыӈ хо̄тал та̄н акв кина по̄слысыт ос ищ­хӣпыӈ ут хосыт сус­сыл­та­сыт. Ты э̄лы-па̄лт тамле ханищта­пыт туп ня̄врамыт ма̄г­сыл ва̄­рыг­лавē­сыт, ань по̄слум кина­ныл ма̄ янытыл о̄лнэ мир сун­суӈкве вēрмы­сыт.

«Та̄ксар ма̄хум» нампа проект щирыл музей-колт рӯпитан хумыг Вячеслав Кондин ос Анатолий Брусницин ханищтап ва̄рыгласы̄г. О̄выл хо̄талт тэ̄н на̄й щēранка та̄л хумус пēламтаӈкве, та урыл потыртасы̄г ос суссыл­тасы̄г. Во̄раян ма̄хум ёмащакв ва̄ганыл, во̄рн миннэ порат щēранка  ёт-виӈкве э̄ри. Ос щēран­катэ то̄са­мыг вос о̄лыс, паке­тын маниг­таӈкве ос щēпын пинуӈкве э̄ри. Тувыл щēранка та̄л ке хультсын, мо̄т щирыл на̄й пēламтаӈкве о̄с ро̄ви. Хумыг кит а̄хвтас висы̄г ос тэ̄натэ̄н акван-ра̄тсанэ̄н, ос та по̄хын то̄сам пум пинсы̄г. Тох ра̄тащлым, то̄сам пум но̄х та пēламлас. Ты коныпал суссылтасы̄г хумус вата-ло̄мтыл ос батарейкал на̄й пēлам­таӈкве ро̄ви. 

Са̄с а̄ныт хумус ва̄­руӈ­кве ос тот вит па̄йтуӈ­кве, китыт кина­тэ̄н та урыл о̄лыс. Тох ēмталы, э̄лум­хо̄лас во̄рт э̄рнэ порма­сыт та̄л хуль­туӈ­кве вер­ми, исыл­тах­тын ма̄г­сыл исум вит-ло̄мт аюӈ­кве ке тахмаи, во̄рт са̄с нуюӈкве ос тыил са̄н ва̄руӈкве вēрми. Тувыл вит тув со̄суӈкве ос а̄ращн ӯнт­туӈкве. Э̄рнэ щирыл ке ва̄руӈкв, са̄с а̄нын но̄х ат пēлам­лы ос витэ тох па̄ялты.  
Э̄т хӯлнэ ма̄ во̄рт ху­мус щё̄питаӈкве э̄ри, хӯр­мит кинаныл та урыл о̄лыс. Во̄рт ул вос по̄лявēн ос турап хо̄талт та̄ра ул вос ёсавēн, хуйнэ ма̄ хумус ва̄руӈкве э̄ри, Анатолий Брусницин суссылтас. Хоты ма̄т а̄ращ ва̄руӈкве э̄ри, хо̄тпа ёл-оилматым но̄х ул вос пēламлаве ос э̄ти на̄й лап ул вос харыглас, э̄лумхо̄лас щама ул вос по̄львес, та урыл потыртас. Тувыл ёл-хуйнэ ма̄ хумус ва̄руӈ­кве – суссылтас. 

Нилыт кина щирва хумус ва̄раве, та урыл о̄лыс. Вячеслав ос Ана­толий ма̄нь ма̄ во̄ӈ­ха хилсы̄г, тув та̄тыл ку­ры­ска ӯнттысы̄г ос та нумпалн па̄нт кēр пинсы̄г ос ма̄л лап-паргалтас­тэ̄н. Ты э̄лы-па̄лт та кēрт ма̄нь ас пасатасы̄г. Та ас нумпа̄лн кēр па̄нка хоми пинсы̄г ос тав кӣврēн са̄с-ло̄м­тыт пинсы̄г. Тувыл па̄нка по̄хыт а̄ращ палтсы̄г. Па̄нка хунь исыглас, щирва ёлын ӯнттым курыскан па̄сгыс. Пēс порат сосса ма̄хум щирва тох ты ва̄рсыт. Ты утыл лё̄мвоит сака пилэ̄гыт. Музейт рӯпи­тан хумыг ла̄всы̄г, щир­ва туп маснут тармыл сартуӈкве ро̄ви, ка̄тын манос вильтын ке сар­тылын, совын хот-кота­раве. 
Тамле пӯмащ ханищ­тап «То̄рум Маа» музейт рӯпитан хо̄т­пат та ва̄­рыг­ласыт. По̄слум кина­ныл ань музей ищхӣ­пыӈ ло̄псэ̄т «ВКон­такте» сунсуӈ­кве ро̄ви. 
Людмила ТЕТКИНА
