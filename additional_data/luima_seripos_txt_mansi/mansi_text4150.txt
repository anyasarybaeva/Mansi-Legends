
Ханты-Мансийск ӯст  «То̄рум Маа» нампа музейт акв йильпи суссылтап рӯпитаӈкве о̄вылтахтас. Тот Калтащпа̄вылт ос Мулыпа̄вылт о̄лнэ щēмьяг рӯтаныл урыл суссылтап щё̄питавес. Калтащпа̄выл яныг пӯрлахтын ма̄г о̄лы, пēс пора та̄гыл ма̄ньщит ос хантыт са̄в пāлыл тув ёхталасыт. Пēс порат та ма̄т кит щēмьяг Лысковыт ос Проскуряковыт о̄лсыт.

	«То̄рум Маа» музей кӯщай нэ̄ Людмила Алферова Мулыпāвыл — ты тав яныгмам па̄влэ. Ханты нэ̄ такви о̄парищ наме Проскурякова. Тав ма̄хум э̄лы-па̄лт ла̄выс: «Са̄в та̄л ювле хультум порат ам Анфиса Михайловна Хромова щё̄питам выставкан ялсум, то̄нт тав такви рӯт ма̄хманэ урыл потыртас. Та порат ам номсахтуӈкве патсум, Калтащпāвылт ос Мулыпāвылт о̄лнэ щēмьят пуссын акв нэ̄пакн хансуӈкве э̄рēгыт. Тамле рӯпата ань таима̄гсыл ва̄руӈкве э̄ри, ма̄н ня̄враманув, апыгрищанув рӯтаныл хоты ма̄т о̄лсыт, о̄с вос ва̄ганыл. Ма̄н рӯтанув ёт ты суссылтап щё̄питаслӯв. Ты яныг рӯпата Любовь Васильевна Кашлатова, такви о̄парищ наме Лыскова, ос Зоя Ивановна Проскурякова тэ̄н ва̄рыстэ̄н».

	Людмила Александровна са̄в та̄л Нягань ӯст ня̄врам ханищтым рӯпитас, тувыл Ханты-Мансийск ӯсн о̄луӈкве ва̄нтлас. Ла̄выс, тав са̄в та̄л яныг ӯст о̄лы, тувыл такви яныгмам ма̄тэ ат ёрувлытэ, ка̄сыӈ та̄л тув яланты. Пуссын рӯтанэ ёт ка̄сыӈ са̄т та̄л Калтащпа̄вылн пӯрлахтуӈкве ялантэ̄гыт.

	Любовь Васильевна Кашлатова Ха̄льӯст о̄лы, тав А̄с-угорский институт филиалэ̄т кӯщай нэ̄г рӯпиты ос «кандидат культурологических наук» нам о̄ньщи. Такви рӯтанэ наманыл нэ̄пакн хансуӈкве хосат та̄гыл о̄вылтахтас. Ты рӯпататэ урыл тох ла̄выс: «1994 та̄лт ам Ева Шмид, венгр учёный нэ̄ ёт Мулыпа̄вылн ялсум. Та порат Анна а̄квум тавēн Панупум о̄йка урыл потыртас. То̄нт ам пӯмщалахтуӈкве патсум, Панупум о̄йка тыи ос хотьют? Тувыл а̄квум рӯтанмēн урыл потыртас. Панупум о̄йка а̄тямн ащо̄йкаг о̄лыс. Хоты ма̄ныл тав нэ̄ тотыс, манаса̄вит ня̄врам тэ̄н янмалтасы̄г, пуссын нэ̄пакн хассум».

	Зоя Ивановна Проскурякова Нягань ӯсныл суссылтапн ёхталас. Рӯтанэ урыл о̄с ла̄тыӈ тот ла̄выс. Каӈке Николай Иванович Проскуряков ань Тюмень ӯст о̄лы. Пенсиян патхатнэ э̄лы-па̄лт са̄в та̄л Советский районт лēккарыг рӯпитас. Ханты о̄йка рӯпата сака ка̄ркамыг ва̄рыстэ, тыима̄гсыл «Заслуженный работник здравоохранения ХМАО — Югры», «Почетный житель Советского района» ос са̄в мо̄т яныг намыл майвес.

	Увщитэ Августина Ивановна Гордиенко (Проскурякова) Нягань ӯст о̄лы, тав о̄с са̄в та̄л ня̄врам ханищтан нэ̄г рӯпитас. Такви рӯпататэ сака ёмащакв ва̄рыстэ, тав «Отличник народного просвещения СССР», «Заслуженный работник образования ХМАО — Югры» ос са̄всыр мо̄т яныг нам о̄ньщи. Ань Нягань ӯст №6 школа тав намыл майвес. Такви Зоя Ивановна 45 та̄л ня̄врам ханищтым рӯпитас.

	Та̄н а̄тяныл хо̄нтлуӈкве тотыглавес, Ленинград ӯс вуянтас. 1943 та̄л порат сакватавес, ты юи-па̄лт пӯльницат хоса пусмалтавес ос хо̄нтлуӈкве воссыг ат вēрмыс, юв та кēтвес. Ты юи-па̄лт хоса аты о̄лыс, 1945 та̄лт а̄тимыг ēмтыс, Зоя Ивановна то̄нт лов та̄лэ туп то̄влыс. Тох а̄тяныл та̄л та яныгмасыт.

	Лысковыт ос Проскуряковыт урыл ва̄рим суссылтап та̄л котиль э̄тпос 26 хо̄талэ мус рӯпитаӈкве тах паты.
