
Акв порат мо̄лты та̄л ма̄н редакциявн «Ханты ясаӈ» ос «Лӯима̄ сэ̄рипос» газетагн мо̄т хо̄н ма̄ныл Швейцарияныл пищмаг ёхтысы̄г, тэ̄натэ̄н Витус Каселберг хансыс, тув такви хуритэ ос о̄лнэ ма̄ныл хури пинум. Тав насати ханты ос ма̄ньщи ла̄тӈыгтыл пӯмщалахты. Хум тох ты хансы:
«Ам сака таӈхēгум, ты пищмам ос хурим «Лӯима̄ сэ̄рипос» газетат вос ва̄раве. Ам ма̄ньлат хум, Швейцария ма̄т о̄лэ̄гум, ма̄ньщи мирыл пӯмщалахтэ̄гум. Хотьют а̄нумн пищма те хаснув, сака ёмас о̄лнув. Ма̄ньщи ма̄хум урыл ос на̄н о̄луп­сан урыл ам са̄в ва̄ӈкве таӈхēгум. А̄нумн пищма ма̄ньщи ла̄тӈыл манос английский ос немецкий ла̄тӈыл хансэ̄н, адре­сум тамле: 

 Vitus Castelberg
Aspermontstr,19 CH-7000 
Chur Switzerland
Витус 2015 та̄лт тамле пищма о̄с тēтыг­лас, ма̄н таве газетан ва̄рыгласлӯв. Ты ко­ныпал Россият мо̄т финно-угор газетатын тамле пищмат о̄с хас­нэ̄тэ, о̄с аквтох мо̄т ла̄тӈытыл ос мирытыл пӯм­щалахты. Тав лов та̄л сыс акв пищматэ хо̄т-а̄ти та тēты, мир яны­тыл румат тинсы. Тав ётэ ма̄хум вос ру­малах­тэ̄гыт. Ул со̄ль мо̄т мир ла̄тӈытыл пӯмща­лахты, таима̄гыс акваг пищманэ та тēтыянэ. 
Галина КОНДИНА
 
