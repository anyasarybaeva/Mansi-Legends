
Я̄ӈк на̄тнэ э̄тпос 16 хо̄талныл лӯпта э̄тпос са̄тыт хо̄талэ мус округувт ХVII мирхал ма̄-вит ӯргалан фестиваль о̄лыс. Ты кастыл ма̄н, Юграт ос мо̄т ма̄т рӯпитан ля̄ххал тотнэ хо̄тпат, Нижневартовск, Сургут, Лангепас ӯсытн ос Нефтеюганский район Пойковский па̄вылн ма̄шинал ялсӯв. Тот йӣвыт ӯнттысӯв ос ма̄-во̄й ма̄ныл но̄х-винэ ма̄н тотыглавесӯв.
О̄влэ̄т Сургут ӯсн хо̄игласӯв. Тот Чёрная нампа я̄ ва̄тат ма̄нь на̄ӈкыт ӯнттысӯв. Тыима̄гыс атса̄ткем э̄лумхо̄лас тув ёхталас. То̄ва хо̄тпат ня̄враманыл ёт тув ялсыт. Я̄ ва̄та янытэ̄т на̄ӈк йӣвквēтыл ӯнтталавес.
Тувыл э̄лаль Нижневартовск ӯсн минасӯв. Тот акв хо̄тал о̄лсӯв. Мирколт ма̄-вит ӯргалан сапра̄­ни ва̄рыглавес. Ты тэ̄ла щирыл манырсыр рӯпата ва̄раве, кӯщаит тот потыртасыт. Тувыл миркол по̄хыт ля̄м ос пащар йӣвыт ӯнттысӯв.

Аквта хо̄тал Нижневартовск ӯст о̄лнэ вит сыстамтан за­водын ялсӯв. Тот суссылтавес, хумус айнэ вит сыстамтаве. Тувыл «ТрансСервис» нампа порс акван-атнэ заводын то­тыглавесӯв. Та колт нэ̄пакыт, э̄льм сульят, кēр па̄нкат я̄нас атавет ос матыр э̄рнэ утыг ва̄рнэ ма̄гыс Свердловский областьн кēтавет. Тот кон ӯнлахо̄лнэ уласыт ос матыр мо̄т пормасыт ва̄равет.

Та юи-па̄лт «Самотлор» нампа ма̄-во̄й ма̄ныл но̄х-винэ ма̄н тотыглавесӯв. Тот о̄лнэ ханты ма̄хум та̄н та ма̄ тох намаяса­ныл. Ма̄ньщи ла̄тӈыг «Хо̄лам тӯр» толмащлаве. Ты компания 1965 та̄л па̄сныл округувт ма̄-во̄й вуим рӯпиты. Пēс порат тот са̄в ма̄ сэ̄мыл утыл со̄сантавес. Ань та ма̄т та̄н хот-сыстамтыяныл. Кӯщаит потраныл щирыл, ты тэ̄ла 2020 та̄л мус хот-щё̄питаве тах. Ань та̄н са̄всыр ищхӣпыӈ ма̄шинат ос тракторыт ёвтсыт. Па̄ӈктым ма̄т хот-щё̄питаӈкве кӯстырыг патыс.

Мо̄тыт хо̄тал а̄лпыл Лангепас ӯсн минасӯв. Ты нё̄тнэ ӯст налы­ман арыгтем со̄тыра э̄лумхо̄лас о̄лы. Ӯсхулыт сыстамыт, хорамыӈ лӯптал ӯнттым о̄лэ̄гыт. Ты ӯс 1969 та̄лт ма̄-во̄й но̄х-винэ ма̄хумн о̄лмыгтавес. Ӯс котильт музей ва̄рвес. Пēс порат тув ёхтум ма̄хум хумус о̄лсыт, та щирыл тот колыт щё̄питавēсыт ос ищхӣпыӈ ма̄шинат тув ӯнттувēсыт.
Лангепас ӯст ма̄н «Ланкор» нампа заводын тотыглавесӯв. Тот ма̄-во̄й овтнэ ма̄гыс йильпи кēртурыт ва̄равет. Пēс кēртурыт ань ла̄щал йильпииг пēнтавет. Та̄н ат харӈайтавет, па̄лыг ат поклэ̄гыт, хоса вēритаӈкве па­тэ̄гыт, ма̄ тармыл ма̄-во̄й ат со̄схаты тах. Тувыл ма̄-вит уральтан лаборатория рӯпата­тэ суссӯв. Та̄н округ янытыл яласэ̄гыт, па̄ӈктын ма̄т акваг-уральтым о̄ньщияныл. Тӯр вит а̄мартэ̄гыт, тав айнэ витыг ро̄­ви манос а̄ти, та лабораторият уральтаве.
Ты коныпал ма̄н Нефте­юганский районт порс атнэ ма̄н тотыглавесӯв. Ос Пойковский школан ялсӯв. Тыи ос мо̄т ва̄р­малит урыл ам тах ётылнув хансэ̄гум.
