

	Ты э̄тпос 13 хо̄талэ̄т Россия янытыл пēриян ва̄рмаль ва̄рыглавес. Ма̄н округувт о̄лнэ мир ка̄тпос пинуӈкве о̄с во̄виньта̄лвēсыт. Та хо̄талт то̄ва па̄влытт ос ӯсытт о̄лнэ ма̄хум миркол кӯщаит ос депутатыт пēриясыт. 


		Округувт пēриян хо̄тал хумус минас, ты урыл окружной комиссият кӯщаиг рӯпитан хум Андрей Павкин ля̄ххал тотнэ 

		ма̄хумн потыртас. 

		Тав ла̄выс, щар са̄в э̄лумхо̄лас Белоярский район Сорум па̄вылт миркол кӯщай пēрияӈкве ёхталас. Та̄н халанылт са̄в хо̄тпа 

		Марина Маковеева ма̄гсыл нэ̄пак та̄ртсыт. Тав ань та миркол 

		кӯщаиг рӯпитаӈкве паты. 

		Кондинский район 

		Мулымья па̄вылт миркол кӯщай ма̄гсыл ос са̄в ма̄хум ка̄тпос пинуӈкве ёхталас. 

		Та па̄вылт ань миркол кӯщаиг Евгений Белослудцев рӯпитаӈкве  

		патыс. Октябрьский район 

		Малый Атлым па̄вылт ос миркол кӯщаиг Сергей Дайнеко пēриявес. Советский район Коммунистический па̄вылт Людмила Вилочева но̄х
		патыс, тав ма̄гсылэ  75% 

		са̄вит хо̄тпа ка̄тпос пиныс. 

		Са̄ккон щирыл, са̄всыр 

		партият о̄лнэ ма̄хум та̄нки нэ̄паканыл избирательный комиссиян кēтуӈкве вēрмияныл. 

		Ань пēриян ва̄рмаль о̄лме порат ма̄хум «Единый Россия», 

		ЛДПР, КПРФ ос «Справедливый 

		Россия» партиятныл о̄лнэ 

		хо̄тпат халт депутатыт 

		ос миркол кӯщаит пēриясыт. 

		Ты халт «Единый Россия» 

		партият щар са̄в ма̄хум но̄х-патыс. 

		Мо̄т пēриян хо̄тал 2016 та̄лт сӯкыр э̄тпос 16 хо̄талэ̄т ēмты, то̄нт тах Россия янытыл о̄лнэ мир Государственный Думан депутатыт пēрияӈкве патэ̄гыт. 

		Акв та хо̄талэ̄т ма̄н окружной Дума депутатыт ма̄гсыл нэ̄пак тах о̄с та̄ратэ̄в. Ос ты коныпал Тюменский Думан ма̄нки депутатанув ма̄гсыл ка̄тпос пинэ̄в. Пēриян ва̄рмаль щё̄питан 

		хо̄тпат рӯпитаӈкве ань та о̄вылтахтасыт. 

		Людмила Тасманова


	 
