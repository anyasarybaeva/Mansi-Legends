
Россияв Военно-Морской флотыт лусытан ма̄хум ялпыӈ хо̄таланыл ка̄сыӈ та̄л во̄ртур э̄тпос юи-о̄выл ӯщлахтын хо̄талт мӯйлаве. Тамле хӯлтыглан ла̄тыӈ 2006 та̄лт Россия яныг кӯщаюв хансыс.
Ма̄н ма̄в мувлахи хӯ­румхуйплов ща̄рщитн оваве ос ка̄сыӈ ēрт тав уральтым о̄ньщаве. Россиявт ща̄рыщ ва̄тат о̄лнэ ӯсытыт ялпыӈ хо̄­талыт военный манос мо̄т са̄всыр на̄иӈха̄пыт ос са̄всыр кораблит Санкт-Петербург, Сева­стополь, Кронштадт, Владивосток, Астрахань, Калининград, Новорос­сийск, Североморск, Балтийск ӯстт сус­сыл­та­вет. 
Ань ща̄рщит лусытан пыгыт халт ма̄н ма̄ньщи пыганув о̄с о̄лэ̄гыт. Сӯкыръяныл о̄лнэ нэ̄ Марина Ефимова, такви о̄парищ наме Вьюткина, Коля пыге урыл ма̄нав потыртас. Николай  2018 та̄лт ва̄т са̄грапнал э̄тпос 2019 та̄л оигпан мус Тихоокеанский флотыт лусытас. Та̄н на̄иӈ­ха̄паныл Владивосток ӯст о̄лыс ос тувыл ща̄рщин ма̄ уральтым ялантасыт. 

Мо̄лтынув Марина пыге юв ёхтыс, Николай ма̄гсылэ хӯрахлым номтэ ювле хультыс. Ка̄сыӈ ома такви ня̄в­раме ма̄гыс, ва̄им, сыме ща̄рги, хо̄т яныг ща̄­рыщ капайт лусытым тотыглавет, маныр тот о̄лыгла̄лы манос ва̄гтэ. Ань сыме ротмыс, тав Николай пыгēн газетав та̄ра паща ла̄тыӈ кēты ос МВФ ялпыӈ хо̄тал кастыл янытлытэ, о̄луп­сатэ э̄лаль ёмасыг вос о̄лы. Николай Тюмень ӯст о̄лнэ колледжит кēр лё̄ӈх хосыт яласан поездыт уральтан хо̄т­паг ханищтахтас ос ань Пуровский районт Сыв­дарма па̄вылт тот рӯпиты.
Марина щēмьяӈ та̄гыл ань Ямал ма̄т Новый Уренгой ӯст о̄лы. Тав Саранпа̄вылт школа а̄стламе юи-па̄лт Галина Сайнахова юрт а̄гитэ ёт Новосибирск ӯсн минасы̄г. Тот ПТУ №7 радист ос метеоролог - хо̄тпаг ханищтахтасы̄г. Тувыл Марина Ямал ма̄н рӯпитаӈкве кēтвес, та па̄сыл тув та о̄лмыг­тас, Галина Сӯкыръян ювле минас. 

2003 талт Марина пыге ос а̄гитэ ёт Сӯкырьян о̄с ёхталас, ня̄врамаге тот школат ханищтахтасы̄г. Ётыл та̄н Новый Ургенгойн минасыт, Марина тот ань аэропортыт авиа­метеостанцият рӯпиты.
Новый Уренгойт нэ̄ Мария а̄гитэ о̄лы, тав садикт ма̄нь ня̄врам ӯрнэ хо̄тпаг рӯпиты. А̄гитэ такви щēмьяӈ хо̄тпа. Марина та̄на­нылн нё̄ты, апганэ ёт ӯнлы. 
Та̄нанылн пуссын пуста̄гыл о̄луӈкве ла̄ви­янӯв, со̄тыӈыг, щуниӈыг вос о̄лэ̄гыт.
Тамара МЕРОВА
