

	Ты э̄тпос нёлоловит щислат Анатолий Прокопьевич Кауртаев 80 та̄лэ то̄влыс. Округ янытыл тав намыӈ-суиӈ, са̄в ма̄хумн ва̄нэ хо̄тпа. О̄йка са̄в та̄л Нижневартовск ӯст о̄лыс, та районт о̄лнэ соссаӈ ма̄хум тэ̄ланыл щирыл рӯпитас. Ма̄ньха̄пыл каснэ ва̄рмаль - ты тав о̄вылтам рӯпататэ.

	Тӯяг ма̄ньполь э̄т-пост Нижневартовск 

	ӯст акван-хо̄нтха
	тыгламумēн порат  тав такви ма̄ньпоратэ ос ма̄ньлатыг о̄лум поратэ номылматыгластэ. Таве хӯнтлуӈкве сака пӯмащ о̄лыс. Ка̄сыӈēмт матыр лю̄ль манос ёмас накыт ēмталасыт. Ос тамле та̄рвит ва̄рмалит кастыл э̄лумхо̄лас та̄ксарыг, ё̄рыг ēмты. 

	Анатолий Прокопьевич Учинья па̄вылт Кондинский районт самын патыс. А̄ще Прокопий Макарович хо̄нтаӈ ма̄ньщи хум хӯл алыщлым ос во̄раим о̄лыс, ща̄не Анфиса Васильевна рущ нэ̄, Свердловский область Пелым ма̄ныл о̄лыс. Прокопий та рущ ма̄н пилыт, хӯлыт, во̄руй совыт тыналан ма̄гыс ялантас, тот ты тэ̄н Анфиса ёт акван-хо̄нтхатсы̄г ос тувыл 

	нэ̄г таве юв тотыстэ. 

	Нэ̄г-хумыг ат ня̄врам о̄щсы̄г. Акв та̄лт та̄н 

	о̄лум па̄вланылт «оспа» нампа лю̄ль а̄гм ēмтыс. 

	Ты а̄гм паттыиг са̄в па̄влыӈ ма̄хмыт ёл-паттувēсыт. Кауртаев 

	нэ̄г-хумыг хӯрум ня̄врамагēн о̄с а̄тимыг 

	ēмтсыт. Ётыл а̄щаныл 

	хотталь щалтыс. Ща̄не Анатолий ос Анна ня̄врамаге ёт хультыс. 

	Мощ о̄лсыт, ос яныг хо̄нтлан ва̄рмаль о̄вылтахтас. Хум хо̄тпат пуссын хо̄нтлуӈкве кēтвēсыт. Оматэ̄н хо̄тал палыт рӯпитым яласас.  Хультум ма̄хум янге-ма̄не тэ̄пканыт хилсыт, пум са̄грысыт, кӯпнат харттыгласыт. Ма̄нь пыгрищит о̄с вēрмхатнэ̄ныл мус яныг хо̄тпатн нё̄тсыт, та̄н лувыл яласым рӯпитасыт. Ма̄хум ёмас маснут торыӈыщ ат о̄щсыт, ня̄рло̄мтыл манос хащлум масну
	тыл масхатым тох та о̄лсыт. Тэ̄нутныл картёпка ос сэ̄мыл 

	коласныл ва̄рим ня̄нь о̄щсыт. 

	Таквсы ня̄врамаквет ханищтахтуӈкве атыглавēсыт. Толя о̄выл та̄л школан  ат вуйвес, сака талкква пыгрищиг о̄лыс. Та̄л ювле хультум юи-па̄лт, ханищтан нэ̄н ка̄салавес ос оматэ ла̄ввес:"Пыгрищин ня̄рло̄мтыл ха̄йтыгты, 

	маснутта̄л ханищтах-туӈкве щар ат выглум". 

	Маныр ва̄руӈкве, то̄нт суп ю̄нтнэ то̄р нэ̄мхо̄т 

	ат тыналавес, тувыл аквты олн о̄с э̄ри. То̄нт оматэ̄н ня̄врамаге ёт во̄рн сӯйпил ва̄туӈкве минасыт. Кит хо̄тал сыс та̄н 200 литра са̄вит 

	пӯщка сӯйпил ва̄тсыт. Рыбкоопн тотсаныл ос то̄р ёвтнэ ма̄гыс пēнтсаныл. Тувыл оматэ̄н э̄т котиль мус супыл та ю̄нтвес. А̄лпыл Толик ща̄гтым школан та минас.

	 О̄выл та̄лытыт тав ёмащакв, ла̄тыӈ хӯнтлым 

	ханищтахтас. Атыт  классыт ня̄врамыт  Ягодинский школан то-тыглавēсыт. Хо̄т класс а̄стлам юи-па̄лт Анатолий Ханты-Мансийск ӯс педучилищат ханищтахтуӈкве номсыс. 

	Тув миннэ ма̄гыс тав юрт пыге ёт катерн во̄вхатсы̄г. То̄нт  катерыт на̄йивыл па̄лтыглым яласасыт, тэ̄н нё̄тнэ ма̄гыс тув вуйвесы̄г. Конда я̄ 

	хосыт миннэ̄ныл сыс 

	та̄н са̄в щёс па̄г-пӯхталасыт ос на̄йив та̄лттысыт. Э̄ти по̄лям кēр люкын пиным 

	на̄йив тармыл хуясы̄г. 

	Ханты-Мансийскан ёхтумēт Анатолий э̄лаль ханищтахтуӈкве ат вуйвес. Ла̄ввес, тыт то̄ва 

	Кауртаевыт ла̄тыӈ ат 

	хӯнтлын хо̄тпат, таима̄-гыс  юв та кēтвес. 

	Пыгрищ та̄рвитыӈ лё̄ӈхыл ювле та минас. Кондинский па̄вылн миннэ̄тэ мус пормасыт тотыглан на̄йиӈха̄пн 

	акв матросн вуйвес. Толя тав армейский э̄нтапыл мистэ,

	ты э̄нтап тав кина 

	суссылтан хумн мӯй-лупта̄лвес. 

	Лё̄ӈхыт сэ̄мыл ня̄нь таим ос нас вит аим пыгрищ па̄влын ёхтыс, ос тыгыл э̄лаль Ягодный па̄влэ мус хотмус минуӈкве э̄рыс. Та порат во̄тыӈыг ēмтыс, раквуӈкве патыс ос я̄ хумпыӈыг ēмтыс. 

	Пыгрищ кон хультыс ос лув колт рӯпитан 

	о̄йка Григорий Кауртаев палт во̄вхатас. Таи-тэ акв ла̄глыӈ хумыг о̄лыс, лув колт колнак о̄ньщис. Анатолий тот хӯрум э̄т хӯлыс. Э̄ти 

	колхоз тэ̄пканын кē-тыглаве, картёпка но̄х-хилы ос таитэ̄ныл тэ̄пъяласы̄г. 

	Тувыл пыгрищ Ягодный па̄выл мус ла̄глыл минуӈкве кусыс. Лист-венничный па̄выл мус ёхтыс, тувыл э̄лаль минас ос во̄рт а̄латы хот-тыпыс. Э̄ти Лиственничныйн ювле ёхтыс, тот акв колн э̄т хӯлуӈкве во̄вхатас. А̄лпыл Ягодный мус катер минас, тув ӯнттувес ос тащирыл юв та ёхтыс. Юн школан 7 классын э̄лаль ханищтахтуӈкве вуйвес. 

	Та̄л ханищтахтаме юи-па̄лт Анатолий Прокопьевич Ленинград 

	ӯсн ханищтахтуӈкве кēтвес. Ос ты о̄вылтыт мо̄т щёс тах хансэ̄гум. 

	Ань ос ма̄н таве 80 та̄лэ то̄влум кастыл янытлылӯв! Са̄в та̄л пуста̄гыл э̄лаль вос о̄лы, ма̄ньлат хо̄тпат тав нуплэ ро̄влахтым та̄ксарыг вос яныгмēгыт, рӯтанэ̄н ӯргалым, э̄руптым вос о̄ньщаве. 

	 

	Тамара Мерова 
