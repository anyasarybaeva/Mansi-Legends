
 
Ам Варъёган па̄вылн ялмум порат интернатыт о̄лнэ соссаӈ ня̄врамыт ёт ва̄йхатсум. Та̄н оманыл-а̄тяныл во̄рт о̄лэ̄гыт ос а̄гирищит-пыгрищит тув ханищтахтуӈкве тотыглавет. Ам кит пыгрищаквег потранэ̄н на̄нан толмащласагум. Тэ̄н хотыл ёхтысы̄г, во̄рт о̄лнэ сыс маныр ва̄рēг, тыт хумус о̄лэ̄г, та урыл потыртасы̄г.
– А̄нумн нёлолов та̄л, тыт о̄выл классыт ханищтахтэ̄гум.Омагум-а̄тягум во̄рт са̄лыт янмалтэ̄г. Тэ̄н ётэ̄н кит а̄пщиягум ос акв ма̄нь йигрищкем тот о̄лэ̄гыт. Та̄н та̄ланыл ка̄сум холы, ос тахольт каникулыт а̄тямн юв тотыглавем. Стойбищав мус ма̄шинал манос «Бураныл» яласэ̄в.
Во̄рт о̄лнэ па̄влув По­качи ӯс ляпат о̄лы. Ос та ӯст ханищтахтуӈкве ос о̄луӈкве ма̄навн та̄рвит. Аган па̄вылт ин­тернат лап-пантвес, таима̄гыс ман, соссаӈ ня̄врамыт, пуссын тыг кēтвесӯв. Ань та̄л-охса сыс Варъёган школа-ин­тернатыт о̄лэ̄гум. Арсе­ний ос Кирилл, ам ётум ханищтахтын пыгри­щиг ёт, румалахтасум. Ка̄сыӈ хо̄тал нила уро­кыл ва̄равēв. А̄нумн ма­тематика ханищтаӈкве ос окружающий мир урок мӯсты.
Акв колнакт о̄лнэ яныгнув юртанумн ищхӣпыӈ утыл рӯпитаӈкве ханищ­тавем. Ты Артём нёло­лов классыт ханищтах­ты, Андрей онтоловит классыт ос Сергей лов классыт. Ма̄нки халувт хосат та̄гыл ва̄йхатэ̄в ос пуссын акван-нё̄тхатэ̄в.
Ханты ла̄тӈум ам ва̄глум, ма̄н юн омава̄тяв ёт потыртэ̄в. Стой­бищат о̄луӈкве сака ёмас ос пӯмыщ. Ма̄н коны­палув тот ат щēмья о̄с о̄лэ̄гыт.
СЕРГЕЙ ТЫЛЧИН
– Ам Ватьеган я̄ толь­хыт о̄лнэ ма̄ныл тыг ёх­тысум. Ты а̄тям тав са­мын патум ма̄тэ, ты ма̄в Покачи ӯсныл са̄т вēрыстат о̄лы. Варъё­ган школат лов классыт ханищтахтэ̄гум. Ма̄н тыт хӯрум а̄пщиянум ос йигрищум интернатыт о̄лэ̄в. Юн са̄лы ма̄нки ань ат о̄ньщēв, а̄тям ос о̄ньгум хӯл алыщлэ̄г ос во̄раēг. Аким тав са̄лы янмалты, тэ̄н тавēн нё̄тэ̄г. Тувыл сасгум о̄с са̄лы о̄ньщи.
Тот о̄лнэ ма̄вт рӯтанум ат кол ӯнттысыт. Ня̄врамыт нила класс мус ханищтахтын колыл ва̄рвēсыт. Ам са̄ртын о̄с тот ханищтавēсум. Тувыл Аган па̄вылн кēтыглавесӯв, мо̄лты та интернатув лаппантвес. Ты та̄л тыг тотвесӯв. Та школат ха­нищтам хо̄тпанум акваг номиянум: Ольга Вале­рьевна Тэвлина, Лидия Николаевна Айваседа, Лидия Фёдоровна Си­дорова ос Людмила Ни­колаевна Каюкова. Та̄н ма̄нав ханты ла̄тӈыл ём­щакв потыртаӈкве ха­нищтасаныл. Та̄нанылн пӯмащипа ла̄тыӈ ла̄вēгум. Омам ос а̄тям ты кос сас ханты хо̄тпаг, ос ма̄н юн матрыг акваг рущ ла̄тӈыл потыртасӯв.
Варъёган школан ос интернатын ущ ханьщувлаӈкве патсӯв. Тыт а̄пщиянум, йигрищум ёт пуссын акв ляпат о̄лэ̄в. Мо̄т ня̄врамыт ёт ань о̄с румалахтасӯв. Тэ̄лы ӯщлахтын порат «Бура­ныл» юв тотыглавесӯв. Са̄ртын Аган па̄вылныл о̄лнэ ма̄в мус атпан­кем вēрыста минуӈкве э̄рыс. Ань тыгыл хо̄тпан вēрыста минэ̄в.
Юн хӯлпыл хӯл алыщлэ̄в. Ань моторха̄пыл амки яласаӈкве пат­сум. Мо̄лты та̄л а̄тям ёт во̄раяӈкве ялсумēн. Писалил о̄выл щёс майлувēсум, та̄ра ва̄с па̄тамтасум. Янгуй ка̄тынпаттуӈкве хум хо̄тпат та̄нки ялантэ̄гыт. Ты школат ам «Охотоведе­ние» ос «Краеведение» кружокын хасхатсум. Сака пӯмыщ, са̄всыр э̄рнэ ва̄рмалит та̄рапаттыянум.
Туи во̄рт о̄лмув сыс ма̄н ма̄кēв тахольт яныг на̄йн ат ёхталавес. На̄й мощ по̄ханыл ми­нас. Ма̄н о̄лнэ ма̄вныл э̄лаль сунсуӈкве ке, ты­гыл Аган я̄ хосыт, ат вēрыстат на̄й тэ̄с. Та­хольт ма̄н ляпавт ма̄во̄й ат хилаве ос матъ­ёмас нефтяникытныл э̄лыннув о̄лэ̄в, таима̄гыс во̄рув ляпат по̄х хо̄тпат сака ат яласэ̄гыт. Ма̄кēв иӈ сыстамыг о̄лы.
