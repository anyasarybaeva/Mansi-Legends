
Ханты-Мансийск ӯст «То̄рум Маа» музейт э̄рыгсов та̄ныт ва̄рум ма̄ньщи хум Владимир Иванович Шесталов урыл суссылтап ва̄рыглавес, намаявес «Ты, струна моя, звени». Хум о̄лыс те, яныгпо̄ль э̄тпост хо̄тпан та̄лэ то̄влынув. Сосса хо̄тпат, мо̄т мир ма̄хум, рӯтанэ таве ка̄стысаныл, ва̄рум тэ̄ланэ урыл потыртасыт.
Суссылтап тэ̄лат палт пуӈктотнэ нэ̄ Ирина Ксе­нофонтова тох ла̄выс:
– Владимир Ива­нович Шесталов са̄в тэ̄ла ва̄руӈкве а̄лымас, акваг рӯпитас, ханищ­тахтас. Петрозаводск ӯст консерватория а̄ст­ламе юи-па̄лт, диссертация нэ̄пак хансыс, ту­выл искусствоведение кандидат намыл майвес. Ханты-Мансийск ӯст тав Центр искусств колт ня̄врамыт ханищтым рӯпитас – са̄ӈквылтапыл та̄ныт са̄ӈквылтасыт, ма̄ньщи ос ханты э̄ргыт э̄ргысыт. Тувыл Владимир Ива­нович такви та̄ныт ва̄­рыс. Э̄рыг тотнэ ма̄хум то̄нт ла̄всыт, тав ма̄нь­щи мир халт о̄выл про­фессиональный компо­зитор, ань тав э̄лы-па̄лэ̄т тох оркестр ёт нэ̄мхотьют та̄н ат са̄ӈквылта̄лыс. Таима̄гыс тав ма̄ньщи мире ма̄гыс иӈ са̄в йильпи, хащта̄л тэ̄­лат ва̄руӈкве номсыс кос.
Ма̄ньщи нэ̄ Дина Васильевна Герасимова о̄с акв-кит ла̄тыӈ ла̄выс:
– Владимир Иванович тамле ка̄ркам, сымыӈ э̄лумхо̄лас о̄лыс. Центр искусств колт ня̄врамыт ханищтаме порат ам ва̄слум, а̄гирищит-пыг­рищит таве сака э̄руп­тасаныл, пуссын тав пал­тэ ха̄йтэ̄гыт, тав ётэ ха­нищтахтуӈкве ном­та­ныл ёмас о̄лыс. Тав наме ма̄н Югра ма̄в коныпал, Россият ос мо̄т хо̄н ма̄т ва̄­ве. Венгрият о̄лнэ ма̄хум таве сака янытлыяныл. О̄лыс те, иӈ са̄в ёмас, э̄р­нэ тэ̄ла ва̄рнув.  
Культура департамен­тыт са̄в та̄л кӯщаиг рӯпи­там хум Александр Ви­тальевич Конев «То̄рум Маа» музейт рӯпитан хо̄тпат янытласанэ, ла̄­выс, матъёмас там­ле хо̄нтхатыглапыт ва̄рыг­лэ̄гыт, сосса хо̄тпат о̄выл­тыт потыртэ̄гыт. Э̄рыг то­тум хум ка̄стыстэ:
– Владимир департа­мент колн ва̄тихал ёхта­лас, матыр китыглас, потра­мас. Тав акваг ханищтах­тас, о̄влэ̄т педучили­щат, тувыл университетт ос консерваторият. А̄тятэ, Юван Николаевич Шес­талов, мирн ва̄нэ хо̄т­па, таима̄гыс пыгēн та̄р­витыӈ о̄лыс, номсыс, ма̄­хум тах ла̄вēгыт, ань а̄тятэ ма̄гыс янытлаве. Вла­димир такви акваг рӯпитас, та̄ныт ханищтас, ня̄врамыт са̄ӈквылтапыл са̄ӈквылтаӈкве ханищта­санэ. Ос атпан та̄лэ то̄влум та̄лт, таквсы порат, илттыг а̄тимыг ēмтыс. 
Сака са̄ль, хунь э̄лум­хо̄лас то̄ва номылматам тэ̄ланэ ва̄руӈкве ат а̄лы­ми, ма̄хманэ э̄руптаӈкве ат а̄лыми, о̄лупсатэ халныл та оигпи. Владимир о̄лыс те, тав атхунь о̄с са̄в та̄­ныт ва̄рнув. Ловумтам ма̄хманув номуӈкве э̄ри, та̄н о̄вылтыт ма̄ньлат хо̄тпатн потыртаӈкве, ва̄рум тэ̄ланыл вос ва̄вет, э̄лаль вос тотавет.
Светлана РОМБАНДЕЕВА
