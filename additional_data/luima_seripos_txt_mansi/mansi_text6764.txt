
Ты та̄л о̄выл газетавт ма̄н Ха̄льӯс район Кимкъясӯй па̄вылт о̄лнэ мир я̄рмум ва̄рмаляныл урыл потыр хансыгласӯв. Та па̄вылт ма̄хум интернет ос сотовый связь та̄л о̄лэ̄гыт. 
Та̄н ты ищхӣпыӈ утыл хунь ва̄равет, ма̄н Ха̄льӯс район миркол кӯщай Владимир Фомин пищ­мал кēтыглас­лӯв. То̄нт тав хансыс, Кимкъясӯйт о̄лнэ мир со­товый связил ос интер­нетыл ат ва̄равет, ты рӯпата ма̄гсыл миркол олн щар ат о̄ньщи. Ты юи-па̄лт ма̄н округувт рӯ­пи­тан са̄всыр департамен­тын китыглах­тын ла̄тыӈ хансыг­ласӯв. Ты накт пищ­мал ювле кēтвесӯв. 
Акв ла̄тыӈ информа­ционный технология щи­рыл рӯпитан депар­та­ментныл ёхтыс. Тот рӯпитан ма̄хум хассыт, Кимкъясӯй па̄вылт ань мощща мир о̄лы, тыима̄г­сыл тув ищхӣпыӈ ут ат ва̄раве. Ювле хультум та̄лт Кимкъясӯй па̄вылт на̄й харыгтан кол интер­нетыл ва̄р­вес. Ты та̄л сӯкыр э̄тпос 30 хо̄талэ мус «Ростеле­ком» нампа организация та па̄выл пӯльницат ос школат спутник щирыл рӯпитан интернет тах ва̄ри. 
Ма̄н о̄лнэ ма̄вт «IT-стойбище» нампа про­грамма ань рӯпиты. Ты хосыт ма̄-вит ӯргалан департамент пуӈктоты. Сосса ма̄хумн нё̄тнэ про­грамма хосыт Кимкъясӯй па̄вылт о̄лнэ мир ищхӣ­пыӈ утыл ва̄раве ман а̄ти, ма̄н китыглахтан ла̄тыӈ тув о̄с кēтыгласӯв. Тот рӯпитан кӯщай хансыс, ты программа хосыт туп пēс йис ма̄т ос во̄рт о̄лнэ сосса щēмьят нё̄тавет ос интернетыл ва̄равет. 

Ма̄н округувт «Стойби­щ­ная школа-сад» о̄лы. Кимкъясӯй па̄вылт ты нэ̄­пак щирыл ёмас интерне­тыл ва̄руӈкве ро̄ви ман а̄ти, ханищтап ос ма̄ньлат хо̄тпат ва̄рмаляныл щи­рыл рӯпитан департа­мент кӯщай китыгласлӯв. Тав хансыс, ты программа ма̄нь па̄вылквет ос во̄рт о̄лнэ щēмьят ма̄гсыл рӯ­питы. Ос тот о̄лнэ щēмьят интернетыл ва̄руӈкве нё̄тавет, хо̄т школа ос ня̄врам ӯргалан кол а̄тим. Кимкъясӯй па̄выл ты хо­сыт о̄с ат нё̄таве, тот школа ос садик рӯпитэ̄г. 
Кӯщаит хас­сыт, интер­нет рӯпитан ма̄г­сыл Кимкъясӯй па̄вылт о̄лнэ ма̄хум та̄нки обору­до­вание вос ёвтэ̄гыт. 
«Газ­пром космические системы» ос «Радуга-интернет» нампа кит орга­низацияг па̄влыӈ щēмьят ищхӣпыӈ утыл ва̄руӈ­кве ань вēрмēгыт. 
Людмила ТЕТКИНА
