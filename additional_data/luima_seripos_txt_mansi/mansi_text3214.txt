

	Надежда Михайловна Казначеева округ янытыл культура тэ̄ланэ департамент колт пуӈктоты. Тав ма̄нь таквс э̄тпос 11 хо̄талэ̄т Ханты-Мансийск ӯс мирколт ля̄ххал тотнэ ма̄хум ёт хо̄нтхатыглас. Тав Сургут ӯст э̄ргын ос йӣквнэ йильпи кол о̄вылтыт потыртас, ты ма̄гыс тот ӯс мир са̄ттем мӯйлуӈкве патэ̄гыт. На̄н ань э̄лаль Надежда Михайловна потре ловиньтэлы̄н.


		– Ань округ янытыл культура тэ̄ла палт рӯпитан ма̄хум акв яныг ва̄рмальн щё̄питахтэ̄гыт – тынакт Сургут ӯст «Нефтяник» нампа Дворец искусств кол рӯпитаӈкве о̄вылтахты. Ты сака яныг, са̄в накпа кол капай, са̄в сценат о̄ньщи. Аквторыг кит-хӯрум концерт суссылтаӈкве ро̄ви. 

		Ты колув щар ма̄к йильпи щирыл ӯнттувес, кос хоты хо̄тпа, кос хоты ансамбль тот э̄ргуӈкве ос йӣквуӈкве вēрми. Аквхотты сценатэ мувлахи ё̄ӈхи – ущ э̄ргум, йӣквум ма̄хум ё̄ӈхим сцена са̄йн па̄тырēгыт, мо̄таныт тыгле нэ̄глапēгыт. Мо̄т сценат ос ма̄хум акв па̄лн тотавет, ту-выл та̄н ма̄нанылн колкан ёлы-па̄лныл мо̄т хо̄тпат самын-патапēгыт, хотмус но̄х-тотыгпавет. Щар мо̄йт хольт, сунсуӈкве сака пӯмыщ. 

		Оркестр ёнгын ма̄хум ма̄гыс яныг во̄ӈха ва̄рвес. Опера ос балет ма̄гыс о̄с я̄нас колнакыт ва̄рвēсыт. Э̄лнаӈ ма̄н округувт тамле кол ат о̄щсӯв, таима̄гыс ма̄н палтув то̄ва ма̄хум йӣквуӈкве ат ка̄сащасыт. Ань Сургутн кос хоты хо̄тпа ёхтуӈкве вēрми. 

		Округув янытыл тамле пӯмыщ, яныг кол капай воссыг нэ̄мхо̄т а̄тим. Тув аквторыг са̄в со̄тыра мир щалтуӈкве вēрми, пуссын ла̄пēгыт. Ты кол «Сургутнефтегаз» ма̄-во̄й но̄х-винэ компаниян ӯнттувес. Ам хунь яныг кӯщаит ман нас хо̄тпат ёт хо̄нтыглахта̄лэ̄гум, потрамēгум, та̄н пуссын ла̄вēгыт – ань ма̄н округувт са̄в ёмас тэ̄ла ва̄раве, матыр-а̄ти ма̄н пуссын о̄ньщēв, ма̄н рӯпитаӈкве о̄с сака ха̄сэ̄в, ос ӯщлахтуӈкве ха̄сэ̄в. Ань ос тамле колыӈыг та ēмтсув.  

		«Нефтяник» Дворец искусств кол пӯснэ̄в юи-па̄лт, «Неделя культуры и искусства в Сургуте» тэ̄ла ва̄рēв, тот ӯс ма̄хум са̄ттем мӯйлуӈкве патэ̄гыт. Сургутн округув янытыл э̄ргын ос йӣквнэ щар ма̄к ёмас ансамблит ялэ̄гыт, та̄н пуссын са̄всыр конкурсытт (Россия янытыл манос э̄лы хо̄н ма̄т) но̄х-патсыт – Нижневартовск ӯс-ныл, Ханты-Мансийск, Мегион, Нефтеюганск, Урай ос Нягань. Ка̄сыӈ ӯсныл ос районытныл культура тэ̄ла палт рӯпитан са̄в хо̄тпа тув ялы. 

		Ханты-Мансийск ӯсныл Духовой оркестр Югры тув тотыглаве. Тувыл «Хо̄тал» нампа А̄с-угорский театрыт рӯпитан хо̄тпат «И больше века длится день» Чингиз Айтматов хансум потре щирыл спектакль суссылтэ̄гыт тах. Таве та̄н Фин-ляндият о̄лум фестивальт ос Красноярск ӯст суссылта̄лсаныл. Мирн сака мӯстыс. Таи ма̄гыс тав ань Сургут ӯст ӯраве. Ма̄ньлат ма̄хум ма̄гыс «Наташина мечта» спектакль тотыглаве, тав Моск-ва ӯст о̄лнэ мирн суссылтавес, о̄с сака мӯстыс. Ёнгын хо̄тпат янытлавēсыт, са̄всыр диплом нэ̄пакытыл майвēсыт. Таи ёмас, ты йильпи колт ань о̄влэ̄т ма̄нти ма̄хманув выступайтаӈкве патэ̄гыт, мо̄т хо̄н ма̄хум Сургутн тах ётыл ущ ёхталаӈкве патэ̄гыт. 

		Ты Дворец колув ань са̄в ма̄т ва̄ве. Яныг таквс э̄тпост округувн Мариинский театрыт рӯпитан ма̄хум ёхтэ̄гыт, тот Валерий Гергиев тав пуӈктоты, ма̄к ди-рижёрыг о̄лы. Хӯрмит щислат та̄н «Нефтяник» колувт концерт суссылтэ̄гыт, мо̄тыт хо̄тал ос Ханты-Мансийск ӯсн ёхтэ̄гыт. Ва̄т са̄грапнал э̄тпост ос Игорь Моисеев нампа Государствен-ный академический ансамбль народного танца Сургутн ёхталы тах.    

		Ты кол капайт ань аквторыг 450 ня̄врам ханищтахтуӈкве вēрми – э̄ргын, йӣквнэ ос кина-охсат ва̄рнэ колнакыт о̄лэ̄гыт. Ань май ты та̄л округувт Ня̄врам та̄лыг ла̄ввес, Сургут ӯс ня̄врамыт ма̄гыс ты ма̄к яныг мӯйлупса. Тот э̄ргуӈкве манос йӣквуӈкве ха̄снэ матса̄вит ня̄врам о̄лы – тах та̄рапаттаве, ка̄сыӈаныл э̄лаль ханищтаӈкве патаве. Хотьютаныл э̄рыӈ хуньт тах намыӈ-суиӈ хо̄тпаг ēмты.

		Надежда Михайловна потре та оигпас. Тав Сургут ӯст ӯнттым Дворец кол урыл татем са̄в потыртас, ань ма̄ньщи ма̄хум улпыл пуссын ты кол ка̄салаӈкве тахмаясыт. Хотмус тув вос ёхталанувӯв, мо̄йт хольт ӯнттым кол ма̄н о̄с вос ка̄саланувлӯв. 

		 

		Светлана РОМБАНДЕЕВА

 
