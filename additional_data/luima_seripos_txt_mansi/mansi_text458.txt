
Мо̄лалнув Ханты-Мансийск ӯст са̄всыр ма̄ныл ёхталам лов э̄ква акван-хо̄нт-хатыгласыт. Та̄н пуссын 1969 та̄лныл ос 1973 та̄л мус Ханты-Мансийский педучилищат ханищтахтасыт. Тувыл то̄ват педучилище а̄стламаныл па̄сныл та̄нки халанылт щар ат ва̄щинтахтасыт.Ань налыман та̄л юи-па̄лт ущты акван-атхатыгласыт. Та̄н 93 номер группанылт ня̄врамыт о̄выл классытт ханищ-тан хо̄тпаг ва̄т нупыл нёлолов а̄ги ханищтахтасыт. Тыг ань лов хо̄тпа туп ёхталасыт, мо̄т ловманкем хо̄тпа ёхталаӈкве ла̄вхатсыт кос, ос тувыл ат а̄лы-масыт. То̄ваныл хо̄т о̄лэ̄гыт - ат ва̄ганыл, ищхӣпыӈ ут хосыт кисхатсыт - ат хо̄нтманыл. Мо̄таныт урыл хӯлыг-ласаныл - а̄тимыг ēмтмыт. 
Нэ̄ хо̄тпат пуссын Софья Ильинична Власенкован атыглымат. Мо̄лты та̄лт тав аквъёт ханищтахтам а̄гиянэ ищхӣпыӈ то̄тап хосыт киссанэ ос тувыл Ханты-Мансийскат акван-атхатыгланэ урыл та̄н ётаныл потыртахтас. Софья Ильинична такви о̄парищ наме Рукова, тав А̄нъя па̄вылт яныгмас, Сортыӈъя школат ханищтахтас. Э̄ква хосат та̄гыл Жиздра ӯст Калужский 
областит щēмьятэ ёт о̄лы. Тав та ӯсныл холодильникын ханувъяптын  ма̄нь ӯс хурит ос ка̄т сэ̄гнэ то̄рыт тотыс, ос аквъёт ханищтахтам юртанэ̄н мӯйлуптас. 
Та̄н пуссын хот-ща̄гтсыт ос ла̄всыт: «Ты маныр ёмас сы-мыӈ э̄лумхо̄ласакве, ма̄нав пуссын тыг атсанэ, мӯйлупсал тотвесӯв, такви та палыт хоса ма̄ныл тыг ёхтыс!» Софья Ильинична пуссын сыныгтасаныл, анигласаныл. Ты э̄кват Малый Атлым, Перегрёбное, Приобье, Октябрьский, Болчары, Нялино па̄влытныл ос  Урай, Нижневартовск ӯсыгныл тыг ёхталасыт.
Щар о̄выл хо̄талт ат хо̄тпа акван-хо̄нтхатсыт, халанылт маткем та 
потыртасыт. Э̄типа̄лаг та̄н А̄с-угорский «Хо̄-тал» нампа театрын ялсыт ос «И дольше 
века длится день» спектакль суссыт. Тот, насати, Надежда Денисовна Молданова (Яркина) Женя а̄гитэ  рӯпитанэ̄тэ. Та спекталит Евгения Молданова о̄влэ̄т ща̄нь хо̄тпаг ос ётыл Витхо̄н нэ̄г ёнгыс. Мӯй хо̄тпатын соссаӈ артистанув  ёнгиланыл сака мӯстыс. Такви Надежда Денисовна педучилище а̄стламе юи-палт Ванзеват па̄вылн юв минас  ос тот налыман нупыл нила та̄л ма̄нь ня̄врамыт колт рӯпитас. Ань пенсиян патхатас. 
Китыт хо̄талт Ханты-Мансийский педколледж а̄висӯнтыт та̄н мо̄т ёхтум хо̄тпаныл ёт акван-хо̄нтхатасыт. Тот та̄нки халанылт мощ хащхатсыт. Тувыл педколледжит о̄лнэ музей колнакын щалтсыт. Тот са̄всыр хурит суссыт. О̄выл ханищтам хо̄тпаг Илья Демьянович Петровец о̄лыс, тувыл Евгения Тимофеевна Блохо, тэ̄н 
урēнтыл та̄н китыг-лахтасыт.  Педучилищат рӯпитам хо̄тпат пуссын ёмас сымыӈ ла̄тӈыл ка̄стысаныл. Надежда Викторовна Азизова (Шкляева) тот такви хансум потранэ хо̄нтсанэ ос та̄наныл ловиньтасанэ. Александра Ивановна Готман (Бричко) ма̄хманэ̄н пӯмыщ хури суссылтас. Тот та̄н 93 группаныл пуссын аквъёт по̄слым о̄лыс.  Акв хури тав музейн мӯйлуптастэ ос ма̄хманэ̄н о̄с акв тамле хурит мис.  
Тувыл э̄кват педучилище коридор хосыт мощ ё̄мыгтасыт, тот са̄всыр хурит, по̄сыт, янытлан нэ̄пакыт суссыт. Та̄н ханищтахтам коланыл мо̄т хурипаг ēмтыс. Ӯс хосыт ё̄мыгтым, та̄н о̄с нэ̄матыр ат хащсыт, тав янгыг ēмтыс, сака нё̄т-нэ ос са̄в накпа лю̄лит колытыл ӯнттувес. Людмила Ивановна Гущина ла̄выс: «Ма̄н 
общежитият са̄в хо̄тпа о̄лсӯв. То̄нт кӯрыт на̄йивыл па̄лтыгла-вēсыт. 7 ноября хо̄талт са̄в мир ёт ӯсхулы хосыт ё̄мсӯв, педучилищат ханищтахтын а̄гиянув-пыганув акробатический касылыт щё̄пита̄лсыт ос ма̄хумн суссылтасыт. Сака пӯмыщ о̄лыс». 
Ётыл та̄н тэ̄нэ колн 
щалтсыт, тот ӯнла-хо̄лсыт, та̄нки о̄луп-саныл, школат манос ня̄врам ӯрнэ рӯпатаныл ос щēмьяныл урыл са̄в потыртасыт. О̄с хотты накт акван-ат-хатыглаӈкве номсэ̄гыт. То̄нт аквъёт ханищтахтам хо̄тпаныл пуссын ёхталаӈкве вос вēрмынувыт. 
