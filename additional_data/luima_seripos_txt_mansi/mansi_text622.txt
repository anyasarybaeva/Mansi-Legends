
Ты э̄тпос лов щислат «Югра лылыеп» ассоциация колн Ханты-Мансийскат о̄лнэ матумпа̄ла соссаӈ хо̄тпат во̄виньта̄лвēсыт. Тот округув нам хо̄талэ янытлан кастыл Фаина Иштимирова ос Раиса Гаврильчик, «Лылынг союм» нампа студият рӯпитан нэ̄г, пасан ва̄рыгласы̄г.
 Аквта хо̄талт тот кит нэ̄г нам хо̄талэ̄н о̄лум. О̄влэ̄т Людмила Александровна Алфёрова мӯй ма̄хум ёт пащалахтас, та̄наныл янытласанэ ос тувыл тав нам хо̄талэ̄т янытлавес. Ос Наталья Николаевна Чайникова, насати, 50 та̄лэ то̄влум. Тав по̄лям ӯсхул тотыс, атыӈ хӯлыӈня̄нь ва̄рум. Мӯй ма̄хум тавēн яныг пӯмащипа ос пуста̄гыл э̄лаль о̄лнэ ла̄тыӈ ла̄всыт. 
Ты хо̄нтаӈ ма̄ньщи нэ̄ мо̄лалнув тав Ханты-Мансийсканыл Сургут ӯс нупыл миннэ лё̄х ляпат 22 вēрыстат «Лылынг маа» нампа па̄выл ӯнттуӈкве номылматас. Та ма̄т ханты ос ма̄ньщи щēмьят кол ӯнттын ма̄ виӈкве ка̄щилтыянэ. Туи то̄ва ма̄хманув та во̄рыӈ ма̄  хот-сыстамтасаныл,  па̄хвыӈ лё̄хъяс ва̄рсыт. Ань хотъют ма̄ ёвтуӈкве таӈхи ке, Наталья Чайникова вос китыглэ̄гыт.
Тувыл Раиса Мартыновна ос Фаина Павловна мӯй ма̄хум ма̄гыс сыресыр кас щё̄пита̄лсы̄г, а̄мщит а̄мщисы̄г, нё̄тнэ̄г «Куринька» йӣкв йӣквсы̄г. 
Пасан ва̄тат ӯнлын ка̄сыӈ мӯй хо̄тпан потыртаӈкве э̄рыс, хоты та̄л па̄сыл тав  Ханты-Мансийскан о̄лмыгтас. То̄нт ӯс манхурипаг о̄лыс, хумус ма̄хум о̄лсыт. Ка̄сыӈ хо̄тпа потранэ сака пӯмщиг о̄лсыт, таса̄вит ёмас ма̄хум номылматыгласанӯв. 
 Ань соссаӈ ма̄хманув ма̄гыс тамле ялпыӈ хо̄тал акваг вос ва̄рыгла̄лнуве, ма̄нки ва̄тихал акван вос хо̄нтхатыгланувӯв.                
 
Тамара ХАТАНЕВА
