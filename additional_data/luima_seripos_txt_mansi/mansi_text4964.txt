
Ханты-Мансийск ӯст о̄лнэ «Лылыӈ со̄юм» ханищтахтын колн хӯрум Ащирма о̄йкат (рущ щирыл Дед Морозыт) Тӯйт а̄гияныл (Снегурочканыл) ёт ёхталасыт. 
Акв Ащирма о̄йка Китай ма̄ныл о̄лыс. Акваныл ос сака па̄хвыӈ, карс о̄йка-капай, тав насати Великий Устюг ӯст о̄лы — Россия янытыл щар ма̄к Ащирма о̄йкаг ла̄ваве. Ма̄н ма̄вн хотмус ёхтахтам, ня̄врамыт ёт тыт ты поргащлы, йӣкващлы.
Ты колт рӯпитан ма̄хум ос ня̄врамыт та̄н ма̄гсыланыл уча концерт щё̄пита̄лсыт, ма̄ньщи ос ханты э̄ргыт э̄ргысыт, йӣквсыт. Пуссын ма̄ньщи супыл масхатым о̄лсыт. Ащирма о̄йкат ос Тӯйт а̄гит сосса ня̄врамаквет нупыл ща̄гтым суссыт, ка̄тпатта ра̄тсыт. Ты мӯй хо̄тпат хӯргыӈ та̄гыл, мӯйлупсаӈ та̄гыл ёхталасыт, ка̄сыӈ ня̄врам мӯйлупсал мисаныл.    
Тувыл ос Ащирма о̄йкат йӣквуӈкве тӯлтхатасыт. Китайныл ёхталам хум рущ ла̄тӈыл «Калинка» э̄рыг э̄ргыс. Турсуе татем суиӈ о̄лыс, хоса тēпыл э̄ргыс, ня̄врамыт суйта̄л ӯнлахо̄лсыт, пӯмщалахтым хӯнтлысыт. Ты юи-па̄лт щар ма̄к Ащирма о̄йка а̄гирищит-пыгрищит ёнгалтасанэ — касылыт ос сыре-сыр ёнгилыт ва̄рыглас. Ня̄врамыт маттем та мовиньтасыт, ёнгасасыт, ща̄гтым ха̄йтыгтасыт. 
Ащирма о̄йкат ханищтан хо̄тпатын ос ня̄врамытын йильпи та̄л кастыл са̄в ёмас, сымыӈ ла̄тыӈ ла̄всыт, о̄с ёмас ӯлум ва̄рсыт, э̄лаль мо̄т ня̄врамыт палт та нёвумтасыт.
 
