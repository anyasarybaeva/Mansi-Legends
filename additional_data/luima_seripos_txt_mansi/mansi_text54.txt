
Округ губернаторув Наталья Комарова яныгполь э̄тпос оигпам порат Правительствав 2012 та̄л сыс ва̄рум рӯпататэ урыл депутатыт э̄лы-па̄лт потыртас. Ты потре ва̄т нупыл титыт сапра̄нит ловиньтастэ.
Тав ла̄выс: «Ма̄н ва̄рум рӯпатав урыл хансум потрум интернетын щё̄питаслӯв ос тот ты э̄тпос лов хо̄талныл ма̄хум таве ловиньтаӈкве патсаныл. Мирув пуссын акван те ловиньтаӈкве, хо̄т со̄тыр атса̄т э̄лумхо̄лас ты потрыл пӯмщалахтасыт. Та̄н ма̄н ва̄рнэ рӯпатав са̄выӈпа̄лэ ёмасыг ла̄всаныл. То̄ва хо̄тпат та̄нти номтаныл тув хӯлтсаныл.
Мо̄лты та̄л сыс ма̄хманув сэ̄лум олнаныл 12,2 процентын но̄хяныгмасыт ос котиль зарплатав 51 со̄тыра 60 солко̄ви са̄витыг ēмтыс. Ханищтан хо̄тпат, лēккарыт ос мо̄т бюджетный ма̄т рӯпитан ма̄хум олнаныл акваг но̄х-нё̄тавет. Рӯпата та̄л о̄лум ма̄хум – па̄лэ ань рӯпатал хо̄нтсанӯв. Округув янытыл та̄л сыс акв миллион кв. метра о̄лнэ кол ӯнттуӈкве а̄лымасӯв. Юи-о̄выл ва̄т нупыл ат та̄л сыс тыса̄вит о̄лнэ кол нэ̄мхуньт ат ӯнтталавес. Ты ос мо̄т тэ̄ланув ма̄гсыл ма̄н са̄в олн та̄стыгласӯв.
Савалап ня̄врамыт, яныгпа̄ла хо̄тпат ос ма̄нь ня̄врамыт ма̄гсыл ойтнэ олныт ма̄н о̄с акваг но̄х-нё̄тыянӯв. Щēмьят са̄в ня̄врамыӈыг ēмтэ̄гыт. Ща̄нит хӯрмит ня̄враманыл ма̄гсыл «Югорский семейный капитал» олныл о̄с ойтавет. Та̄л сыс округувт 27 686 ня̄врам самын патсыт. Тыгыл 56 процент щēмьят титыт манос хӯрмит ня̄враманыл. Самын патнэ сака ма̄нь ня̄врамыт «перинатальный центрыг» ла̄внэ пӯльницатыт пусмалтавет ос янмалтавет. О̄лнэ тēмыг хунь ēмтэ̄гыт, юв ущ мивет.
Ма̄н номсэ̄в, хӯрум та̄л сыс пуссын ня̄врамыт садикыӈыг ēмтэ̄гыт. Ань Лангепас, Радужный, Когалым ӯсытт, Советский, Белоярский ос Нефтеюганский районытыт ня̄врамакв ань пуссын садикын ялантэ̄гыт. Культура ос спорт урыл о̄с ат ёрувлэ̄в. Та̄л сыс хо̄т йильпи культура-кол рӯпитаӈкве патсыт. Каснэ ма̄гсыл о̄с 57 кол ӯнттувēсыт».
Наталья Владимировна потре а̄стум юи-па̄лт депутатытн титыглавес. Н.Г.Алексеева, Саранпа̄вылныл о̄лнэ депутат нэ̄, ла̄выс, са̄в па̄влыт связь, на̄йпос ат о̄ньщēгыт, та̄н хуньт ва̄равет ман а̄ти? Ос ва̄равет те – хоты порат?
Кӯщаюв ювле потыртас: «2015 та̄л мус хансым «Цифровое эфирное телевидение» нампа федеральный программа рӯпиты. Та мус ловмантем цифровой телеканал ма̄хум сунсуӈкве патэ̄гыт. «Ростелеком» ос Газпромкосмос» э̄лн о̄лнэ па̄влытын интернет ва̄рēгыт. Ты та̄лн 3 миллион солко̄ви та̄стым о̄лы, та̄л оигпан мус та̄н хо̄т муниципалитетыт, ла̄вēгыт, рӯпатаныл а̄стлыяныл. Ань округувт 60 па̄выл ЛЭП на̄йква̄лгытын о̄лтым ат о̄лэ̄гыт. То̄ва та̄нти ма̄нылт на̄йпос ва̄рнэ станция о̄ньщēгыт. Та̄л оигпан мус 15 па̄выл ЛЭП на̄йква̄лгытын о̄лтавет. Мо̄т па̄влытыт акв-тит со̄тыр хо̄тпа о̄лэ̄гыт. Тот на̄йпос ва̄рнэ станцияныл ёмащакв хотщё̄питавет».
Кӯщаюв э̄лаль мо̄т депутатытн о̄с хоса титыглавес. Та̄н потраныл оигпам юи-па̄лт мирн пēриим ма̄хум тав ва̄рум рӯпататэ ма̄гсыл пуссын нэ̄пак та̄ратасыт. Ос э̄лаль рӯпитан са̄в ёмас ла̄тӈыл ла̄всаныл.
Ты сапра̄нит «О бюджете» нампа са̄ккон урыл потраныл о̄с о̄лыс. Губернатор ва̄ӈын нэ̄ В. Дюдина округувт олныт сэ̄лнэ ос олныт холтнэ урыл та̄нанылн потыртас. Ты та̄л округ бюджетын 155 миллиард 578 со̄тыра солко̄ви та̄ставе ос 177 миллиард 38 со̄тыра солко̄ви холтуӈкве номсаве. 22 миллиард солко̄ви ат то̄вылхаты, тав рущ щирыл «дефицитыг» ла̄ваве. Депутатыт ты са̄ккон о̄с пирмайтасаныл.
