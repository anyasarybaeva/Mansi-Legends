
Ты хурит Валентина Андреевна Лобанова по̄слым о̄лы. Тав ётэ ам ты туи Силава па̄вылт «Юрсил» нампа ня̄врамыт ӯщлахтын ма̄т ва̄йхатасум. Ты та̄л ня̄врамыт ӯщлахтын ма̄ лов та̄лэ то̄влыс, ты кастыл тот ялпыӈ хо̄тал ва̄рыглавес. Валентина Андреевна «Юрсил» этнолагерит ӯщлахтын ня̄врамыт, тот рӯпитан хо̄тпат янытлаӈкве ос концерт сунсуӈкве ёхталас.
Тав апыгрищанэ ты лагерит касыӈ туи ӯщлахтэ̄гыт. Концерт о̄лум порат та̄н мо̄т ня̄врамыт ёт о̄с э̄ргыт э̄ргысыт, йӣквыт йӣквсыт. Лов та̄л ювле хультум порат тав а̄гитэ Анна Леонидовна Изюмова ос Ольга Александровна Фомичева ты ӯщлахтын ма̄ ва̄руӈкве номылматсы̄г. Ты сыс а̄гитэ акваг тот рӯпиты, ня̄врамыныт соссаӈ ма̄хум культураныл урыл потыртыянэ ос са̄всыр щирыл ма̄щтырлаӈкве, э̄ргуӈкве ос йӣквуӈкве ханищтыянэ.
Валентина Андреевна Ханты-Мансийский район Реполово па̄вылт самын патыс. Тувыл ща̄няге-а̄щаге Тюли па̄вылн ва̄нтлысы̄г. Та па̄вылт тав яныгмас ос школа а̄стлас.  Хум ва̄рыс, Урай ӯсн о̄луӈкве минас. Ань Валентина Андреевна пенсият о̄лы.  Рӯпатаныл по̄хын хунь минас, юн нас тох ӯнлуӈкве тавēн марщум патыс. То̄нт Анна а̄гитэ соссаӈ ма̄хум ма̄гсыл рӯпитан «Возрождение» нампа клуб урыл тавēн потыртас. Урай ӯст о̄лнэ ма̄ньщи, ханты ос ё̄рн ма̄хум тот акван-атхатыглэ̄гыт ос пуссын аквъёт са̄всыр ялпыӈ хо̄талыт янытлэ̄гыт, ӯст концертыт о̄лыглан порат ма̄ньщи э̄ргыт э̄ргēгыт ос йӣквыт йӣквēгыт. Са̄всыр ханищтапыт ма̄щтырлаӈкве ханищтахтэ̄гыт. Валентина Андреевна о̄с ты клубн ялантаӈкве патыс.
Ань ты «Возрождение» нампа клуб урыл ӯст о̄лнэ мир пуссын ва̄гыт, са̄всыр ялпыӈ хо̄талыт, суссылтапыт, ханищтапыт ва̄рыглан порат соссаӈ ма̄хум акваг во̄выглавет. Ань ты клуб кӯщаиг Светлана Владимировна Карнаухова рӯпиты. Тув ялантан соссаӈ ма̄хум пуссын «Совет ветеранов» нампа организациян хасхатым о̄лэ̄гыт. Ты совет та̄наныл акваг нё̄ты.  «Юрсил» нампа ӯщлахтын ма̄н Светлана Владимировна Карнаухова о̄с ёхталас. Тэ̄н Валентина Андреевна ёт тот рӯпитан ма̄хум ос ня̄врамыт янытласы̄г ос яныг пӯт та̄нанылн мӯйлуптасы̄г.
Валентина Андреевна ты клубн ялантаӈкве сака ка̄сащи. Та̄н Татьяна Дмитриевна Слинкина ёт ва̄щиньтахтэ̄гыт. Тав та̄нанылн ма̄ньщи культура урыл потырты, ща̄нь ла̄тӈыл потыртаӈкве ос са̄всыр э̄ргыт э̄руӈкве ханищтыянэ. Валентина Андреевна ща̄няге-а̄щаге сас ханты хо̄тпаг кос о̄лсы̄г, тувыл ня̄враманэ̄н ёт ща̄нь ла̄тӈыл ат потыртасы̄г.  Ханты нэ̄ ла̄выс, о̄лупсатэ сыс ща̄нь ла̄тӈе ос пēс йис ва̄рмалит нупыл тэ̄латэ щар а̄тим о̄лыс. Ня̄врамаге янмалым ос акваг рӯпитым, ты ва̄рмаль урыл щар ат номсахтас. Пенсиян хунь патхатас, то̄нт такви культуратэ̄тыл пӯмщалахтуӈкве патыс. Ань тав мо̄т ма̄ньщи ос ханты хо̄тпат ёт са̄всыр ялпыӈ хо̄талыт ва̄рыглам порат э̄ргыт э̄рги ос йӣквыт йӣкви. Валентина Андреевна а̄пыгрищанэ «Юрсил» нампа ӯщлахтын ма̄н ялантым э̄ргуӈкве, йӣквуӈкве ёмащакв ханищтахтасыт. Ань са̄всыр ялпыӈ хо̄талыт анēкватэ ёт э̄ргēгыт ос йӣквēгыт.
