
Ювле хультум э̄тпост 35 са̄всыр ма̄ныл ёхталам 300 арыгкем хо̄тпат акван-хо̄нтхатыгласыт. Та̄н «лесной форум» нампа сапра̄нит рӯпитасыт, тот во̄р ӯргалан ва̄рмалит о̄вылтыт потыртасыт.
О̄выл щёс ты ма̄хум Ижевск ӯст акван-атхатыгласыт. Ань ма̄н округувт та̄н та урыл потыртасыт, во̄р хумус ӯргалаве, ма̄-витув сака па̄ӈктувес ман а̄ти, во̄раян, алыщлан тэ̄лат, пил ва̄тнэ ос ла̄хыс атнэ ва̄рмалит, пуссын та̄ра-паттысаныл.
О̄влэ̄т та̄н ётаныл округ кӯщай нэ̄ Наталья Комарова потыртас, тав ла̄выс: «Ты тэ̄лат ӯргалан ос ёмщакв э̄лаль тотнэ ма̄гыс ма̄н округ программа-нэ̄паканувт 2024 та̄л мус хансым о̄лэ̄гыт. Ань та̄наныл пуссын мӯсхалыг ханищтэ̄н ос ма̄к э̄рнэ щирыл э̄лаль тотэ̄н».
Государственный Дума па̄лыл ма̄-вит ӯргалан тэ̄лат палт кӯщай хум Николай Николаев тыг ёхталас. Тав ос то̄ва ва̄рмалит та̄ра-паттын урыл ла̄выс. Тав пуӈктотнэ хо̄тпат ёт ва̄йхатас.
Округ кӯщай ва̄ӈын хум Алексей Забозлаев тох ла̄выс: «Ма̄н о̄лнэ ма̄вт 50 млн гектар во̄р ма̄г ловиньтахты. Ань то̄ва ма̄т топливно-энергетический программат нупыл хасвēсыт. Кол ӯнттын ма̄гыс ос йӣвныл сыресыр пормасыт ва̄рнэ ма̄гыс са̄в ма̄ уртвес. Тот са̄в йӣв хот-са̄граве ос ма̄тэ сыстамтаве, тувыл мо̄т йӣвыт тув ӯнттавет. 2017 та̄л сыс 20,5 гектар са̄вит ма̄т ма̄нь йӣвыл ӯнттувēсыт. Ань 75% ма̄т ма̄нь йӣвыт яныгмаӈкве патсыт.
Сосса ма̄хум во̄рт о̄лнэ ма̄наныл ос тот во̄раян, алыщлан ма̄наныл я̄нас хӯлтыглым о̄лэ̄гыт. Ань маныр та̄рвит та̄н о̄ньщēгыт, са̄кконыт щирыл та̄н ӯргалавет ман а̄ти, ты о̄вылтыт кит колнакт мир потыртасыт. Акв колнакт во̄раян ва̄рмалит та̄ра-паттувēсыт, тот Гия Саралидзе, «Вести ФМ» нампа ра̄тива колт рӯпитан хум, ос Александр Новьюхов, округ Дума депутат, пуӈктотсы̄г.
Российский са̄кконыт хумле щирыл щё̄питавēсыт, ос хумус та̄н э̄лаль рӯпитэ̄гыт, маныр тув хӯлтуӈкве э̄ри, во̄раян ма̄т са̄в во̄руй хультыс ман а̄ти, ты тэ̄лат урыл ма̄хум о̄с потыртасыт. То̄внакт ма̄нь па̄влытт о̄лнэ сосса ма̄хманув палт по̄х хо̄тпат ёхтыгпēгыт, мори кӯщайлахтэ̄гыт, писалит ос хӯлпыт хот-выганыл.
Ам Александр Новьюхов китыгласлум, ты урыл та̄н ва̄гыт ман а̄ти, ос маныр ва̄руӈкве ро̄ви. Тав ла̄выс: «Ма̄н ва̄глӯв, Росгвардияныл, полицияныл, мо̄т хотыл ёхтум хо̄тпат сосса ма̄хманув, э̄рттам, уральтаӈкве ёхталэ̄гыт. Ань тамле накыт воссыг ул вос ēмталэ̄гыт, ма̄н ань са̄кконытн хӯлтнэ ла̄тыӈ тах щё̄питэ̄в. Во̄раян ва̄рмалит ма̄гыс акв хотты рӯпитан кол я̄нас вос уральты. Туп ты тэ̄лат ма̄гыс та̄н вос пуӈктотэ̄гыт ос тувыл ма̄навн ла̄тыӈ та̄ра вос кēтэ̄гыт».
Китыт колнакт сосса ма̄хум во̄рт о̄лнэ о̄лупсаныл ос пил ва̄тнэ, ла̄хыс атнэ ва̄рмалит урыл потыр о̄лыс. Алексей Весёлкин, рāтива «Маяк» нампа колт рӯпитан хум, ла̄выс: «Сосса ма̄хум о̄лупсаныл, насати, то̄внакт такем та̄рвитыӈ о̄лы. Ха̄щтал ма̄хум ма̄-во̄й но̄х-винэ ма̄гыс ёхтэ̄гыт, ка̄тн э̄рнэ нэ̄пак выгыт ос ла̄вēгыт, во̄рт о̄лнэ ма̄хум тувыл по̄хан вос минэ̄гыт. Та̄н тот щар ат э̄рēгыт, во̄р яныг, мо̄т хотты ма̄н вос ва̄нтлэ̄гыт. Тыи ман ёмас, тамле тэ̄лат хот ул вос тӯйтыглавет».
Татьяна Гоголева Государственный Думат лӯи мā мирыт тэ̄ланыл тармыл-патым ӯргалыянэ. Тав ла̄выс: «Сосса ма̄хманув пил ва̄тнэ порат ос пиланыл тыналан ма̄гыс та̄рвит ул вос о̄ньщēгыт, ма̄н ань ты тэ̄лат та̄ра-паттыянӯв. Мāн ма̄хманув тамле рӯпата ва̄рим та̄л сыс щēмьяныл тыттын ма̄гыс олн сэ̄луӈкве вēрмысыт. Ань э̄лаль аквты щирыл ва̄руӈкв э̄ри.
Са̄ртын во̄р сыстамтым са̄в лесникыт рӯпитасыт. 2006 та̄лт сака са̄в хо̄тпа по̄хан  кēтвēсыт, та па̄сныл во̄р ёмщакв ат уральтаве, ань са̄в йӣвыт тув то̄ссыт. Мо̄лалнув Россия Президентув ла̄тыӈ кēтыс, лесничий службан ма̄хум ювле рӯпитаӈкве вос во̄вавет, во̄р ёмщакв сыстамтаӈкве э̄ри. Ма̄н ань тыи ма̄гыс нэ̄пакыт э̄лаль щё̄питыянӯв».
Ты та̄л сыс во̄р ӯргалан ма̄хум хӯрум са̄в-сыр ма̄тт акван тах иӈ атхатыглэ̄гыт — Хабаровск, Барнаул, Петрозаводск ӯсытт. Тувыл пуссын Москван минэ̄гыт, ос ты э̄рнэ тэ̄лат са̄кконытт ма̄кыг ёмащакв вос хансавет, аквъёт хӯлтыяныл.
