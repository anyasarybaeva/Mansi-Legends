
Ам ма̄ньщи ла̄тӈыл акв потыр хансуӈкве таӈхē­гум. Омам Татьяна Мерова тав потырта̄­лыс. Ха̄льӯс районт акв ма̄ньщи па̄вылкве о̄лы, А̄нъяг ла̄ваве. 
Ам тув туи порат омам ёт ялсум, тот ма̄н рӯтанув о̄лэ̄гыт: омам щащēкватэ щирыл Гоголевыт ос Санклиныт.
«А̄нъяг» - тох хосат та̄гыл тот о̄лнэ ма̄ньщит ты ма̄кве тох ла̄вияныл. Такем та во̄руиӈ ма̄т, сыстам ос нё̄тнэ я̄ ва̄тат па̄вылкве ӯнттыма. 
Тав Ха̄льӯс районт Ягрим па̄выл ляпат ӯнлы, тот хо̄нтуӈкве ро̄ви. Туи порат туп я̄ хосыт тув моторха̄­пыл манос на̄иӈха̄пыл ма̄хум ёхта­лэ̄гыт. То̄влыӈ­ха̄п тув ат исы. 
Пēс йис потыр щирыл ма̄ньщит ты ма̄ урыл тох мо̄йтэ̄гыт, «Со̄рни а̄ны» хумус тот хо̄нтвес, тувыл э̄рттам таве витыт хот-тыпыл­та­вес. Ос ань тыг мус ты я̄ ос ма̄кве аняӈыг ловиньтаве ос тох та ла̄ваве. Сака са̄в пēс йис ва̄рмалит ма̄ньщи­янув урыл хансым о̄лы. Туп ань ма̄к ма̄ньщи ла̄тыӈ ва̄нэ ос потыртан э̄лумхо̄лас мощща хультыс. 
Са̄в та̄л ювле хультум порат А̄нъя па̄выл янгыг­нув о̄лыс, тот миркол рӯпитас, ма̄нь ня̄врамыт ханищтан кол о̄лыс, почта ос ла̄пка о̄щсыт. Ты па̄вылт яныг ос мирн ва̄нэ «1 Май» нампа колхоз о̄лыс. 
Тыт яныг колта̄гыл рӯт ма̄хум Сойнахыт, Ендыревыт, Гоголевыт, Руковыт, Сондиныт, Явли­ныт о̄лсыт. То̄ват са̄лы янмалтым Нё̄рт яласасыт, мо̄таныт хӯл алыщласыт, во̄раясыт, пуссын щуниӈыг ос со̄тыӈыщ о̄лсыт. 
Ань па̄вылкве ма̄ниг сусхаты ос мощща щēмья о̄луӈ­кве хультыс. Туп акв ла̄пка, лēккар ёхталан кол ос клуб нэ̄пак ловиньтан колнаке ёт тот рӯпиты. 
А̄нъя па̄вылкве урыл са̄в пēс потрыт ос мо̄йтыт о̄лэ̄гыт. Ам тах ты па̄выл урыл иӈ матыр э̄лаль кисхатэ̄гум ос мо̄т щёс хансэ̄гум.
Даша Мерова, 10 та̄л, Ханты-Мансийск ӯс
