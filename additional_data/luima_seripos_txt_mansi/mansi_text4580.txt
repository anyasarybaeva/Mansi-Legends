
Ха̄льӯс район Кульпас па̄выл школат ювле хультум та̄лт 157 ня̄врам ханищтахтас. Ты урыл та колт пуӈктотнэ нэ̄ Наталья Александровна Слепцова ла̄выс. На̄н ань э̄лаль тав потре ловиньтэлы̄н.
— Та̄н халанылт 98 ма̄ньщи ня̄врамыт ханищтахтасыт. Школа ляпат интернат ӯнлы, тот 19 а̄гирищит ос пыгрищит о̄лсыт. Ань пуссын ӯщлахтэ̄гыт, Ло̄пмус ос Кимкъясуй па̄выл ня̄врамыт юв минасыт.
Ка̄сыӈ класс са̄т сыс ща̄нь ла̄тыӈ урок ханищты. Тувыл акв литература урок о̄ньщēгыт. Хӯрмит ос — театр, тот ня̄врамыт та̄нти ла̄тӈыл потыртэ̄гыт, ма̄ньщи мо̄йтыт ловиньтэ̄гыт, йӣквēгыт, тӯлыглахтэ̄гыт. Ты урок та̄н сака э̄руптыяныл, тув ща̄гтым ялантэ̄гыт. Евдокия Ивановна Кугинан ханищтавет.
— Наталья Александровна, ма̄ньщи ла̄тыӈ ханищтан ма̄гыс са̄т сыс туп акв урокыл хасвēсыт, ты сака мощща. Тох тай ща̄нь ла̄тӈаныл торыӈыщ ва̄ӈкве хунь патыяныл.
— Э̄рнэ нэ̄пакыт щирыл туп акв урок хансым о̄лы, тыгыл са̄внув ва̄руӈкве ат та̄ртавēв. Таквсы ты урок о̄с хот-виӈкве таӈхаве, нас факультативыг ва̄руӈкве ла̄ввес. Хотьют ка̄сащи, тув ялантаӈкве паты. Ам омат ос а̄тят нупыл акваг ла̄вса̄лэгум, ня̄враманын ёт юн ща̄нь ла̄тӈыл потыртэ̄н. Та̄нти ла̄тӈаныл ма̄ньта̄гыл вос хӯлыяныл, вос ва̄ганыл. Школат ул кос ханищтавет, ос юн ат те хӯлэ̄гыт, та̄нанылн та̄рвитыӈ. Таима̄гыс та̄н ань та̄нти ла̄тӈаныл мо̄т хо̄н ла̄тыӈ хольт та ханищтыяныл.
Я̄тил омат ос а̄тят, таяныт ёмас ва̄рēн, ня̄враманын ёт юн потыртэ̄н, ла̄вēн, ща̄нь ла̄тыӈ ос культура ва̄ӈкв э̄ри. Ань то̄ванакт телевизор хосыт са̄в матыр ва̄нэ ня̄врамыт суссылтавет, акв щёс суссум, ат та̄л яныт ня̄врам нёлолов ла̄тыӈ ва̄г, потырты, пуссын торгамты. Номсэ̄гум, ня̄врамакве торта̄л та ха̄снэ̄тэ, са̄в хащтал ла̄тыӈ ва̄г.
Ос ма̄н ма̄ньщи ня̄враманув сакати тāнти лāтӈаныл вос ханищтыяныл, та̄нанылн нё̄туӈкве э̄ри, хӯлтуӈкве, са̄в потыртаӈкве та̄н ётаныл э̄ри. Мо̄т хо̄н ла̄тыӈ (английский манос немецкий) ханищтэ̄гыт, ва̄ӈкв патыяныл. Ос та̄нти ла̄тӈаныл ва̄ӈкв ат патыяныл. Ты ёмас хунь.
Ло̄пмус ня̄врамыт оманыл ос а̄тяныл ёт ам ва̄тихал хо̄нтхатыглэ̄гум, ты урыл о̄с потырта̄лэ̄гум. Ма̄ньполь э̄тпост школаныл намхо̄талэ о̄лыс, атхуйплов та̄лэ то̄влыс. Ма̄н учителит ёт тув ялсув, са̄всыр мастер-классыт ва̄рыгласӯв, пуссын аквъёт мӯйлысув. Ма̄хум тув округ янытыл ёхталасыт, халанувт ханищтахтасув, концерт ва̄рыгласув, сака пӯмыщ о̄лыс.
— Тӯяг Кульпас школан Ло̄пмус ня̄врамыт во̄выгласанын, та̄н на̄н палтын ва̄тихал ёхталэ̄гыт?
— Ма̄н ань акваг номсэ̄в, ма̄нь па̄вылт о̄лнэ ня̄врамытын хотмус нё̄туӈкве э̄ри, та̄н туп юн о̄лэ̄гыт, школаныл мус ялантэ̄гыт, тувыл та. То̄ваныл ща̄нь-а̄щанылн нэ̄мхотталь ат тотыглавет, мо̄т ма̄ ат ва̄щинта̄лэ̄гыт, мирыӈ ма̄т ат о̄лыглэ̄гыт. Хунь тыг атыт классын ёхтэ̄гыт, та̄нанылн тыт о̄луӈкве та̄рвитыӈ паты. «День открытых дверей» тэ̄ла ма̄н ань таима̄гыс ты ва̄рыслув.
Ло̄пмус па̄выл школат хӯрумхуйплов ня̄врам ханищтахты, та̄н ма̄гсыланыл автобус кēтыгласлув, пуссын тыг тотвēсыт. Тыт кит хо̄тал о̄лсыт, интернатыт э̄т хӯлсыт. Ня̄врамыт а̄лпыл школат ӯрвēсыт, Кульпас ня̄врамыт ёт урокыт хӯнтлысыт, ханищтахтасыт. Кит накпа школа суссаныл, тыт ё̄мыгтасыт, учителит ос ня̄врамыт ёт ва̄йхатасыт, потрамасыт, по̄слахтасыт. Ам сустēмт, та̄нанылн тыт сака мӯстыс, ювле ёмас номтыл минасыт. Ань Кульпас школа ва̄ганыл, хунь пораныл ёхты, тыг тах ёмас номтыл о̄лмыгтэ̄гыт.
Тамле тэ̄ла ма̄н о̄выл щёс щё̄пита̄лыгласлув, ань тыгыл э̄лаль ня̄врамаквет ка̄сыӈ та̄л тыг во̄выгла̄луӈкве патыянув, тыт о̄лнэ коланыл ос школаныл ма̄ньта̄гыл вос ва̄ганыл.
Кульпас школа кӯщай Н.А. Слепцова ёт 
Светлана РОМБАНДЕЕВА потыртас 
