
Та хультум э̄тпост В.А. Игошев нампа музей-колн ма̄хум атыглавēсыт. Тот ма̄ньщи поэт Андрей Семёнович Тарханов ос тав э̄кватэ Антонина Фёдоровна Тарханова ка̄стувесы̄г. Мо̄лты та̄лт тэ̄н сас а̄тимыг ēмтсы̄г, ос тэ̄н ва̄рум тэ̄ланэ̄н ма̄хумн акваг номавет. 
Тот по̄слым хуритныл «И лесом, и небом любим» нампа суссылтап щё̄пита̄лвес. Андрей Семёнович ма̄-витув урыл са̄в стихыт хансыс, Антонина Фёдоровна о̄лме палытыл ма̄-вит ӯргалым рӯпитас. Ос нэ̄паканэ̄т са̄в хури о̄лы, тот нё̄тнэ ма̄кев, во̄руит, я̄т хурин по̄слым о̄лэ̄гыт. Ма̄хум ты стихыт ёмас номтыл ловиньтыяныл, ща̄гтым хурит сунсыглыяныл.   
Ма̄-вит ӯргалан департаментыт кӯщай ва̄ӈын хум Е. Платонов ла̄выс, та̄н рӯпитан ма̄хманыл ёт э̄кваг-о̄йкаг э̄лаль номнэ ма̄гыс Ханты-Мансийскат акв хотты во̄р ляпан ма̄нь ӯльпат ӯнттэ̄гыт. 
Н. Казначеева, культура департаментыт кӯщай нэ̄, ос М. Волдина, мирн ва̄нэ ос ханты ма̄хум халт потрыт хаснэ э̄ква, ёмас, сымын ро̄внэ ла̄тӈыл ты э̄кваг-о̄йкаг ка̄стысагēн. Мо̄т ма̄хум ос сымыӈ ла̄тыӈ ла̄всыт. Кондинский район Междуреченский па̄вылт нэ̄пак ловиньтан кол 2015 та̄лт А.С. Тарханов намēтыл пинвес. Та̄н ань ищхӣпыӈ ут хосыт ма̄н ётув о̄с потыртасыт.  
«Хо̄тал» нампа театрыт рӯпитан хо̄тпат ос Ханты-Мансийский педколледжит ханищтахтын ос рӯпитан ма̄хум са̄ӈквылтасыт ос э̄ргысыт. Школа искусстват ханищтахтын а̄гит-пыгыт стихыт  ловиньтасыт. Тарханов э̄кваг-о̄йкаг ань ка̄сыӈ та̄л ка̄стыглаӈкве тах патавēг.                                            
