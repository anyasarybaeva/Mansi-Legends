
Ханты-Мансийск ӯст Россия МЧС Главный управленият рӯпитан хōтпат ва̄т са̄грапнал э̄тпос 23 щислат РИЦ «Югра» колт рӯпатаныл урыл потыртасыт. Мо̄лты тāл сыс маныр вāрсыт ос ань 2023 тāлт маныр вāруӈкве номсэ̄гыт – та урыл потраныл ōлыс.
Пётр Анатольевич Кугуй, МЧС кӯщай хум, ля̄ххал хаснэ ос тотнэ ма̄хум ёт пащалахтас ос потыртас: «Тыныӈ мāх­манув! Ам потыртэ̄гум, манхурип рӯпата 2022 тāл сыс мāн вāрсӯв: тыи нāй тэ̄нэ вāрмаль урыл ос вит ōнтнэ урыл лāвē­гум. Ты тэ̄лат уральтым са̄в хо̄тпа рӯпитэ̄гыт.
На̄й тэ̄нэ порат тōва ма̄хум та̄нки на̄й мори пēламтэ̄гыт, таимагыс сāв ōлнэ колыт нāин ё̄свēсыт.
Мо̄лты 57 накыт витыт ēмта­ласыт, 43 э̄лум­хо̄лас витыт порсысыт ос сāв ня̄врамыт щаквын пат­сыт. Спасатель мāх­манув щаквын патум ос мāши­нал саква­тахтам 249 хōт­пат лылыяныл нэ̄гылт­тасыт.
Мо̄лты та̄л нила яныг ōвыл ōлыс, ты мāнь тов­лыӈхāпыг ёл-рагатасы̄г ос саква­тах­тасы̄г, акв яныг ōвыл ōлыс, хунь туи сака сāв вōр нāин тāй­вес ос Нижневар­товскат газ-балон пā­лыг-тōл­матас, яныг кол ёл-лонь­хатас».
Вōрт на̄й харыгтан ма̄­гыс Россият МЧС товлыӈ­хāпыт нё̄тсыт, ты урыл Пётр Анатольевич лāвыс: «Мāнавн Россия МЧС па̄лыл нāй харыгтаӈкве тов­лыӈхāпыт сака нё̄тсыт, ōвыл яныг товлыӈхāп Ил-76 ос китыт товлыӈ­хāп Бе-200 кēтвесы̄г. Нāй харыг­тан хōтпат сака сāв рӯпата вāрсыт. Мāн э̄лум­хо̄лас ё̄р тāл ōс ат вēр­мысӯв нāй харыгтаӈкве».
Я̄т тармыл госу­дар­ствен­ный инспекторыт палт кӯщай ва̄ӈын нэ̄ Ольга Сергеевна Каш­ка­рова по­тыртас, манхурип рӯпата тāн мо̄лты та̄л сыс вāр­сыт: «2022 тāл сака тāр­витыӈ ōлыс. Округувт 43 э̄лумхо̄лас щаквыт пор­сы­сыт, 18 нак ēм­тыс, хōт ат рōви пувлуӈ­кве, 9 нак, хунь хōтпат хӯл алыщласыт, 9 – ты хāпыл миным ос 4 – я̄ӈк ёлы-пāлн рāгпысыт ос 3 нак – мāн ат вāглӯв, хумус тох ēмтыс.
Мāн МЧС колт рӯпитан хōтпат, «Центроспас-Югория» спасателит, мирколт рӯпитан кӯщаит аквписыг мāхманув ёт хōнтхатыглэ̄в ос ха­нищ­тапыт ва̄рыглэ̄в. Яныг вит порат ос на̄й тэ̄нэ ма̄т манырсыр рӯпата ва̄руӈкве э̄ри».
«Мāн ты тāл МЧС колт рӯпитан хōтпат ханищ­тахтуӈкве кēтыянӯв, йильпи техника ёвтсӯв ос яныг вит порат мāхум вос ӯр­галыяныл, вōрт нāин ул вос ё̄свēсыт, ты рӯпата ос вāрēв», - тох Пётр Кугуй лāвыс.
Оксана АЛБИНА
