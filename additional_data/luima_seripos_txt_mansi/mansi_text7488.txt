
Ма̄н ма̄вт сосса ма̄хум са̄выӈпа̄лэ ма̄нь па̄влытт о̄лэ̄гыт. Та̄н пӯльницан мōрсыӈ порат та̄нки ялантэ̄гыт. То̄ва хо̄тпат тыгле-тувле ялнэ олн ат о̄ньщēгыт. Ань матъёмас лēккарыт па̄влыӈ мир уральтаӈкве та̄нки ёхталэ̄гыт.
Ты тэ̄лы сыс «Центр профессиональной па­то­логии» нампа колт рӯпитан лēккарыт ма̄шинал па̄влыӈ мир уральтаӈкве ос пусмалтаӈкве ялсыт. Та̄н ма̄шинаныл ищхӣпыӈ утыл ва̄рим о̄лэ̄гыт, э̄лумхо̄лас алпитэ янытэ̄т сунсуӈкве вēрмаве. Хо̄тпа матыр а̄гме хо̄нтаве ке, тав та̄ра пӯльницан кēтаве. 
Ань ты э̄тпос о̄вылтахтам порат лēккарыт яласан ма̄ныл а̄стысыт, Ханты-Мансийск ӯсн ёхтысыт. Кӯщаиг о̄лнэ хум Николай Ташланов ос ма̄хум пусмалтан лēккар хум Владимир Слабко ля̄ххал тотнэ колн ёхталасы̄г, мир пусмалтан урыл потыртасы̄г. 

Кӯщай хум Николай Ташланов ла̄выс:
– Ма̄н лēккаранув тэ̄лы сыс округув янытыл хо̄тал нэ̄глын ēрт ос хо̄тал ӯнтнэ ēрт о̄лнэ налыман нупыл са̄т ма̄нь па̄влытн мир уральтаӈкве ялсыт. Та̄н кит пирка̄та щирыл рӯпитасыт. Ма̄н ань э̄лаль акваг тыщир рӯпитаӈкве патэ̄в. 
Яласан ма̄шинатыл мир пусмалтан округ департамент колныл майвесӯв. Мощēрт туи пора ēмты, о̄с кит пирка̄­таг яласаӈкве патэ̄г. Ты хосыт лēккарыт та̄л сыс са̄внув ма̄хум уральтаӈ­кве а̄лымēгыт. То̄ва лēкка­рыт «Николай Пирогов» нампа на̄иӈха̄пыл я̄ хо­сыт тотыглавет, то̄ват ос лё̄ӈхыт хосыт ма̄шинал па̄влытн тах минэ̄гыт. 
Са̄ртын туп са̄тхуйплов лēккар па̄влытн яланта̄л­сыт, ань налыман нупыл са̄т лēккар мир пусмал­тым рӯпитэ̄гыт. Тыхо̄тал мус лēккарыт палт пус­сын аквъёт хо̄т со̄тыра нёлоловса̄т э̄лумхо̄лас а̄гманыл пусмалтавēсыт, ювле хультум та̄лныл кит щёс са̄внув хо̄тпа о̄лыс. 
Ос та̄н палтаныл нас уральтахтын ма̄гыс пус­сын аквъёт китхуйплов со̄тыра э̄лумхо̄лас ёхта­лас. Ма̄хум тот о̄влэ̄т ана­лизыт мыганыл. Хотьют матыр а̄гме ке хо̄нтаве, тав та̄ра нэ̄пакыл хансаве ос пӯльницан кēтаве. Тот э̄лаль ёмщакв уральтаве.
Ты та̄л па̄влытт атах­кем та̄рвитыӈ ва̄рмаль ēмталас. Ос ты ва̄рмаль щирыл ӯст о̄лнэ пӯльни­цат яныг нё̄тмил ва̄рēгыт. Та̄н а̄гмыӈ хо̄тпа пӯль­ни­цан тотнэ ма̄гыс верто­лёт кēтэ̄гыт, пус­малтан ва̄рмаль хосыт акваг нё̄­тэ̄гыт. 
Щар та̄рвитыӈ лё̄ӈхыт Нижневартовский район Корлики па̄выл, Белояр­ский район Нумто па̄выл ос Ха̄льӯс район Приполяр­ный па̄выл мус о̄лэ̄гыт. 
Лēккарыт ма̄нь па̄в­лытт ма̄хум колытт, кӯ­щаит ос лēккарыт палт хӯлэ̄гыт. Ты ва̄рмаль щи­рыл Николай Ташланов па̄влыӈ мирн яныг пӯма­щипа ла̄тыӈ кēтыс. Тамле ёмас ва̄рмаль ма̄гыс тав та̄на­нылн нё̄тнэ ма̄хум сака янытласанэ ос ла̄выс: 
– Па̄вылт о̄лнэ мир са̄выӈпа̄лэ сым, ӯлщ пуӈк, сам, сōрыг ос алписов а̄гмыл ēмталэ̄гыт. Тыи­ма̄гыс ма̄нь па̄влытн ты а̄гмыт пусмалтан лēкка­рыт кēтыглэ̄в. 
Ань на̄иӈ­ха̄пт ос ма̄ши­нат тера­певт, ото­ла­рин­голог, сам уральтан хо̄тпа, невролог, хирург-хо̄тпа, хо̄псы уральтан лēккар, а̄гмыт та̄ра-паттын лēк­кар, нэ̄т пусмалтан лēккар ос ӯлщ пуӈк пусмалтан лēккар рӯпитэ̄гыт. Та̄н ётаныл ма̄нь лēккарыт о̄с яла­сэ̄гыт
Ань я̄т па̄лыг-патнэ юи-па̄лт на̄иӈха̄п ос ма̄шинат лēккарыӈ та̄гыл яласаӈкве о̄вылтахтэ̄гыт тах. Ма̄хумаквет, на̄н та̄н палтаныл уральтахтуӈ­кве о̄с ёхталэ̄н. На̄нки а̄гма­нын ёл ул тӯйтэ̄н, ва̄тихал пӯльницан ялэ̄н.
Николай МЕРОВ 
 
