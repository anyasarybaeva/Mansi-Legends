
Округ губернаторув Наталья Ко­марова са̄всыр национальностил о̄лнэ кӯщаит акван-атыгласанэ. Та̄н Юграт о̄лэ̄гыт ос та̄нки мираныл торыг пуӈктотэ̄гыт. Округ кӯщаюв культура ос рущ ла̄тыӈ ханищтан урыл та̄н ёта­ныл потыртас.
Тав ла̄выс: «Яныгполь э̄тпост Владимир Путин, Россия Президентув, 2014 та̄л культура та̄лыг ва̄руӈкве ла̄выстэ. Ань таима̄гыс пēс йис накыт э̄лаль тотыянӯв, нэ̄пакн хансыянӯв ос та̄рвит в а̄ р м а л и т ё м щ а к в щё̄питыянӯв. Россия культурав ма̄ янытыл о̄с суссылтылӯв. Мо̄т ма̄ныл ёхтум ма̄хум ма̄гыс ма̄н о̄с са̄всыр программат манос проектыт щё̄питаӈкве вēрмēв. Ань щар э̄рнэ тэ̄лаг таи о̄лы - ты хо̄тпат рущ ла̄тӈыл ханищтаӈкве э̄рēгыт.
Любовь Ковешникова, образование, наука ос ма̄ньлат хо̄тпат тэ̄ланыл ёт рӯпитан Департамен­тыт кӯщай нэ̄, потыртас: «Округувн мо̄т ма̄ныл ёхтум ня̄врамыт сака та̄рвитыӈ ханищтаӈкве. Ань 30 ня̄врам рущ ла̄тыӈ щар ат ва̄гыт, 400 са̄виткем - рущ ла̄тыӈ мощ торгамтэ̄гыт кос ос школат лю̄льсаӈ ханищтахтэ̄гыт. Рущ ла̄тыӈ ва̄нэ ня̄врамыт ёт о̄с са̄в рӯпитэ̄в. Та̄н мо̄т хо̄н ма̄ныл ёхтум ня̄врамыт ёт юртыӈыщ вос о̄лэ̄гыт, акван вос нё̄тхатэ̄гыт».
Кӯщаит потыртасыт, ань тамле ня̄врамыт я̄нас ханищтаӈкве э̄рēгыт. Ханищтапыт туи порат вос ва̄рыглавет. Ня̄врамыт ща̄няныла̄щаныл ёт аквторыг вос ханищтавет. Та̄н са̄выӈпа̄лэ рущ ла̄тыӈ о̄с ат ва̄гыт, юн та̄нки ща̄нь ла̄тӈыл туп потыртэ̄гыт. Ня̄враманыл тыг тотыя­ныл ос маныр та̄рвит та̄н тыт о̄ньщуӈкве патэ̄гыт, хумус ханищтахтэ̄гыт, ща̄нит-а̄щит ат номсахтэ̄гыт. Таима̄гыс са̄всыр национальностил о̄лнэ кӯщаит та̄нки респ у бл и к а н ы л ё х т у м ма̄хумн нё̄туӈкве ла̄ввēсыт.
Александр Новьюхов, «Югра лылыеп» ассоциа­ция кӯщай хум, округт о̄лнэ ма̄хум соссаӈ хо̄тпат пēс йис наканыл ӯргалаӈкве ла̄всанэ. Тав потыртас: «Хан­ты ос ма̄ньщи пēс по­трыт манос йис мо̄йтыт ва̄нэ хо̄тпа мощēртын щар ат хульты. Тамле хо̄тпат ань туп щар сы­там во̄р ма̄т хультсыт, тув мо̄рсыӈ порат мо̄т ма̄хум ёхталэ̄гыт. Ма̄н тот та̄мле та̄рвит о̄ньщēв, ты ма̄хманув палт мо̄т то̄рмын по̄йкщан хо̄тпат о̄лмыгтамыт. Та по̄х хо̄тпат соссаӈ ма̄хманувн та̄нки то̄рманыл урыл потыртэ̄гыт. Тувыл ма̄н ма̄хманув номтаныл тэ̄лыгтыяныл ос та юипа̄лт аквъёт ялпыӈ ма̄н минэ̄гыт ос тот пēс йис тагыл акванатым пормасыт но̄хпēламтыяныл. Тамле лю̄ль, пилыщмаӈ пи­щит ёл-по̄илттаӈкве э̄рēгыт. Ма̄н на̄нан хан­ты ос ма̄ньщи пēс йис наканув ӯргалаӈкве о̄с ла̄виянӯв».
Акван-атхатыглам ма̄хум «Диалог нацио­нальных культур» нам­па проект щирыл аквъёт рӯпитаӈкве патэ̄гыт. Ос культура Департа­ментыт рӯпитан хо̄тпат ма̄нь таквс э̄тпос мус «Реестр объектов нема­териального культур­ного наследия Югры» нэ̄пак тах щё̄питыяныл. Ань пуссын тув хан­сым пēс йис потрыт, мо̄йтыт, э̄ргыт, йӣквыт ма̄кыг ӯргалаӈкве пата­вет, ос ялпыӈ ма̄н вос­сыг нэ̄мхотьют ул вос новхаты.
