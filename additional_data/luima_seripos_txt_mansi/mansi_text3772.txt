
Хосат та̄гыл Ха̄льӯс районт Нё̄ранувт са̄всыр тыныӈ а̄хвтасыт тинсавет. Тот экспедицият рӯпитасыт, ань тамле предприятие мощщаг кос ēмтсыт. Мо̄лал ма̄н Татьяна Гоголевал, государственный дума депутатыл, Надежда Алексеева, думат рӯпитан нэ̄л ос округ недропользование департаментыт рӯпитан кӯщай ва̄ӈын хум Владимир Коркунов ёт Нё̄рытт со̄рни ловтнэ ма̄хум палт вертолётыл ялсӯв.

	Ты «Техразведка Урала» нампа Екатеринбург ӯсныл о̄лнэ компания лицензия-нэ̄пак 2020 та̄л мус ёвтум. Кӯщаиг тот Сергей Мазур о̄лы, тавēн нё̄тым Герман Анисимов рӯпиты. Ты э̄лы-пал тот хӯрум я̄т — Яныг Та̄гт, Контлия, Лумсулья акван-патнэ ма̄т «Сосьвапромгеология» рӯпитам. Та̄н улпыл матса̄вит со̄рни хо̄нтыгласыт. Та̄н юи-па̄ланылт мо̄т матхурип компания рӯпитаӈкве ёхталам, нэ̄матыр хо̄нтуӈкве ат вēрмысыт, ма̄ та оссувласаныл.

	Ань аквта ма̄т рӯпитан «Техразведка Урала» кӯщаяныл ла̄ви, та̄н Китай ма̄ныл олн минэ хо̄тпат хо̄нтсыт, рущ щирыл инвесторыг ла̄вавет, ты китайский компания та̄нти ва̄рнэ оборудованияныл тыг тотсаныл, та̄нти ма̄хманыл пуссын ты щаӈквыт акван-атуӈкве патэ̄гыт. Ос э̄лаль хунь ты тēрсупаныл рӯпитаӈкве паты, о̄с китайцыт тармыл тах тот уральтыяныл. Ма̄н ёхталамув порат ма̄хум ущ рӯпитаӈкве о̄вылтахтамыт. Хусахтем китайцыт рӯпитэ̄гыт ос то̄ва хо̄тпат Ивдельныл, Ня̄хщамво̄льныл рӯпитаӈкве вуйвēсыт.

	Та ма̄т, хумус экспедиция юи-па̄лт са̄всыр харӈаиӈ пӯщкат, тēрсупыт хультсыт, тот тох мори та хуиглэ̄гыт. Хультум колыт, балокыт та̄н мощ хот-щё̄питаманыл, акв кол тэ̄нут па̄йтнэ колыг, мо̄танытт ос о̄луӈкв ва̄рманыл. Мо̄т хо̄н ма̄ныл тотым ма̄хум тэ̄нут та̄нти ва̄рēгыт. Ос матахмат балокытт я̄нас та̄нти о̄лэ̄гыт.

	Ма̄н тув вертолётыл ёхтысӯв, ос ёлаль хунь сунсэ̄гын, я̄ ва̄татэ щар пулиг-о̄хтыртым о̄лы. Пēс порат рӯпитам ма̄хум хумус та ма̄ оссувласаныл, тох сэ̄й ос а̄хвтас тэ̄лыӈ яныг анят ӯнлэ̄гыт. Вит ва̄тат улпыл хуньт во̄р яныгмас. Яныг тракторыл ос экскаваторыл ма̄кве но̄ӈхаль ё̄ӈхтавес, тох та оссувлавес. Та пораныл ул хусахтем та̄лыг ēмтыс.

	Сергей Васильевич ла̄тӈе щирыл, ань та̄н нэ̄матыр химиял со̄рни ат ловтэ̄гыт. Са̄ртын тох ва̄рвес, ма̄ виве, витыл ловтаве, ра̄ктыӈ витэ хот-со̄саве, со̄рни саквыт паттат хультэ̄гыт. Ань матырмат пувыр ут о̄ньщēгыт, та тӣвырн матса̄вит ма̄ пинаве, пувыр ут молях ё̄ӈхи, со̄рни саквыт пувыр ут онтсыл ханэ̄гыт. Тох ты ма̄ ос со̄рни титтыг-уртавēг, со̄рни ло̄мтыт хот-сыстамтавет.

	Ос я̄ ва̄тат таса̄вит во̄ӈхат экскаваторыл хилым о̄лэ̄гыт, тув ра̄ктыӈ вит со̄сантэ̄гыт, вит тот ӯнлы, ра̄ктэ ёл-ӯнты, та вит со̄рни ловтнэ ма̄гсыл о̄с та выганыл. Татьяна Степановна ла̄выс, ос хунь вит илттыг о̄нтуӈкве паты манос илттыг сака са̄в ракви, то̄нт ты во̄ӈха та̄гиньты, па̄ӈкыӈ вит я̄н та нуясаптаве. Сыстам витуп я̄т ра̄ктыг та тэ̄лыглавет.

	Тох рӯпитым, со̄рни ловтнэ ма̄хум ма̄-витув сака па̄ӈктыяныл, хӯлыт сэ̄руӈкве алгаль ат минэ̄гыт, пилэ̄гыт, са̄всыр ма̄шинат кургēгыт, витэ па̄ӈкыӈ, таима̄гыс хӯл мощщаг та ēмты, ӯйхул та ма̄ныл сысы мины. Ло̄ӈхаль о̄лнэ па̄влыӈ ма̄хум тай па̄ӈкыӈ вит та аēгыт, хӯл мощщаг ēмты, ма̄хум манараныл тэ̄гыт. Хотьют хоталь вēрми, мо̄т ма̄н о̄луӈкве та ва̄нтлэ̄гыт. Воссыг хоталь ва̄рхатэ̄гыт. Ма̄н ань ма̄ньщи па̄вланув акваг та та̄тламēгыт.

	Со̄рни тиснэ ма̄ Ня̄хщамво̄льныл алгаль яныгса̄т вēрыста палытат о̄лы. Рӯпитан ма̄хум тыглэ-тувле Тӯрва̄т па̄выл та̄ра яласэ̄гыт, тот Самбиндаловыт ма̄ньщи щēмья о̄лы. Та̄н о̄лнэ ма̄ныл тракторыл ос вездеходыл пулиг-ялыглаве, таима̄гыс Татьяна Степановна сыме о̄с ща̄рги. Ма̄тēв, сыстам витуп Нё̄р я̄нув па̄ӈктавет. Щёлыӈ компаният рӯпитаӈкве ёхталэ̄гыт, о̄лнэ ма̄нув, сыстам я̄нув па̄ӈктавет, я̄ ва̄тат но̄ӈхаль-о̄хтыртавет, тувыл та̄н ювле та тахēгыт, туп харӈаиӈ тēрсупаныл хультэ̄гыт. Ма̄н ма̄хманув туп та̄тыл ка̄таныл ра̄тащлым та хультэ̄гыт.

	Ос ва̄им кос, со̄рни ма̄н государствавн э̄ри, со̄рни та̄л са̄всыр ищхӣпыӈ утыт рӯпитаӈкве ат патэ̄гыт, пальщимщакыт, тулят, сакква̄лгыт ва̄равет. Ос маныр щёхлаӈыл тав но̄х-виве, ты урыл мощща хо̄тпа ва̄г. Са̄всыр департаментыт пуӈк-тотнэ ма̄хум ос округ кӯщаит такос хо̄т-а̄ти ла̄вēгыт, ма̄-витув ӯргалылӯв, ма̄ ат э̄ри па̄ӈктаӈкве, ос сытам ма̄т, хо̄т мир мощща, тох та тамле рӯпата ва̄руӈкве та̄ртыяныл.

	Со̄рни ловтнэ ма̄ныл ма̄н Самбиндаловыт щēмья о̄лнэ ма̄н тыламласӯв. Тот вертолёт ёл ат по̄илтта̄лвес. Ма̄н молях тот по̄слысӯв, Савва Татьяна э̄кватэ̄нтыл, тит пыгагēн Андрей ос Олег о̄лсыт. Ам туп коланыл ос кон ха̄йтыгтан кӯтюврищаныл по̄слуӈкве а̄лымасум.

	Савва тит пыгаге ха̄пыл Ирина э̄щēн ня̄врамыӈ та̄гыл па̄вланылн тотуӈкве Ня̄хщамво̄льн минамы̄г. Акв Ольга а̄гитэ̄н со̄рни ловтнэ ма̄хум палт тэ̄нут па̄йтым рӯпиты, ма̄н тув ёхтумувт тав атыӈ ня̄нь ва̄рум ос ща̄й па̄йтум. Ирина а̄гитэ̄н ос тот рӯпиты, тэ̄н пēнтхатэ̄г, акватэ̄н э̄тпос рӯпиты, юв мины, мо̄танэ̄н ёхты. Тэ̄н тот ты тӯя ущ рӯпитаӈкве патсы̄г. Ла̄вēг, Ня̄хщамво̄льт торыӈ рӯпата а̄тим, таима̄гыс тув рӯпитаӈкве вуйхатсы̄г.

	Ма̄ньщи щēмьян ма̄н пуста̄гыл о̄лнэ ла̄тыӈ тēтэ̄в, пыгыт во̄раян ос хӯл алыщлан со̄т вос о̄ньщēгыт. Пуссын То̄рум ёт, О̄тыр ёт вос о̄лэ̄гыт.
