
Ассамблеят рӯпитан депутатыт яныг сапра̄ни э̄лы-па̄лт ка̄сыӈ порат та̄нти я̄нас атхатыглэ̄гыт ос са̄всыр ва̄рмалит урыл потыртэ̄гыт. Еремей Айпин ос Татьяна Гоголева мирколт рӯпитан кӯщаит тув атыгласы̄г ос та̄наныл сосса ма̄хум ма̄гсыл ва̄рнэ рӯпатаныл урыл титыгласанэ̄н, манса̄вит олн ос хоталь холтвēсыт.
Насати моторыт, снегоходыт, на̄йпос ва̄рнэ утыт ёвтнэ ма̄гсыл 2022 та̄лт та̄стыглым олныт промышленность департаментыт рӯпитан кӯщаит ты олныт грантыг мима­ныл, та̄н мо̄т хо̄тпат ка̄тын та патсыт. Ос пēс йис ма̄­нылт о̄лнэ сосса ма̄хум та та̄л ты олныт аты ва̄щиньтасаныл. Ты ма̄гыс депутатыг номтэ̄н щар ат патыс, тэ̄н ла̄всы̄г, ты та̄л ты олныт хантыт ос ма̄ньщит ма̄гсыл вос та̄ставет. 
Ань юи-о̄выл э̄тпосыт сыс округ мирколт то̄ва департаментыт мо̄т щирыл намтвēсыт ос рӯпатаныл мо̄тнув щирыл ва̄рвес. Тох ань общественный ос внешний связь департамент ёт рӯпитам телевидение, радио ос газета колыт внутренний политика департамент нупыл хасвēсыт, ань тот та̄н нумпаланылт мо̄т кӯщай рӯпитаӈкве патыс. Ос сосса ма̄хум тэ̄ланыл ёт ань ма̄ньлат ма̄хум ос внешний связь департамент рӯпитаӈкве паты. 


Яков Самохвалов, ма̄­ньлат ма̄хум ос внешний связь политика департаментыт кӯщаиг паттым хум, та урыл потыртас: «Ма̄н округувт ханты, ма̄ньщи ос ё̄рн ла̄тӈыл 10 газета ос журнал та̄ратаве, ты «Ханты ясаӈ», «Лӯима̄ сэ̄рипос» газетаг, «Хатлые», «Витсам» ня̄врамыт ма̄гсыл журналыг ос ханты, ма̄ньщи ла̄тӈыл телевидение хосыт ля̄ххалыт потыртавет. Ты коныпал ищхӣпыӈ ло̄псыт ва̄рим о̄лэ̄гыт, ма̄хум тот ля̄ххалыт ловиньтэ̄гыт. Ты кастыл округ мирколныл ка̄сыӈ та̄л субсидия-олн та̄ста­ве, нё̄тнэг ва̄рим пӯмыщ нэ̄пакыт та̄ратавет».
Газетат рӯпитан ма̄хум урыл Татьяна Гоголева тох ла̄выс: «Ма̄ньщи ос ханты газетагт рӯпитан хо̄тпанув мощща олныл ойтавет, та̄н хӯрум ла̄тӈыл потрыт хансэ̄гыт, ща̄нь ла̄тӈув э̄лаль тотыяныл, та̄н ва̄рнэ рӯпатаныл хосыт ищхӣпыӈ ло̄псыт ля̄ххалыт ловиньтэ̄в. Ань ма̄ньлат ма̄хум тув рӯпитаӈкве ат минэ̄гыт, тытем мощща олн сэ̄луӈкве ат ка̄сащēгыт». Тав ла̄выс, миркол кӯщаит вос номсахтэ̄гыт ос ты рӯ­пата мӯсхал щирыл вос ва̄рияныл. 
Округув янытыл са̄в общинат рӯпитэ̄гыт ос то̄ват намыл тамле община ма̄гсыл нэ̄паканыл атыяныл ос ва̄рēгыт, та̄н сосса хо̄тпаг ат кос о̄лэ̄гыт ос хӯл алыщлан толыгкан виӈкве таӈхēгыт. Ань тамле община ма̄гсыл хунь нэ̄паканыл атэ̄гыт, тот са̄выӈпа̄лэ ханты манос ма̄ньщи хо̄тпат хансым вос о̄лэ̄гыт. 
Ос акв та̄рвитыӈ ва̄р­маль урыл депутатыг по­тыртасы̄г. Та̄нти ма̄нылт о̄лнэ ханты ос ё̄рн щēмьят община ва̄рсыт, то̄ват грант-олн вуйлэ̄гыт ос ма­тыр рӯпата ва̄рēгыт, ко­лыт ӯнттэ̄гыт, та юи-па̄лт миркол кӯщаит ёхта­лэ̄гыт, уральтыяныл, са̄­лыт та̄н о̄лнэ ма̄ныл ляпат ат ка̄салэ̄гыт манос матыр тэ̄ла ат а̄ртми. 
Тувыл рӯпатаныл ат пирмайтыяныл, грант-олныт ювле ойтуӈкве паттыяныл. Ань са̄в общинат э̄лаль рӯпитаӈкве ат вēрмēгыт, лап та пантавет. Хотты отчёт-нэ̄пак ва̄руӈкве ат вēрмысыт, таима̄гсыл сосса хо̄тпат та торщалтавет, олнаныл ма̄гсыл о̄лнэ уракыл ат мивет. 
Депутатыт ос са̄всыр департаментыт рӯпитан кӯщаит о̄с акв щёс ат­хатыглаӈкве потыртахтасыт, ты ва̄рмалит урыл я̄нас потыртаӈкве о̄с тах патэ̄гыт.

Галина Кондина 
