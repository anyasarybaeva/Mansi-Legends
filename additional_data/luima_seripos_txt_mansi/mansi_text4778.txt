
Ма̄н округувт хантыт ос ма̄ньщит са̄всыр районытт о̄лэ̄гыт. Ханты-Мансийский районт 2 со̄тыра 407 ханты, ма̄ньщи ос ё̄рн хо̄тпа о̄лы. 
Тот 54 хо̄тпа та̄нти пēс йис та̄гыл о̄лнэ ма̄наныл та̄нти нупыланыл хассаныл, э̄рнэ нэ̄пакыт пуссын ёмащакв ва̄рсаныл. Ань ты ма̄т рущ ла̄тӈыл тох ла̄вавет — «территории традиционного приро-допользования». 
Налыман хо̄тпа та̄нти община о̄ньщēгыт, са̄выӈпа̄лэ та̄н пуссын хӯл алыщлым, во̄раим о̄лэ̄гыт, ты щирыл олн мощ сэ̄лэ̄гыт. Мирколныл тēтым потрыт тох хансым о̄лы:
— Ты районт 34 община хӯл пуви, та̄н халанылт туп тит общинаг хӯлныл са̄всыр мо̄т тэ̄нут ва̄рēгыт. Акв та̄л сыс ловиньтасаныл, пуссын аквъёт 2017 та̄лт 4 со̄тыра 545 тонна хӯл пувмыт. Ос ты э̄лы-пал та̄лытт тыгыл са̄внув хӯл алыщласыт. Ань таима̄гыс тох ēмтыс, та та̄л сыс нила община рӯпатаныл хот-по̄илттасаныл.
— Мо̄лты та̄л та̄н 207 тонна пил ва̄тсыт, 30 тонна ла̄хыс атсыт, па̄квсам 45 тонна со̄пасласыт. Та̄н ты тэ̄нутыл мо̄т са̄всыр тэ̄нут о̄с ва̄рēгыт, пилыт са̄ккар ёт акван-тэ̄лыгтыяныл, са̄всыр атыӈ па̄нка ва̄рēгыт. 
— Ханты-Мансийский районт туп тит общинаг, ты «Сорни ханнэхо» ос «Ляпсин Бор» во̄раēг. Тот рӯпитан охотникыт 705 во̄руйсов мисыт, 504 са̄всыр товлыӈ ӯй аласыт. 
— Ты район янытыл ханты ос ё̄рн хо̄тпат туп 98 са̄лы о̄ньщēгыт. Район ма̄тэ кос яныг, ос ляпат сака са̄в яныг ӯсыт ӯнттым о̄лэ̄гыт, машинал яласан са̄в лё̄ӈхыт ва̄римат. Са̄лы ӯрнэ ма̄ сака а̄тим.
— Турист ма̄хум ма̄гыс ты районт нила па̄выл ӯнттувес, ты ӯщлахтын ма̄т пуссын Ханты-Мансийск ӯс ляпат о̄лэ̄гыт. Тув са̄в мир ёхталы. Ты ма̄т тох ла̄вавет — «Озеро Тымгынтор», «Остяко-Вогульск», «Колмодай», «Сорни ханнэхо».
Мо̄лты та̄л сыс Ханты-Мансийский районт рӯпитан общинат ма̄гыс 50,56 млн солко̄ви округ мирколныл майлувес.
