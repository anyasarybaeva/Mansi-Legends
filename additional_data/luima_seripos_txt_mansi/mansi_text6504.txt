
Ва̄т са̄грапнал э̄тпос 16 хо̄талэ̄т ищхӣпыӈ ут хосыт «Этнокультурные традиции малочисленных народов Севера и проблемы их сохранения в условиях глобализации» нампа сапра̄ни о̄лыс. 
Таве Россия ля̄ххал тотнэ хо̄тпа Союзт кӯщай хум Роман Серебряный, «То̄рум Маа» нампа музейт ос «Югра лылыēп» колт кӯщай нэ̄ Людмила Алфёрова ос Юграт ля̄ххал тотнэ хо̄тпат Союзт пуӈктотнэ хум Александр Григоренко ва̄рыгласыт.
Ты кӯщаит мӯй хо̄т­пат ма̄н ма̄вн ёхталан урыл потыртасыт. Та̄н ханты ос ма̄ньщи ла̄т­ӈ­ыг ӯргалан ос алфавит щё̄питан тэ̄лат та̄ра-паттысыт. Этно­туризм тэ̄лат ля̄ххал тотнэ хо̄т­патн ёмщакв вос ва̄вет ос ма̄кыг э̄лаль вос тот­вēсыт. 
Ты о̄вылтыт общест­вен­ный рӯпата ва̄рнэ хо̄тпат, са̄всыр кӯщаит ос сосса ма̄хум пуссын потыртасыт. Москва па̄лыл «Гильдии меж­этни­ческой журна­ли­стики» кӯщай нэ̄ Маргарита Лянге ос Роман Серебряный матыр ва̄рмалит о̄с хӯлтсы̄г.
Са̄всыр ищхӣ­пыӈ утыт ква̄лтапап­тым па̄­сыл ма̄хум о̄луп­саныл щар мо̄т хури­паг ēмтыс, та̄н мо̄т щирыл о̄лэ̄гыт ос номсэ̄гыт. Ань мощ­щаг хультум мирыт ща̄нь ла̄тӈаныл о̄с хотталь ты со̄ймēгыт. 
Маргарита Лянге ла̄выс, ань сосса ма̄хум о̄лнэ ма̄нанылт мӯйлын туристыт са̄всыр накыл пӯмщалаӈкве э̄рēгыт, ос ща̄нь ла̄тӈытыл мощ ханищтаӈкве ро̄вēгыт. Э̄лумхо̄лас мӯйлуӈкве ке щалтыс, тав ханты манос ма̄ньщи ла̄тӈыл вос пащалахты, ётыл о̄с ёмас ӯлум ла̄тыӈ вос ла̄ви. 
Тав сыресыр тэ̄ну­тыл тыттаве, лӯп­таӈ ща̄ил айтаве, койп ос са̄ӈк­выл­тап ка̄тын вуйлытэ, пуссын ты тэ̄­нутыт, пормасыт нама­ныл о̄с вос ва̄ганэ. 
Та щирыл Юграт о̄лнэ сосса ма̄хум ла̄тӈа­ныл мощ э̄лаль ва̄ӈкве пата­вет. Газетат рӯпитан хо̄тпат ма̄нь нэ̄пакн хан­сым потыр-охсат щё̄­пи­тэ̄­гыт ке, тох музеи­тын нё̄тэ̄гыт. 
Юграт туризм тэ̄лат палт пуӈктотнэ хум Дмитрий Савватеев ла̄выс, округ мирколыӈ кӯщаит ту­ризм ва̄рма­лит ёт 2010 та̄лныл рӯ­питаӈкве патсыт. Ян­гыщ сосса ма̄хум ма̄гыс щё̄питан социа­льно-экономи­ческий про­граммат, тамле ва̄р­маль ураль­тым о̄нь­щи­яныл.  
Ань лов та̄л сыс округувт 36 са̄всыр органи­зацият туризм тэ̄лат э̄лаль тотыяныл, ты халт 22 стойбищат о̄лнэ сосса ма̄хум ёт рӯпитэ̄гыт. Ос реестр-нэ̄пакын 47 этнотур ханищтан ва̄рмалит, ёнгыт хансым о̄лэ̄гыт. 
Туристыт ма̄­гыс ло̄п­сыт о̄ньщēгыт. Тот сосса ма̄хум палт мӯйлын порат маныр ва̄руӈкве ро̄ви манос ат ро̄ви, таи хансым о̄лы. Тамле пищит та̄ра-паттын ма̄гыс ос нэ̄­пакн хан­суӈ­кве «Югра лы­лыēп» общественный орга­низация нё̄тыс. 
Ты та̄лт «Правила этикета при посещении стойбищ» намаим па­мятка-ло̄пс э̄лаль щё̄­пи­таве ос тувыл мирн сус­сылтаве. Та̄н ловинь­ты­яныл тах ос матыр э̄рнэ ла̄тыӈ вос хӯлтэ̄гыт. Та юи-па̄лт ты памят­кат туристыт ёт рӯпи­тан колн мивет. 
Дмитрий Савватеев туризм ёт рӯпитан мо̄т накыт о̄с хӯлтыс, тувыл  колыт ӯнттын тэ̄лат урыл потыртас. Ва̄т са̄г­рап­нал э̄тпос 4 хо̄талэт округ мирколыӈ кӯщаит №543-п постановле­ние-нэ̄пак хассыт ос 11 приложения-нэ̄пакēт ла̄тыӈ мо̄т щирыл пēнт­сыт.
Ань округувт туризм са̄всыр проектыт щё̄­питан ма̄гыс ос тув холтым 80% олныт суб­сидия щирыл ювле ми­вет. Колыт ӯнттын ма­нос хот-щё̄питан ма̄гыс 3 млн солко̄вил та̄ста­вет. Тув ёвтум пор­ма­сыт ма̄гыс ос лё̄ӈ­хыт ва̄руӈкве – 1 млн сол­ко̄вил нё̄тавет тах.
Владислава Вишнев­ская, туризм центр колт кӯщаиг о̄лнэ нэ̄, сосса ма̄хум ёт рӯпи­тан ва̄рмалит урыл потыр­тас. Та̄н «Visit Ugra| Туристический гид по ХМАО-Югре» ищхӣпыӈ ло̄пс щё̄питамыт ос матыр-а̄ти тэ̄лат тот та̄ра вос паттавет. 
Ма̄н ань тох ла̄вēв, сосса ма̄хум пēс нака­ныл, о̄лупсаныл ёмщакв ос ма̄кыг э̄лаль вос тотавет. Пēс наканув ӯргалым ос ма̄хманув янытлым вос о̄ньщавет.
Тамара МЕРОВА
