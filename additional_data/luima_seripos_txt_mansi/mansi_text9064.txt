
Татьяна Анатольевна Костив 30 арыкем та̄л Советский ӯс лесхозт рӯпиты. Тав Свердловск ӯст Уральский лесотехнический институт а̄стлас ос такви яныгмам ӯсэ̄н во̄р ӯргалан хо̄тпаг рӯпитаӈкве ёхтыс. 
Татьяна Анатольевна ёт ам Ханты-Мансийск ӯст ма̄-вит ӯргалан ма̄хум сапра̄нияныл о̄лум порат хо̄нтхатыгласум. Такви рӯпататэ урыл тав тох потыртас:
– Ам школа хунь а̄стласум, хо̄т э̄лаль ха­нищтахтуӈкве хоса ном­сахтасум, то̄нт омамн ла̄ввēсум: «Свердловск ӯсн во̄р ӯргалан хо̄тпаг ханищтахтуӈкве минэн». Омам та порат лесхозт олн ловиньтан хо̄тпаг рӯпитас. Ты организация па̄лныл направление-нэ̄пакыл хасвēсум, яныг ӯсн ханищтахтуӈкве та кēтвēсум. Дипломыл май­вēсум, ювле яныгмам ӯсумн ёхтысум, ва̄т арыгкем та̄л лесхозт ты рӯпитэ̄гум. Амки рӯпатам сака э̄руптылум, во̄р ӯргалым ма̄н яныг ос э̄рнэ тэ̄ла ва̄рēв. Ты э̄лы-па̄лт Советский ӯст «питомник» о̄щсӯв, ма̄нки ма̄нь йӣвыт янмалтасанӯв ос тувыл во̄рт ӯнттысанӯв. Ань ты рӯпата во̄р са̄грын организацият ва̄рēгыт, ма̄н туп та̄наныл ӯргалыянӯв.
– Татьяна Анатольевна, во̄р са̄грын хо̄тпат ма̄нь йӣвыт ӯнттуӈкве ла̄вавет, ты рӯпатаныл мӯсхалыг ва̄рияныл? 
– Ам са̄в та̄л ты рӯпата ва̄рсум, ам номсэ̄гум, ма̄н, лесхозт рӯпитан хо̄тпат, йӣвыт сака ёма­щакв ӯнттысӯв, тувыл хумус яныгмēгыт, акваг уральтасанӯв. Ты рӯпатав ма̄гсыл сыманув акваг ща̄ргēгыт. То̄нт мощща ма̄нь йӣв тув то̄ссыт, пуссын ёмащакв яныгмасыт. 
Ань во̄р са̄грын хо̄тпат ка̄сыӈ та̄л са̄в йӣвыт кос ӯнттэ̄гыт, тувыл йӣвквет хумус э̄лаль яныгмēгыт, тэ̄ланыл щар а̄тим, ты ва̄рмаль урыл та̄н щар ат номсахтэ̄гыт. Та̄нанылн туп са̄внув олн сэ̄луӈкве э̄ри. Ань 40 арыгкем ор­ганизацият Советский районт во̄р са̄грēгыт. Та̄н пуссын аквъёт 54 дого­вор-нэ̄пакыт лесхозув ёт хассыт. 
– Та̄н са̄в во̄р Советс­кий районт са̄грēгыт?
– Советский районт ёмас во̄р о̄лы, тыт са̄в тарыг яныгми. Ты организацият договор-нэ̄пак щирыл ма̄-ло̄мт та̄нки нупыланыл хансыяныл ос тот яныг­мам йӣвыт пуссын хот-са̄г­рыяныл. Ётыл та ма̄т та̄­нанылн ма̄нь йӣвыт ӯнт­туӈкве ла̄виянӯв. Ӯнттым йӣвыт сака хоса яныгмēгыт. Са̄т та̄л ювле хунь хульты, карсытаныл ущ акв метра хус сантимет­ра янытыг ēмтэ̄гыт, то̄нт та̄наныл «ма̄нь йӣвыг» хансыянӯв. 
– Ма̄нь йӣвыт хумус  яныгмēгыт, на̄н ва̄тихал уральтэгы̄н?
– Во̄р са̄грын хо̄тпат лильпи йӣвыт я̄ӈк на̄тнэ э̄тпос, лӯпта э̄тпос сыс ӯнттэ̄гыт. Ма̄н я̄ӈк на̄тнэ э̄тпос, лӯпта э̄тпос ос о̄йттур э̄тпост во̄рн акваг яланта̄лэ̄в, рӯпатаныл ху­мус ва̄рияныл, ёмащакв сунсэ̄в.  Тамле ма̄т районув янытыл сака са̄в о̄лы, ма̄н 5% са̄вит ма̄т туп сунсуӈкв вēрмиянӯв. Мо̄т ма̄т лесничий-хо̄тпат уральтаӈкве кēтавет. 
– Ань ка̄сыӈ туи са̄в во̄р на̄йн но̄х-ё̄савет, тамле ма̄т йӣвыт хотьют ӯнтты? 
– Ма̄н ма̄-во̄й ос газ но̄х-винэ компаният ёт потыртахтэ̄в. Тувыл та̄н улян та̄им ма̄т ма̄нь йӣвыт ӯнттуӈкве са­ка ат ка̄сащēгыт. Во̄р са̄грын ма̄хум йӣвыт ёл-сар­тыя­ныл, тот ма̄нь йӣ­выт та̄ра ӯнттуӈкве ро̄ви. На̄йтэмт то̄ва йӣ­выт лю̄лēгыт, мо̄таныт са̄всыр щирыл ёл-па­тыг­лэ̄гыт. Тамле ма̄ хот-сыстамтаӈкве сака та̄рвитыӈ, тыи­ма̄г­сыл нефтяникыт тот рӯ­питаӈкве щар ат таӈ­хē­гыт. Ма̄нь йӣвыт тот ат ке ӯнттавет, нас уральтыя­нӯв, лов та̄л сыс лильпи йӣвыт та̄нки яныгмēгыт. 
Ма̄н районувт сака са̄в во̄р 2020 та̄лт на̄йн ё̄свес, то̄нт туи сыс щар ат раквыс, щахыл акваг кургыс, то̄нт са̄в ма̄т улят аквторыг но̄х-пēламласыт. Ос ты э̄лы-па̄лт 2010 та̄лт туи сака рēгыӈ о̄лыс, то̄нт о̄с арген са̄в во̄ранув на̄йн ё̄свēсыт. 
Татьяна Анатольевна ла̄выс, ань Советский лесхозт 50 э̄лумхо̄ласыт рӯпитэ̄гыт. Та̄н пуссын та̄нки рӯпатаныл э̄руп­тыяныл ос сака ёмащакв во̄р ӯргалэ̄гыт. 
Людмила ТЕТКИНА
