
Ма̄ньлат хо̄тпат ос мӯй ма̄хум сӯкыр э̄тпос китыт хо̄талэ̄т Югорский университетыт нэ̄пак ловиньтан колн во̄выглавēсыт. Та хо̄талэ̄т тот йильпи ищхӣпыӈ утыт рӯпитаӈкве о̄вылтахтасыт.
 
ЮГУ нэ̄пак ловиньтан колт кӯщаиг о̄лнэ нэ̄ Ирина Кузнецова ма̄хумн ла̄выс: «Ты э̄лы-па̄лт ма̄ньлат а̄гит ос пыгыт тыг хунь ёхтала̄сыт, библиотекарь-хо̄тпатн э̄рнэ нэ̄пак кинсуӈкве нё̄­твēсыт. Ань ищхӣпыӈ ут щирыл рӯпитаӈкве ёмаснувег паты. Ма̄ньла̄т хо̄тпат э̄рнэ нэ̄пак та̄ра та̄нки хо̄нтэ̄гыт. Библиотекарь-нэ̄ тамле рӯпата ва̄руӈкве воссыг ат паты. Ты э̄лы-па̄лт ма̄н ка̄сыӈ нэ̄пак ма̄нь кēрло̄мтыл ва̄рыслӯв, ты ма̄нь ут щирыл ищхӣпыӈ то̄тап нэ̄пак кинсуӈкве патытэ. Ос э̄лумхо̄лас нэ̄пак тӯлматаӈкве ке тахмаи, нас тох кон-тотуӈкве ат вēрмитэ. Библиотека-кол а̄висӯнтэ ищхӣпыӈ утыл ва̄рвес, нэ̄пак ке тӯлмантаве, тав та̄ра щисгуӈкве о̄вылтахты. 
Йильпи ищхӣпыӈ ут хумус рӯпиты, ЮГУ ханищтахтын-колт кӯщай нэ̄ Татьяна Карминская сунсуӈкве о̄с ёхталас. Тав йильпи читательский билетыл тот майвес. Ты билет 12 та̄л сыс рӯпитаӈкве вēрми. Ма̄ньлат а̄гит ос пыгыт ЮГУ колт ханищтахтуӈкве хунь а̄стлэ̄гыт, ты билет мо̄т студентын тах миве. 
Ань ЮГУ рӯпитан хо̄тпат «Библиотека XXI века» проект хосыт рӯпитэ̄гыт ос нэ̄пак ловиньтан колн са̄всыр ищхӣпыӈ утыт ёвтэ̄гыт. Э̄рнэ пормасыт ёвтуӈкве «Салым Петролеум Девелопмент» нампа ма̄-во̄й но̄х-винэ компания нё̄тыс ос хо̄т млн солко̄ви та̄стыс.
 
