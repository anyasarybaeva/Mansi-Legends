
Ам акв хо̄талт Ханты-Мансийск ӯс котильн тӯйтыл ва̄рим э̄лумхо̄­ласыт по̄слаӈкв Борис Лосев нампа паркын ялсум. Ам тув турман­лан э̄лы-па̄лт минасум. 
Хунь тув ёхтысум, тӯй­тыл ва̄рим осэва̄тал са̄в ӯит ка̄саласанум, та па̄­сыл ам нэ̄матхо̄т, нэ̄мат­хоты па̄вылт тамле ӯит ат ва̄щинтасум. Ёхты­сум тув, хунь та ӯит ка̄­саласанум, хот-ща̄г­тсум. 
Тот ва̄сум: пищпищ сыр тармыл, выгыр кēн­тыӈ а̄гирищ, ня̄нил ва̄рим пувыр поталы, Мальвина, ханты э̄кварищ ё̄рнколэ по̄хыт, клоун, пупа̄пщи­кев хӯл пувим ӯн­лыс ос осэва̄тал ӯйкве о̄лыс, ам тот ё̄мыгтасум, пуссын по̄слысанум. 
Ам коныпа̄лумт о̄с са̄в э̄лумхо̄лас, щēмьят ня̄враманыл ёт ё̄мыгта­сыт, по̄слахтасыт, ӯит сун­сыгласыт. Тамле утыт ты ӯст ка̄сыӈ та̄л, насати ва̄­рыгланэт. 
Тӯйтыл ӯит ва̄рнэ ма̄хум та̄нки халанылт кассыт, суссыт, хотью­таныл щар пӯмыщ ӯй ва̄рыс, тав но̄х та патыс.
 
