
Мо̄лал Сургутский район Русскинская па̄вылныл Станислав Семёнович Сопочин ёхталас. Тав йис ма̄тэ̄т яныгса̄т хус са̄вит са̄лы о̄ньщи. Тэ̄н э̄кватэ̄нтыл во̄рт о̄лэ̄г, па̄вылн туп тэ̄нут-пормас ма̄гыс ёхталэ̄г. Та̄нки ма̄нанылт пуссын аквъёт хус щēмьят о̄лэ̄гыт. Тот Тромаган я̄ овты. Ханты ма̄хум са̄лы ӯрим, пил ва̄тым ос хӯл алыщлым о̄лэ̄гыт.
Са̄лы ӯрнэ коныпал, хум са̄всыр пормасыт ка̄тыл ма̄щтырлы. Ань ловит ма̄щтырлан мирхал фестиваль о̄лум порат тав Ханты-Мансийск ӯс кант ос ёрыгхатас. Хум во̄нтыр алнэ ё̄вт ва̄рыс. Тав ла̄выс, округувт о̄лнэ музеитыт сунсыглахтас, во̄раян алыщлап сака мощща о̄лы. Во̄нтыр алыщлап ос щар а̄тим. Таима̄гыс тыи ва̄руӈкве номылматас. Ты ё̄вт ва̄руӈкве такви ханищтахтыс. Юн а̄щēныл ос о̄патэ̄ныл хультум ё̄вт о̄лы. Та алыщлап сунсыгластэ, ёмщакв торгамтастэ, ань кӯстырыг ва̄ритэ.
Кит та̄л ювле хультум порат Урай ӯст ос ма̄щтырлан ма̄хум акван-атхатыгласыт. Та порат тав тот хо̄нтлын ё̄вт ос ня̄лыт ва̄рыглас. То̄нт касыл о̄лыс, ты рӯпататэ ма̄гыс хум о̄выл местал майвес ос сака янытлавес.
Ань ты накт во̄раян ма̄хум во̄нтыр алнэ ё̄вт ат ва̄рыглэ̄гыт. Мо̄рсыӈ ма̄т э̄рыӈ, яныгпа̄ла хо̄тпат тамле ё̄вт во̄ртэ̄гыт, тувыл та.
Ты алыщлап во̄нтыр яласан лё̄ӈх торыг ӯнттаве. Ань ма̄ньлат ма̄хум тамле утыл ат во̄раēгыт. Хумус тамле алыщлап ва̄руӈкве та̄н о̄с ат ва̄ганыл. Тамле ё̄вт ва̄рнэ ма̄гыс ēри яныгмам та̄рыг йӣв пēрияве. Тав янытэ̄т о̄ӈхыӈыг ос няӈраг вос о̄лыс. Тамле йӣвныл ва̄рнэ ё̄вт са̄т хо̄тал во̄ртым лю̄люӈкве вēрми, тув ат ка̄ньщи, ня̄лэ аквтахольт та̄кыщ патамты. Сохтыл лю̄льнэ та̄рыг йӣвныл ва̄руӈкве ро̄ви кос, ос то̄слын юи-па̄лт тав молях саквалы.
Ань ё̄вт нас ква̄лгыл нэ̄гаве, пēс порат ос ощща совква̄лыл тыньщаӈ хольт сагвес, тамле ква̄лгыл нэ̄гвес. Ос нас ква̄лыг ва̄рвес ке, тав хӯл са̄мныл пāйтым э̄льмыл тытылтавес. Хот-то̄слын юи-па̄лт кēрква̄лыг хольт ēмталас. Тамле ква̄лыг са̄выӈпа̄лэ хо̄нтлын ё̄вт ма̄гыс ва̄рвес.
Станислав Семёнович о̄лнэ ма̄тэ̄т во̄нтырыт ос яласэ̄гыт. Тав та̄наныл тамле алыщлапыл ка̄тын ты патты. Во̄руит пилта̄л ляпан ёхтэ̄гыт. Э̄рнэ порат акваг ӯнтталы. Во̄нтыр сов тыныӈыщ ёвтаве. Ты со̄выл матыр пормас ю̄нтаве, таве ловманкем та̄л о̄ньщуӈкве ро̄ви. Ат саи, ат лэ̄гпи, ат маныгтахты. Ма̄хум во̄нтыр совныл кēнтыт, па̄ссат ос мо̄т са̄всыр маснут ю̄нтэ̄гыт. Тамле маснутыт тэ̄лы порат рēг ва̄рēгыт ос нё̄тнэг сусхатэ̄гыт.
Ты ма̄щтыр хум ма̄ньха̄пыт, а̄ны-са̄ныт, касаит ос мо̄т са̄всыр пормасыт ва̄руӈкве ха̄сы. Тав ла̄выс: «Ка̄сыӈ ханты хум ёрыгхатнэ манос яктын ма̄гыс я̄нас касай о̄ньщи. Во̄руй сов нуйнэ, са̄лы алнэ манос йӣвныл ёрыгхатнэ порат тав са̄всыр касаит вуйлы». Ты касаянэ Станислав Семёнович пуссын ёт-тотыглыянэ. Акваг ка̄т ляпат о̄ньщиянэ. Наланэ пуссын ха̄ль рēпащил ва̄рсанэ. Рēпащ мори ат саквалы, ат покапи, та̄кыг о̄лы.
Хум тэ̄нут пиннэ а̄ныт пуссын йӣвныл такви ва̄рсанэ. Тав а̄ще сака ма̄щтырыг о̄лыс. Тавēныл ты пормасыт ва̄руӈкве ты ханищтахтас. Ма̄нь порат акваг сунсыс, хумус тав ёрыгхаты. Тувыл ос такви ва̄руӈкве о̄вылтахтас. Тав ла̄выс: «Ты пормасыт ка̄сыӈ хо̄тпа ва̄руӈкве вēрми. Акв щёс вуйхатэ̄гын, ты тэ̄лан э̄лаль кӯстырыг тах мины». Станислав Семёнович такви рӯпататэ сака э̄руптытэ. Таима̄гыс ка̄тыл ва̄рум пормасанэ нё̄тнэ̄г ты тэ̄лэ̄гыт.
