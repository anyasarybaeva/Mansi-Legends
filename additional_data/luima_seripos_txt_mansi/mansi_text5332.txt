
 
Лӯпта э̄тпос о̄выл хо̄таланэ̄т сосса ма̄хманув Ханты-Мансийск ӯсн а̄па ва̄рнэ ма̄гыс атхатыгласыт. «То̄рум Маа» музейт са̄ттем рӯпитасыт. Ты хо̄нтхатыглапаныл тох намаявес: XXI научно-практический семинар «Изготовление традиционных детских колыбелей-люлек обских угров: музееведческий и технологический аспекты». Округ янытыл музейн онтолов ма̄щтыр хо̄тпа ёхталасыт, карыс сыпт ат хо̄тал а̄па ва̄рсыт, ю̄нтсыт, янге-ма̄не халанылт ханищтахтасыт. 
 
О̄выл хо̄тал акван-атхатам мир а̄па урыл докладыт хӯнтлысыт. Яныг кӯщаит, учёныит, ханищтан хо̄тпат ос ма̄щтыр ма̄хум хо̄тал палыт потыртасыт. Музей кӯщай нэ̄ Людмила Алфёрова тох ла̄выс: «Ма̄н ань ты рӯпатав ня̄врамыт ма̄гыс ва̄рилӯв. Та̄н матыр-а̄ти пуссын вос ва̄гыт, ма̄н нупылув сунсым, ка̄тыл вос щаквщēгыт. Яныгхо̄тпа такви мире пēс о̄лупса янытлытэ те, ня̄враме э̄лаль тах о̄с тох о̄лы, ка̄тыл ва̄рим пēс йис пормасыт ва̄ӈкве патыянэ, ӯргалым тах о̄ньщиянэ. Ма̄н ань пēс тэ̄ланӯв но̄х-во̄рмалтан ма̄гыс акван ты ёхтысӯв». 
Ты нэ̄ ла̄вме щирыл, музейт сосса ма̄хум хус та̄л сыс акван-хо̄нтхатыгланэ̄ныл порат са̄в э̄рнэ тэ̄ла ва̄рсыт – ё̄рнкол щё̄­питасыт, сун, ха̄п, алыщлапыт, ня̄врам ёнгынутыт ос мо̄т са̄в пормас ма̄щтырласыт. 
Исторический наука кандидат нэ̄ Татьяна Александровна Мол­данова ла̄выс: «А̄па ва̄руӈкве нас хунь. Э̄лумхо̄лас ань о̄лтетэ̄т, пēс пормас нупыл сака мат ат сун­сы – хумус тав ва̄рим о̄лы, хансанэ манхурипат, манрыг тамле хурил ва̄рвес. Ёмащакв ат сунсыглытэ, ат иӈ номсахты, э̄лаль та ё̄манты. Матъёмас «То̄рум Маа» музейт рӯпитан ма̄хум пēс йис тэ̄ланув номим о̄ньщияныл. Пēс щирыл матыр ва̄рнэ ма̄гыс са̄всыр хо̄нт­хатыглапыт щё̄питэ̄гыт, тэ̄ла ва̄нэ хо̄тпат акван-атэ̄гыт, аквъёт рӯпитэ̄гыт, потрамēгыт, халанылт ханищтахтэ̄гыт».

Мо̄тыт хо̄тал мир а̄па ва̄рнэ ма̄хманув ляпан та атхатас. Он­толов сосса хо̄тпа щаквщисыт, та̄н нупыланыл сунсым, мо̄т са̄в нэ̄т, а̄гирищит ос хум хо̄тпат рӯпитаӈкве о̄вылтахтасыт, а̄па ва̄руӈкве ханищтахтасыт. На­родный мастер России нам о̄щнэ ханты нэ̄ ос хум хо̄тпаг Касумныл ёхталасыт — Аксинья Григорь­евна Ерныхова, Николай Анатоль­евич Тасьманов ос Яков Никифорович Тарлин. Акв ху­митэ а̄па тагатан йӣв ёргыс, мо̄танэ ос а̄пан пин­нэ касай ва̄рыс. 

Ирина Семёновна Молданова о̄с Касум па̄вылныл о̄лыс. Тав ю̄нтум а̄патэ хансал щуртуӈкве янытэ̄т а̄лымастэ, а̄па тагатан ва̄ӈкрип ос мо̄т э̄рнэ пормас тув щё̄питас. 
Галина Михайловна Курга­нова Тэ̄к па̄вылныл ёхталас, тав Ха̄льӯс районт о̄лнэ хантыт а̄па ва̄рыс. Ты э̄ква по̄хат ловмантем хо̄тпа рӯпитасыт, тавēныл а̄па ю̄нтуӈкве ханищтахтасыт.
Сургутский район Угут па̄выл­ныл ёхталам нэ̄ Альбина Лаза­ревна Ярсомова ня̄врам тотыг­лан па̄йп щё̄питас. Юганский хантыт ма̄нь ня̄враманыл насати па̄йп тӣвырн ӯнттыяныл, сысн хӯнтмияныл, тох тотыглыяныл.

Вячеслав Кондин Приураль­ский районт о̄лнэ хантыт э̄ти а̄па ма̄щтырлас. А̄па паттатэ ма̄гыс на̄ӈк йӣв во̄втаг са̄граве, по̄ханэ ма̄гыс ха̄льйив во̄втаг са̄граве ос исылтым хӯтылтаве. 
Ханты ма̄хум ня̄врам хуюптан а̄па са̄сныл ос йӣвныл ва̄рēгыт. Ма̄ньщи нэ̄квет туп са̄сныл ю̄нтэ̄гыт, хум хо̄тпат а̄па ат ва̄рыгласыт. А̄па тис хӯтылтаӈ­кве ос ля̄мйиво̄влыт ёргуӈкве тай нё̄тэ̄гыт.

А̄па ва̄рум ма̄хум халт ма̄нь­щи нэ̄ ос хум о̄лсы̄г — Галина Кондина ос Анатолий Брусницин. Галина Рудольфовна Сакв ма̄хум а̄па ю̄нтыс. Таве китыгласлум, а̄па ва̄руӈкве хо̄т ханищтахтас. Ма̄ньщи нэ̄ тох потыртас: «Омам о̄лмēт са̄в а̄па ю̄нтыглас. Ма̄н, нёлолов ня̄врам, пуссын а̄пат яныгмасӯв. Омам хунь а̄па ю̄нтыс, ам тавēн акваг матыр вēрмē­гум, таи нё̄тсум. Хо̄т йӣв о̄влыт ёргащлэ̄гум, хансал яктыянум. Тувыл хо̄т э̄ри, са̄с хальптэ̄гум. Хунь омам а̄па ю̄нтыс, ам тавēн ханса щуртуӈкве нё̄тсум. Тох та ханищтахтасум. А̄па ёмщакв, та̄кыг те ю̄нтаве, са̄в ня̄врам вēрмēгыт акв а̄пат яныгмаӈкве. Ам ма̄нь а̄пат, ёнгын а̄пат туп ю̄нтыгласум, ты яныгнув а̄па ань ущ о̄выл щёс ю̄нтэ̄гум».
Анатолий Николаевич хо̄нтаӈ ма̄ньщит а̄па ва̄рыс. Тав ла̄­ви, та ма̄ньщит халт а̄па ва̄рнэ ма­тум хо̄тпа о̄лы. О̄йка ма̄ньта̄­гыл а̄пат ва̄рыс. Тав палтэ ялуӈкве ном­сы, китыгланувтэ, тох ма̄щтыр­лаӈкве тав хо̄т ханищтахтас. Э̄рыӈ акван-нё̄тхатым, хӯлтыглахтым а̄па ю̄нтэ̄г.
Ты хо̄нтхатыглап юи-о̄выл хо̄талэ̄т музейн искусство­ведение кандидат нэ̄ Наталья Николаевна Фёдорова ёхталас. Тав ка̄сыӈ а̄па ёмащакв сунсыг­ластэ, ма̄щтыр хо̄тпат ёт потра­мас, тувыл тох ла̄выс: «А̄па — ты нас пормас хунь, ты э̄лумхо̄лас тав о̄выл хуйнэма̄тэ. Тувыл та­ве ва̄руӈкве нас хунь — ты са­ка та̄рвиныӈ рӯпата. Тыг ань пуссын ма̄щтыр ма̄хум атхата­сыт, ка̄сыӈаныл а̄патэ такви яныгмам ма̄тэ̄т ва̄рыглым а̄па хольт ю̄нтыстэ, щё̄питастэ. Ка̄сыӈ ма̄т ма̄хум та̄нти щирыл а̄па ва̄рсыт, то̄ва са̄сныл ю̄нты, мо̄тан ос йӣвныл ва̄ри. Лӯима̄ нупыл о̄л­нэ ма̄хум а̄паныл хорамыл щур­тыяныл, хо̄тал нэ̄глын ēр нупыл о̄лнэ мирыт тох ат ва̄рēгыт.
Матъёмас ань ма̄щтыр хо̄т­панув ты тэ̄лан ма̄хум ханищ­тэ̄гыт. Ам сустēмт, тыт ань ма̄ньлат а̄гит ос а̄гирищит ёмас номтыл рӯпитэ̄гыт, а̄па ю̄нтуӈ­кве татем ханищтахтэ̄гыт. А̄па ва̄руӈкве ка̄сыӈ хунь вēрми, акв ма̄т щаквщим хоса ӯнлуӈкве э̄ри, йинуӈкве, ю̄нтуӈкве э̄ри. Тувыл хорамыл щуртуӈкве, та маныр. Ань йист э̄л-тыналан ма̄­гыс то̄ва хо̄тпат пормасаныл то̄­палыг ва̄рияныл, э̄рнэ щирыл ат щё̄питыяныл. Тамле семинарыт ма̄н таи ма̄гыс ты ва̄рыгла̄лэ̄в, пормасыт э̄рнэ щирыл вос ва̄ра­вет, янге-ма̄не тыт вос ханищ­тахтэ̄гыт, китыглахтэ̄гыт, матыр-а̄ти та̄ра-паттэ̄гыт».

Музей кӯщай нэ̄ Л.А. Алфёрова ма̄щтырлам ма̄хум янытлан нэ̄­пакытыл мисанэ, са̄в ёмас ла̄т­ӈыл ла̄всанэ. Йильпи а̄пат пус­сын музейн вуйвēсыт.

