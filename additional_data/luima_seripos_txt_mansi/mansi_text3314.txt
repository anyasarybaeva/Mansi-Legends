

	Ханты-Мансийск ӯст «Славим человека труда» нампа касыл о̄лыс. Югравт ань китынтыг «Народные художественные промыслы» намаим ханищтап Уральский федеральный округ янытыл о̄лнэ ма̄щтыр хо̄тпат халт ва̄рыглавес. Тот Курганский Свердловский, Тюменский ос Челябинский областьныл ос Ямал ма̄ныл ёхталам налыман нупыл хо̄т хо̄тпа та̄нки халанылт кассыт.  Ты ма̄щтырыт халт нёлолов хо̄тпа Юграныл о̄лсыт. 


		Ань ты ма̄хмыт хӯрум номинация щирыл кассыт. Та̄нанылн ни-ла щё̄с сыс матыр пор-мас ва̄руӈкве ман мас-нут ю̄нтуӈкве э̄рыс. Жюри та̄н рӯпатаныл сунсыглым, ёмас, ха̄снэ наканыл та̄ра-пат-тысаныл. Тувыл ка̄сыӈ ма̄щтыр хум манос нэ̄ оценкал хассаныл. Та юи-па̄лт оценканыл акван-ловиньтым ос мо̄т хо̄тпат ёт а̄ртала̄лым, хотьютаныл но̄х та патыс. Ты о̄вылтыт Юлия Иванова, жюри кӯщай нэ̄, ла̄выс, тав изобразительный ос декоративно-прикладной искусство отделт Государственный Рос-сийский творчество колт рӯпиты. 

		Ӯст о̄лнэ ос мӯйлуӈкве ёхталам ма̄хум ма̄щ-тырлан рӯпатат о̄с сунсуӈкве вēрмысыт.  Тувыл та̄н ма̄гсыланыл «Аллея мастеров» ос «Ярмарочное подворье» суссылтапыт щё̄пита̄лвēсыт. Ка̄сыӈ э̄лумхо̄лас матыр ма̄щтырлаӈкве вēрмыс, ма̄ньлат хо̄тпат ханищтавēсыт. Пуссын ты тэ̄лат округ культура департаментын, тувыл труд ос занятость департаментын ва̄рыглавēсыт. 

		Ань хӯрум са̄всыр номинацият но̄х-патум хо̄тпат наманыл хансыянӯв. Тох ēмтыс, хӯрум о̄выл мӯйлупсат пуссын Ямал ма̄н тотвēсыт, Юграт кит мӯйлупсаг хультсы̄г, мо̄-таныт мо̄т ма̄н ла̄кква миныгласыт. 

		 Лувныл, а̄ньтныл як-тын хо̄тпат халт но̄х-патсыт:

		 О̄выл места – Сергей Аляба, Салехард ӯс. 

		Китыт места – Эльвира Иванова, Тюмень ӯс.

		Хӯрмит места – Михаил Турышев, о̄с Тюмень ӯс.

		То̄рныл, нуйныл ю̄нт-нэ хо̄тпат халт ты нэ̄т но̄х-патсыт.

		О̄выл места - Роза Накова, Салехард ӯс.

		Китыт места – Вероника Факеева, Челябинск ӯсныл ёхталам нэ̄, вис.

		Хӯрмит места – Жанна Щербакова, Сургут ӯсныл о̄лнэ нэ̄, вис. 

		Соссаӈ ма̄хум о̄щнэ маснут ю̄нтум хо̄тпат халт та̄н но̄х-патсыт:

		О̄выл места – Яков  Салиндер, Салехард ӯс. 

		Китыт места – Екатерина Смирнова, Урай ӯс.

		Хӯрмит места – Евгения Ядрышникова, Челябинск ӯс.

		Ма̄н та̄наныл о̄с янытлыянӯв, та̄н ка̄ркамыг рӯпитасыт, ха̄с-нэ утаныл ёмащакв суссылтасаныл. Ос хо-тьют ань но̄х ат патыс, мо̄тынтыг вос а̄лымēгыт. 

		 

		Тамара Мерова

		 

 
