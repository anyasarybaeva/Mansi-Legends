
Соссаӈ ма̄хум Ханты-Мансийскат акван-атхатыгласыт ос ща̄нь ла̄тӈыл потыр хассыт. Округ янытыл ма̄ньщи диктант Хо̄нтаӈ ма̄т Шугур, Половинка, Урай ӯст хассыт,  тувыл Октябрьский район Лӯи Ня̄рихумит школат, Ха̄льӯс районт Кульпаст, Саранпа̄вылт, Хулюмсӯнтыт о̄с хассыт. 

	Щар са̄в – ва̄т нупыл кит хо̄тпа Саранпа̄вылт о̄лыс, ос Шугур па̄вылт ва̄т нупыл акв ня̄врам школат акван-атхатыглас.  Хулюмсӯнтыт потыр хансуӈкве хӯрум хо̄тпа ёхталасыт, Кульпаст – онтолов хо̄тпа, Поло-винка па̄выл музейт хо̄т хо̄тпа о̄лыс. Урай ӯст ма̄ньщи ос ханты ла̄тӈыл хансуӈкве  хус хо̄тпа ёхталасыт. Округ янытыл хантыт ос ма̄ньщит пуссын акван ке ловиньтым, ты та̄л 511 э̄лумхо̄лас диктант хассыт. 

	Потыр хаснэ ва̄р-маль рущ ла̄тӈыл «Фронтальный диктантыг» ла̄ваве.  Ханты-Мансийскат тав китынтыг А̄с-угорский институтт ва̄рыглавес  ос о̄выл щёс  Ма̄-вит ос Э̄лумхо̄лас музейт о̄лыс. Тувыл мо̄т хо̄н ма̄т студентыт Венгрият Сегедский университетт ма̄ньщи ла̄тӈыл ос Германият Мюнхенский университетт ханты ла̄тӈыл хассыт. Сегед ӯст хӯрум ос Мюнхент нила хо̄тпа хансуӈкве ка̄сащасыт.  Венгрыт палт потыр Бернадетт Биро ловиньтастэ, ос немец ма̄хум палт Жофия Шён ловиньтастэ.

	Ты та̄л Светлана Динисламова тотма урыл хансум потре щирыл ма̄хманув диктант хассыт. Ты потыр Тимофей Алексеевич Молдановын ханты ла̄тӈыл тол-мащлавес ос тав му-зеин ёхтум ма̄хмытын ловиньтастэ. Ма̄ньщи ла̄тӈыл потыр Анас-тасия Георгиевна Федий (Вьюткина) ловиньтастэ.  

	Диктант хансуӈкве тув аквхуйплов ханты хо̄тпат ёхталасыт ос нёлолов ма̄ньщи хо̄тпат. Ты соссаӈ ма̄хум халт щар яныгпа̄лаг Евдокия Андреевна Нёмысова о̄лыс, тав 79 та̄лэ то̄влыс, ос щар ма̄ниг Марк Ромбандеев о̄лыс, тав 8 та̄лэ то̄влыс. 

	Ма̄хум ла̄вманыл щирыл, ты та̄л дик-тант хансуӈкве та̄р-витыӈнув о̄лыс. Ос потыр ловиньтам хо̄т-паг ла̄всы̄г, тотма урыл потыр мӯй ма̄хмыт пуссын э̄рнэ̄г хасманыл. Ма̄-вит ос Э̄лумхо̄лас колт рӯпитан а̄гит диктант хансуӈкве ёхталам хо̄тпатн мӯйлупса щё̄питасыт ос мисыт. Диктант хаснэ ва̄рмаль та̄н ка̄сыӈ та̄л э̄лаль ва̄рыглаӈкве номсэ̄гыт. 

	Потрыт ёмщакв сунсыглыманыл юи-па̄лт,  хотьют ка̄сащас, та̄н оценканыл А̄с-угорс-кий ма̄хум институтт  ищхӣпыӈ ло̄псэ̄т номере щирыл хӯлтавет. Музейт нёлолов ма̄ньщи хо̄тпат халт хо̄т э̄лумхо̄лас «5» оценкал пинвēсыт, акв – «4» ос акв «3» оценка о̄ньщи. Хантыт халт нёлолов хо̄тпа «5» оценка о̄ньщēгыт, китыг – «4» оценка ос акв э̄лумхо̄лас такви оценкатэ хӯлтуӈкве ат ка̄сащас. 

	 

	Тамара Мерова
