
Ксения Рокина Саранпа̄вылныл 2014 та̄лныл ка̄сыӈ туи «Ма̄нь Ӯсквен» ёхталы. Тав ма̄щтыр ос ётыл нё̄рт яласан ханищтапыт о̄лыс, тавēн «Э̄рыг суиӈ ё̄вт ня̄лыт йис пора» сменат сака мӯсты. Мо̄лты туи Сэ̄мыл ща̄рыщ ва̄тан ӯщлахтуӈкве тотыглавес, ос та̄л сыс сыме сака ща̄ргыс, Я̄сунтыт тавēн э̄рнэ ва̄рмале ювле та хультыс.
Ксения ла̄выс: «Ма̄нь Ӯсквет» таи ёмас, ня̄врамыт ёнгим хо̄тпа ёмас пищанэ, такви ёмщакв о̄лнэ са̄йтэ осн-паттытэ. Та̄н тот ма̄к э̄лумхо̄ласыг о̄луӈкве ханищтавет. Ма̄н, а̄гирищит, пēс нак ёнгын хо̄талувт во̄р колт ӯнлым ӯрхатэ̄в, пыгрищит та сыс пēрщēгыт. Та̄н хотмус тот капыртэ̄гыт, ма̄н туп ро̄хсуяныл хӯлыянӯв ос воссыг нэ̄матыр ат ва̄гӯв. Ма̄нки хурахлым номсахтэ̄в, ань хо̄нт-пыгрищанув хотум ке ва̄равет, ма̄н мо̄т хо̄тпа ма̄н та ва̄нттавēв.
Мо̄лты ма̄н хо̄нт-пыгрищанув а̄ла ты юв хультмыт, тувыл мо̄т командал та̄н акв кēмыг патсыт, то̄нт нэ̄мхотьютув но̄х ат патыс. Пуссын такем хот-ща̄гтсыт, ты хал акван-сынумтахтэ̄в, ты хал лю̄ньщин ёхтыгпа̄лавēв, нэ̄мхотьют ат э̄ссамтас. Тох ёнгим пēс наканув молях ат ёрувлахтэ̄гыт».
Кульпасныл ёхталам пыг Глеб Сандов ла̄выс: «Та тув ам «Артек» лагерьн кēтыглавēсум, тот о̄лнэм сыс марщувлавēсум ос ювле минам лё̄ӈхумт акваг «Ма̄нь Ӯскве» урыл номсысум. Ты ӯсквет о̄лнэ а̄гит-пыгыт ёт ма̄н халувт румалахтасӯв, тувыл пēс йис накыт ханищтаӈкве сака пӯмыщ. О̄выл ёнгыт ам пӯсас ӯлтта порыгмаӈкве сака пилсум, номсысум а̄ӈквалыт такем карсыт, хумус тувыл ёл-порыгмēгум. Ань аквта а̄ӈквалыт нупыл сунсымам амкина̄мтыл мовиньтэ̄гум. Ма̄н каснэ̄в порат ма̄нки халувт акван-юрщхатым о̄лэ̄в ке, ма̄ньнув пыгрищитын нё̄тэ̄в ке ос та̄наныл та̄ксарыг о̄луӈкве ханищтыянӯв ке, то̄нт, ва̄им, но̄х-патэ̄в. Во̄рколувт ӯрхатнэ а̄гиянув нэ̄мхотьютын о̄с ат мыганӯв. Тувыл но̄х ат ке патэ̄в, тамле тэ̄ла сым ща̄ргынта̄л э̄лаль о̄ньщуӈкве э̄ри, ма̄н тыт ёнгасэ̄в, таима̄гыс нэ̄м-хотьют ка̄смоста̄л ат ё̄мыгты».
Ксения ос Глеб ёт Тамара МЕРОВА потыртас.
