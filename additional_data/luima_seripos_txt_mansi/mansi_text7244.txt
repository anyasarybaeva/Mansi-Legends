
Ка̄сыӈ лов та̄л Россият о̄лнэ ма̄хум наманыл нэ̄пакн хансавет ос ловиньтавет, ты тэ̄ла рущ ла̄тӈыл перепись ла̄ваве.
2019 та̄лт ва̄т са̄г­рапнал э̄тпост РФ прави­тельство па̄лыл №1608 постановление ла̄тыӈ кēтвес, 2020 та̄лт ма̄хум наманыл нэ̄пакн вос хансавет. 
Ты э̄лы-па̄лт тамле ва̄рмалитын 27.06.2020  №943 хансым нэ̄пак щирыл щё̄питахтуӈкве патсыт. Тувыл мо̄лты та̄лт ма̄ янытыл ковид-а̄гм ēмтыс, таима̄гыс пуссын тэ̄лат 2021 та̄лт ва̄руӈкве ла̄ввесыт. 
Ма̄хум аквта о̄лнэ наканыл пуссын вос хӯлтсаныл ос тувыл ущ янытэт пуссын ловинь­тавет. Тыи манса̄вит э̄лумхо̄лас хоты ӯсытыт манос па̄влытыт о̄лы, манса̄вит хум манос нэ̄ хотпат о̄лэ̄гыт, щēмьяӈыт ман а̄ти, ханищтахтын накыт ос рӯпатаныл та̄ра-паттуӈкве э̄рсыт. 
Ты та̄л нэ̄пакн хаснэ хо̄тпат ма̄хум о̄лнэ ко­лытн та̄нки ёхталаӈкве вēрмысыт. Ка̄сыӈ э̄лум­хо̄лас матыр-а̄ти урыл китыглан юи-па̄лт ювле-ла̄внэ ла̄тӈаныл ищхӣ­пыӈ ут хосыт, рущ щирыл ке, планшетн хассаныл. Ты э̄лы-па̄лт та̄н май нэ̄пакн мир ла̄вум ла̄тӈыт хаснэйӣвыл хансыгласыт. 
Тувыл ка̄сыӈ хо̄тпа юн ӯнлым таквина̄тэ ос щēмьятэ «Госуслуги» ищхӣпыӈ ло̄пс хосыт хӯлтыглаӈкве вēрмыс. Ос юн ат ке вēрмēгыт, то̄нт яныг ӯсыт ос районыт МФЦ коланылт я̄нас участкат рӯпитасыт. 
Ха̄льӯст тамле я̄нас колнакыт ат ва̄рыглавē­сыт, ма̄хум юн о̄лым ёх­та­лавēсыт ос пус­сын нэ̄­пакн хасвēсыт, ос то̄ват та̄нкина̄ныл «Гос­услуги» хосыт хассаныл. 
Ма̄ньщи нэ̄ потре
Любовь Вынгилева, Ха̄льӯст о̄лнэ нэ̄, ты рӯ­пататэ урыл тох потыртас:
– Ма̄н ты рӯпата ва̄рим ка̄сыӈ хо̄тпав 550 са̄вит э̄лумхо̄лас нэ̄пакн хансуӈкве ла̄ввесӯв, па̄в­лувт тыи 250 колытн щалтсуӈкве э̄рыс. Ка̄сыӈ хо̄тпа такви о̄лнэ колэ по̄хат ӯсхулыт ё̄мыгтас ос колытын щалтсым ма̄хум хассанэ. Тыи кос я̄нас о̄лнэ колыӈ щēмьят, са̄в квартираӈ ко­лыт, пуссын общежитият ма­нос участканув мӯй­лын­колыт о̄лэ̄гыт ке, тув о̄с вос щалтсасӯв ос та сыс мӯйлын хо̄тпат акв­тох китыглавēсыт. 
Рӯпатав ёмщакв ос мӯсхалыг ва̄рмув ма̄гыс ма̄н сыресыр пормасыл майвесӯв. Ка̄сыӈ хо̄тпав 2020 та̄лныл намыӈ удостоверение-нэ̄пакыл ва̄рвес, рӯпатав э̄рнэг тотнэ ма̄гыс ханищ­тан-ло̄псыл ёт щё̄питавесӯв, пуссын хаснэйӣвыл, фо­нарикыл, шарфыл май­весӯв ос жилетыл мас­тувесӯв. 
Ты коныпал ищхӣпыӈ утыл (планшетыл) ос CD-картал щё̄питавесӯв. Тувыл переписной ло̄пс-нэ̄пакыл ёт майлувесӯв, хоты хо̄тпа юн а̄тим о̄лыс ке, тавēн тув ла̄тыӈ хассӯв ос а̄витэ̄н хультуп­та̄лыслӯв. Ты пормасанув пуссын маим портфелин пинсанӯв ос тох па̄выл хо­сыт рӯпитым ё̄мыгтасӯв. 
Ты э̄лы-па̄лт ма̄н онлайн щирыл пуссын мощ ханищтавесӯв ос э̄рнэ ханищтап ва̄ти кинат, сыресыр ло̄псыт электронный почтавн кēтыглавēсыт. Тувыл ты тэ̄лат ва̄нэв ма̄гыс ма̄н пуссын зачёт мисӯв.
Ам ӯсувт Гидропорт ла̄внэ ма̄т рӯпитасум, Ха̄льӯст самын патсум ос тыт акваг о̄лэ̄гум ос таима̄гыс тыт о̄лнэ ма̄хум ёмщакв ва̄ганум. Гидропорт ос та ляпат о̄лнэ ӯсхулыт пēс та̄гыл о̄лум ма̄, тот са̄в пēс колыт ос йильпи колыт о̄с ӯнттувēсыт. А̄нум ка̄сыӈ колн щалтсуӈкве э̄рыс. 
Хотталь миннэ̄м э̄лы-па̄лт, ам о̄влэ̄т телефон хосыт пенсионер хо̄т­патн свонитасум ос ки­тыгласанум, юн о̄лэ̄гыт ман а̄ти. То̄ванакт нас телефон хосыт ма̄хум китыглым нэ̄пакн хасса­нум ос ётыл планшетын хӯлтсанум. 
Тувыл 30% ма̄ньлат ма̄хум та̄нкина̄ныл «Гос­услуги» хосыт хасманыл, тыи о̄с ёмас тэ̄ла. Ам ётум мо̄рсыӈ хо̄тпат хо̄нтхатыглаӈкве ат тах­сыт. То̄ват ковид а̄гмыл сака пилэ̄гыт, мо̄таныл та̄нки о̄вылтыт нэ̄мхо̄т ос нэ̄матыр хӯлтуӈкве ат таӈхēгыт. Тох пуссын, Ха̄льӯст о̄лнэ ма̄хум, ма̄н рӯпатав торгамтым ювле э̄рнэ ла̄тыӈ лāвсыт ос нэ̄пакн пуссын хасвēсыт.
Любовь Вынгилева кēтум потре ма̄ньщи ла̄тӈыл Тамара МЕРОВА хансыстэ
