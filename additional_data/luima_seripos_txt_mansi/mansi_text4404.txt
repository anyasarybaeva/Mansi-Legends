
Ты э̄тпос 10 хо̄талэ̄т Ханты-Мансийск ӯст ловиньтан нэ̄пак хаснэ хо̄тпат акван-атыглавēсыт. Та̄н халанылт щар ма̄к ёмас писателит ос поэтыт наманыл ла̄ввēсыт. Та̄н яныг мӯйлупсал майвēсыт, рущ лāтӈыл тох лāваве — «Югра» нампа литературный премия.
Ты тэ̄ла ма̄н округувт 2007 та̄лт о̄вылтавес. То̄нт округ миркол кӯщаит щар ёмас нэ̄пакыт хаснэ ма̄хум мӯйлупсал миӈкв ла̄всыт. Ос та па̄сныл ань мус 72 хо̄тпа янытлавес. Та̄н халанылт акв ё̄рн ос акв ханты хум о̄лсы̄г — ты Юрий Вэлла ос Еремей Айпин.
Ты мӯйлупса ка̄сыӈ та̄л миве. Ань ма̄ньполь э̄тпост ты та̄л но̄х-патум хо̄тпат наманыл ла̄ввēсыт. Ос ты э̄тпост тāн Ханты-Мансийск ӯсн во̄выглавēсыт. Ты хо̄тпат:
— Анна Неркаги, тав Ямал ма̄т о̄лы. Ты ё̄рн нэ̄ тит нэ̄пак хансум, рущ ла̄тӈыл тох намаим о̄лэ̄г — «Избранное»;
— Лидия Сычёва, Москва ӯст о̄лы, тав «За вклад в русскую литературу» нампа номинацият янытлавес;
— Александр Новопашин, хум Тюмень ӯст о̄лы, «Частный случай» нампа нэ̄паке ма̄гыс мӯйлупсал майвес;
— Вячеслав Куприянов, Москва ӯст о̄лнэ хум, тав мāк ёмас толмащлан хо̄тпаг ла̄ввес, ловиньтан нэ̄пакыт са̄всыр мо̄т хо̄н ла̄тӈын толмащлыянэ.
— Иерей Ненад Илич, ты о̄йка Сербия ма̄т о̄лы, тав «Дорога на Царьград» нампа нэ̄паке ма̄гыс ты янытлавес.
— Гордана Чирьянич, нэ̄ о̄с Сербият о̄лы, сака пӯмыщ нэ̄пак хансыс. Ты титыг «Славянская книга» нампа номинацият янытлавесы̄г.
Нэ̄пак ловиньтан колн ёхталам ма̄хумн тот сака пӯмыщ о̄лыс. Ка̄сыӈ намыӈ-суиӈ писатель-хо̄тпа такви урēт мощ потыртас, ань ты йис урыл ла̄тыӈ о̄с ла̄выс.
