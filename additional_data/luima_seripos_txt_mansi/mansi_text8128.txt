
Вāгтāл товлагумтыл нōх вос лапнувум, 
Мā янытэ̄тыл вос кāсаланувлум, 
Пēс йисыӈ мāхманув тох яласāлмыт, 
Кислāквыӈ мāкēв тāн сōль мувылтāлмыт. 
Ты хāйтнэ тулыт тāн нумыл ялманыл,
Ты миннэ тулыт ёл-хультуптāлманыл, 
Ё̄раныл-мӯтраныл Тōрумн туп вāвет,
Нāй-О̄тыр наманыл ат ёрувлавет.
Тāн ōньщум мӯтраныл хоталь минасыт? 
Хōт, хоты йисыт сыс тāн тыпыгласыт? 
Манрыг тыхōтал мāн нōх ат лапēва?
Манарын-хотьютын ёл пувавēва?
Āти, тāн э̄рганыл ōс сумылласыт, 
Тāн пинум лāтӈаныл нōх-лапаясыт,
Мāньщи мирув аквтоп товлыӈыг ēмтыс – 
Пēс мāхум потрыт хӯнтамлаӈкв вēрмыс. 
Э̄ква-пыг-пыгрищ ōс нōх-ялтуптавес,
Тав мӯтраӈ номттēтэ ат тыпылтавес,
Паль ōщнэ хōтпан тав хӯлуӈкв патаве,
Сам ōщнэ хōтпан тав кāсала̄лаве.
Товлагум вāгтāлыг, нōх ат лапēгум... 
Я̄тил мāм хосыт ам ща̄гтым ё̄мēгум! 
Нāй-О̄тырыӈ мā-витыт матъёмас ōлэ̄гум, 
Э̄лаль ōлнэ хōтал Тōрумныл пōйкщēгум.
***
Сōтум рēгылттылум. Омам мӯйлупта̄лыс,
Тōнт, хунь ка̄саласум хōтал пос, 
Омам сōтыӈыга а̄нумн ōлуӈкв ла̄выс, 
Тох посыӈыга хōтал посты вос.
Сōтум рēгылттылум. Сымумт ōньщитēлум,
Сымумт ӯргала̄лым тотыглылум ёт, 
Пуста̄гыл ōлнэ ма̄гыс Тōрум пōйкщитēлум,
Вос койтенумн хульты тыныӈ сōт.
Сōтум рēгылттылум. Ка̄тпаттат пӯвилум, 
Ам рēгылттаӈкв таӈхилум соссаӈ мир,
Ам ка̄сыӈ рӯттем сōт лōмтыл уртылум,
Ты ва̄рнэ ва̄рмалюм ōлы ма̄ньщи щир. 
Сōтум рēгылттылум. Лылымт нёвитылум,
Вос ōлы колумт акваг мовиньт, ща̄гт, 
Колта̄глум ма̄гыс сōтум ӯлылылум.
Вос ка̄сыӈ коюм ōньщи номт ос са̄йт.
Сōтум рēгылттылум. Я̄тил мӯйлупсатем,
Омам ла̄вум посыӈ тыныӈ тын,
Туп сōткем э̄ри ӯргалаӈкве татем…
Мир халыт ōлуӈкв сымыӈыщ аргын…
Светлана ДИНИСЛАМОВА
