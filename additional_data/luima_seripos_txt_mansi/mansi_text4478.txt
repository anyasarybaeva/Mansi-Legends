
Яныгпо̄ль э̄тпост мо̄т хо̄н ма̄н Нью-Йорк ӯсн Организация Объединенных наций колн са̄в па̄лыл мир ёхталасыт, тот са̄тхуйпловит сессиян сосса ма̄хум тэ̄ланыл урыл потыртаӈкве атхатыгласыт.
Ма̄н округувныл яныг мирколт рӯпитан кӯщаит, депутатыт ос нас ма̄т рӯпитан хантыт, ма̄ньщит ос ё̄рныт тув ялсыт. Округ Дума кӯщай хум Борис Хохряков ос сосса мир Ассамблея депутат Александр Новьюхов тот докладыт ловиньтасы̄г. Ма̄н округувт сосса ма̄хум о̄лупсаныл ӯргалан ма̄гсыл аквхуйплов са̄ккон пирмайтым о̄лы. Ты ма̄, вит, во̄р урыл са̄кконыт рӯпитэ̄гыт. Борис Хохряков ла̄тӈе щирыл, округувт та̄нти ма̄нылт о̄лнэ хантыт, ма̄ньщит ос ё̄рныт ӯргалан кастыл э̄рнэ са̄кконыт хансым о̄лэ̄гыт.
Александр Новьюхов ла̄выс: «Ма̄н сосса ма̄хманув ос та̄н о̄лнэ ма̄ныл ӯргалан ма̄гсыл са̄кконыт хансым о̄ньщēв. Та̄н хосытанылт рӯпитэ̄в. Мо̄т хо̄н ма̄т о̄лнэ мирыт ма̄н рӯпатавтыл пӯмщалахтэ̄гыт, титыглахтэ̄гыт, о̄с тох ва̄руӈкве номсэ̄гыт».
Александр Вячеславович тот потыртас, хумус са̄всыр проектыт сосса щēмьятын ва̄руӈкве та̄нти рӯпатаӈ организацият нё̄тэ̄гыт.
Ханты ос ма̄ньщи хо̄тпатыл тув ялсыт: Сергей Ромбандеев, тав Ха̄льӯс район Саранпа̄выл совхозт са̄лы ӯрнэ хумыг рӯпиты, Любовь Казанжи Нижневартовский районт ос Валентин Тэвлин Сургутский районт та̄нти о̄лнэ ма̄нылт са̄лы о̄ньщēгыт, Вячеслав Кондин, «То̄рум Маа» музейт рӯпитан хум. Вячеслав Юрьевич ханты ос ма̄ньщи ла̄тӈыг ханищтан урыл титыглавес, тав ла̄выс, ханты ос ма̄ньщи ма̄хум са̄выӈпа̄лэ ань та̄нти ла̄тӈаныл ат ва̄ганыл, ат потыртэ̄гыт. Ла̄тыӈ ва̄нэ хо̄тпа сака мощща хультыс, ня̄врамыт школат мощща ханищтавет ос э̄лаль торыӈ щирыл о̄с ат ханищтавет, тох ва̄им, ла̄тӈанув со̄ймуӈкве патэ̄гыт.
Ты ханты ос ма̄ньщи ма̄хманув о̄выл щёс э̄лн о̄лнэ ма̄н ялсыт. Тув мус яныг товлыӈха̄пыл сака хоса минуӈкве э̄ри. Тот Америкат Нью-Йорк ӯс сунсыглым ё̄мыгтасыт, карыс кол-капаитыл пӯмщалахтасыт. Та̄н ла̄тӈаныл щирыл, тот са̄в хо̄тпат кол та̄л нас ӯскант о̄лэ̄гыт, лё̄ӈхыт по̄хыт хуēгыт. Ма̄н Россияв лю̄камтаве кос ос сакати таса̄вит колта̄л э̄лумхо̄лас а̄тим.
Сессиян са̄всыр мирыт ёхталасыт, ма̄н ма̄хманув саамыт, индейцыт ос мо̄т хо̄тпат ёт румалахтасыт, та̄н ётаныл по̄слахтасыт.
