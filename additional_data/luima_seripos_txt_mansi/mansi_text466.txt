
«Хо̄тал» нампа А̄с-угорский театрыт рӯпитан ма̄хум туи сыс ӯщлахтаcыт ос ущтынув рӯпитаӈкве патсыт. Ты э̄лы-па̄лт, я̄ӈк на̄тнэ э̄тпост,  «И дольше века длится день» намаим спектакляныл ма̄хумн суссылтасыт. Ань та̄н таквсы о̄с тавēтыл рӯпатаныл о̄вылтасаныл.Анна-Ксения Вишневская, режиссёр нэ̄, ос тавēн нё̄тнэ хо̄тпат ты ёныг Чингиз Айтматов, киргиз о̄йка, хансум потранэ щирыл щё̄питасыт. Та̄н спектакляныл кит потыр охсаг уртым ва̄рсаныл. Акватэ - «И дольше века длится день», мо̄танэ - «Пегий пёс, бегущий краем моря». Артистыт тот потрыт ханты манос ма̄ньщи ла̄тӈыл о̄влэ̄т ля̄галыяныл, ос аквторыг та̄н рущ ла̄тӈыл толмащлавет. Спектакль суснэ ма̄хум тот о̄выл щёс хащта̄л э̄рыгсов та̄ныт хӯнтамласыт. Турыл э̄ргын суйит  Вадим Важенин э̄ргысанэ, Татьяна Огнёва 
о̄с са̄всыр турсуйил э̄ргыс. 
О̄выл потраныл Найман-Аны ща̄нь хо̄тпа урыл о̄лыс, (ты Евгения Молданова ёнги). Тот пēс порат о̄лум накыт суссылтавēсыт. Сарозекский сэ̄йиӈ ма̄т жуньжуан-ма̄хум мо̄т найман ма̄хум нупыл  нур тотым о̄лсыт. Жуньжуаныт найман хум хо̄тпат пувнэ̄ныл юи-па̄лт тув мус та̄наныл саватанэ̄ныл, пыгыт номт та̄л хультнэ̄ныл. На-маныл хумус, хоты ща̄нь-а̄щныл манос хоты мирныл та̄н о̄лсыт 
ос маныр ва̄рсыт  - щар нэ̄матыр ат номсыт. Тамле хо̄тпа китхал-паты, ос тав тот «манкуртыг» ла̄ваве. Та па̄сыл манкурт кӯщай о̄ньщи, та утэ та кӯщайлахты.
Ань акв тамле пилыщмаӈ накн патум пыг (ты Валентин Тарлин ёнги) ща̄нēн кисмаявес. Нэ̄ пыге хо̄нтыстэ,тав ётэ потырты ос юв во̄витэ. Ма̄ньлат пыг нэ̄матыр ат номи, ща̄не ат ханьщитэ. То̄нт ща̄не лю̄ньщим ла̄-выс: «Э̄лумхо̄лас такви о̄лнэ ма̄ та̄л вос хультыгланув,  щёлэ кос вос хот-винуве, ос хоты сымта̄л о̄лнэ хо̄тпан тав номтэ хот-виӈкве э̄рмыглас». 
Нэ̄ наска̄ссыг тув минас, пыге ань туп йильпи кӯщай ла̄тӈе хӯнтлы. Ща̄нь пыгēн та алвес. 
Китыт пӯмыщ ёнгиланыл пēс мо̄йт хольт мо̄йтсаныл. О̄влэ̄т хӯрум ягпыг нэ̄тыл ха̄йталавē-сыт. Артистыт тот ма̄ньщи ла̄т-ӈыл потыртасыт. Яныгнув пыг са̄лыӈ хумыг о̄лыс, котиль пыг во̄раян хум. Апщитэ̄н но̄хыс, тав хӯл алыщлан хо̄тпа, ос а̄гитн хумыг виӈкве ат тахмаявес. Пыг (ты Александр Тургачёв ёнги) хӯл алыщлым таккēт та о̄лантас.
Ты китыт мо̄йт щирыл, э̄рттам, ма̄хум ща̄рыщ ва̄тат о̄лэ̄гыт. Тот па̄ртныл ха̄п ва̄рапасыт, витыл равтхатэ̄гыт. Нумыл 
о̄с вит со̄ссыт, э̄рттам раквалтахтас. Пуссын тамле пӯмащ рӯпатат Павел Мизёв, 
художник-постановщик, ва̄рыс.
Но̄хнэ пыг акв щёс Витхон нэ̄н нэ̄глапавес. Тэ̄н акван-юрщхатсы̄г. Тувыл Витхон нэ̄ тав хотталь та тыпылтастэ, а̄тим. Ётылнув ха̄пēт ня̄врам лю̄щ хӯнтамлас. Хум ня̄врам ка̄тын-вистэ ос па̄г та минас. Ня̄враме, пыгкēтэ, (Игорь Хромов ёнги) такви янмалтастэ, тэ̄н аквъёт хӯл алыщлаӈкве ялантасы̄г. Ос хум Витхон нэ̄тэ та̄л ка̄смос-та̄лыг о̄луӈкве патыс, акваг таве та кинсыгла̄лыстэ, ӯлмаястэ. Акв-матнакт ща̄рыщн та вущкасахтас. Потыр та оигпас.
Татьяна Огнёва 
по̄слум хурииг
 
