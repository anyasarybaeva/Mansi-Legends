
Молты та̄л ма̄нь та̄квс э̄тпост яныгпа̄ла хо̄тпат янытлан кастыл ма̄ньщи газетат Александр Иванович Монин яныгмам ос ханищтахтам поратэ урыл хансыгласум.
Тав Ха̄льӯс район Кимкъясуй па̄вылт о̄лы. О̄йка та̄ланэ янгыт, о̄лупсатэ сыс са̄в ва̄рмаль ва̄щиньтас. Ань Александр Иванович потре э̄лаль хансылум. Тав Ня̄хлаӈ па̄выл школат нила класс мус ханищтахтас. Тувыл э̄лаль Кульпас па̄вылн кēтвес. Пыгрищакве тот ханищтахтуӈкве ат патыс, юв та минас. Та поратэ урыл тав ос тох потыртас.
– Ханищтахтуӈкве пойтсум Василий Николаевич Вадичупов ёт во̄рт яласаӈкве  патсумēн, звероферма ма̄гсыл янгӯй па̄тлуптасмēн. Тав войнат хо̄нтлым акв ла̄глэ та̄л хультыс. Тувыл акв ла̄глыл костыль ёт та̄кыщ ё̄мыгтас. Яныг йӣв ӯлтта нас порыгма̄лас. Ам иӈ ня̄врам, писаль тотнэ ос нас палягум ма̄гсыл о̄щвēсум. Во̄рн ёхтымēн, кӯтьванмēн ӯй хортаве, писаль тавēн мыглум, тав та па̄тамтытэ. Ка̄тын-паттым ӯит звероферман тотыянмēн. 1967 та̄л мус Василий Николаевич ёт во̄раим яласасум. Рӯпитасум кос, тувыл халыт тав ётэ во̄рн ялантасум. То̄нт ма̄нь Илья Алгадьев мо̄йтыӈ ос тав каӈке Михаил мо̄йтыӈ, тувыл Васи-лий Николаевич ос ам пуссын аквъёт яласасӯв. Ма̄н Во̄льян во̄раим ос хӯл алыщлым ялсӯв. Та порат та я̄т хӯл са̄в о̄лыс. 
1949 та̄лт Са̄ӈкитур па̄вылт о̄лсум. Та порат са̄в ма̄хум экспедициян тув  ёхтысыт. Туи порат товлыӈха̄п ёхты, витын исы. Витын исы, па̄г нас хасумтаве. Но̄хтыламлаӈкве э̄ри, ос та я̄ ва̄тал витн нарыгтаве. Ос винтэ нас ё̄ӈхыгпаве, тувыл та ква̄лапи, но̄х та тыламлы. Са̄ӈкитур я̄ ва̄тат яныг ӯльпат о̄лсыт. Та ма̄хум ты ӯльпат ёл-сартсаныл. Тувыл тэ̄лы па̄вылт аэродром ва̄рыгласыт. Па̄вылкант кит сӯмъях хот-а̄лмаявесы̄г, мощ па̄гле ӯнттыгпавесы̄г, торас ул вос ва̄рсы̄г. Са̄ӈкитурт са̄в э̄ква рӯпитас. Гармошка о̄щсум, кон выглум, та̄н ма̄гсыланыл та ёнгēгум. Та̄н ла̄вēгыт: «Наӈ пыгкве ёнген, ёнген, ма̄нав тох рӯпитаӈкве кӯпнитнув». Товлыӈха̄п иссыглан яныг ма̄ ва̄рыгласыт, щар сыстам ма̄ о̄лыс. Ань тай та ма̄тэ щар лапха̄лигтавес. Кит товлыӈха̄пыг акваг ёхталасы̄г, о̄влэ̄т акватэ исы, тувыл мо̄танэ ёл-исы. Тамле утыл яныг кӯщаит тув ёхталасыт. Ам иӈ ня̄врам, тамле хащта̄л утыт нупыл сунсуӈкве сака пӯмащ о̄лыс. 
1950 та̄лт о̄лнэ па̄вылквет аквантотуӈкве патвēсыт. Та ма̄т о̄лнэ ма̄хум Перевалка мус тотвēсыт, ты па̄выл Толья сӯнтыт о̄лыс. Тӯяг, яныг вит порат на̄иӈха̄пыт ёхтэ̄гыт, Толья хосыт  пормас хартэ̄гыт. Э̄лаль Толья то̄сам, ма̄хум та̄нки нас хартэ̄гыт. Тот о̄с са̄в мир о̄лыс.  1953 ос 1954 та̄лыгт Нё̄рт яласасум. Са̄лыл та̄ра минэ̄в, репродуктор нумын о̄лы, э̄лн сӯйты, э̄рганты. Тот тай щар я̄ӈкылма̄ о̄лыс, тох та ва̄рапасаныл ос аэродром ва̄рсыт. Тот яныгнув аэродром о̄лыс, Ан-2 исыгла̄лас. Тахурип па̄выл о̄лыс, школа, ла̄пка, пӯльница, ня̄нь ва̄рнэ кол, маныр э̄ри, пуссын о̄лыс. Та та̄лыт юи-па̄лт Нё̄рныл хот-по̄йтыгласум, туп 1963 та̄лт Толья та̄ра минасум. Тув ёхтысум, я-та, па̄выл хоталь минас? Щар нэ̄матыр а̄тим, хотталь нупыл тотыгпавес, колналы а̄тимыт, нэ̄матыр а̄тим. Тот о̄лнэ геологыт акваг Нё̄рт матыр кинсым яласасыт. Взрывник-хо̄тпат тот рӯпитасыт, таяныт суй акваг ва̄рсыт. Та̄н лувыл тот яласасыт. Ня̄хщамво̄ль па̄выл кит о̄йкаг тот о̄лсы̄г. Акватэ тай ва̄слум, Сан о̄йка о̄лыс. Светлана Алексеевна Попова а̄ще то̄нт о̄с тот яласас. Лувыл экспедиция ма̄гсыл пормас  тотыс. Ам Светланан а̄ще урыл потырта̄лыгласлум. 
Э̄квам ос 1954 та̄л порат рӯпитаӈкве патыс. Та порат Ня̄хщамво̄ль па̄вылт о̄с экспедиция о̄лыс, а̄гит рӯпитаӈкве пуссын тув ня̄влувēсыт. Са̄лыл са̄всыр пормасыт хартсыт. 1956 та̄л хӯл алыщлым рӯпитас. Та юи-па̄лт э̄квам ёт акван та минасмēн. О̄лсумēн, лю̄лиг манос ёмасыг о̄лсумēн, хотмус та о̄лсумēн. Ань тай матсумēн. 50 та̄л арыгкем аквъёт ты о̄лымēн. 1962 та̄л «свидетельство о браке» нампа нэ̄пак ва̄рсумēн.  Мēн кос са̄ртын акван-минасамēн, та порат Кульпас па̄вылт миркол а̄тим о̄лыс, Сортыӈъя па̄вылт рӯпитас. Кульпаст туп  1961 та̄лт ва̄рвес. То̄нт э̄квам ёт Нё̄рт яласасмēн, ювле ёхтысамēн, Кульпасн ялсумēн. Ань округув  са̄ккон щирыл ань 50 та̄л аквъёт о̄лнэ э̄кваг-о̄йкаг олныл ойтавēг. Мēн о̄с ты олныл майлувесмēн. 
1979 та̄лт яныг таквс э̄тпост Канев кӯщай о̄йкан ла̄ввēсум лувыл вит тотуӈкве. Налми ва̄тан минасум, лувум илттыг э̄лаль нёвумтас, ам суныл ёл-рагатасум ос пуӈкыл ю̄ныгтахтасум. Хоса ман а̄ти, тот по̄варал-сум, тувыл лувум юв хартвēсум. Хӯрум хо̄тал юн о̄лсум, туп ты юи-па̄лт ущ вертолёт ам ма̄гсылум ёхтыс, Ха̄льӯсн та тотвēсум. Тыт рӯпитан лēккар номсыс, ам пуким а̄гмыӈ, Ха̄льӯсн тотвēсум, инфекционный отде-лениян тув та пинвēсум. Пуӈкум то̄ва пора номи, то̄ва пора щар ат номи, тох ё̄р та̄л та хультсум. Китыт хо̄талэ̄т хирургический отделениян та тотвē-сум. Тот хуим са̄всыр пункциял, са̄всыр уколыл ва̄рвēсум. Акв порат но̄х кос ква̄лсум, ё̄муӈкве тахсум. Ла̄г-лагум э̄лаль ат минэ̄г, ат ё̄мēг. Та юи-па̄лт щар лю̄лиг та ēмтсум, сорумн патнэ ма̄нь колрищн тув тотвēсум. Тот хотталь та минасум, ёл та оил-матвēсум. Тувыл мо̄т хо̄талэ̄т хӯлэ̄гум, ма̄хум потыртэ̄гыт, ё̄мыгтэ̄гыт. Хо̄тыл о̄лыс, лēккарум ёхтыс, китыглахты, иӈ лылтэ̄гум. Ам ювле ла̄всум: «А̄нум са̄ртын тыг пинуӈкве э̄рыс, то̄нт тах та̄ра  но̄х-сайкаласум. Тувыл ювле палатан та хартвēсум. Лида а̄гим рыбокомбинатт тот рӯпитас. Ам палтум ка̄сыӈ хо̄тал ёхталас ос массаж ва̄рыс, тох акв ла̄глум мощ ёмаснувēг ēмтыс, мо̄танэ лю̄лиг тох та хультыс.  
Акв порат э̄ти но̄х-са̄йкаласум, сымум а̄латы кон-порыгми. Пēс ма̄хум потырта̄лсыт, сымын по̄йтуӈкве ке паты, ла̄гыл яныг тулё̄выл тыщирыл нёвсалтаӈкве э̄ри. Таи урыл номтум патыс, ла̄глум яныг тулё̄влэ та нё̄всалтылум. Ос сунсэ̄гум, ам по̄хамт сорум патум утыт лю̄лēгыт, ща̄гтым йӣквēгыт, ва̄-рыглахтэ̄гыт. Ща̄гтсыт, та̄н палтаныл о̄с аква ты ёхты. Та̄н нупыланыл пилыщмаӈ сунсуӈкве о̄лыс. Аман со̄ль о̄лыс, аман нас ӯлмаясум. Тувыл аквматэ̄рт самагум та нэ̄глысы̄г. Насати, таса̄вит лēккар хо̄тпат я̄ӈк халатыл ам по̄хамт лю̄лēгыт. Асланов лēккар о̄йка о̄с ам по̄хамт лю̄ли. Тувыл минасыт, ам мо̄тпалн пēрумтахтасум ос ёл та о̄илматвēсум.  А̄лпыл палатат о̄лнэ ма̄хум а̄нум китыглэ̄гыт, ла̄глагум ат сакватасагум? Ос ла̄вēгыт : «Наӈ кēр койка вислын, тувыл, я-та-ты, ла̄глагын ра̄туӈкве та тӯлтхатасын». Ётыл хӯнтлэ̄гум, ла̄глагум о̄лэ̄г. Тох ат ке капыртасум, улпыл сымум та по̄йтыс. 
Ёмащакве пусмалтаӈкве аты вēрмувēсум. Пӯльницат  поваралуӈкве тӯрум ёхтыс, юв воратаӈкве та патсум. Тувыл Ким-къясуйн та кēтвēсум. Яныгпо̄ль э̄тпост ювле та тотвēсум, ӯнлуӈкве щар ат вēрмысум, нас хуясум. Туи порат самвитанум хот-сэ̄гим, кон ва̄ӈксуӈк-ве та патсум. Кон ква̄лэ̄гум, э̄ргуӈкве та о̄вылтахтэ̄гум. Ма̄нь а̄гим ам по̄хамт ха̄йтыгты, ла̄ви: «А̄тям, улпыл, вина аялас, э̄ргуӈкве та патыс». Ам тай о̄луӈкве щар та тахсум, сака та̄рвитыӈ о̄лыс. Тувыл Марина ма̄нь а̄гим ос ма̄нь пыгум Илья нупыл сунсым, номсэ̄гум, ма̄нь ня̄врамагум хотьютн оссувлыягум. Мо̄т ня̄враманум яныгнув о̄лсыт. Номсысум, вос  савалэ̄гум ос э̄лаль о̄луӈкве воратаӈкве патэ̄гум. Ты номтыт ёт но̄х-ква̄лсум, костыль ёт ё̄мыгтаӈкве та патсум. 
Ань 78 та̄л янытыг  ēмтсум.  Во̄рн воссыг ат ялантэ̄гум, кӯтьвум матыс ос хотталь порсыс. Ань тамле кӯтюв воссыг а̄тим. Нас тох тэ̄тал хунь о̄лэ̄в, нё̄выль та̄л ат о̄лэ̄в. Пыгагум ам по̄хамт о̄лэ̄г. Тэ̄н тай сым-олн о̄ньщēг. Пēс ма̄хум та̄н потырта̄лсыт, хо̄тпат сым-олн ке о̄ньщи, во̄рн ялы, матыр алы ос ка̄тын-патты. 
 
Людмила Алгадьева   
