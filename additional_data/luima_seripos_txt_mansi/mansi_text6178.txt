
Округувт то̄ва па̄влыт э̄лын ӯнлэ̄гыт, тэ̄нут-пормас тэ̄лы порат туп тэ̄лы лё̄ӈх хосыт, туи ос я̄ хосыт тув тотуӈ­кве вēрмаве. Тыима̄гыс 2003 та̄лт ма̄нь таквс э̄тпост хо̄тыт хо̄талэ̄т мирн нё̄тмил ва̄рнэ Федеральный са̄ккон пирмайтавес. 
Ты тэ̄ла щирыл Югра ма̄т 2006 та̄лт рēтыӈ ю̄свой э̄тпост ва̄т нупыл китыт хо̄талэ̄т э̄лын ӯнлын па̄влытн тэ̄нут-пормас тотнэ ва̄рмаль ма̄гыс ос са̄ккон хасвес. Ань ты па̄влытн о̄влэ̄т ма̄к э̄рнэ пормас та̄ставе. Редакциявн ты ва̄рмаль хосыт ань Ха̄льӯс район кӯщай ва̄ӈын хум Сергей Титов потыр кēтыс. 
2020 та̄лт Ха̄льӯс район Саранпа̄вылн – 6 со̄тыра 600 тонна, Кульпасн – 690 тонна, Кимкъясӯйн – 55 тонна, Шайтанкан – 80 тонна, Восыӈтӯрн – 750 тонна, Тэ̄к па̄вылн – 550 тонна, Ня̄хщамво̄льн – 350 тонна са̄вит на̄й па̄лтын сэ̄мыл а̄хвтас тотвес. 
Ма̄шинал яласан Аи-92 пēнщин Ха̄льӯсн – 550 тонна, Ягримн – 700 тонна, Саранпа̄вылн – 600 са̄виткем тонна, Ня̄хщамво̄льн – 120 тонна, Кульпасн – 200 тонна тотвес. Ты коны­пал Ха̄льӯсн – 200 тонна, Кульпасн -150 тонна, Саран­па̄вылн – 250 са̄виткем тонна, Ягримн ос 200 тонна са̄вит солярка та̄стувес. 
Ха̄льӯс район мирколныл кēтым потыр ма̄ньщи ла̄тӈыг Николай МЕРОВ хансыстэ
