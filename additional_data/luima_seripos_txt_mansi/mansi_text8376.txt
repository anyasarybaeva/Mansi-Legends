
Онтас ва̄руӈкв ка̄сащан ма̄ньлат ма̄хум китыт Всероссийский форум-фестивальн Мурманск ӯсн атхатыгласыт. Ты ва̄рмаль Арктический совет рӯпататэ хосытыл о̄лыс, Минвостокразвитие ос АНО «Чистая Арктика» акв ё̄рыл ва̄рыгласы̄г.
Форум программа са̄в ло̄мтыт щирыл уртым о̄лыс: о̄лнэ ва̄рмаль урыл, ханищтапыт урыл, культурный о̄лупса урыл ос матыр онтас ва̄рнэ щирыл рӯпитасыт.
О̄лнэ ва̄рмаль урыл потыр тох о̄лыс: хумыс Арктика ма̄т о̄луӈкв, рӯ­пи­таӈкв, ханищтахтуӈкв ос матыр э̄рнэ ва̄рмаль ханищтаӈкв. Са̄всыр яныг нэ̄пакыӈ ма̄хум, учёный ма̄хум о̄с тыг ёхталасыт, онтас ва̄руӈкв ка̄сащан ма̄ньлат ма̄хум ёт Северный морской путь урыл, ӯргалым о̄щнэ ма̄т хумыс ӯргалавет, Арктика ма̄т о̄лнэ щирыл манхурип профессиян ханищтахтуӈкв ро̄ви, ты урыл потыртасыт. Тувыл мансыр рӯпата тот о̄с ва̄руӈкв ро̄ви. 
Ханищтахтын ва̄рмаль урыл таи о̄лыс: МЧС рӯпитан ма̄хум хумыс сома ха̄хнэ нё̄рт-кēраст ха̄хталахтуӈкв ро̄ви – суссылтасыт, лё̄ӈхыт ма̄шинал сакватахтын по­рат хумыс о̄выл нё̄тмил ва̄руӈкв э̄ри, витн патнэ порат хумыс нё̄туӈкв э̄ри – хӯлтыглахтасыт. Тувыл сытам во̄рт хумыс, маныр ва̄руӈкв потыртасыт.
Культура ва̄рмалит яныг хо̄нт урыл «Поезд Победы» суссылтап ва̄­рыг­ласыт. Тувыл Нюрн­берг кина суссылтавес. Арктикат о̄лнэ рӯпат ма̄т «СУЭК», «Росатом» ос «Мурманский морской торговый порт» урыл суссылтапыт о̄лсыт. 
Акв щар яныг рӯпата ӣти о̄лыс – Кольский залив ва̄тат Абрам-мыс па̄вылт ёхталам ма̄хум ӣти порс щё̄питасыт, ма­тах щё̄с сыс таса̄вит порс атвес, я̄ паттаныл 80 тонна та̄рвитпа корабль но̄х-хартсыт. 
Ты форум-фестивальн 200 э̄лумхо̄лас 89 регион ма̄ ēрныл ёхталасыт. Монголияныл, Боливия­ныл, Бангладеш­ныл, Паки­станыл, Слова­кияныл ос Конго ма̄ныл о̄с ма̄хум о̄лсыт. Манки округувныл кит ма̄ньлат хо̄тпа тув ялсыг: Татьяна Дударенко, Сургут­ский районт эко­логыг рӯпитан нэ̄, ос Александра Васильева Дума Ассамблеят рӯпи­тан нэ̄. 
Александра Васильева ты форум-фестиваль урыл тох ла̄выс: «Тамле ма̄т «Арктика. Лед тро­нулся» ам о̄выл щёс о̄л­сум. Ты «Сыстам Арктика» ва̄рмаль урыл ам китыт та̄л пӯмщалахтэ̄гум, а̄нумн ты ва̄рмаль сака мӯсты. Арктика ма̄ – ты тэ̄л­та̄л акван-о̄вумлан я̄ӈк а̄ти. Россия ма̄т 9 регионыт Арктика ма̄т о̄лэ̄гыт. Ма̄н Ха̄льӯс районув Ямал ма̄ по̄хыт о̄лы. Ямал ма̄ Арктикан во̄ртхаты. Ма̄нки о̄лнэ ма̄в ма̄к ӯргалым о̄ньщуӈкв э̄ри. Тох ēмтыс, ма̄н о̄лнэ ма̄вт ма̄-во̄й хо̄нтвес, тох ла̄внэ щирыл, ам рӯтанум во̄раян ма̄ хосыт газопровод хар­тым о̄лы, ма̄н нё̄ранув ӯлтта яныг ӯсыӈ ма̄ нупыл миннэ ма̄шин лё̄х ва̄рим о̄лы. Ма̄ниг о̄лмум па̄сыл акваг ва̄глум, хумыс ам рӯтанум во̄рныл пил-хӯл юв тотэ̄гыт. Таима̄гыс сымум ща̄рги – хумыс во̄рув са̄всыр порсыл тагиньты. 
Ам сака тахсум Арктика ма̄н ялуӈкв, ма̄ сунсуӈкв, хо̄тпат ёт румалахтуӈкв ос ма̄-вит ӯргалан ма̄гыс манхурип рӯпата ва̄рē­гыт,  та̄ра-паттуӈкв. Āнумн сака мӯстыс ты ва̄рмаль, ам са̄в йӣльпи номт тувыл висум. 
Мурманск ӯс такем яныг о̄лнэ̄тэ, ӯс «Город воинской славы» намыл майвес, ӯс та̄лтэ витэ тув ат по̄ляве. Портаныл ё̄рыл ӯс о̄лы. Ты ӯс мовал уранэ сома Приполярный па̄выл нё̄рт хурипат. 
Тув ялмум юи-па̄лт номсэ̄гум ма̄-вит ӯрга­лан ва̄рмаль э̄лаль тотуӈкв, ма̄хмыт ёт ты урыл по­тыр­таӈкв, туи Хулюм­сӯнт па̄выл Та̄гт я̄ ва̄та пор­санэ хот-атуӈкв, тувыл Во̄ль-я̄ хо̄сыт та̄ртах­туӈкв. Номсэ̄гум – тох вос паты! «Сыстам Арктикан» пӯмащип ла̄вēгум!
Александра Алгадьева хансум потыр Анна Анямован ма̄ньщи ла̄тӈыл толмащлавес
