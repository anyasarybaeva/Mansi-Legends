

	Округувт яныгса̄т ат хо̄тпа налог-олн ат ойтнэ̄ныл ма̄гыс мо̄т хо̄н ма̄н та̄ртуӈкве ат патавет. Югра ма̄т тамле та̄рвит ва̄рмаль ань ты о̄лы. Сака са̄в хо̄тпа налог-олн государстван  ат ойтэ̄гыт. Округувт налог-олн пувнэ колт рӯпитан хо̄тпат ла̄внэ̄ныл щирыл, ты хосыт ма̄хум бюджетн са̄в олн а̄рнтаг атсыт.

	Ты та̄л я̄ӈк на̄тнэ э̄тпос о̄выл хо̄тал мус округувт о̄лнэ ма̄хум налоговый службан 1 миллиард 3 миллион солко̄ви ат ойтсыт. Щар са̄в олн яласан машина ма̄гыс ма̄хум ат ойтэ̄гыт. Та̄н ты ма̄гыс пуссын аквъёт 960 миллион олн ойтнэ щирыл о̄лэ̄гыт. Тувыл кол ма̄гыс 280 миллион, ёвтым ма̄ ма̄гыс ос 80 миллион 

	атхатас.

	Ань Югра ма̄т рӯпитан налог атнэ хо̄тпат та̄кыщ ты тэ̄лан вуйхатсыт. Олныт ат ойтнэ хо̄тпатныл олн ань пувуӈкве патаве. Хотьют хо̄нтаве, сутытаве. Тувыл сутыт рӯпитан приставыт ты олныт паттыиг о̄лнэ колныл матыр пормас тыналан ма̄гыс хот тах выгыт. 

	Ань нила э̄тпос сыс 105 хо̄тпа пуссын аквъёт 21 миллион солко̄ви са̄всыр тэ̄ла щирыл ат ойтсыт. Ты хо̄тпатныл 63 э̄лумхо̄лас яласан машина ма̄гыс 2 миллион арыгкем солко̄ви ойтнэ щирыл о̄лэ̄гыт. То̄ва хо̄тпат ань 776 со̄тыра солко̄ви ойтсыт. 

	Тыгыл э̄лаль ань налог атнэ хо̄тпат ат ойтхатнэ ма̄хум ӯщлахтын хо̄н ма̄н та̄ратаӈкве ат патыяныл. Ты коныпал та̄н акваг лю̄камтаӈкве патавет. Таима̄гыс ма̄хумаквет, на̄н налог-олн та̄ра ойтэ̄н, юв ул пувелы̄н.

	Округ кӯщай пресс-службат рӯпитан ма̄хум кēтум ля̄ххал ма̄ньщи ла̄тӈыг 

	Николай МЕРОВ хансыстэ.

	 
