
Лӯпта э̄тпос юи-о̄выл хо̄таланэ̄т Нефтеюганский районт «Мо̄йт» нампа ӯщлахтын ма̄т сосса ма̄хум ма̄ньха̄пыл кассыт. Ты касыл 2001 та̄лныл ва̄рыглаӈкве патвес ос тав округ губернатор па̄лыл акваг янытлаве. Рущ щирыл тох намаявес «Международные соревнования на кубок губернатора Югры по гребле на обласах», ос ань онтоловхуйпловит щёс ва̄рыглавес. 
Сосса ма̄хум ялпыӈ хо̄таланыл «Вит Хо̄н Хо̄талыг» ла̄вияныл, та̄н туи порат вит тармыл хотты па̄влытын, пум ва̄рнэ ос хӯл алыщлан ма̄н акваг ялантэ̄гыт, ос тӯяг о̄влэ̄т ха̄пн та̄лнэ э̄лы-па̄лт хантыт ос ма̄ньщит пӯрлахтэ̄гыт.
Са̄в та̄л сыс ма̄ньха̄­пыл каснэ ва̄рмаль Мир­хал касылыг ēмтыс. Ты та̄л 200 арыгкем э̄лум­хо̄лас 18 команда щи­рыл ма̄ньха̄пыл кассыт, округт о̄лнэ ма̄хум ко­ныпал Уватский район­ныл, Ямалныл, мо̄т хо̄н ма̄ныл Венгрияныл ос Норвегияныл касуӈкве ёхталасыт.


О̄влэ̄т мӯй ма̄хум ма̄гыс «Хо̄тал» нампа А̄с-угорский театр ар­тистыт йӣквсыт. Та̄н «Ка̄сыӈ пора такви э̄рыг о̄ньщи» йӣквнэ ос э̄ргын суссылтап щё̄­питасыт. Тувыл мӯй ма̄­хум ёт Наталья Кома­рова пащалахтас ос ла̄выс: «Югра ма̄т са̄в тӯ­рыт ос я̄т о̄лэ̄гыт, та̄н ляпанылт о̄лнэ хантыт ос ма̄ньщит, ва̄им, вит нупыл по̄икщēгыт. Ма̄н ань та̄н Вит Хо̄н нупыл пӯрлахтын наканыл ос тыт ка̄салэ̄в. Ам ном­сэ̄гум, тавēн номт пи­ным та̄ксар хо̄тпат но̄х-патэ̄гыт тах.


Ты коныпал ма̄н ты та̄л Юван Шеста­лов нампа премия ма̄­гыс касум ос но̄х-патум хо̄тпат янытлыянӯв. Тав акв стихотворениятэ̄т хотаӈыт витн иснэ̄ныл ос ро̄хнэ суяныл урыл хансыс. Сосса ма̄хум ма̄ньха̄паныл то̄ва­накт о̄ӈхтым хота­ӈыг ла̄всыяныл. Ань тув ро̄влахтым, ма̄н кит касылагувт но̄х-патум хо̄тпат наманыл тыт ла̄виянӯв».
Та юи-па̄лт ма̄хум пуссын я̄ ва̄тан во̄ввē­сыт. Тот Сергей Василь­евич Кечимов ос Даниил Николаевич Покачев Вит Хо̄н нупыл пӯрлахтуӈ­кве о̄вылтахтасы̄г. Тэ̄н ма̄ньха̄пын та̄лсы̄г, по̄­икщим а̄рсын витн ёл-та̄ртсы̄г, ос та ма̄тт Сергей Кечимов мувла­хи ха̄пыл товыс, Дани­ил Покачев са̄т щёс ня̄л витн та̄ртыс. Вит тармыл пӯрлахтуӈкве а̄стумēн порат па̄г-ква̄л­сы̄г ос тот нэ̄ хо̄тпаг Раиса Германовна Ре­шетникова ос Людми­ла Александровна Ал­фёрова Тя̄к-А̄квув нупыл по̄икщасы̄г. Тувыл ты по̄икщам хо̄тпат ма̄хум пуссын ща̄й айнэ пасан ва̄тан во̄всаныл.


Ос аквхуйплов щё̄ст касуӈкве о̄вылтах­тасыт. Тот 500 метра хум хо̄тпат аквторыг товсыт, тувыл нэ̄т та̄нки хала­нылт о̄с кассыт. Хумыт халт о̄в­лэ̄т Сургутский районныл о̄лум хум Иван Покачев ёхтыгпас, тав юи-па̄лэ̄т Валерий Русскин о̄лыс. Хӯрмит места Дмитрий Гаври­лен­ко Сургутныл вис. Нэ̄ хо̄тпат халт Альби­на Сопочина но̄х-патыс, тав юи-па̄лэ̄т Наталья Тэвлина ос Светлана Мултанова ёхтысы̄г. Альбина ос Светлана Сургутский районныл, Наталья Когалым ӯсныл ёхталасыт. О̄выл места вим хо̄тпаг «Лукойл-За­падная Сибирь» ма̄-во̄й но̄х-винэ компаниян ха̄пыл мӯйлуптавесы̄г.
Щар ма̄нь ос яныг­па̄ла каснэ хо̄т­пат наманыл о̄с ла̄ввēсыт,  мӯйлупсал майвēсыт. Тыи аквхуйплов та̄л яныт Кирилл К. ос хӯ­румхуйплов та̄л яныт Елизавета А. Ня̄врамыг, 1935 та̄лт самын патум Анатолий Прокопьевич Кауртаев ос тавēныл мощ ма̄ньнув Валентина Макаровна Оглоблина о̄лсы̄г. Ма̄ньха̄пыл кас­нэ нак Анатолий Каур­таев Нижневартовский районэ̄т тав са̄ртын ва̄­руӈкве патыстэ, тувыл округ янытыл ва̄рвес, ётыл мирхал касылыг ēмтыс. Валентина Ог­лоблина ты касылын Уватский районныл ка̄сыӈ та̄л ёхта̄лы, тав такви ма̄тэ̄т ма̄ньлат хо̄тпат ха̄пыл товуӈкве ханищтыянэ.


Ирина Малых, Тю­менский районт «Кедр» нампа колт сосса ма̄хум ёт рӯпитан нэ̄, ла̄­выс: «Ты та̄л ма̄н кит ко­мандаг щирыл ёхтала­сӯв, аквав «Кедр» намыл о̄лы, тот Ямал ма̄ныл Тю­мень ӯсн ханищтахтуӈ­кве ёхтум пыгыт о̄лэ̄­гыт. Мо̄таныт Уватский районт во̄рт та̄нки ма̄­нылт о̄л­нэ сосса ма̄хум акван-атхатсыт. Ань таи са̄ль о̄лыс, хӯрум ма̄тын вер­толётув исыглас, ма̄­хум та̄лтувēсыт. Тувыл такем раквыг ēмтыс, нилыт ма̄н вертолёт ат кēтвес. Таима̄гыс ты ко­мандавт каснэ хо̄тпа ат то̄вылхаты, ос хотьют тыг ёхтыс, сака хот-ща̄гтсыт.
Тот о̄лнэ ма̄хманув ӯльпаныл ва̄рим ма̄ньха̄пыл яласаӈкве ханьщувласыт, ань­мӯнт акв пыгув ха̄пка йӣвныл ва̄рим ха̄пн ӯнтылматам, тавēн са­ка та̄рвит касуӈкве о̄лыс. О̄выл места ат ке выгыт, та̄н сакати ма̄хум ёт ва̄йхатэ̄гыт. Янгыщ ма̄ньлат а̄гит-пыгыт тыт акван-хо̄нтхатэ̄гыт, юрщхатэ̄гыт ос тувыл э̄рыӈ щēмьяг ēмтэ̄­гыт. А̄гирищит ма̄ньха̄­пыл торыӈ яласаӈкве ат кос ха̄сэ̄гыт, ос мо̄лты пēрщин порат о̄выл места висыт».

 Уватский район­ныл ёхталам Ольга Александровна Лянти­на яныгнув нэ̄т халт хӯрмит места вис. Э̄к­ва ла̄выс, атхуйплов та̄лыг ты ēмтыс, тыг касуӈкве ёхталанэ̄тэ, о̄выл места о̄с вуйла̄лыс. А̄гитэ ма̄ньта̄гыл тыг ёт-тотыгластэ, тав ань о̄с ма̄ньха̄пыл тови.
Венгрияныл ты та̄л онтолов хо̄тпа ёхтала­сыт, та̄н нё̄тнэг э̄рыг э̄р­гысыт, та̄нки щирыл хӯл исмит ос «гуляш» нё̄выль исмит па̄йтсыт. Тувыл та̄н ос Норвегияныл о̄л­нэ Андерс Оскал ма̄нь­ха̄пыл о̄с кассыт. Ма̄н ха̄панув та̄н ма̄гсыла­ныл хащта̄лыт, мо̄рсыӈ мо̄т хо̄н ма̄ӈ хо̄тпа тув ёмщакв та̄лы ос тӯпыл тови, янгыщ пуссын хоми-ё̄ӈхыгпēгыт.
Кит хо̄тал сыс сыре­сыр касылыт ка­сым 18 командат та̄н­ки но̄х-патум местаныл акван-ловиньтавēсыт. Ка̄­сыӈъēмт о̄выл места Нижневартовский рай­он выгыт, китыт местат Когалым ӯсныл ёхталам ма̄хум о̄лсыт, ос хӯрмит места ма̄гыс мӯйлупса Сургутский район Рус­скинская па̄вылныл ёхталам ма̄хумн юв-тотвес.
Юван Шесталов нампа премиял ты та̄л ханты ма̄хум мӯйлуптавēсыт, тыи Сургутский район Лянтор ӯст сосса ня̄в­рамыт ёт рӯпитан ос ханищтан нэ̄ Галина Лаптева ос Белоярский районт «Нумсанг ёх» нампа ня̄врамыт ӯщ­лахтын стойбище.

