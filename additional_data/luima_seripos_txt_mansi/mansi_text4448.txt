
Ты тāл яныгпо̄ль э̄тпос 22 хо̄талэ̄т ма̄ньщи учёный хо̄тпав Евдокия Ивановна Ромбандеева о̄лыс те, 90 та̄лэ то̄влынув. Финно-угорский мир халт тав яныг учёный хо̄тпаг ла̄ваве.
О̄лме палыт тамле намытыл майлувес — доктор филологических наук, Заслуженный работник образования Ханты-Мансийского автономного округа, Заслуженный деятель науки Российской Федерации, член-корреспондент Петровской Академии наук и искусств, действительный член Академии полярной медицины и экспериментальной экологии человека, почётный гражданин Ханты-Мансийского автономного округа — Югры, лауреат премии «Звезда Утренней Зари» ос мо̄таныт.
Самын патум хо̄талэ кастыл Ханты-Мансийск ӯст, Мира ӯсхулы, 52А кол онтсыл Евдокия Ивановна наме хансым ēӈта а̄хвтас но̄х-тагатавес. Юи-о̄выл та̄лытт тав та колт о̄лыс.
Ты а̄хвтас но̄х-ва̄рим порат, таве ка̄стын ма̄гыс, тав о̄лум колэ са̄мн са̄в ма̄хум атхатыгласыт. О̄выл ла̄тыӈ Āс-угорский институт кӯщай нэ̄ Виктория Ивановна Сподина ла̄выс: «Тыхо̄тал ма̄н тыт ань намыӈ-суиӈ ма̄ньщи нэ̄ ка̄сталылӯв. Евдокия Ивановна ма̄нь па̄вылт самын патыс, са̄в ханищтахтас, са̄в рӯпитас. Тувыл яныг ӯст тот та мины. Э̄лаль ханищтахтас, номтыӈ ма̄хум халт, мирн ва̄нэ яныг учёныит халт рӯпитас. Тав наме «Ведущие языковеды мира» нэ̄пакын хасвес. О̄лме палыт такви мире янытластэ, ща̄нь ла̄тӈе ханищтастэ, са̄в нэ̄пак хансыс. Ты колт тав юи-о̄выл хо̄талэ мус о̄лыс, таима̄гыс ань ты а̄хвтас тав о̄лум колэ онтсыл но̄х-ва̄рвес».
Округ губернатор ва̄ӈын хум Всеволод Станиславович Кольцов тох потыртас: «Ма̄н ляпавт мӯтраӈ, номтыӈ э̄лумхо̄лас о̄лыс, ань ты кол палт тав наме но̄х-ва̄рыслӯв. Сосса мир халт тав наме ва̄ве, учёный ма̄хум халт тав наме янытлаве. То̄рум А̄щувн тав сака э̄руптавес, са̄в номтыл пинвес, вēщкат сымыл майвес. Са̄в э̄рнэ нэ̄пак тав та хансыс, са̄в э̄рнэ тэ̄ла ва̄руӈкве тав та а̄лымас. 150 арыг научный нэ̄пакыт, потрыт щё̄питас. Тав наме Россия ма̄в коныпал мо̄т э̄лы хо̄н ма̄т ва̄ве. Тамле ēӈта а̄хвтасыт но̄х-ва̄руӈкве э̄ри, ма̄хум ловиньтэ̄гыт, ва̄ӈкв патэ̄гыт, хотьют тыт о̄лыс, о̄лнэ ма̄тэ̄н ос ма̄хманэ̄н яныг па̄рыс тотыс. Евдокия Ивановна ва̄рум тэ̄ланэ ма̄ янытыл о̄лнэ мирн са̄в нот ва̄ӈкве, ханищтаӈкве ос номуӈкве патавет».
Технолого-педагогический колледжит рӯпитан ма̄ньщи нэ̄ Альбина Романовна Станиславец о̄с акв-кит ла̄тыӈ ла̄выс: «Евдокия Ивановна ма̄нав мӯсхалыг рӯпитаӈкве ханищтастэ. Такви акваг рӯпитас, нэ̄пакыт хансыс. Ам хунь «Лӯима̄ сэ̄рипос» газетан потрыт хассум, тав а̄нумн акваг нё̄тыс. Хотты ла̄тыӈ торыӈыг ат те хансылум, тав ла̄ви, ошибканум хӯлтыянэ. Ма̄н нуплув акваг ла̄всас: «Потранын ёмащакв щё̄питэ̄н, грамотныиг хансэ̄н». Ля̄галаӈкве тай са̄всыр щирыл вēрмēв, ос нэ̄пакын мӯсхал щирыл вос хансэ̄в, ла̄всас, ма̄н ла̄тӈув — литературный ла̄тӈыг о̄лы».
Са̄в хо̄тпа потыртас, Хо̄сло̄х а̄ги ёмас, сымыӈ ла̄тӈыл ка̄сталасаныл. Тувыл пуссын Государственный архив Югры колн во̄ввēсыт. Тот ос Евдокия Ивановна хуриянэ, э̄рнэ нэ̄паканэ, ма̄гылн тагатан по̄санэ суссылтавēсыт.
Э̄рнэ нэ̄пакыт акван-атнэ колнакт рӯпитан нэ̄ Светлана Владимировна Тюлина тав о̄вылтытэ татем ёмас потыр щё̄питас, кина охсат суссылтас. Хо̄сло̄х па̄влэ, яныгмам колэ, ма̄нь пора хуриянэ, оматэ хурит, тав ётэ рӯпитам ма̄хум, учёный хо̄тпат, пуссын акв кинан ма̄щтырыг ва̄римат.
Заслуженный работник образования Ханты-Мансийского автономного округа Евдокия Андреевна Нёмысова тав о̄вылтытэ сака сымыӈыщ потыртас. Ханты э̄ква тох ла̄выс: «Ам о̄лупсамт Евдокия Ивановна На̄йпос хольт постыс. Хунь Ленинград ӯст ханищтахтасум, ва̄слум, ань тыт хо̄т ма̄ньщи учёный нэ̄ о̄лы. Тувыл 1963 та̄лт тав ётэ ва̄йхатасум, школат ханищтахтын ня̄врамыт ма̄гыс нэ̄пакыт урыл потыртаӈкве патсумēн. То̄нт тав а̄нумн потыртас, хумус кандидатский диссертациятэ хансыстэ, Эстоният Тарту ӯст яныг учёный хо̄тпат э̄лы-па̄лт вуянтастэ. Ла̄ви, сака та̄рвитыӈ о̄лыс. Та э̄типа̄ла ам ёмащакв номилум, я̄ӈк на̄тнэ э̄тпост кон ма̄лтып олыс, мēн кон ё̄мыгтасмēн, наука урыл потыртасмēн. Тувыл Евдокия Ивановна Москва ӯсн ва̄нтлыс, тот рӯпитаӈкве патыс. Та ӯсн яланта̄лмум порат, тав палтэ хо̄игласум, ос хунь тав Ханты-Мансийскын ёхталас, ам палтум э̄т хӯлыс.
Мēн наука ос ща̄нь ла̄тыӈ урыл са̄в потыртасмēн, акваг номсысамēн, сосса мирагувн хотмус нё̄туӈкве э̄ри. Социально-экономический тэ̄ланув, культура, ла̄тыӈ, ханищтан ва̄рмаль, та маныр, пуссын хотмус но̄х-во̄рмалтаӈкве э̄ри. То̄нт ты ма̄н, сосса ма̄хум, Āс-угорский институт ва̄руӈкве номылматсӯв. Тот ма̄ньлат ма̄хманув вос рӯпитэ̄гыт, наука тэ̄ла вос ханищтэ̄гыт. Вос ва̄ганыл, ма̄н хотыл о̄лэ̄в, маныр ханищтаӈкве таӈхēв, ма̄ныр акван-атуӈкве э̄ри.
Ма̄н ань тыхо̄тал мус са̄в та̄рвит о̄ньщēв. 1950 та̄лыт юи-па̄лт (хус арыг та̄л) ща̄нь ла̄тӈагув школат ат ханищтавесы̄г. 1970-1990 та̄лытыт ма̄н школат ма̄гыс нэ̄пакыт щё̄питасӯв, хассӯв. То̄нт ня̄врамыт ща̄нь ла̄тыӈ татем ёмащакв ханищтаӈкве патыгласыт, э̄рнэ нэ̄пакыт о̄лсыт, ханищтан хо̄тпат та̄нти ла̄тӈаныл пуссын ва̄саныл. Тувыл 2006 та̄л па̄сныл ма̄ньщи ос ханты ла̄тыӈ урокыт хот-утыгпавēсыт, школьный программаныл хот-щуртумтавēсыт. Ка̄сыӈ учитель такви номсуӈкве патыс, са̄т сыс манах урок хансуӈкве, ос то̄ва школат ща̄нь ла̄тыӈ урокыт хот-вуйвēсыт.
Евдокия Ивановна о̄лме палыт ща̄нь ла̄тӈе торыг рӯпитас, ты тав ма̄к тэ̄латэ о̄лыс, тав о̄лупсатэ о̄лыс. Со̄ль, ка̄сыӈ мир ла̄тӈе хотталь со̄йми те, тав я̄нас мирыг ла̄вуӈкве хунь патаве, мо̄т мирыт халн тэ̄лыглы. Ты я̄тил ма̄ньщи нэ̄ номтыӈ, мӯтраӈ э̄лумхо̄лас о̄лыс. Сака са̄ль, тав 90 та̄лэ мус ат та о̄лыс».
Мо̄тыт хо̄тал Евдокия Ивановна ка̄сталан ма̄гыс ма̄хум Обско-угорский институтт хо̄нт-хатыгласыт, тот тав са̄в та̄л рӯпитас. О̄влэ̄т «Хо̄тал» ансамбль выступайтас, ма̄ньщи ос ханты а̄гит ос пыгыт са̄ӈквылтасыт, э̄ргысыт, стихыт ловиньтасыт. Тав ётэ рӯпитам нэ̄квет выставка ва̄рыгласыт, хуриянэ, нэ̄пакнэ такталасыт, ты мус «Славная дочь мансийского народа» кина суссылтавес.
