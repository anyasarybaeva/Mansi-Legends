

	Ля̄ххал тотнэ хо̄тпат округ мирколн во̄виньта̄лвēсыт. Югра ма̄т са̄внакпа лю̄лит колыт хумус хот-щё̄питавет, манырсыр рӯпата ва̄рвес ос ань ва̄раве, журналистыт э̄лы-па̄лт Югорский фондыт кӯщаиг рӯпитан нэ̄ Елена Владимировна Дарибабина потыртас.


		Са̄в мир о̄лнэ колыт хот-щё̄питан ма̄гыс 2014 та̄л па̄сныл ма̄хумныл олн атуӈкве патвес. То̄нт ты ва̄т та̄лын программа пирмайтавес. Ты та̄лыт сыс округув янытыл хо̄т со̄тыра хо̄тса̄т са̄внакпа колыт хот-щё̄питаӈкве э̄рēгыт. 2016 та̄лт тыи кастыл нила млрд. арыгтем солко̄ви хол-таве. Ань мус яныгса̄т нёлса̄т нупыл кит кол рӯпатаныл а̄стлавēсыт. Мо̄таныт иӈ щё̄питавет. 

		Округувт квартира-ныл та̄нки нупыланыл хансум хо̄тпатныл ты та̄л кит млрд. арыгтем солко̄ви атуӈкве номсаве. Сӯкыр э̄тпос о̄выл хо̄талэ мус ма̄хум пуссын аквъёт акв млрд. са̄т солко̄ви ойтсыт. 

		Мо̄тыт та̄лт ниласа̄т китхуйплов са̄внакпа лю̄лит кол хот-щё̄питан щирыл о̄лэ̄гыт. Тыима̄гыс хӯрум млрд. нёлоловса̄т солко̄ви холтаве тах. Ты олныт са̄выӈпа̄лэ колыӈ ма̄хум та̄нки ойтсыт. Округ бюджетныл яныгса̄т млн. ос муниципалитет бюджетныл яныгса̄т хо̄тпан нупыл са̄т млн. солко̄ви майвес. Тыгыл э̄лаль ос мо̄т хӯрум та̄л сыс пуссын аквъёт акв со̄тыра китса̄т са̄внакпа кол хот-щё̄питаве тах. Ты ма̄гыс пуссын аквъёт лов млрд. арыгтем солко̄ви холтаве.

		Округувт мо̄лты та̄л сыс ты ва̄рмаль ма̄гыс налыман процент са̄вит ма̄хум ойтхатыгласыт. Ты та̄л ос нёлса̄т процент са̄вит ма̄хум ойтхатсыт. Ма̄хум Югорск, Урай, Лангепас, Нефтеюганск ӯсыт ёмщакв олныт ойтэ̄гыт. Мегион, Сургут, Нижневартовск ӯсытт ос щар мощща хо̄тпа тыи ма̄гыс олн мыгыт. 

		Ты хо̄тал аквхуйплов со̄тыра ат ойтхат-нэ хо̄тпат нэ̄пакытыл кēтвēсыт. Та̄н пуссын аквъёт китса̄т млн. солко̄ви ойтнэ щирыл о̄лэ̄гыт. Ты ма̄хум э̄лаль ойтхатуӈкве ат ке патэ̄гыт, нэ̄паканыл сутын мивет. Ань ты накт акв со̄тыра арыгтем заявление-нэ̄пак тув кēтвес. Та̄н а̄рнтаг о̄щ-нэ олнаныл коныпал штрафыл тах хансавет. Сут ла̄вум хосыт о̄с ат ке ойтхатэ̄гыт, та̄н сут палт рӯпитан хо̄тпатын юн о̄щнэ пормасаныл хот-вивет ос э̄л тыналавет, сэ̄лым олныт ос пуссын колыт хот-щё̄питан ма̄гыс кēтавет. 

		Ты коныпал ат ойтхатнэ хо̄тпат мо̄т хо̄н ма̄н ялуӈкве ат та̄ртавет. Округувт ань ты хо̄тал мус колыт хот-щё̄питан ма̄гыс ма̄хум акв млрд. арыгтем солко̄ви са̄вит ат ойтсыт. 

		Ма̄хум а̄рнтаг атхатам олнаныл ойтуӈкве вос о̄вылтахтасыт, ты ва̄рмаль щирыл рӯпитан хо̄тпат ӯсытын, па̄влытын ва̄тихал ялан-тэ̄гыт. Мирн ойтхатнэ урыл акваг потыртэ̄гыт. Хотьют ты олныт юв пувиянэ, ётыл тав иӈ са̄внув олн ойтуӈкве ла̄ваве. Таима̄гыс ма̄-хумаквет, на̄н кол хот-щё̄питан ма̄гыс та̄ра олн ойтэ̄н. То̄нт нэ̄матыр та̄рвит ат ēмты.

		 

		Николай МЕРОВ

 
