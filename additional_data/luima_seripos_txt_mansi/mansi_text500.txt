
Ма̄нь таквс э̄тпос онтоловхуйплов хо̄талт Америкат Колорадо нампа ма̄т Денвер ӯст ма̄ньщи боксёрув Руслан Проводников Майк Альварадо ёт алхатым касыс. Боксёрув янытлан щирыл округувныл ма̄н нёлолов хо̄тпа тув ялсӯв. Ма̄н ётув Руслан оматэ Раиса Алексеевна о̄лыс, тав пыге каснэ ма̄н щар о̄выл щёс ялыс.
 Ма̄ньлат хумиюв касуӈкв щё̄питахтын кастыл иӈ ойттур э̄тпост тув минас. Руслан ёт касум хум та̄ксар ос ё̄р боксёрыг ловиньтахты. Ты э̄лы-па̄лт тав налыман нупыл ат щёс рингыт алхатас. Налыман нупыл нила щёс но̄х-патыглас. Тав ётэ алхатам ма̄хманэ ва̄т нупыл нила щёс ёл-са̄ӈала̄лым ра̄тсанэ. Такви акв щёс туп ра̄тыглавес.
Русланын манрыг та̄рвитыӈ о̄лыс? Ты касыл Альварадо о̄лнэ ӯст ва̄рыглавес. Таима̄гсыл Русланын мощ та̄рвитыӈнув о̄лыс. Тот о̄лнэ мир са̄выӈпа̄лэ та̄нти боксёраныл сака янытлыяныл. 
Хунь ма̄н са̄т-хуйпловит щислат тув ёхтысӯв, Руслан ёт рӯпитан хум Вадим Корнилов ма̄н ётув пащалахтуӈкв та̄ра ёхтыс. Та̄н ма̄нав гостиницан о̄луӈкв тотсаныл. Руслан ос Альварадо халэ̄нт потыртан пресс-конференциян ма̄н Вадимын во̄ввесӯв. 
Вадим то̄нт ла̄выс: «Руслан такви ма̄хманэ тыг ёхтысыт, таима̄гсыл тав номтэ ёмасыг ēмтыс». 
Хунь ма̄н пресс-конференциян ёхтысӯв, Руслан ла̄выс: «Ам ма̄хманум тыхо̄тал ёхтысыт, ань та̄н пуссын тыт о̄лэ̄гыт. Та̄н халанылт тыт ам омам о̄лы». 
Фотоаппаратыл по̄слын ма̄хум та̄ра Раиса Алексеевна по̄слуӈкв патсаныл. Тув ёхтумувт, со̄ль, Альварадо янытлан ма̄хум са̄в. Пресс-конференция оигпан э̄лы-па̄лт Руслан Альварадон футболкал мӯйлуптавес, тот Альварадо наме хансым о̄лыс. 
Мо̄тыт хо̄талт каснэ хумыг вēскалавесы̄г. Альварадо Русланныл 420 грамм та̄рвитыӈнувег о̄лыс. Таима̄гсыл тав мощ кӯпняман ма̄гсыл тит щё̄сыл майлувес. Альварадо та̄рвитэ э̄рнэ мус ат те а̄лымастэ ва̄руӈкв, халэ̄нт касуӈкве ат та̄ртнувег. 
Каснэ хо̄талт ма̄н Руслан ёт хо̄тыл порат мощщаквēн акван-хо̄нтхатыгласӯв. Тав ма̄хманэ ёт тувыл та̄ра касылын щё̄питахтуӈкв минас. Э̄типа̄лаг ма̄н ма̄ньщи маснутанув массанӯв, койпанув ёт висанӯв ос тув минасӯв. 
Тув ёхтумувт, полициян койпанув тӯлуӈкв ат та̄ртвесӯв. Ты коныпал ма̄навн Руслан ёт ринг мус минуӈкв э̄рыс. Тув ма̄н о̄с ат та̄ртвесӯв.  Щалтнэ а̄виныл та̄ра касыл сунсуӈкв тēтвесӯв.  Каснэ мус Русланув иӈ щё̄с арыгтем тактēт о̄лыс. Аквматэ̄ртын Руслан Проводников наме ла̄ввес, рингын та нэ̄глыс. Хумыг каснэ ва̄рмалēн та о̄вылтахтас. 
Руслан тав ётэ каснэ хумитэ о̄выл раундыл ра̄туӈкв о̄вылтастэ. Альварадо хотмус такви щирēт аквписыг ювле лаквим ринг янытыл со̄выррищ хольт ха̄йтыгтас. Руслан таве нёлоловит раундыт тит щёс ёл-паттыгластэ. Рефери хум Тони Викс та̄ра ловиньтаӈкв патыс. 
Руслан тӯяг Тимоти Бредли ёт касме порат, рефериг о̄лнэ хум о̄влэ̄т ӯрхатас, хунь Тимоти пуӈке мощ ёмаснувег ēмты, тувыл ущ ловиньтаӈкв о̄вылтахтас.
Ань ловит раундыт Руслан Альварадо хӯрмиттыг та̄кыщнув вильтэ̄т ю̄ныгтастэ. Альварадо ринг янытыл тыгле-тувле тотыглаӈкв патвес, ворил ты вēритас. Ринг са̄мын такви минуӈкв ат вēрмыс, ань пуӈке сака торнувес, таима̄гыс ринг мо̄т са̄ме нупыл ё̄мыс. Тони Викс Альварадо э̄лаль каснэ урыл титыгластэ. Майк Альварадо э̄лаль алхатуӈкв воссыг ат ка̄сащас. 
Ма̄н то̄нт пуссын но̄х-ква̄лапасӯв, акван-сыныгтахтым, аниглахтым «Руслан-чемпион» ро̄ӈхуӈкв та патсӯв. Раиса Алексеевна ос Татьяна Степановна ринг тӣврын Руслан палт во̄ввесы̄г. 
Тот о̄лнэ ма̄хум йильпи чемпион хум янытласыт. Пуссын ла̄вēгыт: «Чемпион э̄нтап Руслан Проводниковын хосат миӈкв э̄рыс». 
Касыл юи-па̄лт Руслан янытлаӈкве ма̄н таве кон ӯрыслӯв. Хунь тав ма̄хманэ ёт кон-ква̄лыс, ма̄н ё̄р ка̄тыӈ хумиюв э̄лы-па̄лт ма̄ньщи хум йӣкв йӣквсӯв. 
Тох ты ма̄н, нёлолов хо̄тпа, Руслан Проводников, йильпи чемпионув, янытлан ма̄гсыл яныг ща̄рщ ӯлтта Американ ялсӯв. 
 
Александр ВЬЮТКИН
 
