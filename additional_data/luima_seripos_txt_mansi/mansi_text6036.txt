
Ха̄льӯс район Кульпас па̄выл школат Евдокия Ивановна Кугина ня̄врамыт ма̄ньщи ла̄тӈыл ханищтыянэ. Победа хо̄тал кастыл тав ханищтан а̄гирищиянэ ос пыгрищанэ та̄нки рӯт ма̄хманыл урыл ма̄ньщи ла̄тӈыл потрыт хассыт. Ня̄врамыт хансум хӯрум потыр э̄лаль ловиньтэ̄н. 
Щар ма̄к со̄тыӈ хо̄тал 
Ка̄сыӈ э̄лумхо̄лас та­кви со̄тыӈ хо̄тал о̄ньщи, намхо̄талэ̄т, хунь са̄в мӯйлупсал мӯйлуптаве, хунь ляпа рӯтанэ ёхтэ̄­гыт. Хоса ӯрхатнэ лё̄ӈх, хунь хот­таль минуӈкве щё̄пи­тахтэ̄гын. Ка̄сыӈ хо̄тпа тамле хо̄тал ёма­щакв номитэ.
Ма̄н анēкванув, ща­щēкванув, ащо̄йканув, о̄панув тамле хо̄тал о̄с о̄ньщēгыт – тыи я̄ӈк на̄тнэ э̄тпос онтоловит щислат Победа хо̄тал. Нила хоса та̄л ма̄н ма̄вт яныг та̄рвитыӈ, пилыщ­маӈ хо̄нт о̄лыс. Та войнат ма̄н мирув но̄х-патыс. 
Тыи яныг хо̄тал та̄н пуссын сака ӯрсаныл. Ма̄хмыт пуссын са̄всыр ма̄тт о̄лсыт, яныг ӯсытт, ма̄нь па̄влытт манос во̄рт татем ёмас ля̄ххал хӯлым та ща̄гт­сыт. Ат ва̄йхатнэ хо̄тпат кон акван-сыныгтахтым лю̄щсыт. Та̄н таима̄г­сыл лю̄щсыт, то̄ват та̄н а̄тянаныл, каӈканыл, пыганыл яныг хо̄нтныл юв ат ёхтысыт.
Ам омам о̄патэ, Абрам Васильевич Гындыбин лов щислат яныгпо̄ль э̄тпос 1924 та̄лт Кульпас по̄хат Кимкъя па̄вылт самын патыс. Тав 1942 та̄лт хо̄нтлаӈ­кве вуйвес. Во̄ртур э̄тпос­ныл ва̄т са̄грапнал э̄тпос мус 1942 та̄л тав яныг хо̄нт лё̄ӈхе о̄выл Украинский фронтыт о̄лыс. 
Абрам Васильевич Курский Дугат, Сталинград ӯст 288 стрелковый полкыт ос 105 миномётный баталь­оныт рядовой стрелок-автоматчикыг хо̄нтлас. 1942 та̄лт ва̄т са̄грапнал э̄тпосныл о̄выл щисланыл ос 1943 та̄л яныгпо̄ль э̄тпос мус яныг хо̄нт лё̄ӈхе «Катюша» нампа 109 стрел­ко­вый полкыт о̄лыс.
Ма̄н ат ва̄глӯв, манрыг тамле ма̄шина «Катюша» ла̄ваве. Ты ва̄рмаль урыл са̄всыр пӯмащ потыр о̄лы. Ла̄ваве, э̄рттам, акв ма̄ньлат пыг БМ-13 ма̄шинат э̄руптан а̄гитэ наме хансыс – Катюша. Тувыл пуссын БМ -13 «Катюшаг» ла̄вуӈкве та патсаныл. Мо̄т потыр щирыл яныг хо̄нт о̄лум порат «Катюша» э̄рыг пуссын э̄ргысыт, тувыл ма̄шина ты намыл та пинвес.
Яныг о̄пам вильтыт ня̄лыл хо̄йвес ос щё̄при­тэ̄ныл кон-нэ̄глыс. Тав пӯльницат хоса хуяс. Ты юи-па̄лт юв та кēтвес. Абрам Васильевич 1943 та̄лт ва̄т нупыл хӯрмит щислат юв ёхтыс ос та̄ра «Жданов» нампа колхозт рӯпитаӈ­кве патыс. 
Тувыл рыбучастокт хӯл алыщлан хо̄тпаг о̄лыс, ётыл сторожиг рӯ­питас. Хӯл алыщлам по­ратэ̄т Марья Ивановна Сайнахова нэ̄ ёт хо̄нт­хатас. Тэ̄н акван-ми­на­сы̄г, нёлолов ня̄врам ян­малтасы̄г. О̄влэ̄т кол­та̄г­лэ̄н ёт тэ̄н Потра­сӯй па̄вылт о̄лсы̄г, 1967 та̄лт Кульпас па̄вылн ва̄нт­ласы̄г. 
Омам о̄патэ ма̄ньщи щēмьят яныгмас, са̄всыр рӯпата ка̄ркамыг ва̄рыс, пилорамат рӯпи­тас, плашкоутыт яласас, охсар сов щё̄питас. Тэ̄лы такви на̄йив атыглас, во̄рн ялантас. Туи пум ва̄рсыт, мис-лув о̄щсыт.
Омам ла̄выглас, о̄патэ сака ёмас хо̄тпаг о̄лыс, лю̄ль ла̄тыӈ щар нэ̄мхуньт ат ла̄выглас. Ань тав апганэ Кульпас па̄вылт, тувыл Когалым ӯст ос Набережные Челны ӯст о̄лэ̄гыт.
Яныг о̄пам хо̄нтламе ма̄гсыл ма̄глын тагатан тамле по̄сытыл майвес: «Орден Отечественной войны II степени», «За Победу над Германией» - хӯрум по̄с, «Вооружен­ных сил СССР» хӯрум по̄с. Тав са̄в янытлан ос мо̄т ёмас нэ̄пак о̄ньщас.  Ты халт «Ударник Ком­муни­стического труда» намыл майлувес.
Абрам Васильевич 1991 та̄лт ва̄т нупыл нёлолов хо̄талэ̄т Кульпас па̄вылт хотталь щалтыс. Ам анēквам, Лидия Ефимовна Гындыбина (Кугина), ляпа рӯтанэ хо̄нтлаӈкве о̄с тотвēсыт, ащо̄йкатэ Тирикурий ос сасгаге юв ат ёхтысыт, тот хо̄т та порслувēсыт.
Ты пилыщмаӈ ва̄р­маль урыл ма̄н ат ёрув­лэ̄в. То̄нт са̄в ма̄хум юв ат ёхтысыт. Ха̄льӯс район 1 со̄тыра 900 э̄лум­хо̄лас войнат порслувē­сыт, са̄в ма̄хум война юи-па̄лт нюлмияныл ма̄гыс хотталь щалтсыт. 
Ма̄н па̄влувт хо̄нт­луӈкве ялум хо̄тпатныл ань нэ̄мхотьют воссыг а̄тим.
Елена ос Абрам ГЫНДЫБИНЫГ хансум потрēн
