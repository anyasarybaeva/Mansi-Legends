
Та̄л палытыл са̄всыр янытлан, мощнув янытлан ос нас  хо̄талыт о̄лэ̄гыт. Ка̄сыӈ ялпыӈ ма̄н ялпыӈ та̄л хо̄тал мӯйлуӈкв ва̄г ат ёхты. Са̄р э̄тпос  колта̄гыл ма̄хум  янытлым хо̄тал порат, газетат, о̄выл ло̄псыт Петровыт колта̄гыл по̄слым о̄лсыт.Ам ты ма̄ньлат хо̄тпаг ёт хо̄нтхатыгламум порат, потрув ёл-хансыслум:

	– Оля, наӈки урынтыл мощ потыртэн. Омагн-а̄тягн хотьютыг? Маныр наманэ̄н? 

	– Омам наме Татьяна Селивёрстовна Номина. А̄тям Иван Тихонович Номин о̄лыс, а̄тимыг ēмтме 21 та̄лыг ēмтыс. Ма̄н иӈ ма̄нит о̄лсӯв, омав мо̄т хум ва̄рыс.  Яглаӈум наме Анатолий Никитович Адин. Ня̄врам э̄рупты, акваг нё̄ты, ня̄нькалахты.

	– Манах ягпыг, а̄пщи, яга̄ги о̄ньщēгын?

	– Ма̄н кит а̄ги, кит пыг, пуссын Хулюмсунт па̄вылт о̄лэ̄в. Тыт яныгмасӯв, школан тыт ялантасӯв.  Яныг ягпыгум наме Никита, ЛПУ организацият плотникыг рӯпиты. Ваня а̄пщим ла̄пкат грузчикыг о̄лы. Наташа э̄щум заправкат рӯпиты.

	– Наӈки манах ня̄врам о̄ньщēгын?

	– Нила ня̄врам: хӯрум пыг, акв а̄ги, а̄гим щар ма̄нь. Яныг пыгум ты та̄л о̄выл класс а̄стлыс. Акв пыгум садикн яланты, туп ма̄нь пыгум ос а̄гирищум юн о̄лэ̄г.

	– О̄йкан маныр наме? Хо̄т акван-хо̄нтхатсы̄н?

	– Ойкам рущ хум, наме  Евгений Александрович Петров. Ханты-Мансийск ӯст акван-хо̄нтхатсумēн. Ам тот тэ̄нут ва̄руӈкв ханищтахтын ма̄т ханищтахтасум. Тав ос официантыг тот рӯпитас. Тот акван-рӯмалахтасмēн. Такви урēтыл вос такви потырты. 

	– Евгений, наӈ хотыл о̄лэ̄гын?

	– Ам 1997 та̄л порат Кыргызстаныл ты ма̄н ёхтысум. Октябрьский район Сергино па̄вылт анēквам ёт о̄лсум. Ханты-Мансийск ӯст официант-барменыг  ханищтахтасум, тувыл акв тот рӯпитасум.

	– Тыт хо̄т рӯпитэ̄гын?

	–Ла̄пкат грузчикыг рӯпитэ̄гум.    

	– Тыт о̄луӈкв марщум а̄ти?

	– А̄ти, ханьщувласум. Ам тыт э̄квам ягпыгыг-а̄пщииг ёт хӯл алыщлым яласэ̄гум, во̄раēгум. Шар о̄выл ка̄тын-паттум уюм – ва̄с. Тыт маныр ат о̄луӈкв! Тыт сытам, ёмас, ма̄шина мощща. Яныг ӯсыӈ ма̄т пуссын хотталь ха̄йтэ̄гыт, молямлэ̄гыт, таса̄вит са̄всыр ма̄шина, потыльм, нас ва̄гта̄л патэ̄гын. А̄нумн ёмас тыт о̄луӈкв.

	 

	Ты ма̄ньлат китыг   то̄ва ма̄хмыт хольтыл, тэ̄нки о̄лнэ кол ат о̄ньщēг, мо̄т хо̄тпа колт о̄лэ̄г, о̄лнэтэ̄н ма̄гыс мēт ойтэ̄г. Хунь тэ̄нки о̄лнэ колыӈыг ēмтэ̄г, ат ва̄йхаты.  

	Юи-о̄выл хӯрум та̄л сыс Хулюмсунт па̄вылт кит яныг о̄лнэ колыг на̄йн хот-ё̄свесы̄г, таса̄вит ма̄хум кол та̄л хультсыт. Хотьют рӯт о̄ньщи, рӯтаныл палт о̄лэ̄гыт. Хо̄ӈха ёмас рӯма о̄ньщи, руманылн во̄ввēсыт, юв-та̄ртвēсыт. То̄ва ма̄хум ня̄врамыӈ та̄гыл иӈ пӯльницат о̄лэ̄гыт. Мир
	колт ла̄вēгыт, о̄лнэ колыт ӯнттуӈкв ат патавет. Ос йильпи ма̄ньлат щēмьят аман хо̄т о̄луӈкв патэ̄гыт? Кӯщаит аман маныр ва̄рēгыт? 

	 Ма̄хум о̄лэ̄гыт, йиль-пи щēмьят ēмтэ̄гыт. Та̄нанылн хо̄тт о̄луӈкв э̄ри.

	Анна 

	Алгадьева
