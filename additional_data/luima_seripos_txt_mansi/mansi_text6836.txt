
Ха̄льӯс район Ня̄хщамво̄ль па̄вылт Ирина Саввовна Самбиндалова рӯпиты. Нэ̄ Тӯрва̄т па̄вылт ма̄ньщи щēмьят яныгмас. Мо̄лал ам тув ялсум, тав ётэ хо̄нтхатыгласум. Хумус тав о̄лы, маныр ва̄ри, ты урыл а̄нумн потыртас. 
Тав ща̄няге-а̄щаге Савва ос Татьяна Самбин­даловыг, тэ̄н хо̄т ня̄врам янмалтасы̄г. Ты щēмья пēс йис та̄гыл нё̄рыт ляпат Тӯрва̄т па̄вылт о̄лы, ня̄врамыт пуссын тот яныгмасыт. Ань тот нила пыгыт во̄раим о̄лэ̄гыт. 
Ирина онтолов та̄лэ то̄влум порат Ня̄хщам­во̄ль па̄выл школан ханищтахтуӈкве тотвес. Тот онтолов класс а̄стлас ос ювле во̄р па̄влэ̄н минас, тот акваг о̄лыс. 
Ань нэ̄ кит ня̄врам янмалты. А̄гитэ наме Кристина, ты та̄л акв­хуйплов та̄лэ то̄влыс. Тав Ня̄хщамво̄ль па̄выл школат атыт классыт ханищтахты. Кристина ма̄ньта̄гыл ма̄ньщи ла̄тӈыл потырты, школат ёмщакв ханищтахты, учитель хо̄т­патын сака янытлаве. 

Пыге Никита нёлолов та̄лэ то̄влыс, тав школат китыт классыт ханищтах­ты, ма̄ньщи ла̄тӈыл о̄с ёмщакв потыртаӈкве ха̄сы. Туи ӯщлахтын порат ня̄врамыг яныг ща̄гтыл ащо̄йкатэ̄н ос анēкватэ̄н палт во̄р па̄вылн ялантэ̄г, туи сыс тот о̄лэ̄г. 
Ирина 2018 тāлт Ня̄хщамво̄ль па̄выл садикын тэ̄нут па̄йтнэ нэ̄г рӯпитаӈкве патхатас. Кӯщаиг тот ма̄ньщи нэ̄ Галина Войтова рӯпиты. О̄выл та̄л рӯпитаме по­рат, налыман нупыл кит ня̄врам тув тотыглавēсыт. Ань са̄в ня̄врам школан яланты. Ты та̄л атхуй­пловкем ня̄врам садикыт хультыс. Лӯпта э̄тпост ос хо̄т ня̄врам садикыл кон-та̄ртавет, та̄н таквсы порат школан минэ̄гыт. Па̄вылт мощща ня̄врам самын паты. 

Ань Ня̄хщамво̄льт атса̄т арыгтем э̄лумхо̄лас о̄лы. Па̄выл кӯщаиг са̄в та̄л Татьяна Волкова рӯпиты. Яныг мирколаныл Хулюм­сӯнт па̄вылт о̄лы, матыр ма̄к э̄рнэ ва̄рмаль ма̄гыс тув ялантэ̄гыт. 
Пāвылт яныг кирпащ школа ӯнлы, тот ня̄врамыт ща̄нь ла̄тӈыл ханищтавет. Тэ̄нут-пормас тыналан кит ла̄пка о̄лы. Ма̄хум ня̄нь та̄нки ва̄рēгыт, туп колас ёвтэ̄гыт. Тот акв участковый пӯльница ос тэ̄рпи тыналан кол рӯпиты. Мир пусмалтан ма̄гыс маныр э̄ри, пуссын о̄лы.
Па̄вылт вертолёт иснэ ма̄ щё̄питым о̄лы. Ма̄хум та̄лэ-тувēт вертолётыл э̄лы ма̄н тыламлэ̄гыт. Туи порат Та̄гт я̄ хосыт мотор­ха̄пыл, тэ̄лы ос ма̄шинал яласэ̄гыт, воссыг мо̄т лё̄ӈх а̄тим. 

Са̄ртын тот во̄раян община о̄лыс, тувыл лап-пантвес, ань ма̄хум та̄нкирот во̄раим яла­сэ̄гыт. Нёхыс ка̄тын-пат­тэ̄гыт, во̄руй сованыл э̄лыл ёхталан хо̄тпатн тыналыяныл, тох мощ олн сэ̄лэ̄гыт. 
Лов та̄л ювле хультум порат а̄ще ос каӈканэ Ня̄хщамво̄ль па̄вылт кол ӯнттысыт. Ань ты колт Ирина ня̄врамаге ёт ты о̄лы. Та̄н колта̄глыл ӯщ­лахтын хо̄талытт ва̄тихал Тӯрва̄т па̄вылн ялантэ̄гыт. Нэ̄ такви яныгмам ма̄тэ ат ёрувлытэ, акваг тув ёхталы.
Николай МЕРОВ
