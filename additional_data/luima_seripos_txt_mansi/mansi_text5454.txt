
Ха̄льӯс район Я̄сунт па̄вылт ня̄врамыт ма̄гсыл «Ма̄ньӮскве» рӯпиты. Туи сыс са̄в а̄гит ос пыгыт тув ёхталэ̄гыт, ӯщлахтын коныпал та̄н ма̄ньщи ва̄рмалит ос ла̄тӈув ханищтэ̄гыт, ка̄сыӈ хо̄тал са̄всыр щирыл ёнгалтавет.
Кӯщай нэ̄ Любовь Павловна Стаканова ка̄сыӈ порат матыр йильпи пӯмыщ ва̄руӈкве но­мылматы, тав ётэ рӯпитан ма̄нь­лат нэ̄т ос хумыт ка̄ркамыг тавēн нё̄тэ̄гыт. Евгения Вьюткина, такви о̄парищ наме Анямова, тэ̄лы сыс проект хансыс ос таве вуянтаӈ­кве Тюмень ӯсн ялыс, тот фонд Тимченко о̄лы, та фондыныл па̄вылт о̄лнэ ма̄хум пēс йис ва̄р­маляныл но̄х-во̄рмалтан ма̄гсыл олныл мивет. 
Евгения Валерьев­на са̄сныл са̄всыр э̄рнэ пормасыт ю̄нтнэ ма̄гсыл проект хансуӈкве номылматас ос ты ёмас тэ̄латэ ма̄гсыл олныл ты та̄стувес. Тув са̄в па̄лыл ма̄ньщи нэ̄т во̄выс. Янгыщ лӯсум ма̄ньщиянув тув ёхтала­сыт. Анна Николаевна Хворостова Хосво̄льпа̄вылт о̄лы, о̄йкатэ̄нтыл туи пил ва̄тым, ла̄­хыс, па̄кв атым яласэ̄г, тэ̄лы во̄раег. Пенсиян миннэ̄тэн мус рущ па̄вылт о̄лсыг, тот рӯпитасыг. Ань ма̄ньщи ма̄тэ̄н о̄лмыгтасыг, тэ̄натэ̄н тот о̄луӈкве сака ёмас.

Ма̄ньщи нэ̄квет са̄сныл а̄пат, са̄ныт, со̄втыт ю̄нтуӈкве Нина Загайнова ос ам, Галина Конди­на, во̄виньта̄лвесамēн. А̄лпыл ня̄врамыт тэ̄нэ̄ныл юи-па̄лт ам та̄наныл са̄с а̄канит ю̄нтуӈкве ханищтасанум. О̄влэ̄т э̄рыс во̄рн ялуӈкве ос ёмас са̄с, ощща ля̄мйив, ӯльпа та̄р хо̄нтуӈкве, юв-тотуӈкве, та̄наныл хот-щё̄­питаӈкве, хот-сыстамтаӈкве, ту­выл ущ матарыг ро̄ви ва̄руӈкве. Ам нэ̄т ос а̄гит ханищтасанум, хумус са̄с пēрияӈкве, ёмщакв сунсыглаӈкве, а̄рталаӈкве ма­нарыг хо̄йхатэ̄гыт. Мēн Нина Николаевнал то̄ва ва̄рмалит пус­сын хунь ва̄ганмēн, э̄ти ос хо̄тыл пēс а̄паг сунсыглым йильпи а̄пат ю̄нтуӈкве ханищтахтасӯв.
А̄па ю̄нтуӈкве ты сака та̄рви­тыӈ тэ̄ла, таве ва̄руӈкве та̄к ка̄т э̄ри, хотьют тулёвланэ ва̄гталыт, ёмщакв ва̄руӈкве ат а̄ртми. О̄влэ̄т ля̄мйивыл ёмас тис хӯтылтаӈкве э̄ри, тисэ э̄рнэ щирыл вос хӯты, нэ̄мхо̄т хот ул вос саквалы. Ка̄сыӈ нэ̄кве ва̄им нё̄тысламēн, тыт-тот нё̄тумтаслумēн, хӯлтыгласлумēн. 

Ань та̄н янгыщ торгамтаса­ныл, хумус ты рӯпата ва̄­руӈкве э̄ри. Ма̄н татем акван-нё̄тхатым ю̄нсхатсӯв, то̄ванув са̄наныл, со̄втаныл ма̄щтырыг тэ̄лапасыт. А̄па тай ва̄им са̄в ю̄нтмил ос о̄лтыл о̄ньщи, та̄­наныл мӯсхал щирыл акван ат те ро̄влыянын, со̄вииг хартаве. 
Та порат матъёмас тит кан­дидат нэ̄г история наукат ма­тыр-а̄ти пуссын ва̄нэ ханты нэ̄ Татьяна Александровна Мол­данова ос искусство нэ̄ На­талья Николаевна Фёдорова ёхталасыг, тэ̄н ма̄н ма̄гсылув пēс порат ва̄рим пормасыт ищхӣпыӈ ут хосыт суссылтасыг, лекция ловиньтасыг, тэ̄натэ̄н яныг пӯмащипа са̄в щёс ла̄всӯв. Тот ма̄ньщит ю̄нтум са̄сто̄тапыт, са̄ныт, ӯмпит суссылтасыг, та̄н пуссын нё̄тнэ хорамыл щуртым о̄лэ̄гыт, щуртмиланыл татем сохтыт, ма̄ньщи нэ̄квет тащир та ха̄смыт. Ма̄н тув сунсым ос ханищтахтасӯв. 

Семинарн ос сменан Та̄гт нэ̄т Г.К. Алгадьева, тав э̄щаге На­талья, Елена ос тав яныг а̄гитэ Елена Адина ёхталасыт. Мария Васильевна Фризоргер, Я̄сунт нэ̄, ань тав Саранпа̄вылт щēмьятэ ёт о̄лы, ос сымыӈыщ ю̄нсхатуӈкве вуйхатас. Насати са̄в ма̄хманув ма̄ньщи щирыл щаквщуӈке ка̄­сащанэ̄ныл. Ам номсытēмт, ты ва̄рмалятēв ань хот ат со̄йми, ма̄н э̄лаль ва̄руӈкве патылӯв.
Ӯльпа та̄рыт ам а̄тям Рудольф Васильевич Меров щё̄питасанэ, та̄рыт о̄ӈханыл хот-осгысанэ. О̄йкам Вячеслав Юрьевич Кон­дин такви хансум программатэ хосыт ня̄врамыт та̄ксар ма̄хумыг о̄луӈкве ханищтасанэ. Та̄н во̄рт хот ул вос тыпēгыт, щēранка та̄л на̄й пēламтаӈкве ос са̄сныл вит айнэ хусап ва̄руӈкве ханищта­санэ. Хӯлтыгласанэ, хумус во̄рт та̄лныл колпал ва̄раве. Ты юи-па̄лт ня̄нь ва̄рнэ кӯр по̄щгыс, ань «Ма̄нь Ӯсквет» ма̄хманув та̄нти ня̄нь ва̄руӈкве вēрмēгыт. 
Тот рӯпитан ма̄хманувн пус ка̄т, пус ла̄гыл ла̄вēв, То̄румн, О̄тыранувн вос ӯргалавет! 
