
Мощēртын пилыт ва̄тнэ пораг ты ēмты. Ос хумус пил тэ̄лы ос понсы, ма̄хумн суссылтан ма̄гыс Ханты-Мансийскат Ма̄-вит ос Э̄лумхо̄лас нампа музейт рӯпитан нэ̄т тамле ёмас тэ̄ла ва̄руӈкве номылматсыт. 
Пӯмщалахтын хо̄тпат та̄н Наталья Николаевна Чайникова палт «Юрты Чайниковых» нампа о̄лнэ пēр­ма-ма̄н тотыгласыт. Ты э̄тпос са̄тыт хо̄талт та ма̄хум тув ялуӈкве во̄в­са­ныл. Ты лё̄ӈханыл та̄н «Ароматы лета. Ягода» нам­тыгласаныл.
Та хо̄талт нилахуйплов э̄лумхо̄лас пилыт янмал­тан ма̄н ялсыт. Ӯсныл тув хус арыгкем кум ма̄ши­нал минаве, ос та сыс музейт рӯпитан нэ̄т ма̄­навн сосса ма̄хум о̄лупса о̄выл­тыт потыртасыт. 
Та̄н са̄с­ныл ва̄рим хусапыт ос па̄нт а̄ны так­таласыт. Са̄с­ныл ва̄рим а̄нысаныт нот палыт о̄нь­щавет, тувыл тув пиным тэ̄нут хоса ат саки. Хотьют тамле са̄с хуса­пыт ёв­туӈкве ка̄сащи ке, та̄н ярмаркат о̄лнэ порат тот вос кисхатэ̄гыт. Сосса хо̄тпат палт матыр ёвтнэ̄­ныл ма̄гыс та̄на­нылн мощ олн сэ̄луӈкве нё̄тэ̄гыт.
Ма̄н ань Наталья Чай­никова палт та ёхтыгпа­сӯв. Тав ма̄нав ӯрыстэ ос тувыл пуссын тав юи-па̄лэ̄т лё̄х хосыт во̄рн та ё̄ман­тасӯв. То̄ванакт ёл-лю̄льсасӯв, тав са̄всыр пилыт сус­сылтас ос та̄н тэ̄рпияныл о̄вылтыт по­тыр­тас. 
Тох «жимолость» кит-хӯрум пиланэ юв-таяпе­гы̄н ке, сым по̄хат кēлп та̄ныт сыстамтахтэ̄гыт. То̄ва пилыт тэ̄ӈкве щар ат ро̄ви, акв тамле пил рущ щирыл «волчья ягода» намаим о̄лы.
Тувыл ма̄н сускēвт, «княженика» ос «косте­ника» пилыг лӯптанэ̄н а̄латы аквхурипаг о̄лэ̄г. Наталья Николаевна китапаслӯв, ты лӯптаг хотмус та̄ра-паттуӈкве вēрмēв ман а̄ти.
Акв нэ̄ ла̄выс, косте­ника та̄рсанэ яныгнувет. Тувыл, со̄ль, аквхурип лӯптат хо̄нтсанӯв, акватэ та̄рсанэ сака хосат, мо̄­танэ – ва̄тит. Тувыл пила­нэ̄н морах хурипаг о̄лэ̄­гыт. Маныр ат о̄ньщēг, ат ва̄глум, ат а̄рталаса̄гум. 
Наталья Николаевна пил янмалтан ма̄тэ̄н ёх­ты­сӯв, тот саӈквлыпилыт ос морах та̄рсытныл ӯнт­тын я̄ӈкылма̄н минасӯв. Са̄всыр саӈквлыпилыт ӯнттымат, то̄ваныл ань лӯптаныл ёмщакв нэ̄глы­сыт, мо̄таныт ма̄нь пилыл тэ̄луӈкве патвēсыт. Ань пилыт ёмщакв вос яныг­масыт, та̄н акваг ураль­тым о̄ньщавет. То̄ва пилыт янмалтанэ̄ныл нила та̄­лыг ты ēмтыс, мо̄таныт хӯрум та̄л яныгмēгыт. 
Мо̄т ма̄ныл тыг тотым саӈк­влыпилыт комиссиян пус­сын сунсавет тах, а̄р­талавет ос та ма̄хум ла̄вē­гыт – хоты пилыт тыт э̄лаль янмалтаӈкве ро̄ви, хоты­яныл яныгмаӈкв ат патэ̄­гыт. 
Ма̄н ма̄хманувн саӈкв­лыпил тай сака мӯсты, та̄н ла̄вēгыт, пил кос хо̄т-а̄ти са̄в ма̄т вос яныгми – атаныл щирыл пуссын аквхурипат.
Тувыл Наталья Чай­никова мӯй хо̄тпат пасан ва̄тан во̄всанэ, тот саӈк­влыпилыл, морахыл тыт­тысанэ ос лӯптаӈ ща̄ил айтсанэ. 
Ты коныпал касыл щё̄пита̄лыс, хотьют ка̄са­щас, саманыл торыл лап-нэ̄гумталвēсыт ос ман­ху­рип пилыл тытта­вет, вос ханьщияныл. Тох Галина нэ̄ пилыт нама­ныл ма̄кыг ла̄всанэ ос тав мӯйлупсал майвес. Мо̄т нэ̄ ос а̄гирищ аквтох э̄сгувесы̄г. 
Музейт рӯпитан нэ̄ Алёна акв ма̄щтырлан нак ва̄рыглас, тав ма̄хум ма­тыр лӯпта пластилин тар­мыл тув понигталсаныл. Та юи-па̄лт лӯпта хот-висаныл, ань маныр хури тув тэ̄лыс, таияныл о̄влэ̄т я̄ӈк ольпыл сартсаныл ос ётыл ка̄сащасыт ке, нумияныл мо̄т хурип ольпыл хорамтасаныл. 
Та туи хо̄талувт тамле пӯмыщ ва̄рмалит та сус­сӯв, Лариса Поршунован яныг пӯмащипа ла̄тыӈ ла̄вēв. Во̄ртур э̄тпост ос сӯкыр э̄тпост ма̄хум пил ва̄­туӈкве тув тах тотыгла­вет.
Тамара МЕРОВА
