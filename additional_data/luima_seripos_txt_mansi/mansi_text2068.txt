

	Ты накт ам Светлана Петровна Парфёнова (Вынгилева) ёт ва̄щинтахтасум. Тав Крым ма̄т ӯщлахтаме юи-па̄лт , насати, Няхлаӈ ма̄ньщи па̄вылн о̄с ялапалум. Ам таве ты урыл мощ китыгласлум, ань потре ловиньтэлы̄н:  

	– Няхлаӈ па̄выл – ты ам самын патум ма̄кем. Ма̄н колта̄глув тот пēс ос йильпи кол о̄ньщи. Тэ̄натэ̄н туи ва̄тихал уральтаӈкве яланта̄лэ̄в. Ты ма̄нь па̄вылквēт 

	а̄тяв йӣгрище Дарья Александровна Вынгилева акваг о̄лы.  Тав палтэ Люда а̄гитэ ос апганэ аквписыг ёхтала̄лэ̄гыт. Апганэ ка̄сыӈ туи тот ӯщлахтэ̄гыт, матыр нё̄тмил ва̄рēгыт. Тувыл акв хум хо̄тпа Владимир Остеров тот такви 

	колэ̄т о̄с о̄лы. 

	– Мо̄т хотты яныгнув па̄вылныл тув манах вēрыста минуӈкве э̄ри? Па̄выл ма̄хманув хумус тот о̄лэ̄гыт, маныр ва̄регыт?

	– Няхлаӈ па̄выл, рущ щирыл Нильдино, Тагт я̄ ва̄тат нё̄тнэ, сыстам ма̄т ӯнлы. Лылыēпе ос сака сыстам. Ты Кульпас па̄вылныл я̄ хосыт алгаль 90 вēрыста минуӈкве э̄ри. Пил ва̄тнэ, пум ва̄рнэ тыгле-тувле яласан ма̄хум Няхлаӈ па̄вылн о̄с па̄г-пӯхталэ̄гыт. Тот о̄лнэ ма̄хманув уральтыяныл, ща̄й айнэ̄ныл сыс матыр-а̄ти о̄вылтыт пӯмщалахтэ̄гыт. Та̄н та̄нки халанылт сака 

	юртыӈыщ о̄лэ̄гыт. 

	Володя Остеров хӯл алыщлым, во̄раим о̄лы. Тав таккēт о̄лы, колсори рӯпата такви ва̄ритэ, колэ̄т сыстам. Тувыл ты ма̄хманув тот та̄нки тэ̄пкан, ӯйхул янмалтан кол, сӯмъях, пувлын кол о̄ньщēгыт. Дарья аквум о̄с таккēт о̄лы, тав ма̄ньлатыг о̄лме порат о̄с акваг такви во̄раяс, хӯл алыщлас. Ань Люда а̄гитэ то̄внакт во̄раи, тувыл хӯлп ӯнттуӈкве ялантэ̄г. Юн мисыт ос лув о̄ньщēгыт. Та̄н ма̄гсыланыл са̄в пум ва̄руӈкве э̄ри. Тот ма̄кев сака ёмас, та̄н тот яныг тэ̄пкан ва̄рēгыт ос са̄в картёпка, огурец, помидорыт, морковкат янмалтэ̄гыт. Мо̄т тэ̄нутыт Кульпаст манос Ягримт ёвтэ̄гыт. Ня̄нь та̄нки ва̄рēгыт, туи кон щёвал па̄лтыглэ̄
	гыт, тэ̄лы юн кӯранылт ня̄нь ва̄рēгыт. Ка̄сыӈ коланылт движок рӯпиты, на̄йпос о̄ньщēгыт. Тувыл мо̄лал таксофоныл ӯнттыгла-вēсыт, хотмус потыль-маӈыг рӯпитас, ос ва̄-тихал хот-саквала̄лыс. Тав ань тыг мус тот лю̄ли.

	– Хоты ма̄ныл 

	тув ёхталэ̄гыт, Люда ня̄враманэ хо̄т ханищ-тахтэ̄гыт?

	– Тав колта̄глэ ёт Ягрим па̄вылт о̄лы, ня̄враманэ тот о̄выл классытыт ханищтахтэ̄-гыт. Туи пуссын Няхлаӈ па̄вылт ӯщлахтэ̄гыт, ос анēкванылн нё̄тэ̄гыт. Дарья анēкваныл Ягримн о̄луӈкве ты кос  во̄вияныл, тав тув минуӈкве номтэ  щар ат паты. Володя колта̄глэ тай Ха̄льӯст колыл майвес, тав тув минуӈкве о̄с ат ка̄сащи. Э̄кватэ ня̄враманэ ёт Ха̄льӯсн о̄лмыгтасыт.

	Ам ань тув ялмум порат такем ёмщакв о̄с ӯщлахтасум. Хосат та̄
	гыл тув ялуӈкве ат вēрмысум, ань рӯт ма̄хманум ёт ва̄-щинтахтасум. Колагум сас уральтасагум, ёмщакв щё̄питасагум, ма̄хманумн мощ пум ва̄руӈкве нё̄тсум. Во̄рт пиланув иӈ ат понсысыт, пил ат ва̄тсӯв. Тувыл Володян на̄йив атуӈкве нё̄твēсум, пум са̄грын кēрум пēлпыг кӣвтыстэ. Тур ва̄тан хӯл алыщлаӈкве ялсӯв, во̄рт сыресыр ӯйхул лё̄ӈханыл Володян хӯлтыглавесӯв. Ма̄хманув ёт  ма̄нь пора о̄лупсав номылматыгласлӯв, сака ёмас посыӈ пора о̄лыс. Ам мо̄т рущ ма̄т са̄в яласым, нэ̄мхо̄т воссыг тох ёмщакв, роттыг  ат ӯщлахтыгласум. Туп таи лю̄ль, са̄в лё̄мвоит ос ма̄ньӯит ква̄лапасыт, я-та вос, ма̄н та̄нанылн ханьщувлым о̄лэ̄в. Няхлаӈ па̄выл хо̄тпанумн яныг паща ла̄тыӈ кēтэ̄гум. Пус та̄-гыл вос о̄лэ̄гыт, То̄румн, На̄й-О̄тыранылн вос ӯргалавет!

	 

	Светлана Парфёнова ёт Тамара Мерова потыртас
