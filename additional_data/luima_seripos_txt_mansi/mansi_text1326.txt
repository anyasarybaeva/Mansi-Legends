
Сӯкыр э̄тпост США ма̄т Нью-Йорк ӯст ООН штаб-квартират ма̄ янытыл о̄лнэ соссаӈ ма̄хум яныг сапра̄нин акван-атхатыгласыт. Россия ма̄ныл ма̄хум тув о̄с ялсыт. Россия соссаӈ ма̄хум Ассоциацияныл,  ос «Союз общин» нампа организацияныл ос финно-угрыт халт делегатыт пēриялвēсыт.Ма̄н округувныл Геннадий Бухтин, губернатор ва̄ӈын хум, ос Александр Новьюхов, «Югра лылыēп» организация кӯщай хум, яныг сапра̄нин ялсы̄г.  Александр Вячеславович ла̄выс, та̄н тот кит хо̄тал сыс рӯпитасыт,  соссаӈ ма̄хум та̄рвитыӈ ва̄рмаляныл урыл потыртасыт. 2007 та̄лт ты мирыт ма̄гсыл ООН яныг нэ̄пак пирмайтасыт, рущ ла̄тӈыл «Декларация по правам коренных народов мира» намаим о̄лы. Тот хансым о̄лы, соссаӈ ма̄хум та̄нки пēс йис ма̄т вос о̄лэ̄гыт ос та̄нки пēс ва̄рмаляныл, ла̄тӈаныл э̄лаль вос тотыяныл. Ты  ма̄ныл ма̄хум нэ̄мхотьютын хот-ня̄влуӈкве ат вēрмавет. Ань ма̄ янытыл то̄ва государстват ты нэ̄пак щирыл рӯпитэ̄гыт ос мо̄таныт таве пирмайтаӈкве щар ат ка̄сащēгыт.

	Ма̄ янытыл о̄лнэ государстват мощщаг хультум мирыт та̄рвитыӈ ва̄рмаляныл ул вос ёрувлыяныл ос та̄н акваг вос нё̄тавет, 2004 та̄лт ООН нэ̄пак пирмайтавес, рущ ла̄тӈыл «Второе десятилетие коренных народов мира» намаим о̄лыс. Ты лов та̄л сыс манхурип рӯпата ва̄рвес, яныг сапра̄нит ма̄хум о̄с потыртасыт.

	ООН ма̄т Россияныл Виталий Чуркин акваг рӯпиты. Россияныл ёхталам  ма̄хум ты кӯщай ёт хо̄нтхатыгласыт ос та̄нки тэ̄ланыл урыл тавēн потыртасыт.

	Людмила Алгадьева

	 
