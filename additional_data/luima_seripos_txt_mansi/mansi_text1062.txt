
Ань ма̄-вит ӯргалан ма̄гыс са̄всыр рӯпата ва̄раве. Округувт ка̄сыӈ та̄л акв э̄тпостем «Спасти и сохранить» нампа акция о̄лыглы. Са̄всыр ма̄ныл тыг ёхталан ма̄хум йӣвыт ӯнттэ̄гыт, мир ёт хо̄нтхатыглэ̄гыт, та̄н ётаныл потыртэ̄гыт – ма̄-вит пуссын вос ӯргалым о̄ньщияныл.

	Ты акция о̄лнэ̄тэ сыс округувт са̄всыр па̄влытт ос яныг ӯсытт ма̄-вит ӯргалан ва̄рмаль урыл тинат суссыл-тавет, рущ ла̄тӈыл ты рӯпата «телевизионный фестивалиг» ла̄ваве. Тот суссылтан тинат халт щар ма̄к ёмас ос пӯмыщ тина пēрияве. Тувыл ты фестиваль юи-о̄выл хо̄талэ̄т тина ва̄рнэ ма̄хум янытлавет, хотьютаныл но̄х-патыс. 

	Ты та̄л ты касылн 480 тина тотыглавес. Россия, Финляндия, Армения, Иран, Франция ос Эстония ма̄тт о̄лнэ ма̄хум ня̄врамыт, ма̄-витув ӯргалан ва̄рмаль урыл тинат суссылтасыт. 

	Ань та̄н халанылт ё̄рн э̄ква Анастасия Тимофеевна Лапсуй «11 изображений человека» нампа тинатэ но̄х-патыс. «Со̄рни та̄хт» щар ма̄к яныг мӯйлуп-сал (рущ щирыл – «Золотая гагара») тав ты янытлавес. Ты яныг мӯйлупса тавēн губернатор ва̄ӈын хум Геннадий Бухтин мистэ.

	Акв хо̄тал Анастасия Лапсуй Павел Славин юртэ ёт ма̄н рӯпитан колувн щалтсасы̄г, тэ̄нти урēнтыл ма̄навн мощ потыртасы̄г. То̄нт хоты тина но̄х-патыс, нэ̄мхотьют ат ва̄с. Ма̄н ща̄й аим пасан ва̄тат аквъёт ӯнлахо̄лсӯв, потыртасӯв. 

	Ты ё̄рн э̄ква Ямал ма̄т 1944 та̄лт самын патыс, са̄лыӈколт яныгмас. Школа а̄стламе юи-па̄лт педагогический училищат ханищтахтас, та юи-па̄лт Уральский госуниверситетыт. Ва̄тахтем та̄л радиот рӯпитас, ё̄рн ла̄тӈыл са̄всыр ля̄хха-лыт мирн ловиньтас. Тувыл ня̄врамыт ма̄гыс нэ̄пакыт хансыс, рущ потрыт ё̄рн ла̄тӈыг толмащласанэ. 1991 та̄лт тав хум ва̄рыс, о̄йкатэ финныг о̄лы, наме Марку Лехмускаллио. Тэ̄н Фин-ляндият о̄лэ̄г. Аквъёт тина по̄слэ̄г. 

	То̄ванакт тина по̄слын порат Анастасия Тимофеевна такви артисткаг о̄лы, тинат по̄слахты. Лӯима̄т о̄лнэ ё̄рн ма̄хманэ урыл са̄всыр пӯмыщ тина ва̄ри.

	Тав ла̄выс: «Ам ё̄рн нэ̄ хо̄тпа. Са̄лыӈколт самын патсум, тот яныгмасум. Ва̄глум, ё̄рн нэ̄кветн тот кӯпнит хунь. Кон сака ащирмаӈ, э̄ква а̄лпыл ква̄лы, кӯре па̄лтытэ, тэ̄нут па̄йты. Ма̄хманэ тыттыянэ, щё̄питыянэ. Ам амти тох о̄лсум, таима̄гыс тинат ты урыл акваг та по̄слэ̄гум.»

	Ань ты йильпи тинанэ тав о̄йкатэ ёт сака ёмащакв ва̄рыстэ̄н. Анастасия Лапсуй тот ё̄рн э̄кваг по̄слыма, ма̄хманэ ёт хумус са̄лыӈколт о̄лэ̄гыт. Акв щёс тамле пӯмыщ ва̄рмаль о̄лыс. Тина ва̄рнэ э̄лы-па̄лт о̄влэ̄т сценарий-нэ̄пак хансаве, ты нэ̄паке ёт тав Ямалн минас.  Тот щар яныгхо̄тпа палт ёхтыс. Та ё̄рн о̄йка онтырса̄т та̄лыг ул ēмтыс. Анастасия тавēн тина урыл потыртас, ла̄выс, нэ̄матыр пори тав ул вос по̄слы, ты о̄йкан вос ла̄ваве, ё̄рн ма̄хум о̄лупсаныл ёмащакв хумус по̄слуӈкв э̄ри. О̄йка таве хӯнт-лыстэ, тувыл рӯтанэ, нэ̄ хо̄тпат ня̄врамыӈ та̄гыл, пуссын акв ё̄рнколн во̄всанэ ос та̄нанылн ла̄выс: «Ты нэ̄ ёнгуӈкв таӈхи, тав 

	ётэ ёнгасэ̄н».

	Тамле ва̄рмаль но-мылматыгла̄лым, Анастасия Тимофеевна ла̄выс: «Матъёмас ма̄н соссаӈ э̄лмхо̄ласанув аквтоп ма̄нь ня̄врамыт хольт хультсыт. Са̄в та̄л ма̄-во̄й ос газ ма̄ныл но̄х-виве, ма̄ та̄л ты хультэ̄в. Ос ма̄н халувт тамле ёмас сыстам номтыл о̄лнэ мӯтраӈ хо̄тпат ты о̄лэ̄гыт.»

	 

	Яныгӯит урыл тина ва̄рум хум

	Павел Сергеевич Славин ты фестивальн  такви по̄слум «Неведомый остров» нампа тинатэ о̄с тотыгластэ. Тот тав та урыл по̄слам, Москва ӯс ляпат «Лосиноостровский» нампа заповедник о̄лы, та ма̄т яныгӯит пēс та̄гыл о̄лэ̄гыт, та̄н э̄лмхо̄ласн сака ат ханьщувласыт. 

	Ос та ма̄ мувлахи коттеджиг ла̄внэ колыт ӯнттуӈкв патвēсыт. Са̄в олн о̄щнэ ма̄хум тот ма̄ ёвтэ̄гыт, ос колыт ӯнттэ̄гыт. Канализация тӯрпат пуссын заповедник нупыл пинвēсыт, ты па̄ӈкыӈ вит тув о̄вты. Ляпат о̄лнэ ма̄хумн тув нупыл тэ̄ла щар а̄тим. Яныгӯит а̄гмыӈыг ēмтэ̄гыт. Заповедникт рӯпитан ма̄хум Россия Прези-дентын пищма хансыгласыт, нэ̄мхотьют та̄нанылн ат нё̄тыс. Ань та ма̄ кӯщай хум по̄хан минас, воссыг тот рӯпитаӈкв ат ка̄сащи. Э̄лаль маныр ēмты, нэ̄мхотьют ат ва̄г. 

	 

	Валентина ПУЗИНА
