
Ма̄н округувт Ханты-Мансийск ӯст ма̄ньлат хо̄тпат касыл ва̄рыгласыт, рущ ла̄тӈыл «Кубок России» намаим о̄лыс. Ма̄хум са̄лыӈ сун ӯлтта поргысыт, тыньщаӈ рēпыгтасыт, са̄грапсуп па̄хвтысыт, ощщайӣво̄выл ка̄тыт пувим  ха̄йтыгтасыт ос акв ма̄ныл э̄лаль поргысыт. 
Та̄н Хабаровский, Кра­сноярский, Камчатский краитныл, Коми респуб­ликаныл, Якутия ма̄ныл, Эвенкийский, Чукот­ский, Ненецкий, Ямало-Ненецкий ос ма̄н округув­ныл тыг во̄выглавēсыт. Касуӈкве 102 э̄лумхо̄лас – 60 пыгыт ос 42 а̄гит ёхталасыт. 
О̄выл хо̄талэ̄т та̄наныл сосса ма̄хум Ассамблея кӯщай хум Еремей Айпин янытласанэ. Тав ла̄выс, ма̄ньлат хо̄тпат тох касым пēс йис ва̄рмаляныл ат ёрувлыяныл ос э̄лаль тотыяныл. Ань Россият са̄в ёмас са̄кконыт рӯпи­тэ̄гыт, тувыл сосса мирыт касыланыл э̄лаль тотнэ са̄ккон а̄тим. Манхурип нэ̄пак пирмайтаӈкве ань э̄ри, тав номсахтуӈкве ла̄вхатас. 

Ты юи-па̄лт ма̄ньлат а̄гит ос пыгыт касуӈкве та о̄вылтахтасыт. О̄влэ̄т та̄н акв ма̄ныл э̄л поргы­сыт. Яков Чупров Коми Республиканыл Ижма па̄­вылныл ёхталас. Са̄лыӈ сун ӯлтта поргуӈкве, тынь­щаӈ рēпыгтаӈкве ос мо̄т щирыл касуӈкве атыт классныл патыс. Саран пыг ань Киров­ский область Советский ӯст китыт та̄л ня̄врам ха­нищтан хо̄тпаг ханищ­тахты. Яков ла̄выс, тав акв ма̄ныл э̄лаль туп он­толов метра порыгмас. Ханищтахтым ка̄сыӈ хо̄тал спортзал-колн ялантаӈкве щар ат а̄лыми. Коми республи­каныл тэ̄н туп тренер-хо̄т­патэ̄нтыл Михаил Сидорович Артеев ёт о̄л­сы̄г. Мо̄т ма̄хманэ̄н тыг ёхталаӈкве ат вēрмысыт. 

Китыт хо̄талт ма̄хум биатлонный цен­трын ощща йӣво̄выл ка̄тыт пувим ха̄йтуӈкве минасыт. Пыгыт хӯрум вēрыста, а̄гит кит вēрыста ха̄йтсыт. Правила щирыл йӣво̄вланыл 130 санти­метра палытэ вос о̄лы, тыил хосанув виӈкве ат ро̄ви. Ка̄сыӈ хо̄тпа такви йӣво̄влэ ёт-тотуӈ­кве вēрмыс. 
То̄ва а̄гит ос пыгыт финиш мус ёхтуманылт, та̄ра ёл та рагатасыт. Та̄нанылн тамле ма̄т ха̄йтыгтаӈкве та̄рвитыӈ о̄лыс. Лё̄ӈхе ёсал ха̄йтнэ ма̄хум ма̄гсыл ва̄рвес, ма̄тэ ёла-но̄х яласан са̄в сып о̄ньщи, тыима̄гсыл молях ха̄йтуӈкве ат вēр­мысыт. Правилат щирыл, э̄лумхо̄лас йӣво̄влэ ёл-рагаты те манос хот-ӯс­тытэ, тав ха̄йтум поратэ нэ̄пакн ат хан­саве. Биат­лонный центрув янгыг о̄лы, кит пыгыг тот хот-тыпсы̄г, мо̄т ма̄н ха̄йтсы̄г, финиш мус аты ёхтысы̄г. Судья-хо̄тпат тэ̄натэ̄н сака хоса ӯрсаныл. 

Хӯрмит хо̄тал ма̄хум Ханты-Мансийск ӯс ляпат о̄лнэ харама̄т са̄г­рапсуп э̄л па̄хвтысыт. Та хо̄талт тӯис ос сака ащирмаӈ во̄т во̄тыс. Ты касыл щирыл рӯпи­тан ма̄ньщи хум Олег Хатанев ла̄выс, тамле турап хо̄талыт са̄грап­суп па̄хвтуӈкве ро̄ви. Во̄т э̄рнэ щирыл во̄ты, ма̄хум са̄грапаныл э̄л вущкасаӈкве тах вēрми­я­ныл.

Глеб Бельды Хабаров­ский край Нанай­ский район Дада па̄выл­ныл о̄лы. Нанаец пыг ты та̄л 22 та̄лэ то̄влыс, сосса ма̄хум щирыл хо̄т та̄л касы. Ханты-Мансийск ӯсн такви са̄грапе тоты­стэ. Тав ла̄выс, са̄грапа­ныл 350 грамм са̄вит та̄рвитэ о̄лы. Са̄грапнал та̄н ха̄льйӣвыл ёргия­ныл, э̄рнэ щирыл ва̄рим са̄грапсуп э̄л вущка­саӈ­кве ро̄ви.  

Мо̄тыт хо̄талэ̄т а̄гит, пыгыт аквта ма̄н тыньщаӈ рēпыгтаӈкве ялсыт. Кон ащирмаӈ о̄лыс. О̄в­лэ̄т пыгыт, тувыл ос а̄гит кассыт. Ты э̄лы-па̄лт а̄гит туп акв ма̄ныл э̄лаль пор­гысыт, ощща йӣво̄­выл ёт ха̄йтыгтасыт ос са̄лыӈ сун ӯлтта поргысыт. Ту­выл са̄грап па̄хвтуӈкве ла̄ввēсыт, мо̄лты та̄л па̄с­ныл ос тыньщаӈ рēпыг­таӈкве патсыт. То̄ва а̄гит тох касуӈкве ха̄сэ̄­гыт, мо̄­таныт тыньщаӈ рē­пыг­таӈкве ёмащакв иӈ ат вēрмēгыт. 

А̄гит халт Якутия ма̄ныл о̄лнэ а̄ги Валерия Туприна  но̄х-патыс. Та хо̄талэ̄т Валерия 50 щёс тыньщаӈ рēпыгтас. Тав ла̄выс, омаге-а̄тяге са̄лы ӯрим яласэ̄г, тыима̄гсыл тыньщаӈ ма̄ньта̄гыл па̄хв­ты. Тыньщаӈ 30 метра палытыг о̄лы ос са̄лы совныл ва̄раве. Правила щирыл, мо̄т совныл таве ва̄руӈкве ань о̄с кос ро̄ви. Тувыл каснэ ма̄хум пуссын са̄лы совныл ва̄рим тыньщаӈ туп ёт-тотыгласыт. 

Юи-о̄выл хо̄талэ̄т ма̄ньлат хо̄тпат «Югра-Атлетикс» каснэ колт са̄лыӈ сун ӯлтта поргысыт. О̄влэ̄т а̄гит та̄нки халанылт кассыт, тувыл ос пыгыт тув во̄в­вēсыт. Та хо̄талт пыгыт халт Красноярский краил о̄лнэ пыг Эдуард Кома­ров но̄х-патыс. Ка­суӈ­кве тав тӯя пораныл щё̄питахтуӈкве о̄выл­тахтас. Тав щар ка̄сыӈ хо̄тал кон ха̄йтыгтас ос са̄лыӈ сун ӯлтта поргыс. Ханты-Мансийск ӯст тав 800 щёс са̄лыӈ сун ӯлтта порыгмаӈкве таӈ­хыс ос тувыл тыил са̄в­нув – 911 щёс порыгмас. 

Касылн туп акв ма̄ньщи Сергей Анямов ёхталас. Тав 610 щёс са̄­лыӈ сун ӯлтта порыгмас ос хӯрмит места вис. Сергей Саранпа̄вылныл о̄лы, тав Андрей Доро­феевич Филиппов палт ханищтахтас.

Аквта хо̄тал ӣтипа̄лаг ма̄ньлат хо̄тпат яныт­ла­вēсыт. Аквхуйплов ко­ман­дат халт о̄выл места Ямалныл ёхталам а̄гит, пыгыт висыт. Китыт местал Красноярский крайт о̄лнэ ма̄ньлат хо̄тпат майвēсыт. Ма̄н округувт о̄лнэ ма̄хум хӯрмит местат о̄лсыт. Та̄наныл «ЮграМега­Спорт» рӯпитан хум Игорь Крутько ос сосса ма̄хум касыл щирыл рӯ­питан ма̄ньщи хум Олег Хатанев янытласанэ̄н. 

Ямалныл ёхталам а̄гит ос пыгыт тре­нер-хо̄тпаг Александр Жернаков о̄лы. Тав ла̄выс: «Ямал ма̄т тамле касыл ва̄тихал ва̄рыглэ̄в. Ма̄н округувт ань акв со̄тыра арыгкем ня̄врам са̄лыӈ сун ӯлтта поргуӈ­кве, тыньщаӈ рēпыгтаӈкве, са̄грап па̄хвтуӈкве, ха̄й­тыгтаӈкве ос поргуӈ­кве ханищтахтэ̄гыт. О̄в­лэ̄т ма̄н ка̄сыӈ па̄вылт, тувыл ка̄сыӈ районт касыл ва̄рыглэ̄в ос тыг щар ё̄р хо̄тпат во̄вēв. Ты э̄лы-па̄лт ма̄н палтув туп сосса ня̄вра­мыт ялантасыт, ань са̄в мо̄т мирыт тох касуӈкве о̄с ка̄сащēгыт».    

Рамис Аубакиров касы­лн такви спорт­сменанэ ёт Максим Ни­гаматуллин ос Артём Назаркин ёт Нефте­юган­ский район­ныл ёхталас. Тав са̄в та̄л ня̄врамыт тох касуӈкве ханищты. Тренер-хум ла̄выс: «Ма̄н округувт са̄в ёмас, ё̄р спортсменыт о̄лэ̄гыт, ты касылт та̄н 9 щёс о̄выл места вуйласыт. Та̄н ань сака лю̄льсаӈ щё̄пи­тах­тасыт, улпыл, та̄нки­на̄­ныл щар ё̄р хо̄тпаг ло­виньтаӈкве патсыт. Ань та̄наныл ла̄всанӯв, мо̄т касылн мӯс­халыг вос щё̄пита­хтэ̄­гыт».

Мо̄тыт щёс каснэ ма̄хум 2020 та̄лт Якутск ӯст акван-атха­тэ̄гыт, то̄нт ма̄ньполь э̄тпос 16-25 хо̄талытт Первенство ос Чемпио­нат России ва̄рыглавēг. То̄нт Россия янытыл о̄лнэ ма̄ньлат а̄гит, пыгыт касуӈкве тув о̄с тах во̄выглавет.

Касыл о̄лум порат  ам акв ёмас ва̄рмаль хӯнтамласум, Якутия, Чукотка ос Камчатка ма̄ныл ёхталам а̄гит ос пыгыт пуссын та̄нки ла̄т­ӈыл халанылт потырта­сыт. Матъёмас, та̄н сосса ма̄хум щирыл касэ̄гыт ос ща̄нь ла̄тӈаныл ат ёрувлэ̄гыт. 
 
