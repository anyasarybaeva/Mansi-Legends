
Саранпа̄вылт о̄лнэ нэ̄кве Наталья Васильевна Албина ва̄т са̄грапнал э̄тпост Ханты-Мансийск ӯсн во̄выглавес, то̄нт округувт о̄лнэ ханты ос ма̄ньщи ма̄щтыр ма̄хум сапра̄нияныл о̄лыс. 
Тит хо̄тал сыс та̄н ма̄щтырлан накыт урыл потыртавēсыт, ёт-тотум пормасаныл акв сус­сылтапн акван-атыг­ла­вēсыт ос хӯлтвēсыт, ма̄к хумус маснутыт ю̄нтуӈкв э̄ри ос хумус ат ро̄ви.
Наталья Васильевна потыртас, Саран­па̄вылт са̄т атыт хо̄­талт па̄вылт о̄лнэ ма̄щ­тыр­лан ма̄ньщи нэ̄квет ос ма̄ньлат а̄гит акван-атха­тыглэ̄гыт. Ты урыл тав тох ла̄выс:
– Ма̄н «Кочующая школа» нампа колн ялантэ̄в. Тот Евгения Вьюткина пуӈктотнэ нэ̄г о̄лы. А̄нум ты сапра̄нин тēтуӈкве тав ты ла̄выс. Мо̄таныт прививкал ат ва̄рвēсыт, тыг ёхтуӈкв ат вēрмысыт. Ам амттем тыг та̄ртвēсум.
Ма̄н тот акван-атхатыг­лэ̄в, ю̄нсхатэ̄в. Хо̄т щё̄с порат ёхтэ̄в, онтолов щё̄с мус тот ӯнлахōлэ̄в. То̄ва­накт са̄в мир ёхты, тувыл ос нэ̄мхо̄т ӯнтуӈкв, то̄ванакт ос мощща хо̄тпа.
Тув ты нэ̄квет ялан­тэ̄гыт: Марина Прокопь­евна Сайнахова, Нина Митрофановна Качанова, тав э̄ще Евдокия Митрофановна Артеева Люба а̄гитэ ёт, Анна Ларионова Карина а̄гитэ ёт, Татьяна Владимиро­вна Хатанзеева, Лилия Филиппова (Кунова), Светлана Савельевна Мерова, Мария Василь­е­вна ос Елена Фризоргер, Любовь Павловна Ста­канова, Валентина Романовна Хозумова. Хотьют матыр йины, та йины. Хотьют матыр ю̄нтуӈкв ха̄сы, та ю̄нты. 
Ам амти ю̄нтум порма­санум тыг ёт-тотсанум. 1999 та̄лт па̄влувт пēс клуб-колт семинар о̄лыс. Ам то̄нт «Элаль» нампа колт рӯпитасум, Ольга Константиновна Филиппова палт. Ма̄н акван-атхатыгласӯв, Мария Сергеевна Мерова ос Аксинья Степановна Мерова ма̄нав сахиӈ а̄кань ю̄нтуӈкв тот ха­нищ­тасагēн. Ма̄н о̄выл щёс тамле а̄кань ю̄нтсӯв. Ам ань та пēс а̄кань нупыл сунсым ты а̄кань ю̄нтыслум. Таса̄вит та̄л минас, хот-ёрувлахты. Хунь «Элаль» нампа колт рӯпитасум, то̄нт самагум сака лю̄льсаӈ на̄ӈкуӈкв патсыг, ань таима̄гыс ю̄нсхатуӈкв та̄рвитыӈ.
Ёт-тотыглам пормасанэ
Наталья Васильевна Ханты-Мансийск ӯсн такви ю̄нтум пормасанэ ёт-тотыгласанэ. Та̄н пус­сын тот суссылтавēсыт. Ты урыл тав тох ла̄выс:
– Ю̄нсхатнэ ма̄гыс са̄всыр кот э̄ри. Евгения Вьюткина такви совхозт ёвтыгла̄лы. Сэ̄мыл кот тай са̄в, вуйкан кот сака мощща. 
Ёт-тотыглам тучаӈум по̄х ēре вуй­кан котыл ю̄н­туӈкв ном­сыслум, ту­выл сэ̄мыл котыл ēре та ю̄н­тыслум. О̄льпе мощ ат тэ̄лыс. Тēлпыӈ сакв, тав ма̄ньщи ла̄тӈыл тох ла̄­ваве, ам ёл-патум саюм ха̄ль­ныл вислум. То̄слыс­лум, тав щар я̄ӈкыг ēмтыс. Лю̄льнэ ха̄ль а̄ӈ­квал­ныл виӈкв э̄ри, ам ты урыл ат ва̄с­лум, ётыл потыр­тавēсум. 
Нэ̄мта ёт о̄с тотыслум. Нэ̄мтан сэ̄тап тув пинаве, тӯля ма̄гаве. Тувыл тыщирыл акван-ё̄хтылын ос сумкан пинумтылын, сака ёмас. Хо̄т лё̄ӈхыт яласанэ порат сака э̄рнэ пормас.
Тучаӈ-сӯнт-хӯрыгсов  туи «Ма̄нь ӯсквет» ю̄н­тыслум. Анēквам тучаӈ-сӯнт-хӯрыгсове хосат омам а̄нумн мистэ, ам тавēн ля̄хтхатасум. Тот яктым утыт, ма̄нь сов ло̄мтыт, матарыт о̄ньщавет, нэ̄мхо̄т кинсуӈкв ат э̄ри. Сов пунэ хот-яктыслум, ёмащакв тынтлыслум. Сове сака ка̄миньт, ка̄­миньтаг тынтлыслум ос мощ о̄льпыл сартыслум.
Хум-а̄кань, пуӈкто̄р ёт-тотсум. Ла̄ввēсум, то̄р са̄в. Суп ёт-тотсум, ном­сысум, тыт ю̄нсхатуӈкв патэ̄гум. Щар ат а̄лымē­гум, ювле та тотыянум.
Наталья Васильевна потыртас, тав пыге Тюмень ӯст о̄лы, а̄гитэ ос Саранпа̄вылт о̄лы, о̄йка­тэ̄нтыл ня̄врам о̄ньщēг. Нэ̄ пēс колыл майвес, тув хōтыл ма̄щтыр­лаӈкв ос ю̄нсхатуӈкв яланты, э̄ти­па̄лаг ювле увщитэ колн мины. Тох ла̄выс, тав колэ̄т пун яктуӈкв ат таӈхи. 
Тамле ёмас ма̄щтыр нэ̄кве Саранпа̄вылт ты о̄лы. Матъёмас тав ӯсн ёхталас, учёный ма̄хум потраныл хӯнтлыс. Э̄лаль пуста̄гыл вос о̄лы. Пус ка̄т, пус ла̄гыл.  
 Валентина УЗЕЛЬ
