

	Геннадий Бухтин, губернатор ва̄ӈын  хум, департаментыт кӯщаит акван-атыгла̄лсанэ. Та̄н хус са̄всыр тэ̄лан хӯлтыглан ла̄тыӈ ва̄рсыт ос та̄наныл та щирыл э̄лаль тотуӈкве патыяныл.

	Любовь Ковешникова, образование ос ма̄ньлат ма̄хум ёт рӯпитан департаментыт кӯщай нэ̄, школат ня̄врамыт тыттын урыл потыртас. Ань ка̄сыӈ ня̄врам округ бюджет па̄лыл акв хо̄талн 44 солко̄вил та̄ставе. Ты олныт ат то̄вылхатэ̄гыт. Мо̄лты та̄лныл ня̄враманыл ёмщакв вос тыттаве, ща̄нит-а̄щит олн миӈкве ла̄ввēсыт. Манос  муниципалитетыт хоты нё̄тмил мо̄т ма̄ныл хо̄нтэ̄гыт ке, о̄с 

	ё̄мас о̄лнӯв. Ты тэ̄ла са̄кконыг хансуӈкве таӈхēгыт. 

	Ань ка̄сыӈ школат сапра̄нит тах ва̄равет ос ты о̄вылтыт мирн потыртэ̄гыт. Ос тувыл ка̄сыӈ хо̄тпа такви ня̄враме ма̄гыс ла̄тыӈ вос хӯлты, олн ойтуӈкве тав ка̄сащи ман а̄ти. Туп савалап ос матыр а̄гм о̄щнэ а̄гирищит-пыгрищит, са̄в ня̄врамыӈ колта̄гылт, мощща олн 

	сэ̄лнэ щēмьят яныгман ня̄врам ма̄гыс олн ойтуӈкве ат э̄ри. Та̄н школат кит щёс тыттавет, округ па̄лыл та̄н акв хо̄талн 126 солко̄ви са̄вит та̄ставет. Ня̄врамыт ёмщакв ман лю̄льсаӈ тыттавет, ты тэ̄лат ща̄нит-а̄щит та̄нки та̄ра-паттуӈкве вēрмияныл. Тыима̄гыс та̄нки ня̄враманыл ханищтахтын школат совет вос атэ̄гыт. 

	Ма̄н ӯсыӈ школанувт ща̄нит-а̄щит акван-атыглавēсыт ос ла̄ввēсыт, ка̄сыӈ хо̄тал акв ня̄врам ма̄гыс хус солко̄ви манос мощ тыгыл са̄внув солко̄ви ма̄нки вос ойтэ̄в. Олн ойтнэ карточка ва̄раве, тув ка̄сыӈ э̄тпос олн пинуӈкве э̄ри. Ня̄врамыт о̄с карточка щирыл тэ̄пъялан колн щалтуӈкве патэ̄гыт. Олн ойтуӈкве ат ка̄сащан хо̄тпат ня̄враманыл тыттуӈкве ат патавет, ос округ бюджет па̄лыл ойтнэ 44 солко̄ви мо̄т ня̄врамытн та̄ставет. Тувыл ты олнытыл хус солко̄ви, насати, тэ̄нэ колт рӯпитан ма̄хум ма̄гыс вивет. Таима̄гыс ты ня̄врамыт олныл ат то̄влавет ос по̄ртыӈ тэ̄нутыл тыттуӈкве ат вēрмавет.

	Округ государствен-ный имущества тармыл пуӈктотнэ кӯщай нэ̄ Татьяна Мирошник то̄-ва предприятия-колыт тыналан манос та̄наныл приватизировайтан урыл потыртас. 

	Тох «ЮТЭК» энерго-компания мо̄лты та̄гыл тыналаӈкве ла̄вияныл кос, тувыл ка̄сыӈъēмт ювле ӯр-мыгтыяныл. Нас мори ма̄н та̄н тыналаӈкве ат таӈхияныл. Тувыл «Северавтодор» компания округувт хультуптан урыл номсэ̄гыт. Тав тэ̄лы лё̄ӈхыт ва̄рнэ ма̄гыс ёмщакв рӯпиты. Ханты-Мансийск ӯст о̄лнэ  «Бизнес-центр» нампа кол ос «Югра» гостиница кол ос хотталь тыналаӈкв номсавēг.  Бизнес-центрыт ань са̄всыр компаният рӯпитан коланыл о̄лэ̄гыт, гостиница тай та̄тлыг та ӯнлы. Нас о̄лнэ колыг ва̄руӈкве о̄с ат а̄ртми. 

	«Юграавиа» акционерный общество рӯпататэ о̄вылтыт о̄с потыртасыт. Та̄н 2017 та̄л мус Ханты-Мансийск ӯст товлыӈха̄пыт ёл-ӣснэ ос но̄хтыламлан аэропорт-ма̄тэ ёмщакв вос щё̄питыяныл.  

	Евгений Редькин, округ спорт тэ̄лат тармыл кӯщай хум, «Развитие физической культуры и спорта в Ханты-Мансийском автономном округе-Югре на 2014-2020 годы» программа урыл потыртас. Ань 2015-2016 та̄лыгт каснэ тэ̄лат э̄лаль тотнэ ма̄гыс 483 миллион солко̄ви та̄стым о̄лы. То̄ва организацият грант-нё̄тмил хосыт та̄нки тэ̄ланыл э̄лаль ва̄рияныл. Та щирыл  ань 19 хо̄тпа рӯпиты, та̄н аквхуйплов сыресыр каснэ ва̄рмаль э̄лаль тотыяныл. 

	 

	Тамара Мерова
