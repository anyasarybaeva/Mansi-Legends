
9 май Победа хо̄тал – ты ма̄к янытлан хо̄тал. Яныг хо̄нтыт но̄х-патум хо̄тал ма̄ янытыл мӯйлаве ос ва̄ве. Ты ма̄к э̄рнэ ялпыӈ хо̄тал.
Хулюмсӯнт па̄вылт та хо̄тал турапыг о̄лыс, таи­ма̄гыс Победа хо̄тал тор­жественный линейкатэ ФОК колт минас. 
Линейка школат учи­телиг рӯпитан о̄йка ос кадетыт тармыл пуӈк-тотапыг о̄лнэ хум Семён Владимирович Белоногов о̄вылтас, тав ма̄хум Победа хо̄талыл янытласанэ ос тох ла̄выс: 
– Ты Победа хо̄тал – ма̄к янытлан хо̄тал. Та пилыщмаӈ пора ювле хультум ва̄рмале акваг номуӈкв э̄ри. Хо̄нтлам ма̄­хум хосытыл ань ма̄нки посыӈ хо̄талыл о̄лэ̄в, пуӈк-урув мус о̄лэ̄в, ёралахтэ̄в. Ты яныг хо̄нт ва̄рмаль номнэ̄в ма̄гыс – Россия ма̄ о̄луӈкв паты. 

Яныг классыт ханищ­тахтын ня̄врамыт «пост» лю̄льнэ щирыл пост ӯрсыт, колонна щирыл ё̄мсыт. Пост ӯрум ня̄врамыт школа па̄лыл гимнастёркал ос пилоткал майлавēсыт: такем нё̄тнэ̄г сусхаты, хунь пуссын аквщирыл масхатым о̄лэ̄гыт. Кадет пыгрищит ос кадет ӯламаныл но̄х-масым о̄щсыт. Мариинка школа а̄гирищит ос я̄ӈк фартукыӈ формал о̄лсыт. 
Тувыл яныг классытт ханищтахтын а̄гит-пы̄гыт вальс йӣквыл йӣквсыт, Мажореткаг о̄лнэ а̄гит о̄с такем нё̄тнэ̄г йӣквсыт – пуссын аквщирыл ё̄хсэ̄гыт, ню̄паралэ̄гыт, пӯмащиг сунсуӈкв о̄лы. 
Та юи-па̄лт па̄влыӈ мир­кол кӯщай нэ̄ Е.В. Ефар­кина, ЛПУ кӯщай хум А.А. Бондарь ос школа ди­ректор нэ̄ Г.В. Третьякова Победа хо̄талыл ма̄хум янытласа̄ныл. 

Галина Владимировна Третьякова тох ла̄выс: 
– Са̄всыр щирыл но̄х-патнэ ва̄рмаль о̄лы: ман ханищтап ма̄т, ман спортивный ёнгилыӈ ма̄т, ман о̄с мо̄т матыр касыл ва̄рмалит халт, ты победа хо̄тал та̄л акв щёс вос о̄лы, мо̄т тамле хо̄тал ул вос ēмты.  
Ты янытлан хо̄тал ма̄­гыс ам пӯмащипа ла̄тыӈ ханищтахтын ня̄вра­ма­нумн ос ханищтан хо̄тпа­нумн ла̄вēгум. Ка̄сыӈ та̄лэ ēмт та̄н сака сэ̄ръёрыг ты кастыл щё̄питахтэ̄гыт. Ам номсэ̄гум, пилыщмаӈ хо̄нтлын ва̄рмаль о̄лум порат то̄румн товлыӈ ӯиг тыламлам ма̄хум на̄нан ка̄салыяныл ос номтаныл ёрыӈыт на̄н ма̄гсылын.
Тувыл ня̄врамыт, па̄в­лыӈ рӯпата хо̄тпат ос нас па̄влыӈ ма̄хум «Хо̄нт­лым ма̄т порслым ма̄хум памятникын» щё̄ри пи­нуӈкв ялсыт, ос ка̄сыӈ хо̄т­па хотьют ка̄сащас, шко­лаӈ повар э̄кватн по̄ртыӈ со̄­ламатыл тыттувēсыт ос исум ща̄ил айтвēсыт. 
Тох ты Хулюмсӯнт па̄вылт Победа хо̄тал минас. 
Анна Алгадьева 
