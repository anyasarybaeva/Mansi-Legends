
Ты ялпыӈ хо̄тал Россият ос мо̄т хо̄н ма̄т о̄лнэ мир ка̄сыӈ та̄л янытлэ̄гыт. Ань Ханты-Мансийск ӯс котильт са̄в ма̄хум акван-атхатыглас. Округ кӯщай нэ̄ Наталья Комарова ветераныт, война порат та̄рвитыӈ рӯпата ва̄рум хо̄тпат ос мӯй ма̄хум пуссын Победа хо̄талыл янытласанэ. Тав ла̄выс:
«Тыныӈ ма̄хумаквет, я̄тил ветераныт, ма̄н ты хо̄нт нэ̄мхуньт ат ёрувлылӯв. Ты ялпыӈ хо̄тал ма̄ янытыл са̄в ма̄т мӯйлаве. Война порат ма̄хманув пилта̄л фашистыт яртуӈкве вēрмысаныл, та̄наныл алыщласаныл, то̄ваныл ювле ня̄влысаныл. 1941 та̄лт лӯпта э̄тпост хо̄нт о̄вылтахтам порат Ханты-Мансийск ӯс военкоматыл кит со̄тыра са̄виткем э̄лумхо̄лас та̄нки войнан та̄ра во̄вхатасыт».

Кирилл Иванович Гындышев Ха̄льӯс районныл  Войтехово па̄вылныл о̄лыс. Тав 1941 та̄лт Москва ӯс ӯргалаӈкве разведчикыг тув тотвес. Тот хо̄нтлыматэ̄т, щēмьятэ̄н хӯрум щёс похоронка-нэ̄пак кēтыглавес, э̄рттам хум та порсыс. Та сыс, о̄йка Германия ма̄ Берлин ӯс мус хо̄нтлым ялыс. Такви о̄лнэ ма̄тэ̄н война юи-па̄лт 1946 та̄лт ущ юв ёхтыс. 
Софья Сергеевна Куз­нецова Самарово па̄­вылныл о̄лыс. 1943 та̄лт «Красный крест» ма̄хум пусмалтан ханищтап а̄стлас. Тувыл та̄ра хо̄нтлын ма̄н кēтвес. 1945 та̄л оигпам порат  юв  ёхтыс. 

Евлампий Арамонович Осокин радио связь щирыл ханищтахтаме юи-па̄лт 1944 та̄лт армиян тотвес. Ты хум Луговое па̄вылныл о̄лыс. Хо̄нтлам ма̄ янытэ̄т ла̄глыл ё̄мыстэ. Тав Берлин ӯс хо̄нтлым вистэ. О̄йка 1950  та̄лт  юв  ёхтыс. 
Юн та̄рвит рӯпата ва̄рсыт 
Война порат юн яныгпа̄ла о̄йкат, э̄кват ос ня̄врамыт э̄тэ-хо̄талэ ӯщлахтта̄л са̄всыр та̄рвитыӈ рӯпата ва̄рсыт. Та̄н тэ̄нутыт, пормасыт, маснутыт та̄стысыт ос хо̄нтлын ма̄н кēтсыт. 
Евгения Афанасьевна Василькова тав а̄гииг о̄лмет Ханты-Мансийск ӯс рыбокомбинатыт хӯл щё̄питым ка̄сыӈ хо̄тал китхуйплов са̄виткем щё̄с рӯпитас. Хо̄тал сыс 250 грамм ня̄нил майлувес. Ты хо̄тпат хо̄нт ва̄рмальт ма̄н са̄лтатанув но̄х-патнэ ма̄гыс  са̄в  нё̄тсыт. 

Та порат ма̄н округувт о̄лнэ мирув Блокадный Ленинград ӯсныл акв со̄тыра арыгтем ня̄врам та̄нки палтаныл висыт. Та̄н война оигпам мус ӯргалым о̄щвēсыт. Рӯтта̄л хультум ня̄врамыт тыт о̄луӈкве  хультсыт.
Ань ялпыӈ хо̄талт Югра ма̄т о̄лнэ ма̄хум «Бессмертный полк» акв по̄хыт ё̄мим хо̄нтлым порат порслым рӯтаныл хурияныл тотсыт. Хо̄нт-лум ма̄хум ка̄стыглан ма̄гыс Победа хо̄талт на̄й тэ̄нэ ма̄н хорамыӈ лӯптат пинсыт. Ӯс котильт концерт суссылтавес, тот ма̄хум йӣквсыт, э̄ргысыт ос ӯщлахтым ё̄мыгтасыт. Ка̄сыӈ хо̄тпа ща̄гтым  о̄лыс.
