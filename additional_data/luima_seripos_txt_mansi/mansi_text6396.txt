
Ханты-Мансийск ӯст о̄лнэ А̄с-угорский институтт кит сака ёмас нэ̄пакыг ва̄рвесы̄г – «Напольные игры обских угров с камешками и палочками» ос «Обско-угорские игры с косточками и другими роговидными материалами». Ты нэ̄пакыг ханты нэ̄, исторический наука кандидат Татьяна Владимировна Волдина тав хассаге. 
О̄выл нэ̄паке 2018 та̄лт та̄ратавес. Тот та урыл хансым о̄лы, ань ма̄ньщи ос ханты ня̄врамыт хумус ёнга­сэ̄гыт, колканын ӯнтэ̄­гыт, тох ёнгасаӈкве та̄­на­нылн кӯстыр. 
Татьяна Владими­ровна мо̄т хо̄н ма̄хум ня̄врамыт ёнгалтан урыл о̄с хансы – инду­сыт, армяныт ос таджи­кыт. Та̄н ня̄вра­маныл ёнганыл насати ма̄ньщи ос ханты мирыг ёнгилыт хурипат, ты нэ̄пакт та̄н о̄с суссыл­тавет. 
Ма̄ньщи ос ханты ён­гилыт щар аквхурипат, тох ла̄вавет: «Щёл-Палочки», «Щёл кол-Палочный домик», «Яныг кол-Большой дом», «Та̄рыг-Журавль», «Хотаӈ-Лебедь». 
Ня̄врам ёнгилыт акв­хурипат хунь – то̄ва ён­гил порат ха̄й­тыгтаӈкве э̄ри, мо̄т ёнгил порат ос нас роттыг ӯнлуӈкве, номсащлахтуӈкве э̄ри. 
Йӣво̄влытыл сыре-сыр товлыӈӯйит ос ӯй­хулыт пинтлэ̄гыт. Ёныг порат ня̄врам номсы, ка̄та­гē­тыл матыр таӈри, тох тав номтыӈыг ēмты, ёмащакв ханищ­тах­туӈ­кве паты. 
Ка̄сыӈ ёныг урыл нэ̄­пакт ёмащакв хансым о̄лы, ка̄тыл по̄слым хурит тув ва̄рвēсыт.
Татьяна Владими­ровна китыт нэ̄паке 2019 та̄лт та̄ратавес. Тыт ос са̄лы а̄ньтныл ман хӯл лувныл ва̄рим ёнгилыт урыл хансым о̄лы. 
«Сорт пуӈк» мо̄йт-ёныг тув хасвес, хури­тыл ва̄рвес. «Сказки Югры» нэ̄пакныл Таисия Чучелина хансыглам мо̄йтэ «Как щука себе голову сделала» хуриӈ та̄гыл тув хасвес. Тамле ёнгилыт ос мо̄йтыт хо­сыт ня̄врамыт ва̄ӈкв па­тэ̄гыт, хӯл манхурип лув­саквыт о̄ньщи, ма̄ньщи ос ханты ла̄тӈыл хумус ла̄вавет. 
Ва̄спӯт тэ̄нэ порат о̄с аквтох, ма̄хум тэ̄пъяланэ̄ныл сыс ты­хал ёнга­сэ̄гыт – «Вуēлн ос номēлн» («Бери и помни»). 
Ты нэ̄пакт мо̄т ма̄хум ёнгилыт урыл о̄с хан­сым о̄лы – башкир ня̄врамыт «Барашки» ёнгиланыл, мордва ня̄врамыт «В козлы», саам ма̄хум «Баски» (са̄лы луво̄влытыл ёнга­сэ̄гыт).

Ты кит нэ̄пакыг рущ, ма̄ньщи ос ханты ла̄тӈыл хансым о̄лэ̄г. Тув мо̄йт-охсат, а̄мщит ос пословицат хасвē­сыт. Тамле нэ̄пак ня̄в­рам ханищтан колт, лаге­рьт манос интернатт ловиньтаӈкве ро̄ви, ща̄нь ла̄тыӈ ханищтан хо̄т­патн тав яныг па̄рыс тоты. 
Янге-ма̄не ва̄ӈкв патэ̄гыт, э̄лнаӈ ма̄х­ма­нув ня̄враманыл хумус ёнгалтасаныл, ха­нищ­та­саныл, янмал­тасаныл. 
Ты та̄л во̄ртур э̄тпост Государственный библи­о­тека Югры колт ищхӣ­пыӈ ут хосыт «Югорика» нампа IX нэ̄пак суссыл­тап ва̄рыг­лавес. 
«Югор­ская книга – 2020» конкурсыт «Лучшее учебно-методи­ческое издание» но­ми­нациятэ̄т ма̄н А̄с-угор­ский ин­ститутув яныт­лавес. 
Ты кит нэ̄па­кыг тот ты ла̄выл­таве­сы̄г. Тувыл «Самая попу­лярная книга» номина­цият Т.В. Волдина «Напольные игры обских угров с камешками и палоч­ками» ос «Обско-угор­ские игры с косточками и другими роговидными материалами» нэ̄пакаге но̄х-патсыг.
А̄с-угорский институт нэ̄пак о̄щнэ колнакēт рӯпитан нэ̄ Елена Степанова потре ма̄ньщи ла̄тӈыг Светлана РОМБАНДЕЕВА  толмащластэ  
