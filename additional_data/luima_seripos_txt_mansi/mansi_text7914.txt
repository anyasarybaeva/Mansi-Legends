
Ма̄н округувт йильпи программа-нэ̄пак ань пирмайтавес. Ты нэ̄пак щирыл 2023 та̄лт Октябрьский, Белоярский, Ханты-Мансийск ос Ха̄льӯс районытыт хӯл пирмайтан ос щё̄питан колыт ӯнттавет. 
Ха̄льӯс районт хоты па̄влыт тамле колыт рӯпитаӈкве патэ̄гыт, та урыл Павел Артеев, район миркол кӯщай хум, потыртас:
– Мо̄тыт та̄лт ты йиль­пи программа щирыл нила районытт хӯл пир­майтан ос тэ̄нутыг щё̄пи­тан колыт тах ӯнттавет. Ма̄н районувт ты колыт Ха̄льӯст ос Ягримт тах пӯнсавет. То̄нт ма̄хманув пувум хӯланыл тув ты­на­лаӈкве тах вēрмияныл ос олн мощ сэ̄лэ̄гыт. Ты рӯ­пата ма̄гсыл округ мирколныл олн та̄ставе. 
Ма̄н районувт хӯл пирмайтан тамле кол «Рах­тынья» нампа общи­нат ань рӯпиты. Тот ма̄­хум ты хӯлыл са̄в­сыр тэ̄­нут ва̄рēгыт. Об­щина кит цех о̄ньщи, тот солвалыӈ хӯл, фарш, палиӈня̄нь, консерва па̄нкат ва̄равет. 
Кульпас па̄вылт об­щина па̄лыл ла̄пка рӯ­пи­ты, па̄влыӈ ма̄­хум тэ̄нут сака ёмащакв тот ёв­тэ̄­гыт. Ва̄рнэ тэ̄нутаныл мо̄т па̄влыт ос ӯсыт тына­лаӈ­кве о̄с тах патэ̄гыт, ты ва̄р­маль урыл община кӯщай Александр Игоревич Го­ло­шубин ань потыртахты. 
Ха̄льӯст са̄в та̄л хӯл щё̄питан завод рӯпитас, тот ва̄рим атыӈ тэ̄нут округ янытыл тыналавес. Ты кол рӯпитаӈкве о̄выл­тахты ман а̄ти, та урыл Павел Артеев о̄с китыг­ласлӯв. Тав ла̄выс:
– Хӯлыл са̄всыр тэ̄нут ва̄рнэ завод-колув хосат та̄гыл ат рӯпиты. Хӯрум та̄л ювле хультум порат ты кол «банкротыг» хас­вес ос тот о̄лнэ са̄всыр оборудованият э̄лаль тыналавēсыт. 
Хультум утаныл пēсыг ēмтсыт, мӯсхалыг о̄с ат рӯпитэ̄гыт, ань мо̄т йиль­пи утыт ёвтуӈкве э̄рēгыт, ты ма̄гыс са̄в олн э̄р­мыг­лы. Олн о̄щнэ хо̄тпат аты хо̄нтсӯв, хӯл щё̄питан завод ань тох та ӯнлы.   
Ха̄льӯс районт са̄в та̄л са̄лы ӯрнэ компания Саранпа̄вылт рӯпиты. Са̄лыт тот са̄вмēгыт ман а̄ти, та урыл Ха̄льӯс район миркол кӯщай хум па̄лт о̄с пӯмщалахтасӯв. Ты ва̄рмаль урыл тав таи потыртас:

– Саранпа̄вылт са̄лы ӯрнэ организация ань о̄лнэ нэ̄паканув щирыл «Саранпаульская олене­водческая компания» намаим о̄лы. Юи-о̄выл та̄лыт палыт са̄лы пӯӈ аня аквса̄витыг о̄лы, ат са̄вми, таи ёмас – мощщаг ат ēмты. 
Ты та̄л та̄н о̄выл щёс са̄лы нё̄выльныл тушёнка па̄нкат ос колбаса ва̄р­сыт. Тӯя порат хультум нё̄вляныл Ялуторовск ӯсн тотсаныл ос атыӈ  тэ̄нутыг тот ва̄рвēсыт. Касум па̄вылт са̄лы ӯрнэ совхозт рӯпитан ма̄хум са̄в та̄л тамле тушёнка Ялуторовск ӯст ва̄рēгыт. 
Саранпа̄вылт са̄лыт ань вос са̄вмēгыт ос са̄лы ӯрнэ хо̄тпат олныл ва̄ти­хал вос нё̄тавет, ты урыл ма̄н округ миркол кӯщаит ёт акваг рӯпитэ̄в. Ты сов­хоз са̄всыр программан вос хансаве ос ты хосыт олн-нё̄т­милыл вос та̄ста­вет. 
Ос таи ёмас кос, ань ма̄ньлат пыгыт са̄лы ӯруӈкве нё̄рн минэ̄гыт, ос таи лю̄ль – тот рӯпитым нэ̄ тотуӈкве ат вēрмēгыт. А̄гит нё̄рн минуӈкве щар ат ка̄сащēгыт. 
Са̄лыӈ ма̄хум вос яныт­лавет, са̄внув хо̄тпат тот вос рӯпитэ̄гыт, ма̄н Саранпа̄вылт яныг ялпыӈ хо̄тал ва̄рыглэ̄в. Юи-о̄выл щёс тамле мӯйлын хо̄тал 2020 та̄лт рēтыӈ ю̄свой э̄тпост о̄лыс. Тувыл коронавирус а̄гм нэ̄г­лыс, ты та̄лт ма̄хум мӯй­луӈкве акван ат атыг­ла­са­нӯв. 2023 та̄лт тамле ялпыӈ хо̄тал тах ва̄рēв ос са̄лыӈ хо̄тпат ка­суӈкве тув во̄виянӯв, ты кас­тыл щё̄пи­тахтуӈкве ань о̄выл­тахтасӯв.   
Людмила ТЕТКИНА
