
Ты э̄тпос нёлолов хо̄талт «Югра лылыēп» ассоциация-колн Ханты-Мансийскат о̄лнэ сосса ма̄хум мӯйлуӈкве во̄виньта̄лвēсыт. Та̄н тот Победа хо̄тал янытласыт ос хо̄нтлуӈкве ялум рӯтаныл ка̄стысаныл. Ты ва̄рмаляныл рущ щирыл «Они ковали Победу» намая̄лсаныл.
Ос мощ а̄лпылнув  то̄ва хантыт ос ма̄ньщит ассоциация-кол по̄ханылт порс атсыт, мо̄таныт зал-колнаканыл сыстамтасыт, ялпыӈ хо̄тал кастыл хо­рамтасаныл. Акв щё̄скēмт яныгпа̄ла хо̄тпат акван-атхатуӈкве патсыт, та̄н хо̄нтлын ма̄н ялум та̄нки а̄щаныл, о̄паныл ос ащ­о̄йканыл хурияныл ёт тот­сыт. Ты хурит иснасхапн тӯщтувēсыт, лӯптат тув пинсыт ос исвеща пēлам­тасыт.
О̄влэ̄т «Ёмвош ёх» нампа группан ялнэ нэ̄т мӯй хо̄тпат э̄лы-па̄лт «Журавли» э̄рыг ханты ла̄тӈыл э̄ргысыт. Тувыл ханты ос ма̄ньщи газетагт рӯпитан нэ̄г Людмила Гурьева ос Тамара Мерова хо̄нтлан тэ̄лат урыл мощ потыртасы̄г, ос тот порс­лым ма̄хманув ма̄гыс акв кум супнēлум та̄л пуссын лю̄люӈкве ла̄всанэ̄н. 

Та юи-па̄лт Людмила Алфёрова, «Югра лылыēп» ассоциацият кӯщайлах­тан нэ̄н, о̄выл пащалах­тын ла̄тӈыл майвес. Тав сосса ма̄хум ялпыӈ хо̄та­лыл янытласанэ ос ла̄выс: 
«Ма̄н сосса ма̄х­манув хо̄нтлан порат Победа хо̄тал ляпамтан ма̄гыс сака са̄в рӯпитасыт. Хӯл алыщлан, во̄раян ос са̄лы янмалтан хум ма̄хманув пуссын хо̄нт­луӈкве тотвēсыт. Та̄н ма̄щтырыг пāтлуптаӈкве ха̄ссыт, таима̄гыс са̄выӈ­па̄ланыл стрелковый ос артиллерийский ма̄н кēт­вēсыт, войнат арген ёма­щакв пāтлуптан хо̄тпаг о̄лсыт. Во̄рт хо̄т-а̄ти ва̄нэ щирыл сунсыглахтасыт, ащирманыл ат пилсыт, таима̄гыс кӯщаитн ос аквъёт хо̄нтлам ма̄хма­нылн э̄руптавēсыт». 

Людмила Александро­вна хо̄нлан ма̄н ялум рӯт ма̄хманэ ка̄стыс. Та̄н Мулигорт па̄вылныл са̄в пыгыт войнан тотвēсыт, то̄ваныл акваг та минасыт. 
Сосса ма̄хманув яныт­лан ма̄гыс Ираида Фёдо­ро­вна Самоловова, округт ветераныт палт пуӈкто­тнэ нэ̄, во̄ввес. Тав ла̄выс:
«Ань Югра ма̄т хо̄нт­луӈкве ялум хо̄тпат на­маныл пуссын та̄ра-пат­туӈкве таӈхиянум. Мо̄лал нэ̄пакт 18 со̄тыра салта­тыт туп хансым о̄лсыт, ам ань 23 со̄тыра э̄лумхо̄лас ловиньтым о̄ньщēгум. На̄н ань а̄нумн о̄с нё̄туӈ­кве вēрмегы̄н, ветера­ныт наманыл хӯлтэ̄н ос хури о̄ньщегы̄н ке, маēн». 

Тувыл хо̄нтлан ва̄р­маль паттат а̄щтал хуль­тум ос война порат яныг­мам ня̄врамыт матыр потыртаӈкве ла̄ввēсыт. Мария Кузьминична Вол­дина такви а̄ще Кузьма Вагатов урыл потыртас. Э̄ква ханты газетат вете­раныт урыл сака са̄в потрыт хансыглас, тувыл мо̄лты та̄лт нэ̄пак тāратас, та нэ̄паке ань Дмитрий Васильевич Лельховын мӯйлуптастэ. О̄йка Восыӈтӯр па̄вылт ма̄ньлат та̄ланэ номылматас, яныгмам поратэ̄т тот ветераныт ва̄санэ.
Дина Васильевна Герасимова а̄ще Василий Фролович Храмцов ос тав каӈканэ, а̄пщиянэ хури такталас. Оматэ тав ётэ та̄рвитыӈыщ о̄лыс ос а̄ще войнан тотвес. Дина ётылнув самын патыс. А̄ще акв пищматэ юв ёх­талас, тувыл та, 1944 та̄лт хотталь тыпыс. Храмцо­выт ат ягпыгныл акв а̄п­щияныл туп юв ёхтыс. Э̄ква архивыт халт ты кос кисхаты, а̄ще урыл матыр ва̄ӈкве таӈхи. Мо̄лал хотьютн ла̄ввес, ищхӣпыӈ ут хосыт а̄ще наме Украинат Измил ӯст о̄лнэ Братский могилат хӯлтым ка̄сала̄лвес. Дина Васильевна тувыл э̄лаль китыглахтуӈкве патыс, та ӯсныл ань тыг мус нэ̄ма­тыр ювле ла̄тыӈ ат хӯлтсыт. 

Тох кисхатым, а̄ще Георгий а̄пщитэ пыг хо̄нтыс. Тав наме Сергей Георгиевич Храмцов, Тавда ӯст о̄лнэ̄тэ ос полковник мус лусытам. Евдокия Андреевна Нёмысова такви а̄ще ос каӈканэ ка̄стыс.  
Тувыл ēӈта пасан ва̄тан матумпа̄ла хо̄тпат акван-атвēсыт, та̄н «Солдаты Обского Севера» нампа по̄слум ма̄нь кина-охса суссыт, ос ща̄й айнэ̄ныл сыс са̄всыр э̄ргыт э̄ргысыт. 
Тамара МЕРОВА
