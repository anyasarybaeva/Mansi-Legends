
Мегион ӯст во̄ртур э̄тпос 20-22 хо̄таланэ̄т «Хатлые» («Хо̄талакве») хо̄нтхатыглап о̄лыс. Ты та̄л мӯй ма̄хум тув Россия янытыл 30 арыгтем ӯсытныл ёхталасыт, то̄ват Германияныл ос Казахстан ма̄ныл о̄лсыт.
О̄выл ла̄тыӈ Мегион ӯс кӯщай пēнтсыл рӯпитан хум Игорь Алчинов, Экоцентр тармыл пуӈк­тотнэ хо̄тпа Руслана Галив ос «То̄рум Маа» музей кӯщай нэ̄ Людмила Алфёрова та̄н ла̄всыт.
Акван-атхатам ма̄хум нупыл Игорь Алчинов тох потыртас:
– Ма̄н сака ёмас ма̄к­вēт о̄лэ̄в. Юграт са̄в мир акв ляпат юртыӈыщ о̄лэ̄­гыт. Тыт ма̄-во̄й но̄х-ви­ве тēпыл, сосса мир та̄нти пēс йис о̄лупсаныл ӯргалым о̄ньщияныл, ща̄нь ла̄тӈыл потыртэ̄гыт. «Хатлые» хо̄нтхатыглап сака яныг па̄рыс тоты, са̄в та̄л тыт сосса мир ос та̄н руманыл акван-атха­тыглэ̄гыт, э̄ргēгыт, йӣквē­гыт. Тынакт тыг «Россия-Культура» телеканалт рӯпитан хо̄тпат ёхтысыт, та̄н тах сосса ма̄хманув телевизор хосыт суссыл­тыяныл. Пуссын пуста̄гыл о̄лэ̄н, са̄в э̄рнэ тэ̄ла ва̄рēн.
Руслана Галив ла̄выс:
– Са̄в хо̄тпатын ам пӯ­мащипа ла̄тыӈ ла̄вēгум, мӯй ма̄хумн, э̄ргын нэ̄кве­тын ос хум хо̄тпатын. Ты ма̄т ёмас номтыл ё̄мыг­тэ̄н, сосса мирыт о̄лупса­ныл урыл потрыт ос пēс йис э̄ргыт хӯнтлэ̄н, тувыл ты о̄вылтыт ня̄врамытын, ма̄ньлат хо̄тпатын потыр­тэ̄н. Сосса ма̄хманув культураныл э̄лаль са̄в та̄л вос о̄лы, ма̄ янытыл о̄лнэ мирн вос ва̄ве.

Сымыӈ ла̄тыӈ Людмила Алфёрова ла̄выс, тав ты тэ̄ла ва̄рыглан ма̄хум о̄с янытласанэ:
– Хо̄тпа хунь мире пēс о̄лупса урыл потырты, ма̄ньлат ма̄хум ханищты­янэ, та̄н ань ла̄тӈаныл вос ва̄ганыл, пēс ва̄рмаляныл ул вос ёрувлыяныл, тав сака э̄рнэ тэ̄ла ва̄ри. Ос хунь са̄в хо̄тпа акв тэ̄ла ва̄рēв, то̄нт ма̄н ущпылнэ̄г та̄ксарыг ēмтэ̄в, тэ̄лав ёмас щирыл мины. Мегион ӯс кӯщайн, Олег Дейнека, ос Руслана Галив нэ̄квēн ам пӯмащипа ла̄тыӈ ла̄­вēгум. Ты хо̄нтхатыглап ва̄рнэ ма̄гыс, тэ̄н ка̄сыӈъ­ēмт са̄в рӯпитэ̄г, сосса ма̄хманув ёт потрамēг, маныр э̄ри ва̄руӈкве, ос маныр ат таи, пуссын та̄ра-паттэ̄г. 

Та хо̄талыт сыс «Югра – диалог поколений» нампа V научно-практи­ческий конференция рӯпитас, ты та̄л тематэ тамле о̄лыс: «Живая культура Югры». 
Ӯй йӣквнэ ва̄рмаль о̄лыс, ма̄хум тӯлыглах­тасыт. Народный мастер России, пēс э̄ргыт, тӯлыг­лапыт ва̄нэ ханты хум Яков Тарлин ла̄выс, э̄рга­нылт Пупа̄пщив янытлыя­ныл. Са̄снёлыт масэ̄гыт, тох тӯлыглахтэ̄гыт. Русс­кин­ская па̄вылт о̄лнэ хумыг Данил Николаевич Пока­чев ос Сергей Василь­е­вич Кечимов ханты э̄ргыт э̄ргысыг.
Ты та̄л ма̄хум хо̄тыт щёс ты атхатыгласыт, сосса мир ос мӯй ма̄хум халт са̄в учёныит, этно­графыт ос пēс о̄лупса ханищтан нэ̄т ос хум хо̄тпат о̄лсыт.
Надежда Вах потре ма̄ньщи ла̄тӈыг Светлана РОМБАНДЕЕВА толмащластэ
