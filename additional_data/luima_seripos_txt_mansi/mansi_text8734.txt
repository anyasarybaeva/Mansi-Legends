
Санкт-Петербург ӯст А.И. Герцен нампа университет тармыл Лӯима̄ мирыт институтт ханищтахтын а̄гит-пыгыт ёт ам ва̄йхатасум. Ань хумус та̄н о̄лэ̄гыт ос маныр ва̄рēгыт, ты о̄вылтыт та̄наныл китыгласанум. Акв а̄ги наме Анна Нахрачёва, тав такви о̄лупсатэ урыл тох ла̄выс:
– Паща о̄лэ̄н, ам тыг Ха̄льӯс район Тэ̄к па̄вылныл ёхтысум. Ань нилыт курсыт филология ва̄рмальт ханищтахтэ̄гум. Туи институт а̄стлэ̄гум ос магистратурат тыт э̄лаль ханищтахтуӈкве таӈхēгум.  
Ма̄н, са̄всыр лӯима̄ныл ёхтум а̄гит-пыгыт, ма̄нки халувт тыт юртыӈыщ о̄лэ̄в. Студентыт ань Стачек ӯсхулы колт о̄лэ̄гыт ос акв тот ханищтахтэ̄гыт. Тыи сака ёмас, тыгле-тувле яласан лё̄ӈх ма̄гыс арыг щё̄с ат мины ос олн ойтуӈкве ат э̄ри. Тувыл ханищтахтынэ̄в юи-па̄лт аквта колт э̄ргын-йӣквнэ колн акван-атхатыглэ̄в. 
Ханты ос ма̄ньщи сту­ден­тыт «Увас хус» нампа кол ва̄рсыт, ма̄ньщи щи­рыл «Лӯи сов» толмащ­лаве. Ма̄н тыт э̄ргыт э̄ргēв ос йӣквēв. Пуссын хотьют маныр ва̄г, маныр номи, таи аквъёт э̄лаль ханищ­тэ̄в. А̄гит-пыгыт халт ам тыт пуӈк­тотэ̄гум, са̄в ва̄р­ма­литыт Зоя Степа­новна Рябчикован нё̄тавēв.  
Институтт са̄всыр сус­сылтапыт, ханищтапыт ос ялпыӈ хо̄талыт ва̄рнэ̄в порат тув во̄виньта̄лавēв. Ань селькупский ла̄тыӈ ханищтан о̄йка А.И. Га­шилов намхо̄талэ о̄лыс, таве янытлан ма̄гыс ка̄с щё̄пита̄лсӯв. Мӯй ма̄хумн ос тавēн сака мӯстыс. Ты коныпал ам хурит по̄слэ̄­гум. Ань тав хуритэ по̄с­лыслум ос мӯйлуптаслум. Ты ӯст о̄лнэм сыс сыре-сыр хурит по̄слыгласум, ань таит ос акв юрт а̄ги хуриянэ суссылтасанӯв.
Хурит по̄слын тэ̄лан нэ̄мхо̄т ат ханищтахта­сум, нас школат матыр по̄слуӈкве ла̄вавēв, таи по̄слэ̄в. Тэ̄к па̄выл школат Елена Леонтьевна Новьюхова ня̄врамыт ёт са̄в рӯпитас, ма̄навн акваг нё̄тыс. Тувыл са̄всыр касылт касуӈкве ла̄всас. 
Ам по̄слум хуриянум районный касылн кē­тыгласанум ос тот но̄х-патыгласум. Ханты-Мансийский колледжит ханищтахтамум сыс тот аквтох кассум ос о̄выл места вуйласум. 
А̄нумн Елена Леонть­евна са̄в мӯтрат потыр­та̄лыс, тавēн ань яныг пӯмащипа ла̄тыӈ кēтэ̄гум. Атхуйплов та̄лум то̄влум порат ам э̄лумхо̄лас ху­ритэ по̄слуӈкве тахмая­сум, туп таит нё̄тнэ̄г по̄с­лым ӯнлысум. Тох та ла̄щалт ханьщувласум. Ань та хуриянум юн анēквам ос омагум-а̄тягум палт хультсыт. 
Анēквам наме Анна Константиновна Самбин­далова, тав а̄нум ма̄нь­та̄гыл сакныл хар­туӈкве ханищтастэ. Школат тав мо̄т а̄гирищит-пыгрищит ма̄гыс кружок ва̄рыглас. Ань «Увас хус» колн ялан­тан студентыт то̄ванакт сак хартуӈкве о̄с ӯнтыл­матыглэ̄гыт. Тувыл хотьют матыр сэ̄тапыл сагуӈкве ха̄сы ке, тав о̄с ма̄нав ханищты. Ка̄сыӈ хо̄тпа маныр ха̄сы, таитэ сус­сылты. Тащирыл ма̄н нэ̄м­хуньт тэ̄ла та̄л ат о̄лэ̄в, ма̄навн матыр-а̄ти ва̄руӈкве о̄с мӯсты. 
Мōт а̄ги урыл
Мōт ма̄ныл ёхтум студентыт ос ма̄н палтув ёхтыпа̄лэ̄гыт, матыр пӯм­щалэ̄гыт. Ань ты сус­сыл­тапт ка̄тыл хурит по̄с­лын а̄ги Мария Старцева Ухта ӯс Коми ма̄ныл о̄лы. Тав такви ӯсэ̄т художе­ственный школат са̄т класс мус ханищтахтас ос вы̄гыр диплом-нэ̄па­кыл майвес. Тувыл архи­тек­тор хо̄тпаг ханищтах­туӈкве номсыс, юи-о̄вылт ханищтан нэ̄г о̄луӈкве тахмаяс ос ё̄рн юрт-а̄гия­нэ ёт ты институтн ми­нас. Тав ань юн практика мыг, са̄всыр по̄слын ху­риянэ юн о̄лэ̄гыт. Тыт туп кит хурияге суссыл­тыягӯв. 
Тамле та пӯмщалан ва̄рмалитыл ханты ос ма̄ньщи студентыт Санкт-Петербург ӯст о̄лэ̄гыт. Ос та хольт ма̄ньта̄гыл ханьщувлым наканыл ат ёрувлыяныл, э̄лаль тотыяныл. 
Тамара МЕРОВА
