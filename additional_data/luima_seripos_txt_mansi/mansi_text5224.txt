
Ма̄н округувт 2019 та̄л Щēмья янытлан та̄лыг намаявес. Ка̄сыӈ па̄вылт ос ӯст ты кастыл са̄всыр суссылтапыт, хо̄нтхатыглапыт, ялпыӈ хо̄талыт ва̄рыглавет.
Ха̄льӯст нэ̄пак ловиньтан колт щēмья янытлан кастыл ня̄врамыт конференциян атыглавēсыт. А̄гит-пыгыт та̄нки о̄паныл, ащо̄йканыл ос мо̄т ляпа рӯтаныл урыл потрыт тот ловиньтасыт. Варя Т. такви рӯтанэ урыл потыр о̄с хансыс. А̄гирищ ань са̄тыт классыт ханищтахты ос нэ̄пак ловиньтан колн акваг яланты. Ты потыр оматэ̄н Мария Анатольевнан щё̄питаӈкв нё̄твес.
Варя хо̄нтлаӈкве ялум о̄йкаг Алексей Филиппович Отшамов ос Алексей Ильич Павлов урыл потыртас. Алексей Филиппович тав анēкватэ̄н  Нина Филипповна Малюгинан  каӈкыг  о̄лыс. 

А̄гирищакве тох хансыс: «Алексей Филиппович Пугоры па̄вылт 1925 та̄лт я̄ӈк на̄тнэ э̄тпос 10 хо̄талт самын патыс. Война э̄лы-па̄лт хӯл алыщлан ос во̄раян хо̄тпаг колхозт рӯпитас. Хо̄нтлаӈкве 1942 та̄л порат тотвес. Тав Берлин мус ялыс. 
Яныг о̄йка хо̄нтлам поратэ урыл сака ат потыртāлыс. Акв порат туп тав ла̄выс: «Повестка-нэ̄пакыл 1942 та̄лт кēтвēсум. О̄влэ̄т писалил па̄тлуптаӈкве ханищтавēсум. Тувыл та̄ра Киев ӯсн хо̄нтлаӈкве тотвēсум. То̄нт Г. К. Жуков 64 девизият генерал-лейтенантыг о̄лыс. Акв щёс таве тот ка̄сала̄лыслум. Киев ӯс по̄хат сакватавēсум, ты юи-па̄лт Хабаровск ӯсн пусмалтахтуӈкве кēтвēсум. Ёмащакв хунь пусмысум, э̄лаль  хо̄нтлаӈкве минасум».
Алексей Филиппович нёмса, ёмас, сымыӈ хо̄тпаг о̄лыс. Э̄кватэ ёт нёлолов ня̄врам янмалтасы̄г. Война юи-па̄лт колхозт са̄в та̄л рӯпитас. Хо̄нтламе ос са̄в та̄л ка̄ркамыг рӯпитаме ма̄гсыл ма̄гылн тагатан са̄в по̄с, янытлан  нэ̄пакыт  о̄ньщас. 
Ам щащēквам Надежда Алексеевна Табун а̄ще о̄с хо̄нтлаӈкве ялыс. Тав наме  Алексей Ильич Павлов о̄лыс, Тульский область Задонщина па̄вылт во̄ртур э̄тпос 21 хо̄талэ̄т 1926 та̄лт  самын  патыс. 

Алексей Ильич 1943 та̄лт хо̄нтлаӈкве вуйвес, финский фронтын кēтвес. Тот туп хӯрум э̄тпос хо̄нтлас, тувыл акв ла̄гле сакватавес ос хот-яктувес, ты юи-па̄лт юв та кēтвес. Хо̄нтлан нак юи-па̄лт нэ̄ тотыс. Э̄кватэ ёт хӯрум ня̄врам ян-малтасы̄г. Пенсиятэ  мус колхозт рӯпитас. 
Яныг о̄пам 1999 та̄лт а̄тимыг ēмтыс. Ам омагум-а̄тягум ёт тав о̄лум па̄влэ̄н ка̄сыӈ та̄л яланта̄лэ̄в. Тав хуриянэ, нэ̄паканэ, ма̄гылн тагатан по̄санэ ӯргалым о̄ньщиянӯв. Ма̄н щēмьявт Алексей нам сака янытлаве. Рӯт ма̄хманув халт 12 э̄лумхо̄лас тамле нам ань о̄ньщēгыт. Та̄н пуссын Алексей Ильич ос Алексей Филиппович янытлан ма̄гсыл тох намтвēсыт. 
Ма̄н яныг щēмьявт хо̄нтлам рӯтанув номавет  ос  сака  янытлавет». 
Марина Табун кēтум потре ма̄ньщи ла̄тӈыл Людмила Теткина хансыстэ
