

	Ольга Норова, такви о̄парищ наме Анямова, Ханты-Мансийск ӯст о̄лнэ « Лылыӈ со̄юм» нампа центрыт ма̄нь ня̄врамаквет ханищтан нэ̄г рӯпиты. Тав 1997 та̄лт Санкт-Петербург ӯст А.И. Герцен нампа университет а̄стлам юи-па̄лт Ханты-Мансийскан ёхтыс. О̄влэ̄т садикыт ма̄нь ня̄врамыт ёт рӯпитас, ос ётыл «Лылыӈ со̄юм» соссаӈ ня̄враманув ханищтан колн рӯпитаӈкве во̄ввес. 


		Тот тав 5 та̄л яныт а̄гирищит-пыгрищит  «Витсам» нампа программа щирыл ханищтыянэ. Ос 7-9 та̄л яныт ня̄врамыт ма̄гыс «Э̄твит сам» нампа программа о̄ньщи. Ты ханищтапыг Ольга Мартыновна такви хассаге. Ты хосыт са̄всыр а̄гирищит-пыгрищит ма̄ньщи ла̄тыӈ ва̄ӈкве ханищтавет. 

		Ка̄сыӈ ханищтап кит щё̄с-охсаг ӯртым ва̄раве. Акв щё̄с-охсат ня̄врамыт матыр тэ̄лат о̄вылтыт потыртавет, суссылтавет ос ётыл та̄н та̄нки ювле потыртэ̄гыт. Та̄н хорамыӈ нэ̄пак-ло̄мтыл са̄всыр пормас, хурит ва̄рēгыт, ты мус а̄мщит а̄мщēгыт манос мо̄йтыл мо̄йтавет. Ос ётыл о̄выл щёс хӯнтамлам ла̄тӈыт ёмщаквег ханищтыяныл, та̄наныл торгамтым вос ва̄ганыл.  

		Тувыл ювле хультум ат та̄л порат Ольга Норова «Витсам» хансум программатэ щирыл ӯст о̄лнэ садикыт ёт рӯпитаӈкве патыс. Тав «Голубок», «Золотая рыбка», «Радуга» ос «Солнышко» садикытн ялантан ня̄врамыт мощ ханищтасанэ. Ос ты программатэ щирыл №5 ос №11 школагт ханищтахтан ня̄врамыт ёт рӯпитас. Школат «краеведение» урокыт о̄лнэ̄ныл порат Ольга Мартыновна тув во̄виньта̄лаве. Тав ня̄врамытн Юграт о̄лнэ соссаӈ ма̄хум пēс наканыл, нэ̄пак хаснэ хо̄тпат, хурит по̄слан хо̄тпат урыл потырты ос то̄ва ва̄рмалит ма̄ньщи ла̄тӈыл ла̄виянэ. 

		Ня̄врамыт са̄всыр тэ̄лат ёмщаквēг ос молях вос  торгамтасаныл,  Ольга Норова са̄всыр ханищтан нэ̄пакыт щё̄питас. Тыи «Ла̄тӈыт хансуӈкве ханищтахтэ̄в», «Ла̄тӈыт ловиньтаӈкве ханищтахтэ̄в», «Са̄витэ ловиньтаӈкве ос ла̄вуӈкве ханищтахтэ̄в»  намаим нэ̄пакыт. Тув э̄рнэ хурит манос сыресыр ла̄тӈыт Ольга Мартыновна о̄с такви щё̄питасанэ. Тав ма̄ньта̄гыл по̄слы, хуриянэ пӯмщиг о̄лэ̄гыт. «По̄слын нэ̄пак», «Ма̄-вит о̄льпат» нампа кит я̄нас нэ̄пакыг ва̄рыс, тот са̄всыр пормасыт хурияныл по̄слым о̄лэ̄гыт. Ня̄врамыт ла̄тӈыт ханищтан коныпал хурит о̄люптаӈкве вēрмēгыт. 

		Ты нэ̄паканэ та̄ратан ма̄гыс Ольга Норова округ Правительство ос культура департамент па̄лыл грант-олн вуйлас. Финляндият о̄лнэ М.А. Кастрен нампа общество  ос Музейное Ведомство па̄лыл тав «Культурное наследие финно-угорских народов» хансум проектэ ма̄гыс о̄с олныл майлувес. Ос округ губернаторн «Лучший педагог дополнительного образования» намаим грант-олныл мӯйлуптавес.

		Ма̄ньщи ма̄хум пēс йис наканыл манос ла̄тӈаныл э̄лаль тотнэ хо̄тпат ӯст ке о̄лэ̄гыт, сака ёмас. Ольга аквтох «Югра» телерадиокомпаният ма̄ньщи ла̄тыӈ ханищтан нэ̄г рӯпиты. Тот «Югорика» передача ты о̄лы, на̄н то̄внакт таве ул сунсылы̄н. 

		Тувыл соссаӈ ма̄хум ялпыӈ хо̄таланыл ва̄нэ ма̄гыс ня̄врамыт сыресыр ёнгылыл, суссылтапыл пӯмщалавет. «Лылыӈ со̄юм» центрыт рӯпитан хо̄тпат «Тылащ пори», «Ӯринэ̄ква хо̄тал», «Ома хо̄тал» ос мо̄т ялпыӈ хо̄талыт ва̄рнэ порат та̄нки ка̄с ва̄рēгыт. Йильпи та̄л янытлан ялпыӈ хо̄тал  кастыл а̄гирищит-пыгрищит ма̄гыс та̄н пӯмыщ спектаклит акваг щё̄пита̄лэ̄гыт. Та̄н пуссын ёнгиланыл соссаӈ ма̄хум мо̄йтаныл щирыл ва̄рияныл. Та та̄лт Ольга Мартыновна Миснэ а̄гииг ёнгыс. 

		Ань нэ̄ хо̄тпа ялпыӈ хо̄тал кастыл ма̄н таве янытлылӯв, тавēн ос щēмьятэ̄н ёмас сымыӈ ла̄тыӈ ла̄вēв. Ольга о̄йкатэ̄нтыл кит пыг ос кит а̄ги янмалтэ̄г. Пус ка̄т, пус ла̄гыл, То̄рум ёт, На̄й-О̄тыранылн вос ӯргалавет. 

		 

		 

		Тамара САКВЪЯНЫЛ

		 

 
