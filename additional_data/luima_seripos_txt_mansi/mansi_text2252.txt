

	Сӯкыр э̄тпос 24 щислат округ Дума депутатыт сапра̄нин акван-атхатыгласыт. О̄влэ̄т та̄н постановление-нэ̄пак пирмайтасыт. Ты нэ̄пак хосыт са̄в та̄л ка̄ркамыг рӯпитан 25 хо̄тпа округ Дума па̄лыл янытлан нэ̄пакыл тах мивет.

	Тувыл депутатыт 

	мир ӯргалан хо̄тпа пēриясыт, рущ ла̄тӈыл  тав «Уполномоченный по правам человека в ХМАО-Югре» ла̄ваве. 

	Ат та̄л мир ӯргалан хо̄тпаг Наталья Васильевна Стребкова рӯпитаӈкв тах паты. Тав ты сапра̄нин о̄с во̄виньта̄лвес, ты 

	рӯпата хумус э̄лаль ва̄руӈкве номсы, та урыл китыглавес. Соссаӈ ма̄хум Ассамблея 

	кӯщай хум Еремей Айпин тавēн ла̄выс: «Ма̄ янытыл о̄лнэ соссаӈ ма̄хум ма̄гсыл ООН декларация-нэ̄пак пирмайтас. Ань ты хосыт мощщаг хультум 

	мирыт ӯргалавет ос та̄рвитыӈ ва̄рмаляныл осн-паттым о̄ньщавет. Ты нэ̄пак ёмащакве ловиньтэ̄лын ос ты ма̄т о̄лнэ соссаӈ ма̄хумн нё̄тэ̄н. Ань ма̄-во̄й но̄х-винэ компаният пēс 

	йис ма̄т о̄лнэ щēмьят палт рӯпитаӈкв воратэ̄гыт. Тот о̄лнэ ма̄хум та̄нки коланыл а̄латы кон-ня̄влыяныл, тыи ма̄гсыл халанылт ва̄тихал во-ритотэ̄гыт. Ты щēмьят та̄рвитыӈ ва̄рмаляныл акваг та̄ра-паттым о̄ньщēн». Ты юи-па̄лт депутатыт ос атпан арыгкем са̄всыр са̄кконыт пирмайтасыт. Округувт 2012 та̄л юи-па̄лт щēмьят самын паттум хӯрмит ня̄враманыл ма̄гсыл олныл ойтавет. Тамле нё̄тмилыл нуса тотнэ нэ̄г-хумыг мивег. Депутатыт ты щē-мьятытн ойтнэ олныт но̄х-нё̄тсаныл. Ань акв э̄тпос сыс та̄н 12 со̄тыра 975 солко̄вил ойтуӈкве тах патавет. Ты э̄лы
	палт ты нё̄тмил 11 со̄тыра 354 солко̄ви са̄-вит о̄лыс. 

	Пенсия винэ ма̄хумолнаныл о̄с но̄х-нё̄твēсыт. Ань  акв э̄тпос та̄н 10 со̄тыра 732 солко̄вил ойтуӈкве патавет. Ты э̄лы-па̄лт ты ма̄хум 9 со̄тыра 566 солко̄вил пенсияныл о̄лыс. 

	2013-2014 та̄лыгт округувт са̄лы ӯрнэ ва̄рмаль хумус минас, ты урыл депутатыт о̄с потыртасыт. Еремей 

	Айпин ла̄выс, са̄лы о̄щнэ ма̄хум акваг кос нё̄тавет, са̄всыр субсидия-олныл мивет, тувыл та̄н иӈ са̄в та̄рвитыӈ ва̄рмаль о̄ньщēгыт. Тыи ма̄гсыл са̄лы ӯрнэ ма̄хум ма̄гсыл рӯпитан са̄ккон то̄ва ла̄тӈанэ мо̄т щирыл хансуӈкве э̄рēгыт. 

	Ань мо̄т хо̄н ма̄ныл нё̄выль ос мо̄т са̄всыр тэ̄нутыл воссыгат тотавēв.  Са̄лы нё̄выль ос мо̄т тэ̄нут янмалтаӈкве ма̄нки-на̄вн ань  э̄ри. Ос тувыл ма̄хум ты нё̄выль то̄нт ёвтэ̄гыт, хунь ты тэ̄нут ла̄пкат тыналаӈкв патавет. То̄нт  са̄лы ӯрнэ ма̄хум ёмаснувег тах о̄лмыгтэ̄гыт. 

	 

	Людмила Теткина
