
Ханты-Мансийский районт рӯпата хо̄нтнэ центр-кол ма̄н редакциявн пищма тēтсыт, хо̄т ос хумус сосса ма̄хманув рӯпитаӈкве вēрмēгыт, та урыл хассыт, ты рӯпата ла̄ваве – «организация временного трудоустройства». 
1. Центр занятости колн хасхатам ос рӯпата ӯрнэ ма̄хум тит э̄тпосн рӯпитаӈкве вивет, ты ма̄гыс рӯпатан винэ кӯщайн компенсация-олн ойтаве, 11 со̄тыра 136 солко̄ви са̄вит.
2. 14 та̄лныл ос 18 та̄л яныт ня̄врамыт ханищ-тахтынэ̄ныл юи-па̄лт хо̄тыл сыс матах щё̄сн рӯпитаӈкве о̄с вуйлавет, то̄нт та̄н акв э̄тпос рӯпитэ̄гыт, ты ма̄гыс рӯпата кӯщаит центр занятости колныл 1400 солко̄вил нё̄тавет.
3.  Рӯпата та̄л хультум хо̄тпат, ос нэ̄мхо̄т рӯпата хо̄нтуӈкве ат вēрмēгыт, та̄н «О занятости населения в РФ» РФ са̄ккон хосыт рӯпатал тинсавет, ты:
— а̄гмыӈ-мосыӈ, сакватахтам э̄лумхо̄лас;
— турманколныл та̄ртым хо̄тпа;
— 14 ос 18 та̄л яныт ня̄врамыт;
— хо̄нтлын ма̄ныл сысы оям щēмьят;
— армият рӯпитам ос по̄хан патхатам хо̄тпат, ос та̄н щēмьяныл;
— та̄нттēныл ня̄врам янмалтан акв ща̄нь манос а̄щ, са̄в ня̄врамыӈ ща̄нь-а̄щит, а̄гмыӈ-мосыӈ ня̄врам янмалтан щēмьят;
— 18 ос 20 та̄л яныт ня̄врамыт ущ ханищтахтын ма̄ныл а̄стэ̄гыт ос рӯпата о̄выл щёс тинсэ̄гыт;
— Чернобыль ма̄т о̄лум ма̄хум.
Пуссын ты хо̄тпат хӯрум э̄тпосн рӯпатал хо̄нтавет, ос та̄наныл винэ кӯщаит центр занятости колныл ка̄сыӈ э̄лумхо̄лас ма̄гсыл 15 со̄тыра 909 солко̄вил нё̄тавет. 
4. Мощщан рӯпатан вуйлын ос общественный тэ̄лат ва̄рнэ пенсият о̄лнэ э̄кват, о̄йкат ма̄гыс:
— та̄н тит э̄тпос сыс хотты ма̄т рӯпитэ̄гыт ос та кӯщаит компенсация-олныл 7 со̄-тыра 955 солко̄вил организацияныл миве. 
5. Рӯпата та̄л патум хо̄тпат общественный рӯпата ва̄руӈкве тит э̄тпосн вуйлавет, Ханты-Мансийский районт о̄лнэ ма̄хум ма̄гсыл центр занятости кол 11 со̄тыра 136 солко̄ви мыг, Ханты-Мансийск ӯст о̄лнэ хо̄тпа ма̄гыс 8 со̄тыра 430 солко̄ви. 
6. Колледж, институт манос университет а̄стлам а̄гит-пыгыт 25 та̄-ланыл то̄влын мус о̄выл щёс рӯпата хо̄нтуӈкв нё̄тавет, та̄н 5 э̄тпосн рӯпитаӈкве вивет, рущ щирыл ла̄ваве – «стажировка». Ка̄сыӈ э̄тпос сыс рӯпата кӯщаит ты ма̄ньлат ма̄хум ма̄гсыл 15 со̄тыра 909 солко̄вил мивет. 
7. А̄гмыӈ-мосыӈ хо̄тпат ма̄гыс та̄стым рӯпатат кӯщаит организацияныл акв э̄лумхо̄лас кастыл 72 со̄тыра 690 солко̄ви миве. 
8. Турманколт ӯнлум э̄лумхо̄лас коммерческииг ла̄внэ рӯпатан виве те, та̄н ма̄гсыланыл о̄с олн та̄ставе, ты 11 со̄тыра 136 солко̄ви са̄вит. Тамле хо̄тпат хо̄т э̄тпос са̄витын рӯпатал хо̄нтавет.
9. Ня̄враманыл та̄нттēныл янмалтан ща̄нит манос а̄щит ос са̄в ня̄врамыӈ ома-а̄тят юн ва̄рнэ рӯпатал хо̄нтавет, тамле ма̄хум ма̄гсыл рӯпата минэ кӯщаит олныл та̄ставет, 50 со̄тыра солко̄вил. 
10. Та̄нти коланылт рӯпата ва̄рнэ хо̄тпат о̄с олныл та̄ставет, тав субсидияг ла̄ваве, 88 сотыра 200 солко̄вил уртавет, ты олнытыл та̄н рӯпитан щаӈквыт ёвтуӈкве вēрмēгыт. 
11. Рӯпата та̄л патум хо̄тпат, та̄нти матыр о̄вылтаӈкве вēрмēгыт, ты кастыл о̄с нё̄тавет, нэ̄пакыт хумус ва̄руӈкве, хоталь хансуӈкве — пуссын центр занятости колт хӯлтавет. То̄ват ӯйхул янмалтаӈкве вуйхатэ̄гыт, та̄н о̄с олныл мивет. 
Ханты-Мансийский центр занятости кол Карла Маркса ӯсхулы хосыт о̄лы, 12 колт. Телефонаныл: 8(3467) 32-05-15. Рущ потраныл на̄н ма̄н ищхӣпыӈ ло̄псувт ловиньтэлы̄н. 
Рӯпата хо̄нтнэ колныл тēтым ля̄ххал ма̄ньщи ла̄тӈыг Галина КОНДИНА толмащластэ. 
