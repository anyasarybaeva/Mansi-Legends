
Ка̄сыӈ са̄тыт округ мирколт рӯпитан кӯщаит сапра̄нин акван-атхатыглэ̄гыт ос са̄всыр хӯлтнэ-нэ̄пакыт пирмайтэ̄гыт. Сӯкыр э̄тпос 14 хо̄талэ̄т ты сапра̄нит округ яныг кӯщай ва̄ӈын хум Геннадий Бухтин пуӈктотыс.
О̄влэ̄т ма̄хум округ бюджет урыл потыртасыт. Геннадий Бухтин ла̄выс, ма̄н округувт о̄лнэ мирн нё̄тнэ ма̄гсыл 25 программат рӯпитэ̄гыт, та̄н пуссын ты та̄л оигпан мус са̄внув олныл та̄ставет. Мир пусмалтан ма̄гсыл ань 4,1 млрд солко̄вил хасвес. Ханищтап щирыл рӯпитан программа ос акв млрд 800 млн солко̄вил тах миве. Округувт о̄лнэ ма̄хум кол ёвтнэ ма̄гсыл кит арыгкем млрд солко̄вил хасвес. Мо̄т программат о̄с са̄внув олныл тах та̄ставет. 
Кӯщаит яныгпа̄ла хо̄тпатын ва̄рнэ нё̄тмил урыл потыртасыт. Ань ма̄хум са̄всыр нэ̄паканыл ва̄руӈкве МФЦ колн  ялантэ̄гыт. Ма̄н округувт 11 со̄тыра 800 яныг-хо̄тпат о̄лэ̄гыт. То̄ват та̄нки нэ̄паканыл ты МФЦ колн тотуӈкве ат вēрмияныл. Сапра̄нит кӯщаит нэ̄пак пирмайтасыт, ань МФЦ колт рӯпитан ма̄хум яныг-па̄ла хо̄тпат палт юв ялантаӈкве патэ̄гыт. 
Ос акв э̄рнэ нэ̄пак кӯщаит сапра̄нит пирмайтасыт. «Прожиточный минимум» ла̄внэ олныт но̄хнё̄твēсыт. 2019 та̄лныл ма̄нь ня̄врамыт ма̄гсыл 14 со̄тыра 721 солко̄ви са̄вит тах паты, пенсият о̄лнэ ма̄хум ма̄гсыл ты олныт 12 со̄тыра 176 солко̄вииг ва̄рвēсыт. Мирколт рӯпитан хум Алексей Варлаков ла̄выс, ты тэ̄лан округ бюджетныл ня̄врамыт олныл ойтнэ ма̄гсыл 40 млн солко̄ви э̄рмыглы ос пенсият о̄лнэ ма̄хум ма̄гсыл 27 млн солко̄ви тах та̄ставе. 
Кӯщаит ма̄нь па̄вылквет урыл о̄с потыртасыт. Ань яныг па̄влыт миркол кӯщаит рӯпитэ̄гыт, ма̄н па̄вылквет о̄лнэ ма̄хум староста-хо̄тпат пēриēгыт. Ты та̄л яныгпо̄ль э̄тпост староста ма̄хум рӯпатаныл ос та̄наныл пēриян урыл о̄лнэ са̄кконын йильпи ла̄тыӈ хасвес, тыи ма̄гсыл ма̄н округувт ты нэ̄пак о̄с э̄рнэ щирыл ва̄рвес. 
Сапра̄нит ма̄хум 45 арыгкем программат, распоряженият ос мо̄т нэ̄пакыт урыл потыртасыт. То̄ват са̄внув олныл та̄стувēсыт, то̄ват йильпи ла̄тӈыл хасвēсыт. 
