
Ма̄ньщи нэ̄ Клавдия Ксенофонтовна Шадрина Ханты-Мансийск ӯсн «Волдинские чтения» хо̄нтхатыглапын ёхталас. Ма̄хум о̄выл хо̄тал Югорский государственный университетт докладыт хӯнтлысыт. Та юи-пал хо̄тал ос пуссын Кышик па̄вылн ялсыт — ты ханты мир поэт Владимир Семёнович Волдин тав яныгмам ма̄тэ. Клавдия Ксенофонтовна такви о̄вылтытэ мощ потыртас ос хоты ма̄ныл ёхтыс.
— Ам 1956 та̄лт Октябрьский район Алы Ня̄рихумит па̄вылт самын патсум. Омам Елена Николаевна Комудваны па̄вылныл о̄лыс. Анēквам Марина Григорьевна Костина Ялпус па̄вылт яныгмас. Ащо̄йкам Николай Филиппович Савин.
А̄щум Ксенофонт Филиппович Шадрин Посал па̄вылныл о̄лыс. Ма̄ньта̄гыл савалапыг хультыс, Шадрин рӯтанэ палт яныгмас. Щащēквам Евдокия Степановна, о̄пам Филипп Гаврилович хӯрум ня̄врам о̄ньщигласы̄г. Щар яныг — а̄тям Ксенофонт, котиль Евгения ос а̄пщитэ̄н Яков. Та̄н ань пуссын а̄тимыт.
Омагум-а̄тягум хунь акван-о̄лмыгтасы̄г, Алы Ня̄рихумит па̄вылн ва̄нтлысы̄г, ам тот самын патсум. Ма̄н хӯрум ня̄врам о̄лсув — ам, тувыл ягпыгум Геннадий ос Света э̄щум. А̄пщим э̄кватэ Восыӈтӯр па̄вылныл о̄лыс Светлана Абрамовна Тыманова, а̄тимыг ēмтыс. Кит ня̄врамагēн хультсы̄г. А̄пщим э̄лы лё̄ӈхыт мāшинал яласым рӯпитас, ня̄врамаге ам нуплум хассаге, Юля ос Витя ам янмалтасагум.
Света э̄щум педучилищат ханищтахтас, мощ рӯпитас, тувыл Ленинград ӯсн повышение квалификации курсытн кēтвес. Та юи-па̄лт Нягань ӯсн ва̄нтлыс, тот школат о̄выл класс ня̄врамыт ханищтаӈкве патхатас. Ань тыхо̄тал мус тот рӯпиты, Ветеран Труда намыл майвес.
— Наӈ хо̄т яныгмасын?
— Алы Ня̄рихумит яныгмасум. Хунь а̄тяв а̄тимыг ēмтыс, 1959 та̄лт, то̄нт Света э̄щум та̄лэ иӈыт то̄влы, ма̄н Октябрьский районт о̄лнэ Тэ̄к па̄вылн ва̄нтлысув. Тот ферма о̄лыс, омав мис поснэ нэ̄г о̄лыс, тув патхатас. Па̄вылт са̄в ма̄ньщи ма̄хум о̄лыс. 1963 та̄лт таквсы порат яныг катер ёхтыс, ма̄н ня̄врамыт тув та̄лттувесӯв, Кевавтнёл па̄выл школан тотвесӯв. Рущ ла̄тӈыл потыртаӈкве ат ха̄ссув, хорамыӈ ма̄ньщи супыл ё̄мыгтасӯв, хансаӈ ва̄й ос ня̄ра о̄щсув. Пувлынколн тотвесӯв, супанув-ня̄ранув хот-а̄лмаявēсыт, матырмат рущ супытыл ос та̄рвитыӈ со̄пакытыл майвесӯв, ма̄навн щар ат мӯстыс.
Школа а̄стламум юи-па̄лт 1972-1977 та̄лытт Ханты-Мансийский педучилищат ханищтахтасум. Сергино па̄вылт о̄выл класс ня̄врамыт ханищтым рӯпитасум. 1979 та̄лт Ленинград ӯсн повышение квалификации курсытн кēтвēсум, 1980 та̄лт ос А.И. Герцена нампа институтт ханищтахтуӈкве патсум.
1984 та̄лныл акв та̄л Ха̄льӯс район Кульпас па̄выл интернатт воспитателиг рӯпитасум. Тувыл Ха̄льӯс Комитет образование па̄лыл Полноватын кēтвēсум. Тот школат хӯрум та̄л рӯпитасум. Тувыл Нягань ӯсн ва̄нтлысум. 1987-1993 та̄лыт порат школат о̄выл класс ня̄врамыт ханищтасум, ётыл история урок ханищтаӈкве патхатасум. Школат 2009 та̄л мус рӯпитасум, тувыл пенсиян минасум. Ягпыгум ня̄врамыт янмалтасум, ань амттем о̄лэ̄гум.
Омам ма̄щтыр нэ̄, ка̄ркам нэ̄ о̄лыс, ма̄ньщи супыт ос то̄р сахит ю̄нтыс, хорамыӈ щулкиныт сагыс. Тав ю̄нтыглам маснутанэ ам палтум о̄лэ̄гыт, то̄ванэ Ханты-Мансийск ӯс музейн тотвēсыт. Ам о̄с ю̄нсхатэ̄гум, а̄пщим апыгрище ма̄ньщи супыл ю̄нтыслум. Омам ма̄ньщи э̄рыг сака са̄в э̄ргыс. Э̄лнаӈ пумканын минмыгтэ̄в, ха̄пын та̄лттавēв — ам, а̄пщим, йигрищмēн котильт ӯнлы. Та минэ̄в, омав та э̄рги.
Яга̄гим а̄гитэ Нина Валерьевна Филиппова омав хольт э̄ргуӈкве сака ха̄сы, Няганьт музыкальный школа а̄стлас. Хунь са̄тыт классыт ханищтахтас, Париж ӯсын ялыс. Тот пианинал ёнгын ня̄врамыт халт китыт места вис. Школат ёмащакв ханищтахтас, хунь а̄стлас, со̄рни мēталил майвес. Ань ищхӣпыӈ утыт торыг рӯпиты, ос та музыка тэ̄латэ ат ёрувлытэ.
Клавдия Ксенофонтовна сымыӈ э̄лумхо̄лас, потрыӈ нэ̄. Такви мире сака янытлытэ, мāньщи лāтӈыл потырты, э̄рги, стихыт ловиньты, ощхульлы. Тавēн ам са̄в ёмас, сымыӈ ла̄тыӈ ла̄вēгум. Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
