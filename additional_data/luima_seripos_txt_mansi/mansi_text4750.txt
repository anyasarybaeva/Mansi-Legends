
Ма̄н о̄лнэ ма̄вт «Молодёжная лига управленцев Югры» нампа проект ва̄рвес. Аквтыхурип яныг тэ̄ла Россияв янытыл хосатнув рӯпиты, тох намаим о̄лы – «Молодые лидеры России». 
Ты ва̄рмаль щирыл кӯщаит округт о̄лнэ номтыӈ, ка̄ркам, апрыӈ ма̄ньлат ма̄хум кинсэ̄гыт, каснэ ма̄т хо̄нтыяныл, та̄рапат-тыяныл. Хотьютаныл щар ма̄к ёмащакв ханищтахты, но̄х-паты, э̄лаль тах мирколт кӯщаиг паттаве, хо̄т-а̄ти пуӈктотуӈкве паты. 
Ты тэ̄ла урыл «Центр гражданских и соци-альных инициатив Югры» колт кӯщай ва̄ӈын хум Яков Самохвалов, Ханты-Мансийск ӯс миркол па̄лыл физкультура, спорт ос ма̄ньлат мир политика кӯщай ва̄ӈын нэ̄ Ольга Киприянова ос ты проектыт касум ос ханищтахтам ма̄ньлат хо̄тпаг Максим Вылков ос Яна Хорунжая — та̄н потыртасыт.
Ма̄ньлат ма̄хум миркол тэ̄ла ханищтасыт, мир ёт рӯпитаӈкве, бюджет олныт ловиньтаӈкве ханищтахтасыт. Та̄нанылн «Центр гражданских и социальных инициатив Югры» фонд нё̄ты. Касуӈкве округ янытыл 22 хо̄тпа ёхталас, та̄н халанылт 12 нэ̄т ос хумит э̄лаль каснэ ма̄гыс пēриявēсыт. Та̄н пуссын номтыӈыт, ка̄ркамыт, ос туп хӯрум места о̄лыс — хӯрум хо̄тпа но̄х та патсыт.
Яков Самохвалов тох ла̄выс: «Ты ва̄рмаль хосыт ма̄н номтыӈ, мӯтраӈ ма̄ньлат ма̄хум кинсэ̄в. Ёмащакв рӯпитан ма̄ньлат хо̄тпа са̄в ёмас тэ̄ла ва̄руӈкве вēрми, такви о̄лнэ ма̄тэ̄н яныг па̄рыс тоты. Тамле ма̄т ханищтахтын хо̄тпат, ущпылнэ̄г са̄в ва̄ӈкв патэ̄гыт, ма̄хум нупыл сунсэ̄гыт, э̄рнэ матыр ва̄руӈкве ханищтахтэ̄гыт, халанылт ва̄йхатэ̄гыт, потрамēгыт. Ка̄сыӈ э̄лумхо̄лас такви рӯпататэ суссылтытэ, ма̄хум сунсэ̄гыт, тав маныр ва̄руӈкве ха̄сы, хумус номсы, хумус потырты. Тувыл тав но̄хпаты те, ва̄ӈкв патаве, э̄рнэ порат хотталь ёмас рӯпатан виӈкв вēрмаве».
Ольга Киприянова мощ потыртас, хумус та̄н ханищтахтасыт: «Ма̄ньлат ма̄хум сака ма̄нит а̄ти, ка̄сыӈаныл нёлоловхуйплов та̄лэ то̄влыс, са̄выӈпа̄лэ рӯпитэ̄гыт. Кит са̄ттем са̄всыр семинарытт ханищтахтасыт, халанылт потрамасыт. Ка̄сыӈ я̄нас проект-потыр щё̄пита̄лыс, таитэ суссылтастэ, ловиньтастэ».  
Но̄х-патум нэ̄ Яна Хорунжая государственный художественный музейт рӯпиты, ӯс ма̄хум выставкат сунсуӈкве во̄виянэ. Тав «Музей на колёсах» нампа проект щё̄питас. Ты тэ̄ла палт нэ̄ йильпи потрыт хӯнтлын ма̄гыс, мо̄т ма̄хум ёт ва̄йхатан ма̄гыс пēтхатас. Яна ла̄выс: «Ам аты ва̄слум, тыт, насати, татем пӯмыщ, ма̄н са̄в ханищтахтасӯв, са̄в ля̄ххал хӯнтамласӯв. Пуссын ты тэ̄лат рӯпатамт тах э̄рмыглэ̄гыт».
Максим Вылков ла̄вме щирыл, тот мӯсхал, мӯтраӈ ма̄хум рӯпитэ̄гыт: «Хунь ханищтахтуӈкв а̄стысув, грант-олныт урыл потыр о̄лыс. Ва̄им, ань тыгыл э̄лаль ущпылнэ̄г са̄в рӯпитаӈкве ос ханищтахтуӈкве э̄ри. Ма̄ньмалтахтуӈкве тот ат ро̄ви, ханищтан хо̄тпанув ма̄н ётув сэ̄ръёрыг потыртасыт, та̄кыщ о̄щвесӯв. Ты ма̄хум ёт ма̄н юрщмахтасӯв, ань аквъёт рӯпитэ̄в».
Юи-о̄выл ла̄тыӈ Ольга Киприянова ла̄выс: «Мо̄лты порат касум хо̄тпат ань пуссын рӯпитэ̄гыт. Ма̄н та̄наныл рӯпатал хунь щё̄питыянӯв, та̄н тыт ёмащакв потыртаӈкве, мо̄т хо̄тпан нё̄туӈкве ханищтахтэ̄гыт, грант-олн виӈкв вос ха̄сэ̄гыт. Но̄хпатум хо̄тпанув ань Россияв янытыл са̄в ма̄т о̄лнэ нэ̄т ос хумит халт э̄лаль касуӈкве патэ̄гыт. Тувыл тот те но̄хпатэ̄гыт, округ кӯщайн премиял мивет, олн ойтта̄л э̄лаль ханищтахтуӈкве ос ёмас рӯпатан патхатуӈкве тах вēрмēгыт».
