
Сосса мирув халт ла̄тыӈ ханищтан хо̄тпа са̄в о̄лы ос ма̄ньлат хо̄тпат э̄лаль ханищтаӈкве мо̄рсыӈ э̄лумхо̄лас ё̄ре ёхты ос номтэ вēрми. Валентина Николаевна Соловар, ханты нэ̄, доктор нам о̄ньщи, тав Āс-угорский институтт рӯпиты, ща̄нь ла̄тӈе урыл са̄в нэ̄пакыт хансыс.
Ты накт тав 65 та̄лэ то̄влыс, ты кас­тыл инсти­тутт ēӈта па­сан ва̄тан ма̄­хум атыгла­вēсыт, потра­ныл школат ня̄вра­мыт ха­нищ­тан урыл о̄лыс. Яныг учёный нэ̄ янытлаӈ­кве кӯ­щаит ёхта­ла­сыт, Еремей Айпин тав урēтыл са̄в сымыӈ ла̄тыӈ ла̄выс, нэ̄ сургут­ский диа­лектыл потыр­тан ханты ма̄хум ма̄гсыл ос ня̄в­ра­мыт ха­нищтан нэ̄пакыт хансыс, ла̄тыӈ толмащ­лан нэ̄па­кыт та̄ратас, ханты ла̄тыӈ ма̄гсыл ты яныг рӯ­пата. Округ Дума па̄лыл яныт­лан нэ̄пакыл ос хо­ра­мыӈ лӯптатыл мӯйлуп­тавес. 
ӈта пасан ва̄тат атха­тыглам ма̄хум ня̄врамыт школат ща̄нь ла̄тӈыл ха­нищтан урыл потрыт ловинь­тасыт. Пуссын аквъёт титхуйплов потыр ловинь­тавес. Мӯй ма̄хум Ямал ма̄ныл, Касум па̄выл­ныл ос мо̄т ма̄ныл ёхталасыт. 
Евдокия Андреевна Нёмысова, педагогика наукат кандидат нам о̄щнэ э̄ква, Валентина Соловар педучилищат ханищтастэ. Та пора урыл тох ла̄выс, то̄нт ма̄ньлат а̄ги ӯсн ёхтыс, матыр-а̄ти ва̄руӈкве тав пуссын а̄лымас, ханищтахтын ма̄хманэ ёт спорт щирыл касыс, а̄гит-пыгыт халт сака молях ха̄йтыгтас, ма̄хманэ халт акваг но̄х-патыглас. 
Аллина Яковлева, Ямал ма̄т газетат рӯпитан нэ̄, ла̄выс, Валентина Нико­ла­евна та̄ратам словарит та̄н ма̄нылт сака э̄рēгыт, та̄наныл та̄н акваг ляпат о̄ньщияныл, ка̄сыӈ порат ловиньтыяныл, хоты ла̄тыӈ хумус хансуӈкве – та̄н тув а̄квата̄лэ̄гыт. 
Наталья Кошкарёва, Новосибирск ӯст о̄лнэ яныг учёный нэ̄, ищхӣ­пыӈ ут хосыт потыртас, В. Соловар нэ̄пакыт пуссын ловиньтыянэ ос ва̄гтэ, тав словарянэ, потранэ ма̄х­мытын хо̄т-а̄ти ловинь­тавет, учёныит тав нэ̄па­канэ хосыт ханты ла̄тыӈ ханищтэ̄гыт.
В.Н.Соловар намыӈ-суиӈ хо̄тпа, тав «Заслу­жен­ный работник обра­зо­вания ХМАО-Югры» нам о̄ньщи, аспирантыт ханищты, тав ё̄ре хосыт ат нэ̄ кандидатский рӯ­па­таныл ханты ла̄тӈыл хассыт ос акв нэ̄ ма̄ньщи ла̄тӈыл диссертациятэ вуянтастэ. Ня̄врамыт ханищтан ма̄гсыл нэ̄па­кыт та̄раты, стихыт, мо̄й­тыт такви ла̄тӈēтыл хансы, ань йильпи нэ̄пак та̄ра­тавес, тох ла̄ваве – «Ма моньщэптэм» (Ам а̄мща­нум), ты такви хансум а̄мщанэ. 
Галина КОНДИНА
