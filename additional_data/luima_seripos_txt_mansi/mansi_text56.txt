
Ханты-Мансийск ӯст ля̄ххал тотнэ ма̄хум Наталья Комарова, губернаторув, ёт хо̄нт-хатыгласыт. Округ Правительство 2012 та̄л сыс ва̄рум рӯпататэ урыл таве китыгласаныл.

Та та̄л округувт са̄в о̄лнэ кол ӯнттувес, журналистыт ты ва̄рмаль урыл пӯмщалахтасыт. Кӯщай нэ̄ ла̄выс, щар са̄в щēмьят Ханты-Мансийск, Сургут ос Нижневар­товск ӯсытт йильпи колн ва̄нтласыт. Щар мощща кол Сургутский районт ӯнттувес. Округувт 2012 та̄лт 9 со̄тыра э̄лумхо̄лас ипотека-олн висыт ос кол ёвтсыт.
Са̄в ма̄хум Нижневар­товск, Лангепас ӯсыгт ос Белоярский, Советский, Нефтеюганский райо­нытт о̄лнэ колыл та та̄лт майвēсыт. Ос иӈ са̄в щēмьят колыл миӈкве э̄рēгыт, та̄н пуссын очери­дин хансым о̄лэ̄гыт.
Когалым ӯсныл ля̄ххал тотнэ нэ̄ многофункцио­нальный центрыт урыл китыглахтас, хунь тамле кол та̄н ӯсанылт ӯнттаве. Наталья Комарова ты урыл ла̄выс: «Когалым ӯст тамле центр 2013 та̄лт рӯпитаӈкве о̄вылтахты. Ань округувт нила центр о̄лы. Ты та̄л сыс 15 там­ле кол пӯнсаве. Та̄н, тот рӯпитан хо̄тпат, ка̄сыӈ э̄лумхо̄ласн нё̄туӈкве тах патэ̄гыт. 2012 та̄лт Хан­ты-Мансийск ӯст о̄лнэ центрын хо̄т со̄тыра хо̄тпа ёхталасыт. Тот са̄всыр нэ̄пакыт молях­нув ва̄руӈкве нё̄твēсыт. Мо̄т ма̄т нэ̄пакыт акванатуӈкве ань щар ат э̄ри».
Туризм урыл потыр ос о̄лыс. Ты хосыт о̄с са̄в рӯпата ва̄раве. Ты урыл кӯщай нэ̄ таи потыр­тас: «Пēс йис та̄гыл тыт соссаӈ ма̄хум о̄лэ̄гыт. Та̄н культурал са̄в мир пӯмщалахтэ̄гыт ос о̄лупсаныл сунсуӈкве ка̄сащēгыт. Ань Ха̄льӯс по̄хат «Со̄рни сэ̄й» нампа па̄выл ӯнттувес. Тот рӯпитан соссаӈ ма̄хум та̄нки пēс йис ва̄рмаляныл ёмащаквег ва̄ганыл ос мӯй хо̄тпат тув ӯрияныл.
Йильпи та̄л хоталытт 45 со̄тыра мӯй хо̄тпа Хан­ты-Мансийск ӯсн мӯйлуӈкве ёхталасыт. Аквта порат 155 со̄тыра мӯй ма̄хум Юграт ты ялпыӈ хо̄тал янытласыт. Финлянди­ят са̄в э̄лумхо̄лас Йиль­пи та̄л янытлэ̄гыт, тыил тот ма̄хум са̄в олн сэ̄лэ̄гыт. Ма̄н о̄с лӯима̄т о̄лэ̄в, тыт о̄с мӯйлуӈкве ро̄ви, ма­хум тыг во̄виньталуӈкве ак­ваг патэ̄в».
Ма̄нь па̄вылквет о̄лнэ мир хумус нё̄тавет, кӯщай нэ̄ тох ла̄выс, тамле ма̄т ма̄ньщит, хантыт ос ё̄рн ма̄хум о̄лэ̄гыт. Ты ва̄рмаль урыл пуӈктотнэ ма̄хум ат ёрувлэ̄гыт ос ка̄сыӈ па̄вылн нё̄тэ̄гыт. Соссаӈ ма̄хум та̄нки ма̄нылт о̄лым пēс ва̄рмаляныл э̄лаль вос тотыяныл. Журналистыт са̄всыр мо̄т рӯпата урыл таве о̄с китыгласаныл.
