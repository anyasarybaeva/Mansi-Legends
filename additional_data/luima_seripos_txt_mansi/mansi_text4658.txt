
Ма̄ янытыл о̄лнэ сосса мирыт во̄ртур э̄тпос онтолов хо̄талэт ялпыӈ хо̄таланыл. Ты та̄л са̄всыр ма̄т ва̄нтлым о̄лнэ сосса ма̄хум янытлавет. Ань ты ялпыӈ хо̄тал кастыл мо̄лал Ханты-Мансийск ӯст «Русское географическое общество Югры» нампа общественный организация колт ля̄ххал тотнэ ма̄хум акван-атыглавēсыт. Тот са̄лыӈ ма̄хум о̄лупсаныл урыл потыр о̄лыс.
Ты туи о̄йттур э̄тпост округ кӯщай ва̄ӈын хум Алексей Шипилов палт советникыг рӯпитан нэ̄ Надежда Савина, «Югра» телерадиокомпаният рӯпитан нэ̄ Галина Эдин, такви о̄парищ наме Яптина, ос тот кина по̄слым рӯпитан хум Ринат Халилуллин Ха̄льӯс район Саранпа̄вылн ялсыт. Тувыл э̄лаль са̄лыӈколн тотыглавēсыт. Та̄н тот о̄лнэ ма̄ньщи, саран ос ё̄рн ма̄хум о̄лупсаныл урыл кина по̄слысыт.
Нё̄рн та̄н яныг вездеходыл ос ма̄шинал минасыт, са̄лыӈколытын тэ̄нут-пормас тотсыт ос китхуйплов лув ёт ва̄нтлуптасыт. Лувыт ка̄сыӈ туи нё̄рн рӯпитаӈкве тотыглавет. Сунын кēрнэ са̄лыт туи порат ос лыпащ та̄ртавет. Са̄лыт ё̄рнколныл атахкем вēрыстат о̄ньщавет. Тапалыт ма̄ ла̄глыл ё̄муӈкве сака та̄рвитыӈ. Таима̄гыс рӯпитан лувыт тув тотыглавет. Тэ̄лы порат та̄н Саранпа̄выл совхозт о̄ньщавет.
Ань ты накт нила кол о̄лы. Ка̄сыӈ кол хӯрум лувыл хультуптавес. Хунь лувыт ӯщлахтуӈкве та̄ратавет, Саранпа̄вылн ул вос оясыт, кāтаныл нох-милыл пинавет. Та̄н лё̄ӈханыл ёмщакв ханищтасаныл, ка̄сыӈ туи нё̄рн рӯпитаӈкве тотыглавет.
Ма̄хманув о̄выл са̄лыӈкол мус кит арыгтем хо̄тал минасыт. Са̄лыӈ ма̄хум туи порат нё̄р тапалт, саран нё̄рыт нупыл о̄лэ̄гыт, тот ма̄тэ сака тэ̄пыӈ. Тэ̄лы кастыл ос ювле нё̄р тыпалн ва̄нтлэ̄гыт. Тот ня̄врамыт ма̄ньта̄гыл лув сыс тармыл ос са̄лыӈ суныл яласаӈкве ханищтавет.  Китхуйплов та̄л яныт ня̄врамыт матыр-а̄ти пуссын ва̄руӈкве ха̄сэ̄гыт. Лув сыстармыл та̄лматэ̄гыт, хоталь э̄ри, тув та минэ̄гыт.
Та̄л сыс кит щёс ё̄рнколн вертолёт ёхталы. Туи ня̄врамыт ӯщлахтуӈкве тув тотавет, таквсы ос ювле ханищтахтын ма̄н минэ̄гыт. Ты коныпал ка̄сыӈ хӯрум э̄тпос сыс акв щёс са̄лыӈколн яныг вездеход ос ма̄шинат тэ̄нут-пормасыӈ та̄гыл ёхталэ̄гыт.
Ань са̄лыӈ ма̄хум на̄лумт о̄лнэ ня̄враманыл ты ялум кӯщаит ёт ялуӈкве во̄вхатыгласыт. То̄ва а̄гит-пыгыт школат, то̄ват ос э̄лын ханищтахтэ̄гыт, сакати ща̄няныл-а̄щаныл ос рӯтаныл ёт ва̄щиньтахтасыт.
Китыт бригадат са̄выӈпа̄лэ ма̄ньщит о̄лэ̄гыт. Та ма̄ мус та̄н Саранпа̄вылныл китахкем хо̄тал минасыт. Тот кит щēмьяг Тихоновыт ос Ромбандеевыт о̄лэ̄гыт. Хум хо̄тпат са̄лыт ӯргалым рӯпитэ̄гыт. Нэ̄ хо̄тпат ос ё̄рнколт са̄всыр рӯпата ва̄рēгыт. Ты рӯпатаныл ма̄гыс та̄н олныл ойтавет. Акв э̄тпос сыс ва̄т нупыл ат со̄тыра солко̄ви выгыт. Ка̄сыӈ тэ̄лы та̄н атхуйплов хо̄талн отпускал майлавет, ос олныл мощщал ойтавет, Саранпа̄вылт ӯщлахтэ̄гыт, э̄л ат ялэ̄гыт. Са̄лы ӯрнэ хо̄тпа о̄с мощща о̄лы, тыима̄гыс тӯя порат ӯщлахтын хо̄талытыл нила та̄л сыс акв щёс майлавет. Хум хо̄тпат пенсиян атпан та̄ланыл то̄влын порат минэ̄гыт, нэ̄ хо̄тпат ос атпан нупыл ат та̄ланылт минэ̄гыт.
Тот ка̄сыӈ хо̄тпа такви са̄лыянэ о̄с о̄ньщи. Ос са̄лыӈ ма̄хум ла̄внэ̄ныл щирыл, ань са̄лы ӯрнэ ва̄рмаль ла̄щал-ла̄щал со̄ймуӈкве патыс. Ма̄ньлат ма̄хум тот рӯпитаӈкве ат ка̄сащēгыт. Ты рӯпата сака та̄рвитыӈ, тувыл ос олн мощща ойтаве. Са̄лыӈ хо̄тпат ня̄враманыл э̄лаль ханищтахтуӈкве минэ̄гыт. Та̄н па̄вылт манос ӯст о̄луӈкве таӈхēгыт. Та сыс, то̄ва ня̄врамыт школа а̄стланэ̄ныл юи-па̄лт ювле ёхтэ̄гыт, та̄н о̄лнэ̄ныл палыт акваг тот рӯпитаӈкве та хультэ̄гыт.
Ань Саранпа̄выл совхозт нила бригадат хӯрумхуйплов со̄тыра са̄лы пуӈк о̄ньщаве. Ка̄сыӈ бригадат хӯрум-нила со̄тыра са̄виткем са̄лы о̄лы. Ма̄ньщит, сараныт ос ё̄рн ма̄хум пуссын юртыӈыщ о̄лэ̄гыт. Та̄н ань акван-миныгласыт, щēмьяӈыг ēмтсыт. Тот ма̄хум та̄нки халанылт рущ ла̄тӈыл потыртэ̄гыт ос ща̄нь ла̄тӈаныл ат ёрувлыяныл.
О̄выл бригадат ма̄хманув хо̄тал охса о̄лсыт. Тот нила хум па̄стухыг рӯпитэ̄гыт. Акв хум э̄тэ-хо̄талэ ӯри, ща̄рк мувылты, тувыл мо̄танын пēнтаве.
Пāстухыт ма̄гыс щар та̄рвит ва̄рмаль — ты ха̄йтнутыт. Та̄н са̄лы янытэ̄т ат тэ̄ганыл, во̄иӈ ма̄наныл маныгтыяныл ос та хультуптыяныл. То̄ванакт та̄н э̄тэ-хо̄талэ сыс хусахкем са̄лы щама пуруӈкве вēрмēгыт. Ты ӯит писалил па̄тлуптан порат, о̄влэ̄т нэ̄ ӯй ханьщуӈкве э̄ри. Нэ ӯй алапаве ке, тыима̄гыс ха̄р ӯит намыл са̄лыт понигтаӈкве патыяныл.
Аквматнакт тот тамле ва̄рмаль о̄лыс, нэ̄ ха̄йтнут алым ма̄гыс, хāр ӯит э̄тэ-хо̄талэ сыс налыман са̄лы щама пурсыт. Ха̄йтнутыт сака ощмарыӈыт, та̄н э̄ти алыщлэ̄гыт. Э̄ти турман, са̄лыт оюӈкве ат вēрмēгыт, та понигтаверищит. Ос э̄лумхо̄лас ляльт тай ат ювыт, тамле ва̄рмаль ат о̄лыглас, са̄лыӈ хумыт пуссын карабин писаль о̄ньщēгыт.
Тувыл са̄лыт палт то̄ванакт ма̄колыӈо̄йкат ос ёхталэ̄гыт. Ос та̄н аквторыг са̄в са̄лы ат новēгыт.
Ты коныпал ра̄щит, тӯлмахыт, лэ̄пыкыт о̄с са̄лыт алыщлаӈкве кусыглахтэ̄гыт. Щар та̄рвит пора тӯяг ēмталы. То̄нт са̄лыт ущ ӯнттэ̄гыт, па̄сгыт ва̄гталыг о̄лэ̄гыт. Та̄наныл ӯргалан ма̄гыс са̄в ё̄р пинаве. Ка̄сыӈ тӯяг акв бригадат со̄тыра сāвиткем па̄сыг янмалтаве.
Округ агропромышленный департаментыт сосса ма̄хум ма̄гыс нё̄тмил ва̄рмаль щё̄питым о̄лы. Ты хосыт ка̄сыӈ та̄л са̄лыт э̄лаль са̄вмалтан ма̄гыс субсидия-олн майлаве. Ос совхоз кӯщай Анатолий Валей ла̄внэ̄тэ щирыл, та̄рвит тэ̄лат мӯсхалыг щё̄питан ма̄гыс ты олныт щар ат то̄вылхатэ̄гыт. Акв са̄лы ма̄гыс со̄тыра са̄вит солко̄ви миве, ты сака мощща. Ань совхоз тыгыл са̄внув са̄лы о̄ньщуӈкве ат ка̄сащи, са̄лы ӯргалан хо̄тпа мощща хультыс.
Ка̄сыӈ тэ̄лы, йильпи та̄л ёхтын мус са̄лыт нё̄влиг ва̄равет. Ос округувт мо̄рсыӈ ла̄пкатыт ты нё̄выль хо̄нтэ̄гын. Та̄н та̄стум нё̄вляныл са̄выӈпа̄лэ Москва, Екатеринбург, Тюмень ӯсытын тыналыяныл. Са̄лы а̄ньтыт ос Коми республикан тыналыяныл, совыт ос нэ̄мхотьютын ат э̄рēгыт, та̄нки ма̄гсыланыл хуйнэ товлиг манос ё̄рнкол пантнэ ма̄гыс выганыл, тувыл та.
Округув янытыл Саранпа̄вылныл тыналан са̄лы нё̄выль щар атыӈыг ла̄ваве. Тот са̄лыт комбикормыл ат тыттавет, та̄н са̄лы тэ̄пыл во̄иӈыг ēмтэ̄гыт. Ты коныпал тот туп хо̄т э̄тпос яныт са̄лыт нё̄влиг ва̄равет. Ма̄нь са̄лы нё̄выль хоса па̄йтуӈкве ат э̄ри. Тыима̄гыс ма̄хум ты нё̄влит молях ёвтыяныл. Тамле акв ма̄нь са̄лы янытэ̄т туп ва̄т нупыл ат кила са̄витэ, молях тыналаве.
Ань ё̄рнколт са̄выӈпа̄лэ яныг хо̄тпат рӯпитэ̄гыт, ма̄ньлат хо̄тпа мощща о̄лы. Са̄лыӈ ма̄хум та̄нки халанылт рация хосыт потыртэ̄гыт. Ос матыр ēмты ке, та̄н нё̄тмил во̄внэ ма̄гыс спутниковый телефон хосыт па̄вылн свонитэ̄гыт ос ла̄вēгыт. Ос ты ищхӣпыӈ ут са̄в олн нярты. Таима̄гыс та̄н туп щар ма̄к э̄рнэ порат свонитэ̄гыт. Нас матыр ва̄рмаль ма̄гыс ты телефон хосыт туп ла̄тӈыт хансэ̄гыт ос кēтэ̄гыт, тыщир тынта̄лнуве. Тох ты ань нё̄рт са̄лыӈ ма̄хманув о̄лэ̄гыт.
