
Сургутский ра̄йон Русскинская па̄выл интернатт о̄лнэ соссаӈ ня̄врамыт о̄выл ханищтахтан хо̄тал кастыл «ЛУКОЙЛ-Западная Сибирь» рӯпитан ма̄ныл автобусыл мӯйлуптавēсыт. ОАО «ЛУКОЙЛ» рӯпитан ма̄ ос округ правительство халэ̄нт юртыӈыщ о̄лэ̄г. Ты компания округувт о̄лнэ мирн матыр нё̄тмил тэ̄ла ва̄тихал ва̄рапа̄лы. 

	Ань ос «ЛУКОЙЛ-Западная Сибирь» рӯпитан ма̄ ня̄врамытн тамле нё̄тнэ, тыныӈ автобус мӯйлуптас. Тув ва̄т нупыл кит улас ва̄рим о̄лы. Ка̄сыӈ ӯнлын ма̄ мӯсхал щирыл щё̄питавес, ла̄гыл тӯщтын ма̄гыс ха̄ӈхылтапыт ёмащакв ва̄рим о̄лэ̄гыт, ня̄врамыт на̄йпос но̄х-пēламтаӈкве вēрмēгыт ос мо̄т са̄в э̄рнэ матарт тув ва̄рим о̄лэ̄гыт. 

	Ня̄врамытн ань па̄влыт халт яласаӈкве кӯпнит, ёмас номтыл ӯнлахо̄лэ̄гыт, минэ̄гыт.  

	Светлана ХОЗУМОВА
