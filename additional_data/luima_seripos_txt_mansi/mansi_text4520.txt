
Намыӈ-суиӈ ханты о̄йка Терентий Герасимович Харамзин яныгпо̄ль э̄тпос 30 хо̄талэ̄т 80 та̄лэ то̄влыс. Таве янытлан ма̄гыс ма̄хум Ханты-Мансийск ӯст о̄лнэ А̄с-угорский институтт атхатыгласыт.
О̄йка тот са̄в та̄л рӯпитас, та сыс тамле намытыл майвес — экономика наука кандидат, социологический наука доктор, действительный член социологической ассоциации РАН, член Академии Полярной медицины и Экстремальной Экологии человека, член Международной ассоциации арктических социальных наук. Са̄в рӯпитаме ма̄гыс, са̄в ёмас тэ̄ла ва̄рыгламе ма̄гыс «За заслуги перед отечеством II степени» нампа ма̄гылн тагатан по̄сыл майвес. Наука тэ̄лан яныг па̄рыс тотме ма̄гыс «Заслуженный деятель науки РФ» яныг намыл ла̄ввес.
Терентий Герасимович 1938 та̄лт Ха̄льӯс район Тэ̄к па̄вылт самын патыс. А̄тятэ Герасим Александрович во̄раяс, хӯл алыщлас. Оматэ Екатерина Константиновна колхозт рӯпитас. Э̄кваг-о̄йкаг ат ня̄врам янмалтасы̄г. Ма̄нь Терентий хунь нёлолов та̄лэ то̄влыс, о̄выл классыт ханищтахтуӈкве патыс. Анēкватэ Мария Ивановна Неттина мо̄йт ва̄нэ э̄ква о̄лыс — ханты мо̄йтыт, пēс потрыт, э̄ргыт тав та ва̄с. Э̄ква 119 та̄лэ мус о̄лыс. Терентий Герасимович анēкватэ акваг ӯлылытэ, ла̄ви, яныгмаме порат тав ляпатэ̄т матъёмас мӯтраӈ анēкватэ о̄лыс, тавēныл тав са̄в пӯмыщ мо̄йтыт ос а̄мщит хӯлыглас.
Яныг хо̄нт порат а̄тятэ, яныг каӈке, увщитэ ос а̄пщитэ а̄гмыл хартсыт, пуссын хотталь щалтсыт. Тав оматэ ос Мария увщитэ ёт яныгмас. Ма̄нь та̄гыл оматэ̄н ёт колхоз тэ̄пкант рӯпитасыт, туи пум ва̄рсыт, хӯл алыщласыт, толгысыт. 1951-1957 та̄лыт порат Ха̄льӯс па̄выл школат ханищтахтас, интернатт о̄лыс. Школа а̄стламе юи-па̄лт такви па̄влэ̄н минас. Колхозт бригадирыг паттувес, па̄выл ма̄хманэ ёт са̄всыр рӯпата ва̄рсыт — на̄йив хартсыт, туи пум ва̄рсыт. То̄нт тав са̄лы ӯрнэ тэ̄ла пӯмщалаӈкве патыстэ, ханищтастэ, матыр э̄рнэ потрыт нэ̄пакн хансыс.
Ма̄ньлат ма̄хум халт Терентий Герасимович сака ка̄ркам о̄лыс, са̄в рӯпитас. Тувыл тав колхоз комсомольский организация пуӈктотнэ хо̄тпаг пēриявес. Окружком комсомола ма̄т рӯпитан ма̄хум э̄лы-па̄лт сака э̄рнэ, пӯмыщ отчёт-потре ловиньтастэ. Я-ты, ань пыг маттем та янытлавес, потре сака мӯстыс. Ты юи-па̄лт тав Москва ӯсн, ЦК ВЛКСМ комсомольский организация ма̄к яныг школатэ̄н кēтвес. Тот нила э̄тпос о̄лыс, ханищтахтас. Яныг ӯст мо̄т о̄лупса ка̄салас, таса̄вит хащта̄л мир. Сыме ща̄гтыс кос, ос такви ма̄тэ урыл акваг номсыс. Хунь ювле ёхтыс, э̄лаль ханищтахтуӈкве номылматас.
1972 та̄лт Омск ӯст о̄лнэ сельскохозяйственный институт экономика факультет āстластэ, агроном-экономистыг ēмтыс. Тувыл аквта институтт э̄лаль аспирантурат ханищтахтас. Ты юи-па̄лт Ямал ма̄н минас, тув о̄лмыгтас. Тот лов та̄л о̄лыс, са̄лы ӯрнэ ос янмалтан тэ̄ла ханищтас, наука щирыл нэ̄пакыт хансыс.
Терентий Герасимович Тамара э̄кватэ̄нтыл хӯрум ня̄врам янмалтасы̄г. 1991 та̄лт колта̄глэ ёт Ханты-Мансийск ӯсн ва̄нтлысыт. Āс-угорский институтн патхатас. Рӯпитаме сыс ос Тюмень ӯст о̄лнэ государственный университетт юи ялантым экономика тэ̄ла э̄лаль ханищтас. Институтт рӯпитаме сыс тав са̄в э̄рнэ нэ̄пак хансыс. То̄ваныл ань учёный мир халт ва̄вет, яныг намыл майвēсыт.
Терентий Герасимовичн ма̄хум са̄в ёмас, сымыӈ ла̄тыӈ ла̄всыт, сыре-сыр мӯйлупсатыл щё̄питавес. Дума депутат Еремей Данилович Айпин таве о̄с янытластэ, Дума па̄лыл янытлан нэ̄пакыл, муйлупсал мистэ. Ма̄н, газета ва̄рнэ ма̄хум, ты мӯтраӈ о̄йка о̄с янытлылӯв. Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
 
