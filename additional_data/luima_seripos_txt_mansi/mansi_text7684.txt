
Хо̄слох ма̄ньщи па̄вылкве Ха̄льӯс районт Саран­па̄вылныл ло̄ӈхаль о̄лы. Округ картат наме ат хо̄нты­лы̄н, 1954 та̄лт па̄вылт о̄лнэ ма̄хум мо̄т ма̄н ва̄нлуӈ­кве ла̄ввēсыт, таима̄гыс па̄выл сытамыг та ēмтыс. 
Ам кит щёс тув то­тыг­лавēсум, тот яныг о̄пам Василий Никитич ос о̄пам Сергей Васильевич Меровыг хуньт о̄лсы̄г. Па̄вылкве Саквъя̄ ва̄тат о̄лы. Ма̄н Саранпа̄вылныл тув моторха̄пыл ялсӯв. Я̄ хосыт миннэ̄в порат аквматэ̄рт сэ̄й рощ та нэ̄глапас ос карс сыпт колквет на̄ӈкēгыт. Ань та̄ра та патыс, манрыг па̄вылкве Хо̄слохыг нам­тым о̄лы, тав хоса ло̄хт ӯнттыма.   
Па̄вылт ань мощща кол хультыс, тот о̄лум ма̄хум та̄н ня̄враманыл, апганыл тув ань ёхталэ̄гыт. О̄влэ̄т са̄в ма̄ньщи колта̄глыт тот та о̄лсыт: Анямовыт, Лончаковыт, Меровыт, Овёсовыт, Ромбан­деевыт. Та̄н хӯл алыщласыт, во̄­раясыт. Война э̄лы-па̄лт ос 1954 та̄л мус ма̄хум «Большевик» нампа колхозт рӯпитасыт, хӯл алыщлан коныпал яныг тэ̄пкант картёпка ос тур­непс янмалтасыт. 
Тувыл ма̄нь па̄влыт яныг па̄вылн тӯлвēсыт, Хо̄слох колхоз Ло̄пмусн тотвес, щēмьят тув манос Саранпа̄вылн ва̄нтласыт. То̄ват нэ̄мхотталь минуӈ­кве ат ка̄сащасыт. Та̄н коланыл ла̄кква-ло̄ста­лавēсыт ос Ло̄пмусн та тотвēсыт. Тох Ва̄щиль ос Поркупъя Меровыг, Аннэ Лончакова, Анатолий Анямов щēмьят ос Мария Ромбандеева нэ̄мхотталь ат минасыт, пēс коланылт та хультсыт.  
Хо̄слохт электро­стан­ция ва̄рыглавес, хоса ат рӯпи­тас, хот-саквалас. Па̄вылкве на̄йпос та̄л ос суйта̄лыг та хультыс, туп ра̄тива хосыт ма̄хум э̄р­гыт хӯнтлысыт ос ля̄хха­лыт ёмщакв торгамтан ма̄гыс рущ ла̄тыӈ ва̄нэ ня̄враманылн ма̄ньщи ла̄тӈын толмащлавēсыт.  
Ты па̄вылт Евдокия Ивановна Ромбандеева, намыӈ-суиӈ учёный э̄ква, ос ма̄ньщи ла̄тыӈ ос пēс накыт ва̄м э̄ква Татьяна Дмитриевна Слинкина самын патсы̄г ос яныгмасы̄г. Тэ̄натэ̄н ам сас ва̄сагум. 
Е.И. Ромбандеева по­тыр­та̄лыс, тав 1947-1949 та̄лт Хо̄слох школат рӯ­питас. Тот о̄пам ос тав а̄пщиянэ ханищтас. Па̄­выл ня̄врамыт Кульпасн манос Сӯкыръян ханищ­тах­туӈкве кēтыглавēсыт. Та̄н тот школа-интернатт о̄лсыт. Ётыл Саранпа̄выл школан тотыглавēсыт. 
Та порат ма̄хум са̄в­сыр пилыщмаӈ накн па­тыгласыт, то̄ват хотталь тотвēсыт, мо̄таныт яныг хо̄нтыт хо̄нтласыт. Ань та̄н наманыл «Книга памяти репрессированных Тюмен­ской области» ос «Птицы светлой памяти» нэ̄па­кыгт ловиньтаӈкве ро̄ви. 
На̄н щар пēс мо̄йтыт ловиньтасы̄н ке, ул ва̄глы̄н, Хо̄слох ма̄хум Па̄йпыӈ-о̄йка На̄й-О̄тырн ӯргалавет. Ты На̄й-О̄тыраныл са̄ӈквылтан та̄н о̄ньщи. Таве Сӯкыръят о̄лум о̄йка Григорий Николаевич Сайнахов са̄ӈвылта̄лыстэ. Тувыл Каллистрат Петрович Лончаков потырта̄лыс, тав ма̄нь порат Хо̄слохт ты са̄ӈквылтым та̄н Егор Семёнович Овёсов матум о̄йканыл хӯнтлыс. Ань то̄ванакт хотты ма̄ньлат хо̄тпатын хо̄т-а̄ти са̄ӈк­вылта̄лаве. 
Па̄выл ляпат ōлнэ Толгын­тӯр хотыл нэ̄глыс, таи пēс мо̄йтыт ловинь­таӈкве о̄с ро̄ви. Мо̄йтэ̄гыт, Миснэ Па̄йпыӈ о̄йка ёт акван-минамēн порат тӯр Миснэн тув тотвес.
Хо̄слохт Иван Меров самын патыс, тав Ханты-Мансийскат педучили­щат ханищтахтам порат «Ханты манси шоп (шой)» округ газетат ма̄ньщи ла̄тӈыл ля̄ххалыт хансыс. 
Тувыл «Лӯима̄ сэ̄рипос» газета журналистыг Т. Мерова ос Н. Меров, Т. Мерова, «Лылыӈ со̄юм» ня̄врамыт ханищтан колт рӯпитан хум В. Меров – та̄н пуссын Хо̄слōхт яныгмасыт.  
Хотты накт ам Хо̄слохн о̄с вос тотыгланувем, то̄нт омам яныгмам ма̄тэ ка̄салылум ос тот о̄лнэ хо̄тпат ёт ва̄йхатэ̄гум. 
Жасмин Мерова, Ханты-Мансийск ӯс
