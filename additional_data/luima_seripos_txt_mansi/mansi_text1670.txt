

	Ты хурит ханты нэ̄ Фёкла Семёновна Бондаренко по̄слым о̄лы. Ювле хультум та̄л ва̄т са̄грапнал э̄тпосэ̄т Сургут ӯсн ялмум порат таве «Старый Сургут» нампа культура колт ка̄саласлум, по̄слыслум, мощ потрамасмēн. На̄н ань Фёкла Семёновна потре ловиньтэлы̄н.


		– Ам Нижневартовский район Аган па̄вылт о̄лэ̄гум, тот самын патсум, яныгмасум. 

		Тыт, Сургут ӯст, а̄гим о̄лы, хӯрум ня̄врам о̄ньщи. А̄тям Аган па̄выл хум, омам ос 

		Касум ēрныл о̄лыс. Казымский восстание о̄лме порат омам колта̄гланыл Аган нупыл ояс. А̄тям ёт тэ̄н тот ты акван-хо̄нтхатсы̄г. Тыг ань ос рӯпатам суссылтан ма̄гыс во̄ввēсум. 

		Ань мӯй ма̄хум вос сунсэ̄гыт, соссаӈ мир пēс порат ӯльпа та̄рыл маныр ва̄рсыт, ма̄щтырласыт. Ам ань суссылтэ̄гум, хусапсов хумус сагаве.   О̄влэ̄т ма̄н ӯльпа 

		та̄р атэ̄в, ёмащакв щё̄питыя-нӯв, тувыл ущ матыр ва̄рēв, ма̄щтырлэ̄в. Э̄лнаӈ ма̄хманув ӯльпа та̄рыл са̄всыр хусапсовыт коныпал норыт акван-нэ̄гсалан ма̄гыс ква̄лыг ва̄рсыт, сагсыт. Тамле та̄р кол ӯнттын порат ман мо̄т та̄рвитыӈ рӯпата ва̄рнэ порат сака 

		яныг па̄рыс тотыс.

		Ам Фёкла Семёновна китыгласлум, ӯльпа та̄р щё̄питаӈкве та̄рвитыӈ? Тав ла̄внэ̄тэ щирыл, атхунь та̄рвитыӈ, щё̄питан порат сака рӯпатаӈ. Тув са̄в ё̄р пинуӈкве э̄ри. Ос ты рӯпата сака пӯмыщ. Хунь ва̄рнэ тэ̄лан матарыг ēмты, татем ща̄гтэ̄гын, о̄с матыр ва̄руӈкве тахмаēгын.

		Аган па̄вылт соссаӈ ма̄хум хӯл алыщлан ос во̄раян пормасаныл ва̄рнэ ос о̄щнэ кол о̄лы. Фёкла Семёновна тот кӯщаиг рӯпиты. Такви па̄влэ̄т тав намыӈ-суиӈ хо̄тпаг о̄лы. Тамле намытыл майвес: Народный мастер России, заслуженный деятель культуры ХМАО-Югры, Почётный гражданин Нижневартовского района, п. Аган Нижневартовского района. 

		Ты сака ёмас, мӯтраӈ э̄ква, хо̄тпа нупыл сымыӈ э̄лумхо̄лас. Ты я̄тил хо̄тпа пуста̄гыл вос о̄лы, На̄й-О̄тыранэ̄н вос ӯргалаве! Пус ка̄т, пус ла̄гыл!

		 

		Светлана Ромбандеева

		 

 
