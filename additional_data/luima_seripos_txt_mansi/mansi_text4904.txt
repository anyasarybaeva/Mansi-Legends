
Ты йист ма̄н са̄всыр ищхӣпыӈ утыт о̄ньщим о̄луӈкв та патсӯв. Э̄лн ӯнлын ка̄сыӈ ма̄нь па̄выл мус интернет тотнэ тēрква̄лгыт та хартавет. Ань ты рӯпата хумус ва̄раве, ты урыл потыртан ма̄гсыл кӯщаит округ мирколт яныг сапра̄ни ва̄рыгласыт.
О̄выл ла̄тыӈ округ кӯщай нэ̄в Наталья Комарова ла̄выс. Тав потыртаме щирыл, ань округувт о̄лнэ ма̄хум пуссын интернет вос о̄ньщēгыт. Матыр нэ̄пак ловиньтаӈкве, йильпи тэ̄лан ханищтахтуӈкве манос документ-нэ̄паканув ва̄руӈкве, тот щар пуссын ро̄ви. Ань таима̄гыс ты рӯпата молях ос ёмащакв ва̄руӈкв э̄ри.
Ты яныг кӯщаюв юи-па̄лт Эдуард Лебедев потыртас. Ты о̄йка са̄всыр информационный технологият уральтым рӯпиты. Тав ла̄выс, 2030 та̄л мус округувт янытэ̄т ты рӯпата тах ва̄раве. Ань программа хансым о̄лы, рущ ла̄тӈыл тамле намыл хасвес – «Информационное общество ХМАО-Югры на 2018-2025 годы и на период до 2030 года». 
Со̄ль ман интернетыг ла̄внэ йильпи ищхӣпыӈ ут тох ёмащакв рӯпиты, Наталья Комарова ты урыл Ха̄льӯс район Хулюмсӯнт па̄выл кӯщай хум титыглаӈкв таӈхыс. Хулюмсӯнтыт ты торыг па̄выл мирколт Ярослав Ануфриев ӯнлыс. Тэ̄н Наталья Владимировна ёт видеосвязь щирыл потыртаӈкв номсысы̄г. Ос матрыг э̄рнэ порат Ярослав Викторович камератэ рӯпитаӈкв хот-по̄йтыс. Кӯщаюв такос ла̄ви: «Хулюмсӯнт, Хулюмсӯнт.» Ювле нэ̄матыр потыр а̄тим.
Тувыл Владимир Фомин, Ха̄льӯс район кӯщай хум, потыртаӈкв патыс. Владимир Иванович ла̄выс, ань мо̄тыт 2019 та̄лт Саранпа̄выл, Ло̄пмус, Ня̄хщамво̄ль ос Кульпас па̄вылт о̄лнэ мир пуссын молях рӯпитан интернетыл ва̄равет. То̄нт сотовый связь о̄с ёмащакв рӯпитаӈкв паты. 
Тав юи-па̄лэ̄т Ярослав Ануфриев потыртас. Хулюмсӯнт па̄выл миркол кӯщай ла̄выс, па̄вланылт ань ущты ва̄рим йильпи ут сака ёмащакв рӯпиты. Мощēрт пӯльница, садик, школа пуссын оптоволокно-ква̄лгыл тах хартавет. Ань тот па̄влыӈ ма̄хум ос ня̄врамыт пуссын ща̄гтым о̄лэ̄гыт. 
Э̄лаль кӯщаит ня̄врамыт ханищтахтын колледж-колыт урыл потыртаӈкв патсыт. Ань округувт онтоловхуйплов тамле кол рӯпитэ̄гыт, та̄н са̄всыр яныг ӯсытт о̄лэ̄гыт. Ня̄врамыт тот ань мощ мо̄т щирыл ханищтаӈкв тах патавет. 
Ты урыл потыртаманыл порат сапра̄нит ӯнлум акв кӯщай хум ла̄тыӈ во̄выс, тав тох потыртас. ЖКХ ма̄т са̄всыр э̄рнэ рӯпата ва̄рнэ хо̄тпат ань щар ат то̄вылхатэ̄гыт. Колледжит ня̄врамыт мо̄т э̄рнэ специальноститн о̄с вос ханищтавет. 
Тав ты колыт рӯпатаныл пуссын уральтасанэ, щар нэ̄мхо̄т ЖКХ рӯпата ва̄рнэ ма̄гыс пыгыт ат ханищтавет. Мо̄т ма̄ныл ёхтум хо̄тпат тув рӯпитаӈкв вивет, ос та̄н ёмащакв рӯпитаӈкв ат ха̄сэ̄гыт. 
Ты хумн Наталья Комарова ла̄выс, щар со̄ль, то̄ва специалистыт сака кос э̄рēгыт. Образование департаментыт рӯпитан хум Александр Гомзяк ла̄выс, мощēртын ма̄хум мо̄т рӯпатан ханищтан ма̄гыс са̄всыр организациятт йильпи налыман кол тах пунсавет. Ма̄хум тот туп хо̄т э̄тпос ханищтахтуӈкв патэ̄гыт. Хотьют ка̄сащи, тав юн о̄лым, интернет хосыт ханищтаӈкв патаве. То̄нт э̄рыӈ са̄внув мир рӯпатаӈыг ēмтэ̄гыт.
