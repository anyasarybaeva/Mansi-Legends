
То̄ванакт пӯмщиг о̄лы, ань тыхо̄тал о̄лнэ ма̄ньлат пыгыт ос а̄гит та̄нки о̄лупсаныл урыл аман маныр номсэ̄гыт? Манхурип тэ̄лал та̄н пӯмщалахтэ̄гыт? Ищхӣпыӈ ут нупыл ӯнлантым маныр кина сунсэ̄гыт, манхурип потрыт, ля̄ххалыт тот ловиньтэ̄гыт. 
Ань тамле ва̄рмалит та̄ра-паттын ма̄гыс лӯпта э̄тпост акв пыг ёт потыр­тасум. Наме Юрий Паны­шев, тав Урай ӯсныл Силава па̄вылн ёхталас. Тот «Самарьяне» э̄ргын колн ялантан нэ̄т ма̄гыс тумраныл ёнгыс ос койп ра̄тыс. Ётыл тав ётэ по­тыр­тасум ос такви о̄луп­сатэ урыл мощ киты­гла­слум. Юра ювле тох по­тырас:
– Ам Урай ӯст онтолов класс а̄стласум, ань иӈ кит та̄л хультыс ос та юи-па̄лт хирург-лēккарыг э̄лаль ханищтахтуӈкве таӈхēгум.
Ам рӯтанум щирыл ма̄ньщииг о̄лэ̄гум. Пēс ма̄ньщи накытыл ат та̄л­кем пӯмщалахтэ̄гум. Амки са̄ӈквылтан та̄ныт нэ̄пакн хансым щирыл ханищ­тасанум, са̄всыр ма̄нь кинат суссум. 
Тувыл Сатыга па̄вылт о̄лум яныг­па̄ла хо̄тпат ёт потыртасум, та̄нанылныл матыр-а̄ти та̄ра-патты­сум. То̄ва накыт №4 школат ханищтахтым пӯмщалаӈкве патсанум. Ань тумраныл ёнгуӈкве ха̄сэ̄гум, койп ка̄тын вислум ос амки ла̄щал ра̄тсум, ра̄тсум, тох та ханьщувласум.  
Школат психолог-лēккар нэ̄ а̄нумн ла̄выс: «Наӈ такем номтыӈ пыгыг о̄лнэн, наӈкина̄н ёмас ва̄рнэ тэ̄лат хо̄нт­мын. Ань са̄в ма̄ньлат хо̄тпат ищхӣпыӈ ут нупыл сун­сым наска̄ссыг ӯнлантэ̄­гыт, наӈ сымн ро̄внэ тэ̄лат тот сунсантэ̄гын ос ханищтахтэ̄гын». 
Омагум-а̄тягум пēс накытыл аты пӯмщалах­тэ̄г, тэ̄н хосат та̄гыл рущ мир щирыл о̄лэ̄г. Юн анēквамныл, тав наме Марина Борисовна Сухойкова, акваг матыр-а̄ти китыгласум, тувыл ащо̄йкам ос тав э̄щанэ, а̄пщиянэ, о̄парищнама­ныл Молотковыт, сосса ма̄хум о̄лупсаныл урыл потырта̄лсыт. 
Са̄всыр хащта̄л о̄лыг­лапыт та̄ра-паттын ма̄гыс ам потрыт ловиньтасум. Ты хал ня̄йт хо̄тпа о̄лупса­ныл урыл матыр ва̄ӈкве а̄нум сака пӯмщиг о̄лы, ты урыл ищхӣпыӈ ут хо­сыт мирхал учёныит по­т­раныл кинсыянум. 
Мо̄т мирыт по̄йкщан манос пӯрлахтын нака­ныл о̄с та̄ра-паттыянум. А̄нумн якут ма̄хум ос ма̄ньщит пēс наканыл сака мӯстэ̄гыт. К.Ф. Карья­лайнен финн учёный, нэ̄пакēт хансум, тав туп  вогулыт (ма̄ньщит пēс порат тох ла̄ввēсыт) ос якут мирыг палт ня̄йт хо̄тпа масыглам ка̄щ хо̄н­тыглас. Такви самагēтыл вогул ня̄йт хо̄тпа ка̄са­ла̄­лыстэ, та о̄йка э̄рге сака та̄кыщ э̄ргыстэ. Якут ма̄­хум «Олонхо» пēс мо̄й­та­ныл ёмщакв ва̄глум, мо̄лты­нув «Марба» нампа А. Иванов-Кундэ потрыт хансум хум спектакле сунсыслум. 
Амки койп о̄ньщуӈкве тахсум, таима̄гыс Сарато­во ӯс ляпат о̄лнэ ма̄щтыр хумн койп ва̄рылтасӯв. Тав тот Балаково ӯст о̄лы ос са̄всыр пормасыт ёмщакв ва̄ри. Ань койпум сака ӯргалым о̄ньщилум. Тувыл Таро картат ла̄пкат ёвтсум, та̄нанылтыл са̄в­сыр тэ̄лат осн-паттуӈкве ро̄ви. Та̄н хурияныл ха̄с­нэ̄г торгамтаӈкве э̄рēгыт, картан мори новхатуӈкве ат кос э̄ри.
Тувыл Юрий пыг о̄выл­тыт Анна Изюмова акв-кит ла̄тыӈ ла̄выс. Нэ̄ Урай ӯст «Горизонты Югры» клубн ялантан ня̄врамыт ёт рӯпиты. Юрий о̄с тув яланты. Анна Леонидовна ла̄ви: 
– Юра, насати, мо̄т пыгрищит-а̄гирищит халт сосса мирыт урыл сака са̄в ва̄г. Акваг матыр та̄на­нылн потырты, ма̄нь ки­нат та̄нанылн суссылты, учёный хо̄тпат наманыл хӯлты ос та̄н хансум нэ̄­паканыл ловиньтаӈкве ла̄ви. 
Са̄в мирыт о̄щнэ пēс наканыл ёмщакв ва̄ганэ. То̄ванакт акв хотты мир наканэ мо̄т мир ёт хот-тэ̄лыгтавет, таима̄гыс та ма̄хмыт кантлэ̄гыт. Ань ня̄врамыт нэ̄матыр ул вос тэ̄лыгтасыт, Юра та̄на­нылт ма̄к ва̄рмалит по­тырты. 
Ма̄н э̄ргын группав ма̄гыс акваг нё̄ты, тавēн яныг пӯмащипа ла̄вēгум.
Тамара МЕРОВА
 
