
Ханты-Мансийскат сӯкыр э̄тпост акван-атхатыглам нэ̄пак хаснэ финно-угор ма̄хум ос потрыт толмащлан хо̄тпат та̄нки рӯпатаныл о̄вылтыт потыртасыт. Та̄н са̄всыр тэ̄ланыл а̄ртала̄лнэ юи-па̄лт матыр йильпииг ва̄руӈкве номылматсыт. 
Кит хо̄тал сыс та̄н нила секция щирыл ла̄кква-атхатыгла̄лсыт ос ка̄сыӈ ма̄т я̄нас ва̄рмаляныл о̄вылтыт потрамасыт. Акв секцият потрыт толмащ­лан хо̄тпат хо̄нтхатыгла­сыт ос та̄н рӯпитан кол­на­каныл «Мастерство пере­вода: опыт и перс­пективы» намаим о̄лыс. 
Та колнакт А.М. Горь­кий нампа литература институтт рӯпитан доцент нэ̄ Вера Пантелеева пуӈктотыс. Тав ла̄выс: 
–Ма̄н колнакувт ак­ван-атхатыглам ма̄хум пус­сын вēщкатыг рӯпи­та­сыт, потрыт ос стихыт тол­мащлан хо̄тпан та̄нки ва̄нэ на­каныл суссылта­сыт ос матыр-а̄ти тэ̄ла­ныл хӯл­тыглым аквъёт ха­нищтахтасыт. Та̄н ань акван-нё̄тхатым са̄всыр потрыт ос стихыт тол­мащ­лаӈкве  ла̄вхатсыт. 
Ма̄н ань финно-угор ма̄хум хансум потраныл ос стиханыл толмащлан ва̄рмаль о̄вылтыт 11 док­ладыт хӯнтлысӯв, хӯрум хо̄тпат ищхӣпыӈ ут хосыт ма̄н ётув потырта­сыт. Ма̄хум потраныл пуссын пӯмщиг о̄лсыт. 
Акв докладыт ма̄н ат ва̄нэ хащта̄л накыт осн-паттысанӯв. Тыи Сургут­ский университетыт рӯпитан хум Дмитрий Солопий финно-угор ма̄хум ща̄нь ла̄тӈаныл са̄в мирытн ва̄нэ ма̄гыс ищхӣпыӈ ут хосыт ма̄нь­лат а̄гит-пыгыт пӯмща­лан ёнгыт щё̄питэ̄гыт. 
Та ёнгыт пēс йис хо̄ныт, пēс ма̄хум на­ма­ныл венгрыт, финныт ос эстонцыт ла̄тӈа­нылт хансым о̄лсыт, ань ханты ла̄тӈыл тув о̄с хасвēсыт. 
Секциявт рӯпитан то̄ва хо̄тпат тамле тэ̄лан ат ка̄сащасыт, воритотуӈкве патсыт. Тувыл мощ ном­сахтым тох ла̄всыт, ань ищхӣпыӈ пора ква̄л­та­паптым юи-па̄лт хоталь ва̄рхатэ̄в, таӈхēв ман а̄ти – ща̄нь ла̄тӈув э̄лаль тотнэ ма̄гыс ос ма̄ньлат хо̄тпат пӯмщалан ма̄гыс тамле ищхӣпыӈ ёнгыт тах та щё̄питавет.
Кит хо̄тал сыс удмурт, эрзя, мокша, саран, ханты ла̄тӈыл толмащлан ва̄р­малит о̄вылтыт докла­дыт хӯнтлысӯв. Марийка нэ̄ Раиса Сунгурова «Твои первые 100 слов на моём родном языке» щēпт о̄щнэ нэ̄пак суссылтас ос ты проектэ о̄вылтыт потыр­тас. 
Тав Сургут ӯс миркол хо̄тпатн субси­дия-олныл та̄стувес ос ты нэ̄пак та̄ратас. Тавēн са̄в ма̄т о̄лнэ финно-угрыт ща̄нь ла̄тӈыл словарь хан­суӈкве нё̄тсыт. Ма̄ньщи ла̄тӈыт тув Светлана Ди­ни­сла­мова атыс.
Ма̄ньщи ла̄тӈувтыл толмащлан тэ̄лат
Ма̄ньщи ма̄хум пēс йис потраныл рущ ла̄тӈыг толмащлан урыл Вадим Орлов потыртас. Тав пе­да­гогика наукат доктор нам о̄ньщи. Ханты-Мансий­скат тав Юван Шесталов щё̄­питам проектэ ёт аквъёт рӯпитасы̄г. 
Венгр учёныиг Антал Регули ос Бернат Мункачи 19 нотт ма̄ньщитныл ак­ван-атым пēс потраныл, мо̄йтаныл рущ ла̄тӈын 2010 та̄лт тэ̄н толмащ­лаӈ­кве ос нэ̄па­кыг та̄ра­таӈкве патсыт. 
Вадим Борисович ла̄­выс, ты тэ̄ланыл ва̄рнэ̄­ныл порат са̄в хо̄тпатн нё̄твē­сыт. Та̄н э̄лы-па̄ла­нылт пēс ма̄ньщи потрыт рущ ла̄тӈын о̄влэ̄т Е.И. Ромбандеева толмащла­санэ. Тох тав «эпиче­с­кий» пēс потрыт хансум нэ̄пак та̄ратас. Та̄н тавē­ныл ханищ­тахтым та рӯ­патаныл аквтыхольт ва̄­руӈ­кве вуйхатсыт. 
Толма­щлан ва̄рмаль – сака та̄рвит рӯпата, кос хоты ла̄тӈыл вуим потрыт, мо̄й­тыт пуссын щар э̄рнэг ос ма̄кыг на̄нки ща̄нь ла̄тӈыл толмащлаӈкве ат вēрмилын. Тувыл пēс порат о̄лум накыт та йис ща̄нь ла̄тӈыл мо̄т щирыл хӯлтавет, ань о̄лнэ ма̄нь­лат хо̄тпатн то̄ва накыт янытэ̄т ат торгамтахтэ̄гыт. Таима̄гыс потрыт ман стихыт толмащлан порат кит-хӯрум хо̄тпат аквто­рыг тамле рӯпата вос ва̄рнувыт. 
Са̄в хо̄тпат о̄с аквтох номсэ̄гыт. Та секцият ам ма̄ньщи поэт-хум Андрей Тарханов «Природы чуд­ное мгно­вение» нампа стихыӈ нэ̄паке урыл по­тыр­тасум. 
Ты нэ̄пак ня̄вра­мыт ма̄гыс тэ̄н Антонина Тарханова э̄ква­тэ̄нтыл 2016 та̄лт та̄ра­тастэ̄н. Ос о̄лмēнт таи ва̄­руӈкве тахсы̄г, та нэ̄пакн хан­сым стихыт ма̄ньщи ос ханты ла̄тӈыл вос тол­мащ­ланувет. 
Ам то̄ва стиханэ тол­мащласанум кос, тувыл то̄ва рущ ла̄тӈыт ма̄н ща̄нь ла̄тӈувтыл нэ̄мхот­мус ла̄вуӈкв, ма̄нь стих-охсат ма̄щтырыг ла̄внэ хольт акв ла̄тӈыл ке ля̄га­лаӈкве, то̄нт та̄н ат тор­гам­тахтэ̄гыт. Ань ма̄ньщи ла̄тыӈ ва̄нэ хо̄тпат акван-нё̄т­хатым ке толмащ­лыяныл, ёмас о̄лнӯв.  
Тамара МЕРОВА
