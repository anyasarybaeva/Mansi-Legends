

	Та э̄тпост департаментыт о̄лнэ кӯщаит та̄нки рӯпатаныл о̄вылтыт ла̄тыӈ ва̄рēгыт. Та̄н округ янытыл ищхӣпыӈ ут хосыт мо̄т кӯщаитн хӯнтлавет ос э̄рнэ порат ла̄тыӈ ювле ла̄вēгыт манос матыр китыглэ̄гыт. 

	Любовь Ковешникова, образование ос ма̄ньлат ма̄хум ёт рӯпитан тэ̄лат кӯщай нэ̄, ла̄выс: «2016 та̄л сыс 21 йильпи садик ӯнттувес. Тув 3 со̄тыра 645 са̄вит ма̄нь ня̄врамакве ялантаӈкве патсыт. Округ янытыл 448 садик о̄лы, то̄ват та̄нки щирыл рӯпитым олн сэ̄лэ̄гыт. Мо̄лал та̄нанылн нё̄тмил ва̄рнэ ма̄гыс «Сертификат дошкольника» нампа лиценция щё̄питавес. Школат ханищтахтын ня̄врамыт о̄с тамле нэ̄пак о̄ньщēгыт. Ань 2 со̄тыра 700 э̄лумхо̄лас ты нэ̄пак висыт ос тув та̄стым олнытыл ойтхатуӈкве вēрмēгыт. Акв сертификат-нэ̄пак тынэ 16 со̄тыра 419 солко̄ви са̄вит о̄лы, ос а̄гмыӈ-мосыӈ ня̄врам ма̄гыс минэ нэ̄пак тынэ 16 со̄тыра 887 солко̄ви са̄вит о̄лы».

	Кӯщай нэ̄ школат ханищтахтын а̄гит-пыгыт о̄вылтыт о̄с потыртас. Соссаӈ ня̄врамыт ханищтан тэ̄ла урыл нэ̄матыр ат ла̄выс. Пуссын ла̄вум ля̄ххалыт на̄н округ образование нампа ищхӣпыӈ ло̄псэ̄т ловиньтаӈкве вēрмегы̄н.
