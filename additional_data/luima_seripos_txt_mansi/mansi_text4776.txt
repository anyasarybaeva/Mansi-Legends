
Руслан Проводников ань округ Дума депутатыг рӯпиты. Тав матах та̄л ювле хультум юи-па̄лт тамле пӯмыщ ва̄рмаль номылматас – а̄лпыл, хо̄т щё̄с ляпатемт, ма̄ньлат а̄гит-пыгыт акван-атыглыянэ ос та̄н ётаныл зарядка ва̄ри. Ты тэ̄латэ рущ ла̄тӈыл тох намаястэ – «Утро с чемпионом». 
Хоты ӯсн мины, тот аквты щирыл ва̄ри. Мирн ва̄нэ намыӈ-суиӈ спортсмен ёт са̄в ма̄ньлат хо̄тпат хо̄нтхатыгла̄лэ̄гыт, пуссын ща̄гтым тув ёхтэ̄гыт. Ос Руслан та̄нанылн э̄рнэ щирыл хумус ню̄нсалахтункве э̄ри, ёмащакв ханищтыянэ ос щар ат са̄лытыянэ.
