
Мо̄лал «Югра» нампа ля̄ххал тотнэ ма̄хум ёт мирн нё̄тнэ департаментыт кӯщаиг о̄лнэ нэ̄ Тереза Пономарёва хо̄нтхатыглас. Тав 2020 та̄л сыс ва̄рум рӯпататэ о̄вылтыт потыртас ос хумле э̄лаль рӯпитэ̄гыт тах, ты урыл акв-кит ла̄тыӈ ла̄выс. Та̄н департаментаныл ёмщакв рӯпитас, ос матыр та̄рвитыт ēмталасыт ке, ма̄хумн акваг нё̄тсыт. 
Ань 2020 та̄л о̄выл хо̄таланыл па̄сныл та̄н «Расту в Югре» о̄лыг­латта̄л йильпи мӯйлупса щё̄питасыт. Ок­ругт самын патнэ ня̄в­рам щēмьятэ̄н тамле мӯй­лупса миве. Та хусап кӣвырт пластиковый карточка пиным о̄лы, ос тувыл банк-колт хӯлтхатнэ̄ныл порат та карточкан 20 со̄тыра солко̄ви кēтаве. Ань тыг мус тамле олн-нё̄т­милыл 15 со̄тыра щē­мьят ойтвēсыт. 
Федерация са̄кконыт па̄лыл округув акван-нё̄тхатым ос са̄всыр тэ̄­лат ва̄рēгыт. Та щирыл щēмьят о̄лнэ хӯрум та̄л­ныл са̄т та̄л яныт ня̄врамаквет пособиял ойтавет. Нусаг о̄лнэ щēмьят о̄с нё̄тавет. Та̄н ка̄сыӈ э̄тпос 7 со̄тыра 582 солко̄вил та̄ставет. 
Тереза Пономарёва ла̄выс, тамле щēмьят пус­сын нё̄туӈкве э̄рēгыт, нэ̄мат та̄рвит воссыг ул вос о̄щсыт ос та̄нки хо̄т олн сэ̄луӈкве вос вēр­мысыт. 
Са̄в ня̄врамыӈ щēмьят ма̄гыс
Тувыл акв манос хӯ­рум ня̄врам о̄щнэ ос ма̄нь прожиточный ми­нимум сэ̄лнэ щēмьят о̄с олн-нё̄тмилыл мивет. Ты коныпал са̄в ня̄в­рам янмалтан щēмьят «Югорский семейный капитал» нампа ол­ныл мивет. Ань ты та̄л самын патум ня̄в­рамакве ма̄гыс 150 со̄­тыра са̄вит солко̄вил та̄ставе, тыгыл 2021 та̄лт олн-нё̄тмил виӈкве ро̄ви. 
Ты накт лю̄ль а̄гм паттат о̄с акв йильпи ва̄рмаль щё̄питавес. Ты «Югорский семейный капитал» нэ̄пакныл щēмья 35 со̄тыра олн та̄ра во̄вуӈкве вēрми. Ань нёлолов со̄тыра щēмьят олн вимыт, тамле ва̄рмаль та̄л оиг­пан мус иӈ рӯпиты.
 
Тувыл са̄в ня̄врам ян­малтан щēмьят ойт­нэ олнаныл но̄х-нё̄т­вēсыт. О̄влэ̄т та̄н 592 солко̄вил ойтыглавēсыт, ань округувт школат ман колледжит, уни­верситеттт ханищ­тахтын а̄гит-пыгыт 1 со̄тыра 300 солко̄вил ойтуӈкве патвēсыт.  
Са̄в ня̄врам о̄щнэ щēмьят хотталь ӯщ­лахтуӈкве ялум лё̄ӈх олнаныл акв палэ ювле ойтавет. Тамле порат ка̄сыӈ щēмья 10 со̄тыра солко̄вил мивет. Тох 800 щēмьят олныл ювле ойтвēсыт.
Яныгпа̄ла хо̄тпат ма̄гыс нё̄тмил
Йильпи та̄л о̄выл­тахтам па̄сыл хӯрум со̄­тыра арыгкем яныг­па̄ла хо̄тпат юн цифровой ос спут­ни­ковый связил ва̄руӈкве нё̄твēсыт. 
Тувыл коронавирус а̄гм паттат департамент ма̄хум ма̄гыс ат нё̄тмил щё̄пита̄лыс. Ня̄врам щирыл та̄рвитыӈыщ о̄лнэ нэ̄ хо̄тпат ос 11 классыт ханищтахтам ос школа а̄стлам а̄гит-пыгыт 5 со̄тыра солко̄­вил ойтвēсыт. 
Яныгпо̄ль э̄тпост 16 та̄л то̄влын ос 18 та̄л яныт а̄гит-пыгыт ос пенсиян патхатам хо̄т­пат 3 со̄тыра солко̄­вил та̄стувēсыт. Тох округт о̄лнэ 275 со̄тыра э̄лум­хо̄лас олныл нё̄твес.
Ты коныпал депар­тамент па̄лыл 50 со̄ты­ра пенсионерыт манос яныг щēмьят тэ̄нутыл ос тэ̄рпил тотвēсыт. 18 со̄тыра арыгкем хо̄тпа психолог-лēккарытн нё̄т­вēсыт. Тамле лēк­ка­рытн пӯльницат, Рос­потребнадзор колт рӯ­питан ма̄хум ос ты департаментыт рӯпитан хо̄тпат нё̄туӈкве вēр­мавет.
Туи порат Контакт-центр кол рӯпататэ о̄вылтастэ. Округт о̄л­нэ ма̄хум 8-800-30-14-443 телефон хосыт вос свонитэ̄гыт ос ма­тыр-а̄ти тэ̄ланыл ки­тыглаӈкве вēрмияныл. Ань тыг мус ма̄хум са̄всыр тэ̄лат ма̄гыс 50 со̄тыра свонок ва̄рсыт. 
Тереза Пономарёва ла̄­выс, ты тэ̄лат хӯрум нак щирыл уральтым та̄ра-паттавет. То̄ват тэ̄лат урыл аквта щёс ювле потыртэ̄гыт, мо̄­таныт хо̄тал па̄лыт хо̄т кис­хатым ювле ла̄вавет, ос хӯрмит тэ̄лат кит хо̄тал сыс мо̄т кӯщаит палт кисхатэ̄гыт. 
Ань а̄гм паттат ма̄хум тыгле-тувле яласаӈкве ат та̄ратавет, таима̄гыс контакт-центр колт рӯпитан хо̄тпат ёт юил кӯстырнув по­тыртаӈ­кве о̄лы. Тувыл са̄всыр нэ̄пакыт хо̄т-а̄ти я̄нас акван-атуӈкве ат э̄ри, та̄наныл МФЦ кол хосыт ва̄руӈкве вēр­мавет. 
Тамара Мерова
