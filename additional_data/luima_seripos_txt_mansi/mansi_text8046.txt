
Мир хо̄т-а̄ти о̄лнэ̄ныл урыл ма̄хумн потыртан ос суссылтан рӯпата журналист-хо̄тпат та̄н ва̄рēгыт. Газетат ос журналыт ля̄ххалыт, потрыт хаснэ ма̄хум ос та̄н рӯпатаныл янытлан хо̄тал та̄л котиль э̄тпос хӯрумхуйплов щислат о̄лы. Та хо̄талт ма̄н округувт ля̄ххал тотнэ хо̄тпат янытлавēсыт.
Телевиденият, ра̄тиват ос газетатт, журналытт рӯпитан ма̄хум ма̄гсыл ка̄сыӈ та̄л касыл ва̄рыг­лаве, хотьют маныр урыл хансыс манос по̄слыс, акв касылн тēтыяныл, тот жюри-хо̄тпат пуссын сунсыяныл ос но̄х-патум ма̄хум наманыл та ла̄ва­вет. 
Ма̄ньщи нэ̄ Анна Лари­о­нова, а̄ги о̄парищ наме Немдазина, Ха̄льӯс теле­виденият рӯпиты, тав «Ма̄нь Ӯскве» урыл по̄с­лум ля̄ххалэ ты касылн тēты­гластэ ос «Много­вековая Югра» номина­цият са̄в ма̄хум халт но̄х-патыс.
Анна Саранпа̄вылт са­мын патыс, ма̄нь порат Я̄сунтыт яныгмас, тот ща­щēкватэ Анна Дмитри­е­вна Немдазина о̄лыс. Оматэ Екатерина Спи­ри­доновна Качанова, ма̄ньщи нэ̄ о̄лыс, хосат а̄тимыг ēмтыс. Āтятэ Илья Николаевич Немдазин Я̄сунт хум ōлыс, Анна Андрей каӈке ёт а̄тятэ̄н ос ща­щēква­тэ̄н янмал­таве­сы̄г. 
Я̄сунтыт ня̄врамыт ма̄г­сыл «Ма̄нь Ӯскве» хосат та̄гыл рӯпиты. Анна ос Андрей ма̄нь порат туи сыс тув яланта̄лсы̄г, тот о̄лым яныгмасы̄г. Ань ювле хультум та̄л туи э̄т­посыт порат тот ня̄вра­мыт о̄с ёнгалтавēсыт, «Время поющих стрел» смена ва̄рыглавес. Анна ты ёнгил тинан по̄слыстэ ос ля̄ххал ва̄рыс. Ётыл, хунь касыл о̄вылтавес, Анна ты ля̄ххалэ тув тē­тыстэ ос мо̄т ма̄хум халт но̄х-патыс. 
Анна Саранпа̄выл школат ханищтахтас, таве а̄стламе юи-па̄лт, Ханты-Мансийск ӯсн Югорский университе­тын журналист хо̄тпаг ханищтахтуӈкве ёхтыс ос ат та̄л ханищтахтас. Таве а̄стламе порат юв минас, такви яныгмам па̄влэ̄т Саранпа̄выл мир­колт рӯпата хо̄нтыс, тот рӯпитым то̄ва порат «Ма̄нь Ӯсквен» туи порат ёхталас, тот хурит, ма̄нь тина охсат по̄слыс, ты рӯпата тавēн сымн ро̄выс. 
Анна Юрий о̄йкатэ̄нтыл хӯрум ня̄врам янмалтэ̄г. Яныг ня̄врамаге Карина ос Сережа туи порат о̄с «Ма̄нь Ӯсквен» акваг ёхталэ̄г, ма̄ньщи ла̄тӈыл потыртаӈкве ханищтах­тэ̄г. Каринатэ ты та̄лыт сыс ю̄нсхатуӈкве хань­щу­в­лас, татем ёмщакв ха̄сы, ва̄таӈ то̄р, ма̄ньщи суп таквина̄тэ̄н ю̄нтыс. Тэ̄лы сыс Саран­па̄выл музейн яланты, тот «Исторический клуб» о̄ньщēгыт, Любовь Павло­вна Стаканова та̄н ётаныл рӯпиты, па̄влыӈ ма̄хма­ныл урыл ос пēс ва̄рмалит урыл потрыт хансэ̄гыт. Ма̄нь а̄гитэ̄н Ирина титыт классыт ханищтахты ос матыр-а̄тил акваг пӯм­щалахты, по̄слуӈкве, нэ̄­па­кыл са̄всыр хурит хан­луӈкве ка̄сащи. 
Анна такви рӯпататэ урыл тох потыртас: 
– Ты рӯпатам ам сака э̄руптылум, иӈ ма̄ньлат порат ам по̄слын утыл хурит, ва̄ти тина охсат ва̄руӈкве патсум, о̄влэ̄т амти ма̄гсылум манос ляпа ма̄хманум ма̄гсыл ва̄рсум, тувыл теле­виде­ниян рӯпитаӈкве во̄в­вēсум. Тох рӯпитым ам ка̄сыӈ хо̄тал матыр пӯмыщ ос э̄рнэ ва̄рмаль осн-пат­тэ̄гум, са̄всыр ма̄хум ёт хо̄нтхатыглэ̄гум, та̄н ва̄рнэ тэ̄ланыл, рӯпатаныл урыл титыглыянум. Ма̄хум та­са̄­вит ёмас рӯпата та ва̄рнэ̄ныл, ты урыл мо̄т ма̄хумн потыртэ̄гум, сус­сылтэ̄гум, тыи ты а̄нумн сака ёмас!
Олеся Кривенок, кӯща­юмн, ла̄ввēсум, Ханты-Мансийск ӯсн янытлан ма̄н вос ялэ̄гум, ам хоса номсахтуӈкве ат патсум, та минасум. Тыт таса̄вит журналистыт, та̄наныл ам о̄с телевизор хосыт ва̄щинтасанум, ань тыт та̄н ётаныл хо̄нтхатыгла­сум, амти самыл яныг кӯ­щаюв Наталья Комарова ка̄саласлум. Ам хольтум рӯпитан ма̄хмыт э̄лаль ва̄рнэ рӯпатаныл кӯсты­рыг вос мины, туп ёмас ля̄ххал мирн вос тотэ̄гыт! 
Галина КОНДИНА
