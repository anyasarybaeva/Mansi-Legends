
Ты та̄л Ха̄льӯс район Я̄сунт па̄вылквет о̄лнэ «Ма̄нь Ӯскве» нампа ӯщлахтын кол 25 та̄лэ то̄влыс. Ты тув о̄йттур э̄тпос о̄выл хо̄талт  ня̄врамыт ӯщлахтуӈкве тув тотвēсыт.
Тот нёлолов щисла мус ма̄щтыр ма̄­хум сменаныл о̄лыс. Та юи-па̄лт лов щис­ланыл са̄тхуйпловит хо̄талэ мус тот э̄ргыт, йӣквыт, театр ва̄рма­лит ханищтан смена ва̄рыглавес. Ань тот ща̄нь ла̄тыӈ ос Ӯй йӣквыт ханищтан сме­на мины.
Во̄ртур э̄тпос о̄выл хо̄таланэ̄т тот «Ма̄нь Ӯскве» намхо̄талэ яныт­лаӈкве патэ̄гыт. Тув са̄в ма̄ныл ма̄хум во̄ввē­сыт, ос та̄н ма̄гсыланыл пӯмыщ ка̄с, са̄всыр ка­сылыт щё̄питавēсыт. Ты о̄вылтыт ма̄н тах на̄­нан хансэ̄в. Ань ос акв хо̄тпа урыл э̄лаль по­тыр ловиньтэ̄н. Ма̄нь­лат хум наме Сергей Сетов, тав Саранпа̄вылт «Поиск» нампа центрыт ня̄врамыт ёт рӯпиты.
Такви о̄вылтыт тав ла̄выс: «Ам Тюмень ӯст 1986 та̄лт самын пат­сум. Ос 1993 та̄лт тыг Саранпа̄вылн анēквам палт тотвēсум, тав на­ме Елена Кирилловна Сетова. Ам тав ётэ нила класс ханищтахтамум мус о̄лсум. Анēквам са̄в ма̄ньщи мо̄йтыт, пēс потрыт ва̄г. Таве хӯнт­луӈкве ос тав ётэ по­тыртаӈкве а̄нумн сака пӯмыщ.


Та та̄лытыт Хан­ты-Мансийскат «Центр для одарённых детей Севера» кол пӯс­вес. Та порат тот рӯпи­тан хо̄тпат округ яны­тыл яласасыт ос та̄нки коланылн ня̄врамыт атсыт.
То̄нт ам школат э̄ргыт ос йӣквыт ханищтан кружокн ялсум, ма̄н пуссын сусвесӯв, тувыл ам ос кит а̄гирищквег та центрын во̄ввесӯв. Рӯтанумн Ханты-Ман­сийск ӯсн та̄ртвēсум, ос атыт классныл он­толов класс мус ам тот йӣквуӈкве ханищтах­тасум. Тувыл тот кол­леджит э̄лаль ханищ­тахтуӈкве хультсум.
Ня̄врам такви ном­тыӈ, э̄лаль о̄лнэ са̄йт о̄ньщи ке, тав тув э̄лаль ханищтахтуӈкве виве, тыи сака ёмас ос э̄р­нэ тэ̄лаг о̄лы. Тот хо̄­тал палыт акваг ма­тыр ва̄рēгын, то̄ванакт та̄рвит кос, ос матыр ма̄щтыр хо̄тпаг ēмт­нэ ма̄гыс тох та са̄в ха­нищтахтэ̄гын, рӯ­питэ̄гын.
Ма̄н тот йӣквнэ ансамбль ва̄р­сӯв ос йӣкванув сус­сылтаӈкве са̄в ма̄т то­тыглавесӯв. Акв щёс Ха̄льӯсн ялсӯв, тот ма̄-во̄й но̄х-винэ хо̄тпат ялпыӈ хо̄таланыл мӯй­лувес.
Амкирот номсэ̄­гум, Саранпа̄вылн о̄с вос тотыгпа̄лнувēв. Ос хотьютн э̄лы ма̄н тотавēв? Атпан хо̄тпа ма̄гыс са̄в товлыӈха̄п аквты э̄ри, акв хо̄тал сыс тув ат та̄ртавēв. Ханты-Мансийск ӯс­ныл мо̄т хо̄н ма̄н яла­па̄луӈкве кӯстырнув. Центр искусстват ха­нищтахтын ня̄врамыт мирхал касылыт порат мо̄т хо̄н ма̄н ялсыт ос нё̄тнэг э̄ргын, йӣквнэ манос са̄ӈквылтан ма̄­гыс янытлан нэ̄пакы­тыл майлувēсыт.


Ам та колледж а̄ст­ламум юи-па̄лт нэ̄мхотталь воссыг ат минасум. Ювле анēк­вам палт ёхтысум, ту­выл армият лусытасум. Юв ёхтумумт рӯпата киссум, о̄влэ̄т хо̄т-а̄ти колыт ӯнттуӈкве нё̄т­сум. Тувыл «Поиск» центрын ня̄врамыт ёт рӯпитаӈкве вуйвēсум. Туи «Ма̄нь Ӯсквен» во̄­выглавем.
Ам ма̄ньпорат тув ӯщлахтуӈкве о̄с ялсум. О̄выл та̄лт ёхтумумт тот матахмат палат­кат тӯщтым о̄лсыт ос акв яныг кол о̄лыс. Тот тэ̄нут па̄йтсыт ос ма̄н тыттувēсув. Та та̄лт номилум, улщпуӈкум а̄гмыӈыг ēмтыс. Та улщпуӈкум хо̄тыл то­рыг хот-манумтавес ос э̄типа̄лаг па̄йтум хот-пувлахтас.
Тувыл ха̄пн та̄лту­вēсум ос Саран­па̄выл пӯльницан та тотыгпавēсум. Та сме­на а̄стуме юи-па̄лт Я̄сунтыт аквъёт о̄лум пыгрищанум а̄нум уральтаӈкве ёхтала­сыт. Кампēтка тотсыт, мовиньтасӯв, ма̄гыӈ тэ̄нутыл пусмалтах­тэ̄гум, воссыг пуӈка­нум а̄гмыл ул вос ēм­тэ̄гыт.
Ань «Ма̄нь Ӯсквен» а̄гирищит-пыгрищит йӣквуӈкве ханищтыя­нум, тувыл амки рӯ­патам ма̄гыс та̄ксарыг ēмтэ̄гум. О̄выл та̄лт а̄гирищит ёт «Берёзка» рущ йӣкв ханищтасув, пыгрищит ёт «Яблочко» йӣкв. Тувыл «Запека» йӣкв ханищтэ̄в, тыи хо̄нт ёнгыт ва̄рнэ̄в по­рат, ты йӣкв кастыл ка̄ркам ма̄хум ё̄раныл а̄рталыяныл.
Ня̄врамыт ханищ­тан ма̄гыс ма̄нь кина-охсал суссыл­ты­янум, са̄всыр ми­рыт йӣкваныл вос ва̄ганыл, ма̄хум мас­нутаныл урыл по­тыртэ̄гум. А̄гирищит молях йӣквуӈкве о̄вылтахтэ̄гыт, пыгыт аман мощ э̄ссамтэ̄­гыт, таима̄гыс мощ юв хультэ̄гыт.
Ка̄сыӈ порат тамле группат акв-кит ка̄р­кам хо̄тпа хо̄нтуӈкве э̄ри, тав нупылэ сун­сым мо̄таныт пуссын акван-атхатэ̄гыт. Ту­выл а̄нумн тыт таи мӯсты, тыт ня̄врамыт та̄нки халанылт ём­щакв юрщхатэ̄гыт, акван-нё̄тхатым э̄лаль о̄лэ̄гыт».
«Ма̄нь Ӯсквет» рӯпи­тан хо̄тпат, ма̄н на̄нан янытлыянӯв, пус ка̄т, пус ла̄гыл, То̄рум ёт, О̄тыр ёт!
 
