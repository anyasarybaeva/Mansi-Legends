
Александра Ильинична Тихонова Саранпа̄вылт о̄лы, тав нила ня̄врам о̄ньщи. Яныг а̄гитэ ос пыге ань Ханты-Мансийск ӯст о̄лэ̄г, рӯпитэ̄г. Мо̄т ма̄нь а̄гияге ос пыгаге оматэ̄н-а̄тятэ̄н ёт юн о̄лэ̄г, школат ханищтахтэ̄г.
Та̄н щēмьяныл Я̄сунтыт о̄лыс. Александра Ильинична тот яныгмас. Такви о̄лупсатэ ос ляпа рӯтанэ урыл тав тох потыртас. 
— Омагум-а̄тягум Я̄сунтыт о̄лсы̄г. А̄тяв Илья Иванович Тихонов 1949 та̄лт самын патыс. Омав Светлана Николаевна Хозумова Хорыӈпа̄вылныл о̄лыс, тав 1951 та̄л ма̄ньполь э̄тпос 3 хо̄талэ̄т намхо̄талэ о̄лыс, 1994 та̄л ма̄нь таквс э̄тпост а̄тимыг ēмтыс. А̄тям 1997 та̄лт та̄л котиль э̄тпост хотталь щалтыс.

Колта̄глувт ма̄н хӯрум а̄гирищ яныгмасӯв. Ам янгыг о̄лсум, тувыл Люда ос Надя йигрищагум. Люда 1973 та̄лт, Надя ос 1975 та̄лт самын патсы̄г, тэ̄н ань сас а̄тимыг.
Ма̄н яныгмамув порат сака пӯмыщ о̄лыс, туи порат Лю̄льят о̄лсӯв. Я̄сунт па̄вылныл Ма̄нья хосыт алгаль о̄лнэ ма̄в о̄лыс, тот пум ва̄рсӯв, пум ва̄рнэ э̄лы-па̄лт тув тотавēв ос школан миннэ пора мус тот та о̄лсӯв. 

Лю̄льят о̄пав ос щащēквав о̄лсы̄г. О̄пав наме Иван Филиппович Тихонов о̄лыс, щащēквав — Домна Савельевна, такви о̄парищ наме Вьюткина, тав Сӯкыръяныл о̄лыс. 
Щащēквав такви акв ня̄врам о̄ньщис – Ма̄ртин пыг, Качанов Ма̄ртин – ты тав о̄выл пыге. О̄пав ос са̄р э̄кватэ̄нтыл тит ня̄врам о̄щсы̄г — Са̄нтыра ос Микол. Тувыл акван-минасы̄г, мо̄т ня̄враманэ̄н самын патсыт — Окулина, Лева, Илья (ты ма̄н а̄тяв) ос Никита, та̄н пуссын яныгмасыт. Мо̄т ня̄враманэ̄н ма̄нь порат а̄тимыг ēмтсыт. Ань Окулина Ивановна а̄квум Саранпа̄вылт о̄лы, Никита ос Я̄сунтыт. 
Колта̄глув урыл
Ам хунь ма̄ниг о̄лсум, номилум, ма̄н ляпавт Торапи о̄йка э̄кватэ̄н-тыл о̄лсы̄г. Я̄ тапал ва̄тат сӯлколт ос Катьтяри 
э̄ква о̄лыс. Ма̄н о̄пав ос щащēквав о̄с тамле сӯлколт о̄лсы̄г. Ётыл Никитан норколыл ӯнттувесы̄г. Хатаневыт ос Ма̄нья ва̄тат о̄лсыт. 
О̄пам-щащēквам сӯлколэ̄н ма̄нь о̄лыс, тэ̄нэ пора ёхты, тэ̄н талква пасан коныл юв тӯлытэ̄н, тэ̄пъялэ̄в, о̄ста кон тотытэ̄н. Ща-щēквав 80 та̄лэ то̄влум юи-па̄лт а̄тимыг ēмтыс, о̄пав хоса о̄лыс, 90 та̄лэ юи-па̄лт хотталь щалтыс. 
Лю̄льят о̄лмув порат ма̄навн тот сака пӯмыщ о̄лыс, хо̄т пил ва̄тэ̄в, хо̄т хӯл алыщлэ̄в. А̄тяв во̄р ма̄т Яныгтӯр (Янитӯр) ляпат иӈ акв кол о̄ньщис, тав ла̄глыл тув ялантас. Тот ляпат матырмат карыс вышка лю̄лис, э̄лыл на̄ӈкыс. Ма̄н тув нупыл сунсэ̄в, ва̄глӯв — тот тӯркапай ты о̄лы, а̄тяв хо̄т тот ё̄мыгты. 
Школа урыл
Ам о̄выл учителюм Александра Яковлевна Гоголева о̄лыс. Ма̄н школан минасӯв, рущ ла̄тӈыл потыртаӈкв ат ха̄сэ̄в. Ма̄ньщи ла̄тӈыл потыртасӯв, рущ ла̄тӈын хотмус та ханищтавесӯв. Ань та урыл номылма-та̄лэ̄гум, номсэ̄гум — ма̄-нав ханищтам хо̄тпатн ул та̄рвитыӈ о̄лыс. Ма̄н Александра Яковлевна сака э̄руптаслӯв.
Ам ётум ма̄ньщи а̄гит-пыгыт ханищтахтасыт — Аня Пузина, Валя Хозумова, Ира Сайнахова, Марина Вьюткина, Андрей Анямов, Вася Анямов, Саша Качанов, Витя Тальмич. Пӯльница тапалт о̄лсӯв, тувыл ты ляпа интернатн та ва̄нтлуптавесӯв. 

Школа а̄стламум юи-па̄лт ам Ханты-Мансийск ӯсн минасум, тот воспитателиг ханищтахтасум. То̄нт са̄в а̄гит э̄лаль ханищтахтуӈкв ат ка̄сащасыт, юв мингаласыт. Ам такос юв во̄вхатасум, омамн-а̄тямн ат та̄ртвēсум, ла̄ввēсум — э̄лаль вос ханищтахтэ̄гум. 
А̄стлысум, садикт тит та̄л Ха̄льӯст рӯпитасум. Ты э̄лы-па̄лт А̄нъя па̄вылн а̄латы тēтвēсум. Светлана Алексеевна Попова палт архив-колт хӯрум та̄л рӯпитасум. Вика а̄гим тот самын патыс. Тувыл а̄тям а̄тимыг ēмтыс, ам юв та минасум. Саранпа̄вылт хум ва̄рсум, о̄йкам наме Федор Николаевич Хатанзеев. Тав ань нэ̄мхо̄т ат рӯпиты, то̄ванакт Я̄сунтыт о̄лы, тот хӯл алыщлы, тēрняль ӯнтталы. 
Ня̄враманмēн урыл
Тит ма̄нь ня̄врамагум, Кристина а̄гим ос Максим пыгум, школат ханищтахтэ̄г. Кристина «Поиск» нампа колн о̄с ялантас, ань тув минуӈкв ат ка̄сащи. Хури по̄слуӈкв ханищтахтын колн тув тай ялуӈкв ка̄сащи. Максимум тай сака нёмса, юн ӯнланты, пыгрищит ёт мощ кон ха̄йтыгты, тувыл та. Тыг «Поиск» колн о̄с тотыгласлум, мощ ӯнлантас-ӯнлантас, юв воратаӈкв патыс. 
Ня̄врамагум ёт ма̄ньщи ла̄тӈыл юн ат потыртэ̄гум, аквтит ла̄тыӈ туп ва̄гыг. Тэ̄нти титыглахтэ̄г, школат потыртаӈкв С.С. Мерован ханищтавēг. 
Вика яныг а̄гим ань Ханты-Мансийск ӯст ма̄нь ня̄врамыт колт рӯпиты. Игорь пыгум автомеханикыг ханищтахтас, тав ма̄гсылэ олн ойтсумēн, тав ань увщитэ палт ӯст о̄лы.
Саранпа̄вылн о̄лмыгтасӯв
Ма̄н колта̄глув ёт 2011 та̄лт Саранпа̄вылн ва̄нтлысӯв, та та̄л мус Я̄сунтыт о̄лсӯв. Субсидия-олныл майвесӯв, о̄лнэ кол па̄вылт ёвтсӯв. Ам о̄влэ̄т «Альянс» колт акв та̄л рӯпитасум. Тувыл 2012 та̄лныл «Поиск» нампа центр-колт рӯпитаӈкв та патсум. Тыт рӯпитаӈкв а̄нумн мӯсты. Са̄в олныл тыт ат ойтавēв, тыг хунь ущ ёхтысум, то̄нт аквхуйплов со̄тыра солко̄ви висум, ань олнанум мощ но̄х-нё̄твēсыт, хусахтем со̄тырал ойтавем. 
Саранпа̄вылт о̄луӈкв та̄рвитыӈ, тэ̄нут сака тыныӈ. Хоталь мо̄т ма̄н минуӈкв таӈхēв те, матах хо̄тал билет винэ ма̄гыс та лю̄лēв. Лēккарыт тэ̄лы ос туи тыг ёхталэ̄гыт, туи — плавполиклиника, тэ̄лы ма̄шинал тыг ювыт. Ха̄льӯсныл о̄с ёхталэ̄гыт. Па̄влыӈ ма̄хум а̄лпылныл тот та лю̄лēгыт, ӯрхатэ̄гыт. Са̄ртын тай ля̄втым ат а̄стысыт. Ань график щирыл та̄н лēккарыт палт ялантэ̄гыт. 
Туи «Ма̄нь ӯсквет» рӯпитэ̄гум
Туи порат «Ма̄нь ӯскве» ня̄врамыӈ па̄вылт рӯпитэ̄гум. Ка̄-сыӈ та̄л са̄в ня̄врам тот ӯщлахты.Ня̄врамыт ма̄гыс тэ̄нут па̄йтэ̄в, 2003 та̄лныл тот рӯпитэ̄гум. Ма̄нь ня̄врамагум о̄с тот ӯщлахтэ̄г. Яныг ня̄врамагум Викам ос Игорюм о̄с мань тагыл тув ялантасы̄г. Са̄в щёс Нё̄рн ялсы̄г. 
Я̄сунтыт о̄лнэ колув ёмас, тот тēркӯрув сэ̄мыл а̄хвтасыл па̄лтыглаӈкве ро̄ви. Та ма̄нь па̄влувт о̄луӈкв сака ёмас, тот рӯпата те о̄лнув, ам та̄лэтувēт тот о̄лнувум. Туи порат тот «Ма̄нь ӯскве» хунь рӯпиты, ам та̄ра тув во̄вхатэ̄гум. Ат те та̄ртавем, отпуск выгум. 
Ю̄нсхатуӈкв  щар ат а̄лымēгум. Ма̄ньщи суп ат о̄ньщēгум. Омам супанэ щар ат хульсыт, ла̄кква-майлысанум. Ань 47 та̄лум то̄влыс, номсахтуӈкв ущта патсум — ма̄ньщи суп э̄ри, амти ю̄нсхатуӈкв мощēрт ты ӯнтэ̄гум. Русыӈ то̄р о̄ньщēгум, а̄гим такви ю̄нтыстэ. 
Рӯтанум урыл
Омам щирыл ма̄навн рӯтыг о̄лэ̄гыт - Иван Хозумов щēмья-тэ, Митрофан Хозумов щēмьятэ, та яныг колта̄гылныл Паша тактēт ань хультыс 
(та̄н о̄лсыт — Алеша, Сережа, Наташа, Ира, Петя, Лена). Петр Хозумов, тав э̄кватэ Тамара Арсентьевна о̄лыс. Омам акв увщи ман э̄щ о̄ньщис, ам таве туп-туп номилум.
Амти э̄щагум о̄с а̄тимыг. Людам ня̄врам ат о̄ньщис, Надям Женя пыге ос Ольга а̄гирище ань хо̄т о̄лэ̄г. Ольга а̄гитэ ань яныг, савалап ня̄врамыт колт хо̄т о̄лыс, ма̄нь та̄гыл тув тотвес. ань хотьютн вуйвес. Ма̄н то̄нт Я̄сунтыт о̄лсӯв. О̄лнэ колув сака ма̄нь, таима̄гыс а̄гирищ ма̄навн ат майвес. Наме Ольга Тихонова, пыге Женя Вьюткин. 
Тамле ты потыр Я̄сунт па̄выл я̄тил нэ̄кве Александра Ильинична Тихонова потыртас. Ты ма̄нь па̄вылтēтэ сака э̄руптытэ, па̄выл ӯргалан На̄й-О̄тырыт тав щēмьятэ вос ӯргалыяныл.
