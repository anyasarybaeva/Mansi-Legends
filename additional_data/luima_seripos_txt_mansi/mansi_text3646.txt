
2017 та̄л – Россия янытыл ма̄-вит ӯргалан та̄лыг ла̄ввес. Ты кастыл Ханты-Мансийск ӯст о̄лнэ Ма̄-вит ос Э̄лумхо̄лас нампа музейт суссылтап ва̄рвес. Тав «Заповедное дело России: 100 лет» намаим о̄лы. Щар о̄выл Баргузинский заповедник рӯпитанэ̄тэ па̄сыл яныгса̄т та̄лэ то̄влыс. Тав Бурятият о̄лы, тот нёхсыт ӯргалым янмалтавет.

	Россия янытыл ма̄-вит ӯргалан заповедникыт ос тот о̄лнэ во̄рӯит, товлыӈ ӯйрищит урыл ань ма̄н ӯсувт суссылтап щё̄питавес. Сыре-сыр  утыт Москва ӯсныл Дарвиновский музейныл тыг тотвēсыт. Тув о̄выл пормасыт 1907 та̄л па̄сныл профессор-хумн Александр Котс акван-атуӈкве патвēсыт. Тыт ань тигр суссылтаве, тав яныгса̄т та̄л ювле хультум порат хурииг щё̄питавес. Ань тыг мус ты музейн атса̄т со̄тыра ӯйхулыт, ӯйрищит, пумыт ос мо̄т лӯптат акван-атым о̄лэ̄гыт. Та̄н мо̄рсыӈ порат мо̄т ӯсытыт суссылтавет. Ань то̄ваныл тыг тотым ма̄гыс Дарвиновский музейн округ губернатор ва̄ӈын нэ̄ Галина Максимова, Ма̄-вит ос Э̄лумхо̄лас нампа музейт рӯпитан нэ̄ Елена Гомонюк пӯмащипа ла̄тыӈ ла̄всы̄г.

	Тувыл Людмила Торопова, ня̄врамыт ханищтан нэ̄, ос «Камертон» э̄ргын колн ялнэ а̄гирищит акв ёмас э̄рыг э̄ргысыт. Та̄н ма̄хум ма̄-витув мӯсхалыг ӯргалаӈкве во̄всаныл. Ос ня̄врамыт «Калейдоскоп природы» хури по̄слын касылт касуӈкве ла̄ввēсыт. А̄гирищит-пыгрищит я̄ӈк на̄тнэ э̄тпос юи-о̄выл хо̄талэ мус та̄нки по̄слум хурияныл ты музейн кēтуӈкве вēрмēгыт. Ос ты суссылтап лаппантнэ порат но̄х-патнэ хо̄тпат мӯйлупсал мивет тах.

	Ос тыг тотым ӯйхул хурит, тувыл В. Ватагина, А. Комарова, В. Трофимова, К. Флерова ка̄тыл по̄слум хурит урыл Алексей Василевский ма̄навн пӯмщиг потыртас.
