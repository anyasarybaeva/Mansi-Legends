
Александра Аркадьевна Отшамова  сака кāркам ос мирн ёмас ва̄рмаль вāрнэ хо̄тпа. Тав такви Тэ̄к пāвылт ōлнэ мāхманэ мāгыс сāв ялпыӈ хōталыт вāрыглы, культура колт сāвсыр суссылтапыт вāри. Тав пāвылт сельский культура колт кӯщай нэ̄г рӯпиты.
Александра Аркадьевна рӯпататэ сосса мир мāгыс вāритэ, ты хосыт Ха̄льӯс районт ōлнэ сāв мирытн тав вāве, мēн тав ётэ Хāльӯст во̄ртур э̄тпост хōнтхатыглāлсумēн. Тот туи порат кит ялпыӈ хō­та­лыг ōлсы̄г, тыи: 70 тāл, хунь Западный Сибирь «Скважина Р-1» нампа мāт ōвыл щёс газ хōнтвес ос Хāльӯс ты тāл 430 тāлэ то̄влыс.
Насати, Александра Аркадьевна рӯпататэ коныпал ос ня̄врамыт ёт волонтёр рӯпата пā­вылт тоты. Ты ня̄врамыт яныгпāла хōтпат палт юн сāвсыр нё̄тмил вāрēгыт: нāив сāгрēгыт, колкан ловтэ̄гыт, вит тотэ̄гыт, тувыл ос культура колт ялпыӈ хōталыт о̄лнэ̄ныл порат яныг хōтпат тув вāнттыяныл, тāнаныл ты кастыл янытлыяныл ос мӯйлупсал мӯйлуптыя­ныл.
Тэ̄к пāвылт Александра Отшамова ня̄врамыт ёт ӯст о̄лнэ мāхум мāгыс ōс суссылтап вāрсыт, ӯскант ё̄рнкол тӯщтыгласыт, тот Леонид Дмитриевич Рязанцев кāтыл по̄слум хуриянэ сунсуӈкве рōвыс.
Леонид Дмитриевич Тэ̄к пāвылт ōлы, тав сака нё̄тнэ хурит кāтыл пōслы, кēр ёт рӯпиты, тав «Почётный труженик Хāльӯс районт» намыл майвес ос «Золотые име­на многонациональной Югры» нам ōньщи.
Хальӯст, хунь мēн Александра Аркадьевна ёт потыртасмēн, ты хум урыл Александра Отша­мова хурит урыл тох по­тыртас: «Ялпыӈ хōталыт мāн тыг йильпииг пōслум хуриянэ тотсанӯв, тāна­ныл тыт ōвыл щёс сун­суӈкве рōви, мӯй хōтпат ёмас лāтыӈ ты рӯпатат урыл лāвēгыт».
Тэ̄к пāвылт мāщтыр нэ̄ Надежда Андреевна Хандыбина урыл тав ос ёмас лāтыӈ лāвыс, ты ханты нэ̄ мāньсакыл тур­лōпсыт сагуӈкве сака ёмащакв хāсы, пāвлэ̄т мāхмыт ты вāрмалин ханищтыянэ.
Тав такви урēт мощ потыртас. 
– Ам Хāльӯс район Тэ̄к пāвылт рēтыӈ ю̄свой э̄т­пос 14 хōталт 1977 тāл самын патсум. Āщум Аркадий Филиппович Отшамов, омам Тамара Нифонтовна, такви ōпа­рищ наме - Рябчикова.
– Наӈ тāл арыгкем кӯщай нэ̄г Тэ̄к пāвыл культура колт рӯпитэ̄гын, рӯпатан хумус мины, маныр тāрвит ōньщēгын?
– Культура колн ам ма̄ньполь э̄тпос 2022 тāлт рӯпитаӈкве ёхтысум. Ты э̄лы-пāлт ам 17 тāл Тэ̄к школат ня̄врамыт мāгыс тэ̄нут пāйтсум, ту­выл ам пōхан паттувēсум. Хунь юн ӯнлысум, нэ̄пак ловиньтасум, сэ̄тапыл маснут сагсум, сака сāв лыпащ ōлнэ вāрмаль ōлыс.
Общественный дипло­матия школат ха­нищтах­туӈкве патсум, āстласлум, сертификат-нэ̄пакыл май­вēсум.
Хунь Тэ̄к культура колн кӯщаиг рӯпитаӈкве вōввēсум, тув рӯпитаӈкве та минасум. «Заведую­щий филиалом организа­ции культуры клубного типа» ханищтахтасум, ос диплом-нэ̄пак ань ōньщēгум.
Ам сāв яныг тэ̄ла ном­тыт ōньщēгум, мāхманув ёт мāнти халувт аквъёт атхатыглаӈкве акваг э̄ри. Мāн Āс ма̄хум хорамыӈ ханты маснутыт ю̄нтэ̄в ос сагēв, ханты лāтӈыл потыртаӈкве ханищтахтэ̄в.
Ты тāл мāн Восыӈтӯрн мир ёт ма̄ньха̄пыл ка­суӈкве ялсӯв, ос тот нōх-патсӯв. 
Мōлты порат Нефте­юганск ӯсн касуӈкве ял­сӯв, касыл рущ ла̄тӈыл «Кубок губернатора ХМАО-Югры по гонкам на обласах» ла̄ваве, касуӈкв ёмащакве ат вēрмысӯв. Сāв хōтпат ёт хōнтха­тыг­ласӯв, сāв ёмас номтыт ты кастыл хультсыт.
– Александра Аркадь­евна «Волонтёры куль­тура» кол урыл потыртэн. Маныр тāн вāрēгыт?
– «Волонтёры куль­туры» организациян кит тāл тōвлыс, ня̄врамыт рӯпитэ̄гыт, тāн мāхманувн акваг нё̄тэ̄гыт, памятни­кыт ӯргалэ̄гыт, пāвылт порс атэ̄гыт, ялпыӈ хōта­лыт вāрыглāлуӈкве ос щё̄питаӈкве аквписыг нё̄тэ̄гыт.
Ва̄т са̄грапнал э̄тпос 5 щислат Волонтёр-хōт­пат янытлан хōтал паты, ня̄врамыт Хāльӯс районт конкурс тэ̄ла палт рӯпи­таӈкве патэ̄гыт. Ам тāна­нылн сāв ёмас лāтыӈ лāвēгум, сака э̄руптыянум, тот нōх вос патэ̄гыт!
Оксана АЛБИНА
