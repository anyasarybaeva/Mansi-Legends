
Югра ма̄вн  Францияныл кит ма̄ньлат нэ̄г ёхталасы̄г, тыи Шарлотта Буко ос Милена Боклэ. Тэ̄н ма̄ньщи ос ханты ла̄тӈыл пӯмщалахтэ̄г. Тэ̄нки ма̄тэ̄нт нэ̄г Сорбоннский университет а̄стласы̄г. Тот хо̄тал нэ̄глын ēрт о̄лнэ ма̄хум ла̄тӈаныл ос та̄н пēс йис о̄лум наканыл нампа институтт ханищтахтасы̄г.

	О̄влэ̄т тэ̄н тыг ёхтынэ̄тэ̄н э̄лы-па̄лт француз юртув Доминик Самсон Норман де Шамбур ма̄навн пищма хансыс. Тав хосат та̄гыл Лӯима̄ ма̄хум о̄лупсаныл ва̄нэ̄г о̄ньщитэ, са̄в щёс ма̄н палтув ёхталас. Ты а̄гииг тав о̄с ханищтасаге ос тэ̄н урēнтыл ла̄выс: «Милена — сака ёмас хо̄тпа, тав мо̄лты Россиян матахмат э̄тпосн ялыс. То̄нт Бурятият о̄лыс ос тот о̄лнэ ма̄хум са̄всыр тэ̄ланыл та̄ра-паттыс: манса̄вит хо̄тпат ща̄нь ла̄тӈаныл ва̄гыт, пēс йис наканыл э̄лаль тотыяныл манос а̄ти. Тувыл пӯмщалахты, э̄лаль ат ке тотыяныл, манрыг тох ва̄рēгыт, маныр номсэ̄гыт. Ань округувт тав ханты ма̄хум акв тамле ва̄рмаляныл осн-паттыянэ.

	Шарлотта хо̄тпа нупыл сымыӈ нэ̄кве, тав Лӯима̄н нэ̄мхуньт ат ялыс, ос на̄н ётын ва̄йхатуӈкве сака таӈхи. Тав ос ма̄ньщи ла̄тӈыл, нэ̄пак хаснэ потрытыл пӯмщалахты. Диплом рӯпататэ ма̄гыс тав ма̄ньщи потрыт ос мо̄йтыт французский ла̄тӈын толмащлыянэ.

	Мо̄лты та̄л Светлана Динисламова «Мы есть» хансум рущ потре ам акв ханищтам финка а̄гимн французский ла̄тӈын толмащлавес. Тав наме Анн-Май Карьялайнен. Та̄нанылн лӯима̄ хо̄тпат хансум потраныл ловиньтаӈкве мӯсты».

	Ань Шарлотта ос Милена нэ̄г о̄влэ̄т Сургутыт о̄лсы̄г. Тот «Старый Сургут» нампа музейт рӯпитан ма̄хманув ёт ва̄йхатсы̄г. Ос тыт Ханты-Мансийскат Мария Сергеевна Мерова палт мӯйлуӈкве щалтсасы̄г. Акв тот Валентина Дорофеевна Саратина Ягримныл, Татьяна Дмитриевна Слинкина Урай ӯсныл, Норберт Силадьи венгр пыг о̄с мӯйлысыт. Нэ̄ хо̄тпат пēс наканув о̄вылтыт ма̄ньщи ла̄тӈыл потыртасыт ос тувыл рущ ла̄тӈын толмащласаныл. Мӯй нэ̄г ла̄всы̄г, тэ̄натэ̄н нё̄тнэ ма̄ньщи ла̄тыӈ хӯнтлуӈкве сака пӯмыщ о̄лыс. Ма̄навн о̄с ёмас, соссаӈ ма̄хманув о̄лупса урыл мо̄т хо̄н ма̄т тот та номсахтэ̄гыт ос ла̄тӈанув ханищтыяныл.
