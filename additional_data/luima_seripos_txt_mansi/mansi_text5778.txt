
Ля̄ххал тотнэ хо̄тпат Константин Гребешок, лё̄ӈхыт ва̄рнэ департаментыт рӯпитан кӯщай, ёт хо̄нтхатыгласыт. Та̄н 2019 та̄л сыс округувт са̄всыр тэ̄лат хумле ва̄рвēсыт, маныр тэ̄лаг ēмтсыт, пуссын ты о̄вылтыт потыртасыт. 
2019 та̄лт «Безопасные и качественные дороги» тэ̄ла ма̄гыс 11 млрд солко̄ви та̄стыглавес. Та̄н са̄всыр ма̄ныл май­вēсыт: 6,4 млрд сол­ко̄ви округ бюджетныл, 1 млрд 434 млн солко̄ви Российский Федерация па̄лыл майвес, тувыл 800 млн лё̄ӈхыт ва̄рнэ ӯс ос район мирколытныл ос 3 млрд са̄виткем солко̄ви «Сотрудничество» нампа программа щирыл та̄с­тувес. 
Округ янытыл 203 вēрыста палыт лё̄ӈхыт ёмщакв щё̄питавēсыт, ос тыгыл 160,5 вēрыста нацпроект па̄лыл ойтвē­сыт. Ты коныпал 61,36 вēрыста йильпи лё̄ӈх ва̄рвес. Акв проект щи­рыл «Коммунистиче­ский – Унъюган» па̄влыг халт йильпи лё̄ӈх ос Октябрьский район Ком­сомольский па̄выл мус ёмас лё̄ӈх ва̄рвес. Тувыл Ханты-Мансийск, Сургут ос Нижневартовск хӯрум ӯсыт то̄ва ӯсхулыяныл ос ты ӯсыт халт яласан лё̄ӈ­хыт ёмщакв щё̄пита­вēсыт. Та̄н ёмасыг щё̄­питыманыл юи-па̄лт тот ма̄шинат ос ма̄хум сакати хот ат сакватахтэ̄гыт. Ты о̄вылтыт тамле ва̄р­малит уральтан хо̄тпат та̄ра-паттысыт. 
Мо̄лты туи Ханты-Мансийск ӯст Иртыш я̄ ӯлтта ва̄рим унсах хот-щё̄питаӈкве, йильпи о̄л­пыл сартуӈкве патвес. 2004 та̄лт тав хосытэ ма̄хум Нягань, Пермь ос Томск ӯсыт нупыл ми­ныг­лэ̄гыт. Унсах вы̄гыр о̄ль­панэ то̄ва ма̄тэ̄т хот-хуслысыт ос нё̄тта̄лыг ēм­тыс. Таве щё̄питан ма̄­гыс Москва па̄лыл о̄лнэ организация рӯпатаныл ма̄гыс 272 млн солко̄ви во̄всыт ос тувыл округ ёт договор-нэ̄пак хассыт. Та̄н 2019 та̄л унсах яны­тэ̄т вы̄гыр о̄льпыл йиль­пииг сартуӈкве о̄выл­тахтасыт. Тот рӯпитан хо̄тпат турап хо̄талыт нэ̄матыр ат ва̄рсыт, ту­выл то̄ва ма̄тт кēр а̄ӈк­валанэ о̄с хот-щё̄питаӈ­кве э̄рсыт. Таима̄гыс ты мо̄т рӯпатат ва̄рнэ̄ныл ма̄гыс унсах янытэ̄т о̄люптаӈкве ат а̄лыма­вес. Ты рӯпатат ты тув а̄стлавет тах. 
2020 та̄лт нацпроект щирыл лё̄ӈхыт щё̄питан ма̄гыс 7,65 млрд солко̄ви та̄стувес. Ты та̄л 71,26 вēрыста палыт лё̄ӈхыт йильпииг ва̄равет манос хот-щё̄питавет. Тыгыл 68,9 вēрыста округныл мо̄т ӯсытын миннэ лё̄ӈ­хыт о̄лэ̄гыт. Акв лё̄ӈх Междуреченский па̄выл­ныл Тюмень ӯс мус ва̄­раве. Тувыл онтолов ун­сахыт хот-щё̄питаӈкве о̄вылтавет. 
