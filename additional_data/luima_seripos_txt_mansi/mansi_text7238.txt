
Яныг таквс э̄тпост округувт йильпи щирыл ва̄рнэ тэ̄лат мирхал фестиваль о̄лыс рущ ла̄тӈыл тох намаялвес: Международный фестиваль креативных индустрий в Югре 2021. 
Ханты-Мансийск ӯст «Югорская Коллекция» центр колт 16-19 хо̄та­лытт «Школа югорского сувенира» хо̄нтхатыглап ва̄рыглавес. Ма̄хум тув са̄в ма̄ныл ёхталасыт, ищхӣпыӈ ут хосыт ос э̄лы хо̄н ма̄т о̄лнэ хо̄тпат э̄рнэ ва̄рмалит о̄вылтыт потыртасыт. 
О̄выл ла̄тыӈ ты тэ̄ла палт пуӈктотнэ нэ̄, «Югорская коллекция» кол кӯщай Вера Колосова ла̄выс: 
– Йильпи щирыл ва̄рнэ тэ̄лат мирхал фестиваль – ты сака э̄рнэ, пӯмыщ ва̄рмаль. Ты торыг ма̄н ань о̄с ты нила хо̄талыт сыс «Школа югорского сувенира» тэ̄ла хосыт са̄в ма̄хум ёт хо̄нтхатыглэ̄в, потрамēв. Тувыл ка̄тыл щаквщин ма̄хум суссылта­паныл ка̄салэ̄в, то̄ваныл ханищтап ва̄рēгыт, мощ тот матыр ма̄щтырлэ̄в. 

Ань ты ювле хультум та̄лытт лӯима̄ ма̄хум са̄в пормас та̄нти ка̄тыл ва̄руӈкве патсыт. Ва̄рну­таныл хосыт сосса мирув о̄лупса суссылтэ̄гыт, лӯи ма̄-витэ хурин по̄слэ̄гыт. Ты щирыл ка̄ркам хо̄тпат о̄лнэ ма̄наныл янытлыя­ныл, тав ань мо̄т ма̄т о̄лнэ мирытн вос ва̄ве, вос пӯмщалаве.
Тувыл Ханты-Мансийск ӯст о̄лнэ «Центр граж­данских и социальных инициатив Югры» кол кӯщай хум Яков Самох­валов потыртас:
– Матъёмас тамле хо̄нтхатыглапыт ва̄рыг­лавет – ма̄хум рӯпатаныл урыл потрамēгыт, тувыл пуссын аквъёт ханищтах­тэ̄гыт, хумус рӯпитаӈкве э̄ри, хумус олн сэ̄луӈкве ро̄ви. 
Йильпи щирыл рӯпи­тан я̄тил ма̄хум, матыр та̄рвит о̄ньщегы̄н те, ма̄н палтув ёхталэ̄н, китыглахтэ̄н. Югра ма̄вт ань са̄в хо̄тпа ка̄ркамыщ рӯпитэ̄гыт, са̄всыр проектыт щё̄пи­тэ̄гыт. Ма̄к пӯмыщ тэ̄лат атхунь но̄х-патэ̄гыт, ма̄н о̄с нё̄тыянув. Аквъёт рӯпитым, ма̄н са̄в э̄рнэ тэ̄ла ва̄руӈкве вēрмēв.
Москва ӯсныл Орга­низация Объединённых Наций по промышлен­ному развитию (ЮНИДО) посол доброй воли Вероника Пешкова ёх­талас. Нэ̄ йильпи щирыл ва̄рнэ тэ̄лат торыг рӯпиты, ка̄ркам хо̄тпатн нё̄ты, хумус рӯпитаӈкве э̄ри, хӯлтыянэ. Э̄лумхо̄лас ань олн сэ̄луӈкве вос вēрми, э̄рнэ нэ̄паканэ мӯсхал щирыл щё̄питаӈкве вос ха̄сы. 

Вероника Алексан­д­ровна нэ̄ хо̄тпат нупыл «Женщины в промыш­лен­ности и в креативной индустрии» тэ̄ла урыл потыртас. Тав ла̄вме щирыл, э̄л-тыналан ма̄гыс туп э̄рнэ, мӯсхал пормасыт ва̄руӈкве э̄ри. Юграт са̄в номтыӈ, ка̄ркам нэ̄квет о̄лэ̄гыт, тамле хо̄нтхатыглапытт рӯпитаӈкве ос олн сэ̄­луӈкве вос ханищтах­тэ̄гыт. Лӯима̄т пēс йис хорамыт ань тыхо̄тал мус о̄лэ̄гыт, ка̄тыл щаквщин хо̄тпатын ва̄вет. Сосса нэ̄квет пēс ма̄хманыл хумус ма̄щтырласыт, пор­масаныл тох ва̄рияныл. 
Матъёмас тох рӯпи­тэ̄гыт, сосса мир культура янытлан мӯй ма̄хумн тамле пормасыт сака э̄руптавет, ща̄гтым ёв­тавет. Тамле ва̄рнутаныл та̄нти ма̄хманылн о̄с тах ёвтуӈкве патавет.
Ханты этнограф, исто­ри­ческий наука кандидат нэ̄ Татьяна Молданова хорамыт урыл потыртас, потре тох намаястэ: «Орнаментальное искусс­тво обских угров: история и современность». Татьяна Александровна потре сака пӯмыщ о̄лыс, тав ла̄выс, хораманув хо̄т-а̄ти мори по̄слуӈкве ат э̄ри, ка̄сыӈ хорам такви номт о̄ньщи, туп э̄рнэ ма̄н вос ва̄равет.

Екатерина Удалова ищхӣпыӈ ут хосыт по­тыртас, нэ̄ «Мой бизнес» нампа фонд кӯщай ва̄ӈын хо̄тпаг о̄лы:
– Ка̄тыл щаквщин ма̄хум ань ва̄ганыл, пēс тэ̄лат но̄х-во̄рмалтаӈкве э̄ри, э̄лнаӈ ма̄хум хумус щаквщисыт, пормасаныл хумус щё̄питасаныл, тох ма̄щтырлаӈкве э̄ри. 
Хо̄тпа пормас ка̄тын выг, тах та̄ра номылматы, ты тай ханты ос ма̄ньщи ма̄хум та̄н о̄щнутаныл, улпыл Югра ма̄т ва̄рвес. Пēс щирыл щаквщин тэ̄ла – ты ма̄к э̄рнэ тэ̄ла. 
Я̄тил ма̄щтыр ма̄хум, на̄нти миранын пēс ва̄р­малит но̄х-во̄рмалтэ̄н, пормасыт мӯсхал щирыл щё̄питэ̄н, тувыл ущ э̄л-тыналэ̄н. Тох на̄н олн сэ̄лэгы̄н ос о̄лнэ ма̄н янытлылы̄н. Ань ты хо̄­талытт халанынт ва̄йха­тэ̄н, ва̄рум пормасанын суссылтэ̄н, э̄рыӈ матыр йильпи тэ̄ла ка̄салэгы̄н, китыглахтэ̄н, халанынт ханищтахтэ̄н.
Э̄лы мāныл потыртасыт
Ищхӣпыӈ ут хосыт са̄в хо̄тпа потыртасыт. Финляндият Тампере ӯст о̄лнэ хум Рику Савонен «Маркетинг ремёсел Финляндии на основе исследования проекта Код северных ремёсел» тэ̄ла урыл потыртас. Сык­тывкар ӯст нэ̄ Светлана Бурмистрова потре тох намаим о̄лыс: «Волшеб­ный мир Страны Коми». Карелия ма̄ныл Светлана Кольчурина ос Алексей Цыкарев потыртасы̄г. Нэ̄ тот «Эхо» нампа этно­культурный центр тар­мыл пуӈктоты, хум ос ООН палт сосса мирыт кӯщай ва̄ӈын хо̄тпаг о̄лы, «Код северных ремёсел» проект тэ̄ла ва̄руӈкве нё̄ты.
Округ мāхманув 
Ханты-Мансийск ӯст «То̄рум Маа» музейт рӯ­питан ма̄ньщи ос ханты хумыг – Анатолий Брусницин ос Вячеслав Кондин «Волшебный сундучок «Музей на ладони: от музейных объектов до сувенирной продукции» тэ̄ла урыл пӯмщиг потыртасы̄г, ка̄тыл ва̄рум пормасанэ̄н суссылтасыг, ма̄ньщи ос ханты мо̄йтыт мо̄йтсы̄г.

Округт ма̄нь па̄влытт о̄лнэ сосса ма̄хманув о̄с ёхталасыт. Белоярский ӯсныл ханты нэ̄ Ирина Кузьминична Фирсова о̄лыс, такви ю̄нтум хора­мыӈ, па̄квпалыӈ масну­танэ суссылтас. Ха̄льӯс э̄ква Ольга Константино­вна Филиппова «Элаль» нампа общество урыл потыртас, ка̄тыл ва̄рум порма­саныл сус­сылтас. 
Урай ӯсныл хо̄нтаӈ ма̄ньщи Светлана Ивано­вна Лебедева ёхталас. Тав колта̄гыл ма̄хманэ са̄в та̄л керамика ёт рӯ­питэ̄гыт. Нэ̄ ты тэ̄ла урыл потыртас, тувыл ханищ­тап ва̄рыглас.
Ханищтапыт вāрыглавēсыт
«Школа югорского сувенира» хо̄нтхатыглапт  ма̄хум а̄канит ю̄нтсыт, о̄льпыл ма̄хар по̄слысыт, хорамыӈ кумыскатыл мозаика-хури атсыт, лув­са­квытыл са̄всыр порма­сыт ёргащласыт, кēр тармыл хурит щуртсыт. 

Тамле ханищтапыт ва̄рыглам ма̄щтыр хо̄тпат о̄вылтыт потрум тах э̄лаль мины, «Лӯима̄ сэ̄рипос» газетат хансылӯв тах. 
Ты тэ̄ла оигпаме э̄лы-па̄лт, Вера Колосова мӯй ма̄хум нупыл сымыӈыщ потрамас, пуссын яныт­лан нэ̄пакытыл мисанэ. Ла̄выс, ань тыгыл э̄лаль йильпи щирыл ва̄рнэ тэ̄ланыл акван-нё̄тхатым щё̄питаӈкве патыяныл.  
Светлана РОМБАНДЕЕВА
