

	Мо̄лалнув ам Инна Шрёдер, Германия ма̄ныл ёхталам нэ̄, ёт хо̄нтхатыгласум. Тав округувн са̄в щёс ёхталам. Ань маныр тыт ва̄рыс, манхурип тэ̄лат пӯмщалы, ты о̄вылтыт ам таве китыгласлум. 


		Инна ювле ла̄выс:

		– Ам Галле ӯс Макс Планка нампа институтт 2010 та̄лныл рӯпитэ̄гум. Институтт ма̄н ма̄ янытыл о̄лнэ са̄всыр мирыт  о̄лупсаныл, пēс наканыл ханищтыянӯв ос тувыл диссертация щё̄питэ̄в. Рущ щирыл ла̄вуӈкве ке, ма̄н «этнологический исследование» ва̄рēв. Германият тамле акв кол туп рӯпиты, воссыг нэ̄мхот а̄тим. Тот Евразия янытэ̄т, Африкат о̄лнэ ма̄хум та̄н государстваныл тэ̄лат пуссын ханищтавет. 

		Ма̄н, аквъёт рӯпитан хо̄тпат, Россия лӯима̄т о̄лнэ тэ̄лат ханищтэ̄в. Лӯима̄ нампа центрув лов арыгкем та̄л институтт рӯпиты. Культура колыт са̄всыр па̄влытт манос ӯсытт э̄рēгыт ман а̄ти, та̄н рӯпатаныл урыл, ма̄н ты тэ̄лат пуссын та̄ра-паттысанӯв. Ма̄хум советский та̄лыт порат хумус ӯщлахтасыт, маныр ва̄рсыт ос ань хумле о̄лэ̄гыт, таитыл пӯмщалахтэ̄в. Ам туи порат на̄н округынт Ха̄льӯс ос Белоярский районыгт о̄лнэ соссаӈ ма̄ньлат хо̄тпат ӯщлахтын ва̄рмаляныл ханищтыянум. 

		-Наӈ наӈки номтытыл ты рӯпата ва̄руӈкв патыслын манос хотьютын ла̄ввēсын? 

		– Ам са̄ртын лӯима̄т ма̄лтыпнувēг ēмты ман а̄ти, таитыл пӯмщалахтуӈкве тахсум. На̄н округын ам о̄выл щёс 2006 та̄лт ёхталасум. То̄нт Белоярский районт «Парламент мировых народов» нампа форум Хуллор ханты ма̄нь па̄вылт ва̄рыглавес. Ам тув Германияныл о̄лнэ ма̄хум ёт рущ ла̄тӈыл немец ла̄тӈын толмащлан хо̄тпаг ялсум. Тувыл тот о̄лыглам тэ̄лат, лӯима̄ мирыт а̄нумн сака мӯстысыт. Тот  ам ка̄саласум ос хӯнтамласум, са̄выӈпа̄лэ ма̄хум маныр ма̄гыс сыманыл ща̄ргēгыт. Ханты ос ма̄ньщи ла̄тӈыг ос пēс накыт хот ты ёрувлавет, ма̄ньлат хо̄тпатын ань э̄лаль ат ке тотавет, хотталь та со̄ймēгыт. Та па̄сыл ты номаясум, ам ты ēрт о̄лнэ ма̄хум та̄н культураныл э̄лаль пӯмщалаӈкв тах патыянум. Тот сака пӯмыщ ос э̄рнэ ва̄рмалит урыл хантыт ос ма̄ньщит потыртасыт. Пēс наканыл хумле щирыл о̄лэ̄гыт, та̄наныл са̄в мирн суссылтаӈкве ро̄ви ман а̄ти, манос э̄лаль сытамыг о̄ньщуӈкве ос нас ва̄ӈкве э̄рēгыт.

		То̄нт туризм тэ̄лат  о̄вылтыт о̄выл щёс  потыртасыт. Ольга Александровна Кравченко ос Любовь Павловна Стаканова ёт тот ва̄йхатасум. Тэ̄н ётыл Германиян о̄с ялсы̄г, туризм палт са̄всыр тэ̄лат та̄ра-паттысы̄г ос немец хо̄тпат лӯи ма̄н мӯйлуӈкве во̄всанэ̄н. Тэ̄н ётэ̄н ам ёмщакв юрщхатасум ос 2010 та̄лт Галле институтт аспиранткаг патнэм па̄сныл ка̄сыӈ та̄л «Ма̄нь ӯскве» этностойбищан ялантаӈкве патсум. 

		– Манах та̄л тот о̄лэ̄гын? Ос маныр акваг пӯмщалэ̄гын?

		– Ма̄н мо̄т ма̄т матыр тэ̄ла ханищтэ̄в ке, ма̄навн тот кит та̄л рӯпитаӈкве э̄ри. Ма̄ янытыл о̄лнэ ма̄хум акваг ханищтыянӯв, тувыл ущ наука нэ̄пак хансуӈкве та̄ртавēв. Тувыл  аспирант акв та̄л мо̄т хо̄н ма̄т ке о̄лы, тав та ла̄тыӈ сэ̄ръёрыг ханищтытэ, тот о̄лнэ о̄лупса ёмщакв торгамтытэ.  Ам 2010 та̄лт акв э̄тпос арыгкем "Ма̄нь ӯсквет" рӯпитасум. 2011 та̄лт  Саранпа̄вылт  ат э̄тпос о̄лсум, та юи-па̄лт хӯрум э̄тпосн  о̄с ёхталасум. Ань кит э̄тпос сыс о̄с са̄всыр тэ̄лат урыл пӯмщалахтасум. А̄нумн тыг ёхталаӈкве пӯмащ, са̄в юрт хо̄нтсум. Ня̄врамыт ос ма̄ньлат хо̄тпат хумус туи порат ӯщлахтэ̄гыт, маныр ва̄рēгыт, маныр пӯмщалэ̄гыт, ты о̄вылтыт наука нэ̄пак тах щё̄питэ̄гум. 

		– Наӈ ётын рӯпитан ма̄хманын хоталь ялантэ̄гыт ос маныр урыл нэ̄пак хансэ̄гыт?

		– Та̄н Сибирь ма̄т яласэ̄гыт, тот рӯпитэ̄гыт. Акв нэ̄ якут ма̄хум Ясах ялпыӈ хо̄таланыл о̄вылтыт хансыс. Мо̄т нэ̄ помор ма̄хум хӯл алыщлан наканыл ханищтас. То̄ват алтай ма̄хум палт ялантэ̄гыт, тот ялпыӈ ма̄наныл ханищтэ̄гыт.

		– Лӯима̄ ма̄хум пуссын  шаманыг ла̄вавет ос язычество щирыл о̄лэ̄гыт. То̄ват тыитыл хурахлэ̄гыт манос со̄ви сунсэ̄гыт.  Наӈ ты о̄вылтыт маныр номсэ̄гын? 

		– Ма̄н  "этнология"  ханищтан щё̄сыт лӯима̄ ма̄хум хурит ка̄сала̄лсанӯв, о̄лупсаныл урыл кинат суссӯв, таи ма̄гыс ам тамле ва̄рмалит ва̄ганум. Этнология мӯсхалыг ханищтанэ̄м сыс торгамтасум, ма̄ янытыл са̄всыр мирыт та̄нки щиранылт пуссын о̄лэ̄гыт. То̄ват пēс щирыл э̄лаль о̄луӈкве номсэ̄гыт. Ам ты ва̄рмаль ханищтаӈкве таӈхилум, а̄нумн сака пӯмыщ. 

		Германият ань са̄в хо̄тпа язычество ос неошаманизм ва̄рмалит о̄вылтыт потрыт ловиньтэ̄гыт. Тувыл та̄нки пēс культуранылт о̄щнэ са̄всыр пēс потрытыл, мо̄йтытыл пӯмщалахтуӈкве патсыт. Ань та̄наныл ёмщакв торгамтан ма̄гыс мо̄т мирыт пēс наканыл ханищтэ̄гыт. Тох немцыт Байкал тӯрн ос тот о̄лнэ соссаӈ ма̄хум палт яланта̄лэ̄гыт. Ка̄сыӈ хо̄тпа таквинатэ̄н э̄рнэ тэ̄ла ос номт хо̄нты. 

		Инна потре ма̄гыс пӯмащипа ла̄тыӈ ла̄вēгум ос наука рӯпататэ молях вос а̄стлытэ.

		 

		Тамара Мерова 

		 

 
