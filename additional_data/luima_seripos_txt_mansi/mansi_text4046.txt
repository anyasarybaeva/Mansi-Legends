
Ты э̄тпос нилыт хо̄талэ̄т яныг ялпыӈ хо̄тал о̄лыс. Тав Россия янытыл 2005 та̄л па̄сныл янытлаве, рущ ла̄тӈыл тох ла̄ваве — День народного единства.

	Та хо̄тал Ханты-Мансийск ӯс кант хо̄талъят порат са̄в хо̄тпа акван-атхатсыт. Ка̄сыӈ хо̄тпа такви мире маснутыл масхатым тув ёхтыс. Тот мӯйлын ма̄хум халт щар са̄в хо̄тпа ма̄ньщи ос ханты маснутыл масхатым о̄лсыт.

	Округ мирколт рӯпитан кӯщаит тот о̄с о̄лсыт — ма̄к яныг кӯщаюв Наталья Комарова, тав ва̄ӈын хо̄тпанэ — Всеволод Кольцов, Алексей Шипилов, округ Дума кӯщай Борис Хохряков ос мо̄таныт.

	О̄влэт Тагир Аюпов потыртас, тав са̄всыр мир организацият яныг Советанылт кӯщаиг о̄лы. Хум ла̄выс: «Ты ялпыӈ хо̄талт са̄всыр мирыт акван-атхатэ̄гыт, та̄нти э̄рганыл, йӣкваныл суссылтыяныл. Ма̄н пуссын аквъёт э̄лаль юртыӈыщ вос о̄лэ̄в, халувт лю̄ль ла̄тыӈ ул вос ла̄вēв, ня̄враманув ёмас хо̄тпаг вос яныгмēгыт — ты ёмас ва̄рмаль те о̄лы, то̄нт ма̄н яныг Россияв ё̄р государстваг ēмты».

	Тав юи-па̄лэ̄т Галина Выдрина, Любовь Лыткина ос Виктор Банк потыртасыт. Виталий, ты Мария Кузьминична Волдина тав апге, яныг а̄гитэ пыг. Тав А̄с-угорский ма̄ньлат ма̄хум организацият рӯпиты. Ма̄ньлат хум тох ла̄выс, ма̄н округув — ты пēс йис та̄гыл ма̄ньщи ос ханты мирыг о̄лнэ ма̄. Ма̄н соссаӈ ма̄хманув ка̄сыӈ хо̄тпа ёмас номтыл, ёмас ла̄тӈыл ля̄льт хо̄нтыяныл. Нэ̄мхуньт хо̄тпа нё̄тнэ та̄л ат хультуптыяныл.

	Ты юи-па̄лт ӯскант мӯйлын ма̄хум ла̄ввēсыт, ляпат лю̄льнэ хо̄тпа ка̄тэ̄ныл вос выганыл, акван вос пӯхтэ̄гыт, рущит ла̄внэ̄ныл хольт «хоровод дружбы» вос ва̄рēгыт. Яныг кӯщаит мӯйлын мир ёт пуссын ла̄кв щирыл та лю̄льсыт. Та̄н халанылт ма̄ньщи ос ханты маснутыл масхатам ма̄хум о̄лсыт. Тувыл хо̄тал ё̄хнэ щирыл та нёвумтасыт. Э̄рыг э̄ргим порат та̄н ты щирыл мощ ё̄мсыт, пуссын мовиньтасыт ос кāс ва̄рсыт. Тувыл ялпыӈ хо̄тал та оигпас.

	Округ кӯщаюв палт ма̄хум лаквантаӈкве та патсыт. Са̄в хо̄тпа тав ётэ по̄слахтуӈкве тахсыт, та сыс матыр урыл потыртаӈкв тав ётэ а̄лымасыт.

	Ты мӯйлын мир халт искусство центр колт рӯпитан нэ̄ Фаина Давыдова саран маснутыл масхатым ё̄мыгтас. Ӯст о̄лнэ ма̄хум тав маснутэ̄тыл сака пӯмщалахтасыт, тав ётэ по̄слахтасыт. Руслан Проводников о̄с тот ва̄слӯв, ма̄хум тав ётэ акваг та по̄слахтасыт.

	Та хо̄тал ӯст са̄всыр суссылтапыт о̄лсыт, то̄ва ма̄тт ма̄хум ос та̄нти э̄рганыл, йӣкваныл суссылтасаныл.

	Ты ялпыӈ хо̄талт о̄лум ка̄сыӈ хо̄тпа ёмас номтыл юв минас, щар со̄ль тох ты о̄лы — халувт юртыӈыщ о̄луӈкв э̄ри, тыт о̄лнэ мирыт пуссын вос янытлавет, нэ̄мхотьют ул вос лю̄камтаве.
