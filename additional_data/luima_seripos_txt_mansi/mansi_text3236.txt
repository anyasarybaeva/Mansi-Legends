

	Ты та̄л Ха̄льӯс ляпат «Со̄рни сэ̄й» нампа ня̄врамыт ӯщлахтын ма̄ рӯпитанэ̄тэ па̄сныл ат та̄лыг то̄влыс. Тот кӯщаиг Ольга Константиновна Филиппова рӯпиты. Ты нэ̄ ня̄врамытын сака э̄руптаве. Туи порат ам тув ялсум. Та ма̄т кит хо̄тал о̄лсум. Кӯщай нэ̄ ӯщлахтын ма̄ ос та̄нки ва̄рнэ рӯпатаныл урыл китыгласлум. Маныр тав потыртас, ам ты урыл хансэ̄гум.


		Ты ӯщлахтын ма̄ ущнув рӯпитаӈкве о̄вылтахтас. Ос ат та̄л сыс тот са̄в ня̄врам ӯщлахтуӈкве а̄лымасыт. Тот о̄лум то̄ва ня̄врамыт ань янгыг ēмтсыт. Ты порат хӯрум смена сыс яныгса̄т хус ня̄в-рам ӯщлахтасыт. Та̄н пуссын ща̄гтым тув ёхталэ̄гыт, та̄нанылн тот сака пӯмащ. Са̄выӈпа̄-лэ ня̄врамыт хосат та̄-гыл аквъёт ӯщлахтэ̄гыт, халанылт ёмщакв ва̄йхатэ̄гыт. 

		Ма̄-витэ тот нё̄тнэ, лылыēп сыстам, ляпат я̄ овты. Ты тув лё̄мвой тот щар а̄тим о̄лыс. Ӯщлахтын ма̄ тэ̄рпил расалта̄лвес. Ня̄врамыт пуссын палаткат о̄лсыт. Палаткат пуссын ёмасыт, раквын та̄ра ат посавет. Ка̄сыӈ палаткат нила ня̄врам э̄т хӯлыс. Мо̄лты та̄л палатка кӣвырт колканын нортнэ рē-гыӈ то̄влит ёвтвēсыт. Та хуйнэ утыт сака ёмасыт, рēгыӈыт. Тувыл ты та̄л Ха̄льӯсныл ӯщлахтын ма̄ мус лё̄ӈх ва̄руӈкве патвес. Ты э̄лы-па̄лт ня̄врамыт ӯсныл я̄ хосыт моторха̄пыл тув тотыглавēсыт. Ӯлтта яласан лё̄ӈхе ат вēрыста палытыг о̄лы. Тыщир та̄нанылн сака кӯстыр паты. 

		Ань ты порат ня̄в-рамыт пуссын Ха̄льӯс районныл ӯщлахтуӈ-кве тув ёхталасыт. Мо̄лты та̄лыт тай Ханты-Мансийск, Нижневартовск ӯсыгныл ос Лӯи Ня̄рихумыт па̄вылныл ня̄врамыт о̄лсыт. Ос ты туи са̄в ня̄врам Ха̄льӯс район са̄всыр па̄влытныл тот ӯщлахтуӈкве ка̄са-щасыт. Таима̄гыс рай-он миркол кӯщаит туп та̄нки районанылт о̄лнэ ня̄врамыт ма̄гыс ӯщлахтын ма̄ та̄стыгласыт. 

		Э̄лын о̄лнэ ня̄врамыт о̄с сака тув ялуӈкве тахсыт кос, ос ӯщлахтын ма̄ ат то̄вылхатнэ ма̄гыс та̄н тув виӈкве ат вēрмувēсыт. Ня̄врамыт Тюмень, Сургут ӯсыгныл ты кос тув во̄вхатасыт. Ты коныпал Казахстан ма̄ныл а̄гит-пыгыт о̄с ӯщлахтуӈкве тот тахсыт. Кӯщай нэ̄ та̄н ма̄гсыланыл сыме сака ща̄ргыс кос, ос нэ̄матыр ва̄руӈкве ат вēрмыс. «Со̄рни сэ̄йт» щар о̄влэ̄т соссаӈ ня̄врамытын, нусаг о̄лнэ щēмьят ос са̄в ня̄врамыӈ щēмьят яныгмам ня̄врамытын ӯщлахтын ма̄ миве, тувыл ущ мо̄танытын.

		Тот ня̄врамыт ма̄ньщи ла̄тӈыл потыртаӈ-кве ханищтавет. Та̄н ань «О̄с ёмас ӯлум», пащалахтын ла̄тыӈ сакати ва̄ӈкве патсыт. О̄лупса палытыл ма-нырсыр ма̄ньщи ла̄тӈыт ва̄тихал потыртавет, та ла̄тӈытын ханищтавет. То̄ват ла̄вēгыт, та̄н ща̄няныл-а̄щаныл ма̄ньщит кос, ос тамле ла̄тӈыт ат хӯлыгласыт. Юн акваг рущ ла̄тӈыл потыртэ̄гыт. Ань та̄н хунь юв ёхтэ̄гыт, ща̄ня-ныл-а̄щаныл ёт ма̄нь-щи ла̄тӈыл ёрыӈыщ пащалахтэ̄гыт. 

		Ювле хультум та̄лытт та ӯщлахтын ма̄т ма̄ньщи ла̄тӈыл Клавдия Семёновна Плеханова ня̄врамыт ханищтас. Ты нэ̄ Лӯи Ня̄рихумит па̄вылныл тув ёхталас. Тав тот та̄наныл ёмщакв ханищтасанэ, ня̄врамыт таве сака э̄сгияныл. Тав ханищтам то̄ва а̄гирищанэ-пыгрищанэ ань ма̄ньщи ла̄тӈыл потыртэ̄гыт. Акв а̄ги Юлия Воложанина ань ӯщлахтын ма̄т ты ла̄тӈыл ня̄врамыт такви ханищтыянэ. Ты а̄ги ща̄няге-а̄щаге сас ма̄ньщи хо̄тпаг, таима̄гыс тав кӯстыр щирыл потыртаӈкве ханьщувлас.

		Ка̄сыӈ смена оигпан э̄лы-па̄лт ня̄врамыт ӯщлахтын ва̄рмаль урыл нэ̄пакт татем ёмас, сымыӈ ла̄тӈыт хансэ̄гыт. Тувыл юв минуӈкве щар ат таӈхēгыт, тув мус та ма̄ э̄руптаӈкве патсаныл. 

		Тот рӯпитан хо̄тпат ка̄сыӈ хо̄тал я̄нас тэ̄ла щирыл щё̄питыяныл. Акв хо̄тал ма̄ ӯргалан ва̄рмаль щирыл ня̄врамыт ёнгалтавē-сыт, мо̄тыт хо̄тал соссаӈ ма̄хум хо̄талыг о̄лыс, э̄лаль о̄с матыр рӯпата ва̄рēгыт, ня̄врамытн ты ва̄рмаль сака мӯсты. Соссаӈ ма̄хум хо̄талт ка̄сыӈ ня̄врам хорамыӈ ма̄ньщи, са-ран манос ханты суп но̄х-масы. Та̄н концерт ва̄рыглэ̄гыт, йӣквēгыт, э̄ргēгыт ос мо̄йт хосыт ощхулиӈ тӯлыглапыт суссылтэ̄гыт.  

		Ка̄тыл пормасыт ма̄щтырлан хо̄тал ва̄рыглэ̄гыт. Тот та̄н са̄сныл са̄всыр хусапыт, со̄втыт ю̄нтэ̄гыт, хорамыл щуртыяныл. Ха̄ӈхай пумныл пор-масыт сагēгыт, тох ты пӯмащ щирыл тот ня̄врамыт ӯщлахтэ̄гыт. 

		Ольга Константиновна ла̄выс, ты та̄л ӯщлахтын ма̄ уральтаӈ-кве са̄в комиссия-хо̄тпа ёхталас. Маныр ва̄рмаль о̄щсыт, та тэ̄лат пуссын мӯсхал щирыл щё̄питасаныл. Ня̄врамыт во̄рт ул вос тыпсыт, ӯщлахтын ма̄ мувлахи карыс пӯсасыл ва̄рим о̄лы. Тэ̄нэ на̄й ӯщлахтын ма̄ нупыл ул вос тотвес, пӯсас коны-па̄лт йӣвыт ёл-яктувēсыт. Тот я̄тэ сака овыӈ, таима̄гыс ня̄врамыт пувлуӈкве ат та̄ртавет, та̄н на̄лув туп витыл со̄сантахтуӈкве ялантэ̄гыт. Ань ос рēщина яныг хурыг ёвтнэ щирыл о̄лэ̄гыт, тав лылыēпыл янгыг пувлаве. Мо̄тынтыг ня̄врамыт та ут кӣвырт пувлуӈкве тах патэ̄гыт. 

		Кӯщай нэ̄ ла̄выс, ты та̄л э̄рыӈ юи-о̄выл щёс рӯпитас, ва̄гтал патыс. Тав таӈхи, мо̄тыт та̄лныл хотты мо̄т ма̄ньлат хо̄тпа тот ты ва̄рмаль э̄лаль вос тотнув. 

		 

		Николай МЕРОВ

 
