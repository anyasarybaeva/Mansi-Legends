

	Ты та̄л рēтыӈ ю̄свой э̄тпос 28 хо̄талэ̄т Белоярский район Касум па̄вылт са̄лыӈ ма̄хум ма̄гыс каснэ ва̄рмаль щё̄пита̄лвес. Ты па̄вылт пуссын аквъёт 1 со̄тыра 700 са̄виткем хо̄тпа о̄лы, са̄выӈпа̄лэ - ханты ос саран хо̄тпат. 


		Та̄н тот йис та̄гыл о̄лэ̄гыт, хӯл алыщлэ̄гыт ос са̄лы янмалтэ̄гыт. Округув янытыл щар са̄в са̄лы тот ты о̄ньщаве. Юильск, Касум ос Нумто па̄влыт халт яныгса̄т са̄т щēмья са̄лы ӯрим яласы. Та̄н пуссын хо̄т со̄тыра арыгтем са̄лы о̄ньщēгыт. Таи ёмас, ма̄ньлат хо̄тпат са̄лы ӯрим та̄н ётаныл о̄с рӯпитэ̄гыт.

		Тот о̄лнэ са̄лыӈ ма̄хум ка̄сыӈ та̄л тамле каснэ ва̄рмалил щё̄пита̄лавет. Ты та̄л касыл нё̄лсат нупыл хотыт щёс ва̄рыглавес. Ань тот ва̄тахкем са̄лыӈ нэ̄-хум хо̄тпа касыс. Ты пӯмащ ва̄рмальн э̄лы ӯсытныл, па̄влытныл са̄в мир акван-атхатыглас. Ты коныпал хо̄н ма̄ныл о̄лнэ ма̄хум о̄с мӯйлуӈкве тув ёхталасыт.

		Са̄лыл каснэ ва̄рмаль пуснэ хо̄талт кӯщаит о̄с о̄лсыт. Та̄н каснэ хо̄тпат ос мӯй ма̄хум нупыл са̄в сымыӈ ла̄тыӈ ла̄всыт. Сергей Петрович Маненков, Белоярский район кӯщай хум, са̄лыӈ ма̄хум та̄рвитыӈ рӯпата ва̄рнэ̄ныл ма̄гыс пуссын янытласанэ ос ла̄выс: «Ам тыт о̄лнэ са̄лыӈ хо̄тпат, са̄выӈпа̄лэ пуссын ёмщакв ва̄ганум. Та̄н ётаныл ка̄сыӈ та̄л ва̄щинтахтэ̄гум. Ты касылн а̄ти туп мӯйлупса сэ̄лнэ ма̄гыс ёхталэ̄гыт. Хотьютаныл ка̄ркамнув, моляхнув яласы, та̄ксарнув о̄лы, та̄н тыт та̄нки халанылт ё̄раныл а̄рталыяныл». 

		Тувыл ос тамле ёмас ва̄рмаль о̄лыс. Сергей Петрович «Казымский» нампа са̄лыӈ ма̄хум предприятиян, крестьянско-фермерский хозяйстватн нё̄тнэ ма̄гыс 500 со̄тыра солко̄ви о̄щнэ сертификат-нэ̄пак мис. Акв предприятие кӯщаиг Сергей Иосифович Попов рӯпиты. Тав са̄лыт э̄лаль са̄вмалтан ма̄гыс олныл ты майвес. Са̄в та̄л рӯпитан са̄лыӈ хо̄тпат пуссын почётный грамотал мӯйлуптавēсыт. Кӯщай хум ка̄сыӈ хо̄тпан ёмщакв мӯйлуӈкве ла̄выс. Тувыл мо̄т кӯщаит потраныл юи-па̄лт са̄лыӈ ма̄хум касуӈкве та о̄вылтахтасыт.

		Касум па̄выл ляпат Амня я̄ о̄вты. Та я̄т каснэ ва̄рмаль ты щё̄пита̄лвес. Са̄лыӈ суныл миннэ лё̄ӈх 1 со̄тыра 500 метра палытэ о̄лыс. То̄ва са̄лыӈ хо̄тпат Сургутский районныл ёхталасыт. Та̄н ань нила ва̄рмаль щирыл кассыт. 

		Са̄лыт ро̄ттыг ха̄йтнэ касылт хумит халт ты хо̄тпат но̄х-патсыт: 

		– о̄выл места Николай Павлович Тасьманов вис, китыт места - Сергей Петрович Канев, хӯрмит места - Михаил Кузьмич Молданов.

		Са̄лыт сӯлтыл миннэ порат ты хо̄тпат но̄х-патсыт: 

		– о̄выл места Сергей Петрович Канев вис, китыт места – Иван Алексеевич Попов, хӯрмит места – Алексей Павлович Тасьманов вис.

		Салыӈ сун тармыл лю̄лим каснэ порат ос ты хо̄тпат но̄х-патсыт:

		– о̄выл места Иван Алексеевич Попов, яныгпа̄ла хум хо̄тпа вис, китыт места - Сергей Петрович Канев, хӯрмитыг ос Юрий Кузьмич Тарлин ёхтыс.

		То̄выль тармыл касым ты хо̄тпат но̄х-патсыт:

		– о̄выл места Иван Алексеевич Попов вис, китыт места – Сергей Петрович Канев, хӯрмит места – Пётр Алексеевич Попов.

		Са̄лыт юи-па̄лт ёсал миным ты хо̄тпат но̄х-патсыт:

		–  о̄выл места Иван Алексеевич Попов вис, китыт места – Юрий Кузьмич Тарлин, хӯрмитыг ос Алексей Павлович Тасьманов ёхтыс.

		Э̄кват халт са̄лыӈ суныл сӯлттым ты хо̄тпат но̄х-патсыт:

		– о̄выл места Лариса Алексеевна Попова вис, китыт места – Надежда Петровна Попова, хӯрмитыг ос Светлана Владимировна Канева ёхтыс. 

		Ма̄ньлат нэ̄ хо̄тпат халт са̄лы юи-па̄лт ёсал миным ос ты хо̄тпат но̄х-патсыт:

		– о̄выл места Екатерина Рандымова вис, китыт места – Ирина Тарлина, хӯрмит места - Любовь Рандымова. 

		Амня я̄ на̄лми ва̄тат яныг музей-ӯскве ӯнттым о̄лы. Тот ё̄рнколыт тӯщтыглавēсыт. Мӯй ма̄хум ма̄гыс атыӈ тэ̄нут па̄йтвес. Тот пēс йис пормасыт атнэ колыт рӯпитасыт. Кон ос са̄всыр хӯл, нё̄выль, пил, ла̄хыс, матыр-а̄ти пуссын тыналавес. Мӯй ма̄хум та̄нки ма̄гсыланыл матыр тэ̄нут-пормас ёвтуӈкве вēрмысыт. 

		Са̄лыл каснэ ва̄рмаль миннэ торыг ма̄ньлат хо̄тпат ма̄гыс ос я̄нас касылыт щё̄пита̄лвēсыт. Та̄н са̄лы сун ӯлтта поргысыт, тыньщаӈ па̄хвтысыт ос пēрщисыт. Ка̄ркам, та̄ксар хо̄тпат о̄с пуссын мӯйлупсал майвēсыт. Ӯскве котильт яныг палатка тӯщтыглавес. Ёнгын колыт тот нё̄тнэ йӣквыт йӣквсыт, э̄ргыт э̄ргысыт ос нё̄тнэ та̄ныт са̄ӈквылтасыт. Татем пӯмащ ялпыӈ хо̄тал о̄лыс. 

		Та ӯсквен щалтнэ ма̄гыс яныг хо̄тпан яныгса̄т солко̄ви, ня̄врамын ос атпан солко̄ви ойтуӈкве э̄рыс. Па̄йтым тэ̄нут о̄с олн ма̄гыс ё̄рнколт тыналавес.  Ты а̄ти, ты ялпыӈ хо̄талн са̄в мир ёхталас. Ка̄сыӈ хо̄тпа ща̄гтым ӯщлахтас. 

		Ты ялпыӈ хо̄тал мӯсхал щирыл щё̄питан ма̄гыс Любовь Филиппова ос Анна Коптелова «Ханты-Мансийский банк» па̄лыл мӯйлупсал майвесы̄г. Тувыл «Единая Россия» нампа партият рӯпитан ма̄хум ма̄щтыр хо̄тпатн Ксения Григорьевна Ерныхован, Мария Степановна Молданован ос Ирина Семёновна Молданован мӯйлупса мисыт. Хотьют касыл щё̄питас, та̄н пуссын мӯйлупсал майвēсыт. Нэ̄мхотьют по̄хыт ат хультыс. Тамле ты ёмас ялпыӈ хо̄тал Касум па̄вылт о̄лыс. 

		 

		Николай МЕРОВ

 
