
Геннадий Степанович Райшев, ка̄тыл хурит по̄слын о̄йка, рӯпитан колэ̄т суссылтап щё̄питавес. Ты ва̄рмаль рущ щирыл «Легенда о Тонье» намаявес. Пēс порат Сургутский районт Юган я̄ ва̄тат ханты ма̄хум халт тамле ё̄р хум со̄ль о̄лыс. Ань ты выставка сунсуӈкве са̄в соссаӈ ма̄хум, ханищтахтын ня̄врамыт, учёныит ос нас пӯмщалахтын хо̄тпат ёхталасыт.
Геннадий Райшев ты суссылтап ювле хультум та̄лт а̄стластэ. Тав онтоловхуйплов хури ка̄тыл по̄слыс. Хурит по̄слуӈкве таве кина ва̄рнэ нэ̄ Ольга Корниенко во̄выстэ. Ты нэ̄ Сургут ӯсныл о̄с тыг ёхталас. Тав ты ё̄р хум урыл кина по̄слыс. Та кинат «Яун-Ях» нампа общинат рӯпитан соссаӈ хо̄тпат по̄слувēсыт. Тот по̄слахтам нэ̄т-хумит потраныл пуссын ханты ла̄тӈыл хасвēсыт.
Акван-атхатыглам колн округ Дума Ассамблеят кӯщай хум Еремей Айпин о̄с ёхталас. Хум ты ва̄рмаль щё̄питам ос кина по̄слум хо̄тпат пуссын янытласанэ. Тав ла̄выс: «Ам Геннадий Степановичин ты тэ̄ла ма̄гыс яныг пӯмащипа ла̄тыӈ ла̄вēгум. Ма̄н округувт хуньт йис порат Тонья по̄хатыр, мӯтраӈ, номтыӈ, ка̄рыс ос сака ё̄р хум о̄лыс. Ты хум урыл са̄в пēс потыр потыртаве ос э̄рыг э̄ргаве.
Пēс порат мо̄т ма̄ныл хо̄нтыт Югра ма̄вн акваг хо̄нтлым ёхталасыт. Ты та̄ксар ханты хум такви о̄лнэ ма̄тэ акваг ӯргалым о̄ньщистэ. Аквматнакт хатань ма̄хум ёт хо̄нтлыс. Тав мувылтавес, лувыӈ суныл лап-ё̄хвес. Номсысыт, таве та пувсаныл. Тонья ха̄йталтас, акв нумпалын ӯнттым суныт ӯлтта порыгмас ос сысы та минас.
Акв пēс потыр щирыл, хунь тав порславес, пуӈке хот-сāгрувес ос Москва ӯс хо̄нын суссылтаӈкве тотвес. Тот вос ва̄сыт, ты ё̄р хум со̄ль та алвес. Ётыл пуӈке ювле тотвес. Такви о̄лум ма̄тэ̄т ёл-щё̄питавес. Тав урēтыл са̄в пēс потыр о̄лы».
Наталья Фёдорова, хурит по̄слын колт рӯпитан учёный нэ̄, ос ты урыл потыртас. Тав о̄влэ̄т ёмас ла̄тӈыт ка̄тыл хурит по̄слын хум урыл ла̄выс. Ты хурит округувт ань са̄в нотын хультэ̄гыт. Ты рӯпата Ольга Корниенко, кина по̄слын нэ̄, тав э̄лаль тотуӈкве патыстэ. Ты кина янытэ̄т а̄стлавес. Ань «Дух огня» нампа кинофестивальт ты кина суссылтавес.
Хурит по̄слын колт ты рӯпата ва̄рнэ ма̄хум Тонья урыл са̄в пēс потыр акван-атсыт. Ань о̄выл суссылтап тыт ва̄рвес. Ётылнув тав ос э̄рыӈ мо̄т ма̄н суссылтаӈкве тах тотыглаве.
Геннадий Степанович ты рӯпататэ урыл тох ла̄выс: «Ам коныпалум Тонья урыл са̄в хо̄тпат ва̄ганыл. О̄влэ̄т ам ты ё̄р хум о̄лупсатэ ёмщакв ханищтаслум, тувыл ущ хурит по̄слуӈкве о̄вылтахтасум. Хотьют ты хо̄тпа о̄лупсатэ хосат та̄гыл ханищтытэ, та̄н а̄нумн яныг нё̄тмил ва̄рсыт. Ам номтумн маныр ёхтыс, хумус ты ва̄рмаль ка̄саласлум, тыщир та по̄слыслум».
Ты хурит Геннадий Степанович молях а̄ст-ласанэ. Ка̄тэ кӯпнитыг хурит по̄слыс. Хум по̄слын хуриянэ хосан ат хультуптыянэ, акв о̄вылтахты ос та̄ра янытэ̄т по̄слыянэ. Тав ла̄внэ̄тэ щирыл, хурит хоса по̄слуӈкве ат ро̄ви, атиӈк номтыт о̄щнэ ва̄рмаль сэ̄р ма̄н мины.
Хотьют кāсащи, тав ос ты суссылтапн ялуӈкве верми.
