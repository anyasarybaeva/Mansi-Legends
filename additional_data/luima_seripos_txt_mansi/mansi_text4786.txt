
Ка̄сыӈ та̄л ма̄нь таквс э̄тпост финно-угор рӯт ма̄хманув та̄нки ма̄нанылт мӯйлын нак ва̄рыглэ̄гыт. То̄ванакт хотты рӯтаныл ёт ва̄йхатуӈкве та̄нки палтыланыл во̄выглыяныл манос та̄нки хотталь ялэ̄гыт. Та щирыл та̄н та̄нки халанылт ва̄йхатэ̄гыт ос румалахтым э̄лаль о̄лэ̄гыт.
Хантыт ос ма̄ньщит тамле акван-атхатнэ порат о̄с тув ялантэ̄гыт. Ма̄н ань редакция-колувн мӯй хо̄тпат во̄виньта̄лсанӯв, та̄н ща̄й айнэ пасан ва̄тат финно-угор ма̄хум палт сыресыр ва̄рум тэ̄ланыл о̄вылтыт потыртасыт. Ос маныр йильпи тэ̄лат щё̄питавет — ла̄тыӈ хӯлтсыт. 
Ань финно-угор ма̄хум Конгрессыт ка̄сыӈ мирытныл акв хотьютаныл пуӈктотнэ хо̄тпаг о̄лы, ма̄ньщит халт Татьяна Гоголева пēриявес. Тав ла̄выс, ла̄тӈанув щирыл рӯт мирыт та̄нки халанылт са̄в та̄л акван-юрщхатым ос акван-нё̄тхатым о̄вылтам ва̄рмаляныл ёрувлаӈкве щар ат э̄ри, ма̄ньлат хо̄тпат аквтох ма̄кыг таве э̄лаль вос тотыяныл.
Ты э̄тпост рӯт ма̄хманув Эстоният мирхал конференциян акван-атавет. О̄выл рӯпитан хо̄таланыл яныг сапра̄ни Вярска, сету ма̄хум о̄лнэ па̄вылт, ва̄раве. Тав «Фенно-Угрия» нампа колт рӯпитан хо̄тпатн щё̄питаве ос «100 лет национальному движению финно-угорских народов и их стремлению к автономиям» намаим о̄лы. Тот ма̄хум ща̄нь ла̄тӈаныл, са̄всыр тэ̄ланыл ос о̄лупсаныл о̄вылтыт
матыр та̄рапаттэ̄гыт тах. Ос э̄рнэ ва̄рнутаныл э̄лаль тотнэ щирыл потыртахтэ̄гыт. Тувыл мӯй ма̄хум яныг музей-коланылн тотыглавет, тот Тарту ӯсыӈ кӯщай ёт акван-хо̄нтхатэ̄гыт, ос э̄рыг-йӣквнэ касылыл суссылтавет.
Татьяна Александровна Молданова ма̄ньлат хо̄тпат ос ня̄врамыт ща̄нь ла̄тӈын хумус ханищтаӈкве, тох ла̄выс. Тав ӯст Петя пыге ханты ла̄тӈыл потыртаӈкве ханищтастэ. Тэ̄н Тимофей Алексеевич о̄йка-тэ̄нтыл юн тэ̄нэ колнакēт туп ханты ла̄тӈыл потыртасы̄г, тот рущ ла̄тӈыл матыр ювле ла̄вуӈкве ат ро̄выс. Пыгēн тэ̄натэ̄н хӯнтлым ла̄щал потрыт торгамтаӈкве патыс ос ща̄нь ла̄тӈе та ханищтастэ. Ань Касум па̄вылт «Нумсаӈ ёх» этностойбищан ёхталам а̄гирищит-пыгрищит аквтох ханищтаӈкве патвēсыт. Тувыл яныгнув пыгыт Ӯй ӣикв э̄ргыт ханищтан порат ла̄тыӈ о̄с молях торгамтаӈкве патсыт.
Софья Онина ща̄нь ла̄тӈыт ханищтан наука урыл потыртас. Ты э̄тпост Югорский государственный университет колт «Языки и культура народов Арктики в условиях глобализации» нампа конференция ва̄раве. Тув са̄в ма̄ныл учёныит ёхтэ̄гыт тах, ма̄н ос газета ловиньтан ма̄хум о̄с тув во̄вавēв. Софья Владимировна ла̄выс: «На̄н матыр ла̄внэ ла̄тыӈ о̄ньщегы̄н ке, ма̄навн ла̄тыӈ хӯлтэ̄н. Ма̄н ты тэ̄лат осн-паттыянӯв ос э̄лаль ханищтым ёмщакв щё̄питаӈкве патыянӯв».
Светлана Динисламова ма̄ньщи ла̄тӈыл ма̄нь ня̄врамыт ма̄гыс та̄ратан «Витсам» нэ̄паканэ урыл потыртас. Тав «Лӯима̄ сэ̄рипос» газетат рӯпитан хо̄тпатн пӯмащипа ла̄тыӈ ла̄выс, ма̄н акван-нё̄тхатым рӯпитэ̄в. 
Ань та конференцият маныр о̄вылтыт потыртаӈкве патэ̄гыт, маныр номт пинэ̄гыт, ма̄н на̄нан мо̄т щёс хансэ̄в тах. 
