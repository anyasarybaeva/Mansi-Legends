
Ань о̄лупсавт мо̄рсыӈ ня̄врам такви ма̄ньщи ла̄тӈе ва̄гтэ, янгыщ нас мощ хӯлэ̄гыт, акв-кит ла̄тыӈ ла̄вса̄лэ̄гыт. Ювле хультум та̄лытт округ школатыт ща̄нь ла̄тыӈ урок хот-вуйвес, нас факультетыг ва̄рвес – хотьют ка̄сащи, ла̄тыӈ ханищтаӈкве таӈхи, тув та яланты. 
Ма̄н ма̄ньщи ня̄вра­манув ань о̄с таима̄гыс тамле урокын сака ат молямлэ̄гыт, ва̄ганыл, тув ё̄рва̄гыл ат кащилтавет. Тувыл ос ма̄к таи, колта̄­гыл ма̄хманыл юн та̄нти ла̄тӈыл ат те потыр­тэ̄­гыт. Ня̄врам таквирот ном­суӈкве паты: 
«Ла̄тыӈ ханищ­таӈкве ат э̄ри, хотьютн китыглаӈ­кве патавем, хотьют ёт потыртаӈкве патэ̄гум». 
Ос матъёмас пуссын тох ат номсэ̄гыт – Ха̄ль­ӯс район Саран­па̄выл ня̄врамыт ма̄ньщи ла̄тӈув ханищтэ̄гыт, э̄ргыт э̄р­гēгыт. Тынакт Ханты-Мансийск ӯсн Саран­па̄выл­ныл «Са̄лы лё̄ӈх» э̄ргын-йӣквнэ коллектив ёхталас, округ творче­ство колт сāӈквылтасыт э̄ргысыт ос йӣквсыт. 
Кӯщаяныл Валентина Дмитриевна Перова потре ты э̄лы-па̄л газетат (№ 20) хансыгласлӯв, ань ос а̄гирищит-пыгрищит потраныл э̄лаль ловинь­тэ̄н. 

Коля Гоголев, 11 та̄л: 
– Ам Саранпа̄вылт самын пат­сум 2010 та̄лт, ань 5 классыт ханищ­тахтэ̄гум. Омам Оксана Михайловна, а̄тям Евге­ний Викторович. Школа юи-па̄лт му­зыкальный школан ялантэ̄гум, тот 7 та̄л ты ханищтахтэ̄гум. Ма̄ньщи ла̄тыӈ ам кит школагт ханищтэ̄гум, юн ос анēквам ёт потырты­мēн, тав наме Римма Николаевна Яптина. Ма̄нь порат ос садикт амти ла̄тӈум ханищ­тас­лум. Ань мощ потыр­таӈ­кве ха̄­сэ̄гум, ня̄врамыт ёт ма̄ньщи э̄ргыт э̄ргēв. 

Миша Валей, 11 та̄л:
– Ам 6 классыт ханищтахтэ̄гум. Саранпа̄вылт о̄лнэ музыкальный школан 5 та̄л ялантасум, ос ты та̄л ам колта̄глум Ха̄льӯсн ва̄нтлыс. Омам наме Ксения, а̄тям Сергей. Ань э̄лаль ты хащта̄л па̄вылт о̄лэ̄гум. Ха̄льӯс школат ня̄врамыт ма̄ньщи ла̄тыӈ ат ханищтэ̄гыт, ты ма̄гыс сымум сака ща̄рги. Ань э̄ргыт аман хо̄т ханищтаӈкве патэ̄гум, ат ва̄глум. Саранпа̄выл школат ма̄ньщи э̄ргыт ханищтаӈкве ос са̄ӈквылтаӈкве ма̄н Дмитрий Георгиевичн ос Игорь Фаруковичн ханищтаве­сӯв.  

Злата Савчук, 14 та̄л:
– Школат ам 9 классыт ханищ­тахтэ̄гум. Музыкальный школан нёлоловит та̄л ты ялантэ̄гум. Ма̄ньщи ла̄тыӈ ма̄ньта̄гыл хӯлыг­ласум – ты сака нё̄тнэ ла̄тыӈ. Ма̄ньщи та̄ныт са̄ӈквылтэ̄гум, акв та̄н кит-хӯрум са̄т ханищтэ̄гум. Ань ущты ам Артём Гришкин ва̄рум ханты та̄нэ «Казарки летят» ос Таяна а̄гирищ ёт «Наи­грыши мансийских богов» та̄н са̄ӈквылтасмēн. 2019 та̄л мус э̄р­гим-йӣквим хо̄т-а̄ти акваг яласа­сув. Ань юн та ӯнлантэ̄в.

Яна Ларионова, 12 та̄л:
– Ма̄ньщи э̄ргыт ам сака э̄руптыянум. «Са̄лы лё̄ӈх» театрыт ёнгасан а̄гирищит-пыгрищит ёт э̄ргēгум, тувыл са̄ӈквылтапыл та̄ныт са̄ӈквылтэ̄в. Хунь хо̄т та̄­лум то̄влыс, музыкальный школан ялантаӈкве патсум, та̄ныт са̄ӈквылтаӈкве тот ты ханищтахтасум. Ань са̄в та̄н ва̄гум, акв та̄н са̄ттем сыс ханищтаӈкве ро̄ви. Ты коны-пал ам пианино нампа музыкальный то̄тапыл ёнгасэ̄гум. Школат ма̄н ма̄ньщи ос саран э̄ргыт ха­нищтэ̄в, э̄ргēв. Ам йӣгрищ о̄ньщēгум, наме Снежана, ма̄нь таквс э̄тпост ат та̄лэ то̄влыс.

Юля Герасимова, 12 та̄л:
– Омам Наталья Петровна Герасимова, такви о̄парищ наме Валей. Ам ма̄ньщи э̄ргыт сака э̄руптыянум. Щащēквам Валентина Николаевна Герасимова Сӯкыръя па̄вылт о̄лы. Тав ма̄ньщи нэ̄, ща̄нь ла̄тӈыл потырты, э̄рги. А̄нум акваг ханищтытэ, мēнти лāтӈыл потыртымēн, таима̄гыс э̄ргыт молях номыл­ма­тыянум. 
Наталья Истомина Саранпа̄выл искусства школат ня̄врамыт ханищтым рӯпиты. Нэ̄ тох ла̄выс:
– Школан ялантан а̄гирищит ос пыгрищит э̄ргуӈкве ос са̄ӈквыл­тапыл та̄ныт са̄ӈквылтаӈкве ха­нищтыянум. 
Ам тыт Ханты-Мансийск ӯст искусства колледжит ханищтах­тасум, 2005 та̄лныл – 2010 та̄л мус. Тувыл амти яныгмам па̄влумн минасум, тот ня̄врамыт ханищтаӈ­кве патсум. 
Ма̄навн Дмитрий Георгиевич Агеев акваг нё̄тыс. Ты ёмас, сымыӈ хо̄тпан сосса мир культура э̄руптаӈкве ханищтавесув, э̄ргыт ос йӣквыт ханищтасув. 
Ань тав тэ̄латэ э̄лаль тотылув – ма̄нь ня̄врамыт ханищтэ̄в, пуссын аквъёт хо̄т-а̄ти яласэ̄в, ма̄ньщи мир культуратэ мирн суссылтэ̄в. 
Ты я̄тил, тыныӈ ня̄врамыт ос «Са̄лы лё̄ӈх» коллективт рӯпитан хо̄тпат пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет! 
Светлана РОМБАНДЕЕВА
