
Мо̄лалнув «То̄рум Маа» музейт рӯпитан ма̄хум Ханты-Мансийск ӯст ма̄щтырлан хо̄тпат ма̄гыс семинар щё̄пита̄лсыт. Округ янытыл са̄всыр районытныл нэ̄т ос хумыт тыг ёхталасыт. Хумыт са̄гырхатсыт ос ёрыгхатсыт, нэ̄т ос ю̄нсхатасыт.
Нижневартовский районныл ханты нэ̄ Любовь Николаевна Айпина ёхталас. Тав щēмьятэ ёт йис ма̄т са̄лыт о̄ньщим о̄лы. О̄йкатэ наме Семён Александрович Айпин, пыгагēн Александр ос Николай о̄с са̄лыт ӯрим рӯпитэ̄г. Ирина а̄гитэ̄н хум ва̄рыс, Мегион ӯст о̄лы.
Та̄н йис ма̄нанылт пуссын аквъёт атпан арыгкем са̄вит са̄лы о̄ньщēгыт. Во̄рколаныл ляпат иӈ кит стойбище о̄лы. Тот ляпа рӯт хо̄тпаныл о̄с та̄нки щēмьяныл ёт са̄лы ӯрим о̄лэ̄гыт.
О̄лнэ ма̄нанылт акв яныг сӯй о̄лы. Та сӯй мувлахи ма̄ныл сыстам вит но̄ӈхаль мины. Таима̄гыс та ма̄ рущ ла̄тӈыл «Живые пруды» ла̄ваве. Лылыēп тот сыстам, ляпат Аган я̄ о̄вты. Та я̄т сорт, щапак, сымри ос мо̄т хӯл яласы. Во̄р ма̄ са̄лыт ма̄гыс сака тэ̄пыӈ. Тувыл са̄всыр пил ос ла̄хыс яныгми. Ка̄сыӈ туи ты тэ̄нутыт атэ̄гыт.
Любовь Николаевна юн о̄лнэ̄тэ порат акваг матыр пормас ю̄нты. Са̄сныл хусапыт ва̄ри. О̄йкатэ ос сыпалиӈ касаит, ё̄вт нялыт, ма̄нь са̄лыӈ суныт ма̄щтырлы. Та̄лэ-тувēт та̄н палтаныл са̄в э̄лумхо̄лас ӯщлахтуӈкве ёхталэ̄гыт. Ты ва̄рум пормасаныл мӯй хо̄тпатн э̄л тыналыяныл. Ма̄хум пӯмащ ма̄гыс акваг ёвтэ̄гыт.
Во̄рколаныл Новоаганск па̄вылныл налыман нупыл хо̄т вēрыстат о̄лы. Ты тэ̄лы сыс та̄н кит группа ӯщлахтын ма̄хум пирмайта̄лсыт. Мо̄лты туи сыс ос хӯрум группа ӯщлахтын ма̄хум та̄н палтаныл ёхталасыт. Мӯй ма̄хум о̄влэ̄т телефон хосыт свонитэ̄гыт ос потыртахтэ̄гыт, тувыл ущ ёхтэ̄гыт. Тот ӯщлахтын колыт щё̄питым о̄лэ̄гыт. Мӯй хо̄тпат ма̄гсыл тот хӯл ос нё̄выль пӯт па̄йтаве. Та̄н та̄нки хӯл алыщлаӈкве ос во̄раяӈкве ялантэ̄гыт. Тыщир ты во̄рт о̄лнэ ма̄хманув олн сэ̄лэ̄гыт.
