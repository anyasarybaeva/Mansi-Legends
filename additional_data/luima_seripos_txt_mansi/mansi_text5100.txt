
Рēтыӈ ю̄свой э̄тпос 21 щислат ща̄нь ла̄тыӈ янытлан хо̄талыг о̄лы. Ты хо̄тал ЮНЕСКО нампа организация 2000 та̄лт ва̄рыглаӈкве ла̄выс. Ма̄н округув ты ялпыӈ хо̄тал ань о̄с янытлаве, са̄всыр суссылтапыт, концертыт, ханищтапыт ос мо̄т тэ̄лат ва̄рыглавет.
Матахкем та̄л ювле хультум порат рēтыӈ ю̄свой э̄тпос 21 хо̄талэ̄т «Фронтальный диктант» нампа пӯмыщ тэ̄ла тыт хансуӈкве о̄вылтавес. Ты ва̄рмаль ханищтап департамен-тыт ос А̄с-угорский институтт рӯпитан ма̄хум ка̄сыӈ та̄л ань ва̄рыглэ̄гыт. 
Та хо̄талт Ха̄льӯст о̄лнэ ма̄ньщи, ханты ма̄хум потыр ща̄нь ла̄тӈыл о̄с хассыт. Ха̄льӯст ты та̄л 19 ма̄ньщи ос ханты хо̄тпат ща̄нь ла̄тӈыл потыр хансуӈкве ёхталасыт. Та̄н 12 щёс порат сосса мир культура колт акван-атхатасыт. Акв колнакт ма̄ньщи ма̄хум, мо̄т колнакт 
хантыт ща̄нь ла̄тӈыл потыр хассыт. 
Ма̄ньщи ла̄тӈыл Дина Тимофеевна Лисова потыр ловиньтас. Ханты хо̄тпат ма̄гсыл Любовь Васильевна Кашлатова потыртас. Ты э̄лы-па̄лт та̄н пуссын ла̄ввēсыт, хансум потраныл хунь сунсавет, хумус оценкал тӯщтавет, хо̄т ты оценкат урыл  китыглахтуӈкве ро̄ви. 
Та̄н пуссын сертификат-нэ̄пакыл майвēсыт, щар ма̄к ёмащакв хансум хо̄тпат мӯйлупсал тах мивет. 
Калерия Супрун кēтум потыр ма̄ньщи
ла̄тӈыл Людмила ТЕТКИНА хансыстэ
