
Соссаӈ ма̄хум пēс йис ма̄нанылт хумус о̄лэ̄гыт, ща̄нь ла̄тӈаныл э̄лаль тотыяныл ман а̄ти, пуссын ты ва̄рмалит та̄ра-паттын ма̄гыс сапра̄ни ва̄рыглавес. Ань Ханты-Мансийск ӯст координационный советн пēриим кӯщаит рӯпатаныл урыл потыртасыт ос мо̄т ӯсытныл ма̄хум ищхӣпыӈ ут хосыт та̄наныл хӯнтлысыт ос суссыт. 

	Округувт соссаӈ ма̄хманувн нё̄тмил ва̄рнэ ма̄гыс са̄всыр программат ос са̄кконыт хансым о̄лэ̄гыт. Та̄н правительство па̄лыл олныл та̄ставет ос тэ̄-ланыл акваг уральтым о̄ньщавет. Ань пēс щи-рыл о̄лнэ ос во̄раян, хӯл алыщлан, са̄лы янмал-тан ма̄хум о̄лупсаныл урыл Александр Ко-вешников потыртас. Тав ма̄-вит ӯргалан де-партаментыт хантыт, ма̄ньщит, ё̄рныт тэ̄ланыл палт пуӈктоты. Тав юи-па̄лэ̄т Нижневартовс-кий районныл Ок-сана Липунова ос Нефтеюганский район-ныл Ольга Воронова потранэ̄н ловиньтасы̄г. 

	Нефтеюганский рай-онт 540 са̄вит соссаӈ хо̄тпа о̄лэ̄гыт, та̄н ха-ланылт 84 э̄лумхо̄лас хӯл алыщлэ̄гыт, во̄раēгыт манос са̄лы янмалтэ̄-гыт. Та ма̄нанылт то̄ват йильпи кол ӯнттэ̄гыт, то̄ват па̄вылн ман ӯсн о̄луӈкве ва̄нтлэ̄гыт. Район янытыл 157 сос-саӈ ня̄врамыт школат ханищтахтэ̄гыт манос садикн ялантэ̄гыт. Лемпинский школат ханищтахтын а̄гири-щит-пыгрищит ща̄нь ла̄тӈыл потыртаӈкве ханищтавет. Пēс накыт э̄лаль тотнэ ма̄гыс центрыт ос музеит ӯнт-тавет, са̄всыр ялпыӈ хо̄талыт ва̄рыглавет. 

	Нижневартовский районт 2,5 со̄тыра сос-саӈ хо̄тпат о̄лэ̄гыт. 133 ма̄нь па̄влыт пēс щирыл о̄лнэ ма̄г хасвēсыт ос тот 360 хо̄тпа – ты хантыт  ос ё̄рныт. 115 э̄лумхо̄лас са̄лы янмалтэ̄гыт, та̄н 2 со̄тыра 460 са̄лы о̄ньщēгыт. Ты коныпал районт 9 община рӯ-питы. Районанылт 507 соссаӈ ня̄врам школат ханищтахтэ̄гыт ос 244 а̄гирищит-пыгрищит садикн ялантэ̄гыт. Тувыл хо̄т школат 307 ня̄вра-мыт ос хӯрум садикт 58 ма̄нь ня̄врамаквет ща̄нь ла̄тӈыл потыр-таӈкве ханищтавет. 

	Ла̄тыӈ тотнэ нэ̄г ла̄в-нэтэ̄н щирыл, та ēрт о̄лнэ соссаӈ ма̄хманув тэ̄ланыл пуссын ёма-сыт. Са̄в ёмас ва̄рма-лит 2011-2016 та̄л сыс государственный программат хосыт ма̄кыг щё̄питавēсыт. Ма̄хум э̄рнэ тэ̄ланыл ма̄гыс олн-нё̄тмилыл майлувēсыт, тувыл ма̄-во̄й но̄х-винэ компа-ният ёт договор-нэ̄па-кыт щё̄питаӈкве нё̄тавет. 

	Мо̄т тэ̄лат урыл Вик-тория Сподина, А̄с-угорский институтт рӯпитан кӯщай нэ̄, ос Татьяна Дятлова, ЮГУт лӯима̄ ма̄хум нампа институтт рӯпитан кӯщай нэ̄, потыртасы̄г. Виктория Ивановна ла̄-выс, РФ ма̄вт са̄в мирыт халт 133 ма̄хум ща̄нь ла̄тӈаныл мощēртын со̄ймуӈкве вēрмēгыт. Ханты ос ма̄ньщи ла̄т-ӈыг о̄с тот хӯлтвесы̄г. Ты ла̄тӈыл потыртан хо̄тпат мощщамēгыт, щēмьят та̄нки ща̄нь ла̄тӈыл юн щар ат потыртэ̄гыт. Ань А̄с-угорский институтт рӯпитан хо̄тпат школат ня̄врамыт ла̄тыӈ ха-нищтан ма̄гыс са̄всыр нэ̄пакыт хансэ̄гыт ос та̄ратэ̄гыт. Та̄н ЮГУ, Нижневартовский ос Сургутский уни-верситетыг ёт акван-нё̄тхатым рӯпитэ̄гыт. 

	Ирина Лисютина, образование депар-таментыт рӯпитан нэ̄, ла̄выс: «Ханты ос ма̄ньщи ла̄тӈыг, ва̄им, молях со̄ймуӈкве патэ̄г, та̄н та̄нки щēмьянылт ат потыртэ̄гыт ос ня̄в
	раманыл ат ханищ-тыяныл. Ма̄нь та̄гыл ла̄тӈын ат ханищтавет ке, ня̄враманыл хотыл ва̄ӈкве патэ̄гыт. На̄н тыт на̄нки хосат та̄гыл о̄лнэ ма̄ о̄ньщегы̄н, тыи на̄н о̄лнэ ма̄н, тэ̄лан ма̄кыг на̄нки о̄с ва̄рēн».

	Округувт Ворщик ялпыӈ хо̄тал, Ӯринэ̄ква хо̄тал, Тылащ пори ос мо̄т ялпыӈ хо̄талыт ва̄рыглавет кос, тот йӣквēгыт, э̄ргēгыт, ос ща̄нь ла̄тӈув тыгыл э̄лаль нэ̄мхотталь ат лакви. Округ са̄кконыт хансым о̄ньщēв кос, ос федеральный са̄кконыт хумус хансавет, ма̄н о̄лупсав янытэ̄т тув ро̄влаве ос та щирыл э̄лаль тэ̄ланув та тота-вет. Янгыщ образова-ние палт са̄всыр йильпи ла̄тыӈ пēнтаве. Мо̄лты па̄сыл школат ща̄нь ла̄тыӈ ханищтан урок та̄л хультсыт, ос та̄на-ныл ханищтан ма̄гсыл э̄рнэ щирыл хансым нэ̄пак а̄тим. А̄с-угорский институтт па̄лыл нэ̄-пакыт щё̄питавēсыт кос ос мощēртын та̄н о̄с пēсыг ēмтэ̄гыт, мо̄таныт та̄ратаӈкве э̄рēгыт. Тэ̄ланув ты кос ёмщакв щё̄питаӈкве патавет, матыр ва̄раве ос та̄н акваг хотты та̄рвитын хо̄ēгыт. 

	 
