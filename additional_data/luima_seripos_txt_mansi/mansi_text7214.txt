
Сосса ма̄хум Ассам­блеян мирн пēриим хо̄тпат Еремей Айпин, Татьяна Гоголева, Василий Жуков ос Руслан Проводников та̄нки сапра̄ни о̄с ва̄­рыг­ласыт. Тув кит кӯ­щаиг во̄выгласаныл ос тэ̄н потранэ̄н хӯнтлым юи-па̄лт матыр ла̄тыӈ ювле-ла̄всыт.
О̄влэ̄т Татьяна Урсу, олн ловиньтан департа­ментыт кӯщай ва̄ӈын нэ̄ ла̄тыӈ тотыс. Тав 2022, 2023, 2024 та̄лыт ма̄гыс та̄стым олныт урыл таи ла̄выс: 
– Ма̄н ань сосса ма̄хум но̄х-во̄рмалтан программат ма̄гыс 2022 та̄л сыс 173 млн 800 со̄­тыра арыгкем солко̄ви та̄стысӯв. Тувыл колыт ёвтнэ ма̄гыс 2 млрд сол­ко̄ви мыгӯв: тыгыл 2022 та̄лт - 635 млн арыгкем сол­ко̄ви холтаве тах, 2023 ос 2024 та̄лыг сыс - 722 млн. солко̄вил хол­туӈкве патаве. Аквтох ты та̄л сосса ма̄хум колыл ёвтнэ ма̄гыс 214 млн солковил нё̄тавет.
Тувыл Татьяна Гоголева во̄р ма̄т о̄лнэ сосса щēмьят во̄рколаныл ӯнт­тын ма̄гыс ла̄тыӈ ла̄выс, тамле хо̄тпат акваг нё̄туӈ­кве э̄рēгыт.
Мо̄лты та̄н тэ̄ланыл по̄хан-лактувē­сыт, во̄р ма̄ныл сысы вос минэ̄гыт, та̄н хотты па̄вылт о̄лнэ колыл миӈ­кве ла̄вавет. Па̄вылт ос рӯпата а̄тим, коланыл ма̄гыс ойтнэ олн хотыл выгыт. 
Депутатыт ты ва̄р­малит пуссын та̄ра-патты­яныл ос са̄кконыт щирыл э̄лаль тотыяныл тах. Ань олн та̄стым проект нас ва̄нэ̄г о̄ньщияныл.
Округ внутренний политика департаментыт рӯпитан кӯщай хум Александр Скурихин юристыт ва̄рнэ нё̄тмилыт урыл потыртас. 
Ка̄сыӈ э̄лумхо̄лас хотталь я̄р­мум порат юристытныл то̄рум ма̄­гыс нё̄тмил китыглаӈ­кве вēрми. Тамле нё̄тми­лыт ва̄рнэ ма̄гыс мо̄лты та̄лт 8 млн 268 со̄тыра солко̄ви холтым о̄лыс. Тох 1 со̄тыра 151 э̄лумхо̄лас та̄рвит тэ̄ланылт нё̄т­вē­сыт. Сосса ма̄хум халт па̄вылт о̄лнэ 17 э̄лумхо̄лас ос во̄р ма̄т о̄лнэ кит хо̄тпаг хӯл алыщлан, во̄раян ма̄наныл та̄нки нупыланыл хаснэ порат нё̄тмил китыгласыт. 
Ань Еремей Айпин ла̄выс, та̄н Ассамблея­нылт то̄ва та̄рвит ва̄рма­лит ма̄гыс ос ты депар­та­ментын ос Адвокатский палата-колт рӯпитан хо̄тпатн ёмщакв нё̄тавет, матыр-а̄ти э̄рнэ ла̄тӈыл хӯлтавет. 
Та̄н э̄лаль аквтох рӯпи­таӈкве ла̄вхатэ̄гыт, та̄р­вит тэ̄лат са̄кконытытн āрталахтым аквъёт щё̄­питыяныл тах. 
Тамара МЕРОВА
