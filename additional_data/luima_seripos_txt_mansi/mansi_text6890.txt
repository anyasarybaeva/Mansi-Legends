
Лӯпта э̄тпос 18 хо̄талэ̄т Ханты-Мансийск ӯст «Государственный архив Югры» колт рӯпитан ма̄хум «Война народная» хо̄нтхатыглап ва̄рыгласыт. 
Тув школат ханищтах­тын а̄гирищит-пыгрищит ос ля̄ххал тотнэ ма̄хум во̄виньтавēсыт, потрыт хӯнтлысыт – яныг хо̄нт порат округ ма̄хум хо̄нт­лум мирн хумус нё̄тсыт, манхурип рӯпата ва̄рсыт, манах олн сэ̄лсыт, акван-атсыт, хоталь кēтыгласа­ныл.  
1941-1945 та̄лытт о̄лум яныг хо̄нт о̄вылтахтаме па̄сныл ань ты туи лӯпта э̄тпосэ̄т 22 хо̄талт 80 та̄лыг ēмтыс. Ты кастыл архивт рӯпитан нэ̄квет пēс потрыт, э̄рнэ нэ̄пакыт, газетат ос хурит акван-атсыт, суссылтап ва̄рсыт. Ань янге-ма̄не тув вос щалтсэ̄гыт, яныг хо̄нт урыл документыт вос ловиньтэ̄гыт, матыр-а̄ти та̄ра-паттэ̄гыт.

Архив колт рӯпитан нэ̄г Елена Бушуева ос Елена Петухова акван-нё̄т­хатым тох потыртасыг:
– Яныг хо̄нт о̄лме па̄с­ныл хосаг ēмтыс, пилыщ­маӈ тэ̄лат акваг ювле та хультэ̄гыт. Ос хо̄нтлам ма̄хманув, юн рӯпитам мир, наска̄ссыг порслым э̄лумхо̄ласатēнув о̄выл­тыт ма̄навн ёрувлаӈкве ат э̄ри. Ты урыл са̄в вос ва̄гув, ня̄враманувн, апыг­рищанувн вос потыртэ̄в. 
Яныг хо̄нт хумус о̄лыс, манхурип пилыщма ма̄х­манув суссыт, ты урыл ветераныт потырта̄лэ̄гыт, тувыл э̄рнэ нэ̄пакыт ловиньтаӈкве вēрмēв. Ма̄н архив-колувт са̄в документыт, пищмат, газе­тат о̄лэ̄гыт, ты пормасыт хосыт ань тыхо̄тал мус са̄в ва̄рмаль та̄ра-паттэ̄в.

Округ мирув ма̄в вуянтаӈкве та лю̄лис
Великая Отечествен­ная война о̄вылтахтаме па̄сныл ань 80 та̄лыг ты ēмтыс, ты кастыл ма̄н хо̄нтлам ма̄хманув ос та порат Ханты-Мансийский автономный округт рӯпи­там мир о̄вылтыт «Война народная» урок щё̄пита­сув. 
Лӯпта э̄тпос 22 хо̄талэ – мирув ка̄стын хо̄тал. Ты хо̄талт 1941 та̄лт хо̄нт капай та о̄вылтахтас, фашистрищит о̄лнэ ма̄в нупыл хо̄нтыл йигмыг­тасыт. То̄нт СССР мир, сома акв колта̄гыл, ма̄в вуянтаӈкве та лю̄льсыт.

Округ мир хунь тамле та̄рвитыӈ ла̄тыӈ хӯнтам­ласыт, ка̄сыӈ ӯсыт ос па̄влыт хо̄нтхатыглапыт ва̄рыгласыт (рущ щирыл: митинг). О̄выл хо̄тал округ военкоматн ма̄хум 200 заявление-нэ̄пак хассыт, то̄ват телеграммат кēт­сыт, ань хо̄нтлын ма̄н вос вивет. 
Ханты-Мансийск ӯст о̄лум ма̄ньлат пыг Алексей Сергеевич Бесперстов то̄нт тох ла̄выс: 
– Хо̄нт урыл ма̄н лӯпта э̄тпос 22 хо̄талт хӯнтам­ласув, та хо̄тал радио хосыт Государственный Комитет Обороны пред­седатель Вячеслав Михайлович Молотов тав тамле пилыщмаӈ ля̄ххал тотыс. То̄нт ам 18 та̄лум туп то̄влыс, э̄ргын оркестрыт ёнгысум. Ма̄н, акв оркестрыт э̄ргын ос ханищтахтын пыгыт, акв та хо̄тал пуссын аквъёт заявление-нэ̄пак хассув, хо̄нтлын армиян вос кēтавēв.

Ты нак о̄вылтахтаме порат Валентина Алек­сандровна Скосырева 12 та̄лэ то̄влыс. Тав но­митэ, та о̄выл хо̄талытт Ханты-Мансийск ӯс ма̄хум хо̄нтлын ма̄н ху­мус мингаласыт, нэ̄ по­тыр­тас: 
– Лермонтова останов­каныл пристань мус хум хо̄тпат хо̄т рядыӈ колоннал ё̄мсыт. Иртыш я̄ тармыл нила на̄иӈха̄п капаит ӯрхатасыт (то̄нт май колёсаӈ на̄иӈха̄пыт яласасыт, рущ щирыл пароходы-колесники ла̄в­вēсыт). Китыг намагēн тамлег о̄лсыг: «Карл Либкнехт» ос «Роза Люксембург». Самарово я̄ ва̄тат, пристаньт, нэ̄т ос ня̄врамыт лю̄ньщ тур­суяныл суйтсыт, хо̄нтын миннэ ма̄хманыл нупыл тыстым-лю̄ньщим суссыт. То̄нт а̄тям юи-о̄выл щёс та ва̄слум. 
Округувныл 17 со̄тыра арыг хо̄тпа хо̄нтлуӈкве тотвēсыт, са̄выӈпа̄лэ юв ат ёхтысыт.

«Всё для фронта, всё для Победы!»
Юн хультум мир ма̄гыс социалистический касылыт (соревнования) ва̄рвēсыт. Округ ма̄хум «Всё для фронта, всё для Победы!» тэ̄ла ма̄гыс ущпылнэг са̄в рӯпитаӈ­кве патсыт. Ос щар ма̄кыг таи о̄лыс, ма̄хум мӯсхал щирыл вос рӯпитэ̄гыт, пор­масаныл ос тэ̄нутаныл ёмащакв вос ва̄рияныл. Мори ва̄рнутаныл арыг­таптавет, ат ловиньтавет. 
Я-ты, ань тамле та̄рви­тыӈ порат, предприятият ос колхозыт халанылт касуӈкве та патсыт. Ма̄­хум то̄ванакт та̄нти тэ̄тал о̄лсыт, э̄тэ-хо̄талэ план ма̄гыс, Победа ма̄гыс та рӯпитасыт. 
Ка̄сыӈ э̄тпос ӯс ос район кӯщаит акван-ат­хатыгласыт, потыртасыт, хоты организация маныр ва̄рсыт, манса̄вит маснут ман тэ̄нут щё̄питасыт. Щар ма̄к ёмащакв рӯпи­тан хо̄тпат янытлавēсыт, организацият выгыр знамял майлувēсыт. 
Во̄раян, хӯл алыщлан ос во̄р яктын промышлен­ность колыт сака яныт­лавēсыт. Тот рӯпитан мир са̄в щёс но̄х-патыгласыт, округ кӯщаитн олныл ос ма̄гылн тагатан по̄сытыл майлувēсыт. 

Яныг хо̄нт акв хо̄талэ 338 миллион солко̄ви са̄вит ла̄вылтавес. Совет­ский мирн ка̄сыӈ хо̄тал ты са̄вит олн сэ̄луӈкве э̄рыс. 1941 та̄лт таквсы «Народный Фонд Оборо­ны» ва̄рвес, таве та̄кмал­тан ма̄гыс мир о̄с рӯпи­тасыт, танкыт, писалит, ня̄лыт ос мо̄т э̄рнэ пор­масыт ва̄рнэ ма̄гыс олн атсыт. Архивт о̄лнэ нэ̄па­кытт хансым о̄лы, хоты колыт манах олн сэ̄лсыт, манах пормас фондын кēтсыт.
Мощ ётылнуве «Хлеб­ный фонд Красной ар­мии» ва̄рвес. Колхозт рӯ­питан ма̄хум тув колас сам майласыт, ты коныпал нё̄выль, мисвой, щаквит ос мо̄т тэ̄нут тотсыт. СССР мир яныг хо̄нтын посыл­кат акваг кēтыгласыт, ка̄сыӈ мирколн ма̄хум мас­нут тотсыт, тувыл э̄лаль кēтвēсыт. Яныг хо̄нт щар о̄выл хо̄талэ̄ныл ос юи-о̄выл хо̄талэ мус округ мир, янге-ма̄не, са̄в рӯпи­тасыт, ма̄хманув но̄х вос патэ̄гыт, Победа Хо̄тал ляпамтасыт. 

Сорманыл ляльт пилта̄л суссыт
Та па̄сныл 80 та̄л овум­лас, та̄рвитыӈ танкыт ос ма̄шинат яласам лё̄ӈхыт састумыг ēмтсыт. Ос хо̄нтлум ма̄хманув, тот патум о̄панув-ащо̄йка­нув, а̄тянув, каӈканув-а̄п­щиянув, пыганув-а̄гиянув вос номиянув, хумус та̄н сорманыл ляльт пилта̄л суссыт, хумус оманылн юв ӯрвēсыт. 
Советский Союз Маршал, герой намыл май­лым хум, Георгий Константинович Жуков война оиг­пам порат ла̄выс: 
«Ма̄н но̄х-патсув – ты Советский мир ма̄к со̄тэ. То̄нт ма̄н ущпылнэг та̄ксарыг ēмтсув. Родинав вуянтам СССР мир ос та порат та̄рви­тыӈ рӯпатат ва̄рум ма̄хум ма̄н нэ̄м­хуньт ат ёрув­лыянув. Ма̄н хо̄ла фаши­стрищит ёт пил­та̄л хо̄нтлым, но̄х та патсув».  

Школат ханищтахтын я̄тил ня̄врамыт, матъёмас тыг ёхтысын, хо̄нт урыл потыр хӯнтлысын. Ты пи­лыщмаӈ тэ̄ла ул ёрув­лэлын, э̄лаль тотэлын, ханищтэлын, тувыл тах ты урыл ня̄враманын по­тыртэ̄н. Ань ты йист пēс накыт акваг мо̄т щирыл хан­суӈ­кве таӈхавет, хоть­ютн хумус а̄ртми, тох потыр­тэ̄гыт. 
Тувыл нэ̄г ня̄врамыт китыгласанэ̄н, округныл яныг хо̄нтын ялум ма̄хум наманыл аман ва̄ганыл, хоты ма̄т щар ма̄к яныг хо̄нт о̄лыс, та маныр. Ня̄врамыт ювле татем потыр­тасыт, матыр-а̄ти пуссын ва̄гыт, ма̄н ма̄в­ныл хо̄н­тын ялум намыӈ-суиӈ хо̄тпат наманыл ла̄вса­ныл – В.Я. Башмаков, Ю.Г. Созонов, С.С. Мухин, А.Ф. Конев. 
№ 1 школат ханищ­тахтын пыгрищ Арсений Андреев Ю.Г. Созонов урыл потыртас. Юрий Георгиевич № 1 школа­ныл войнан минас, 9-ит классыт ханищтахтас. Хунь ювле ёхтыс, такви школатэ̄т ня̄врамыт ха­нищтым са̄в та̄л рӯпитас, тот музей ва̄рыс. 2004 та̄лт школа тав наметыл лāвуӈкве патвес.
Светлана РОМБАНДЕЕВА
