
Ты э̄тпост Ханты-Мансийск ӯсувт яныг касыл о̄лыс. Тув са̄в ма̄ныл ма̄хум товтыл ха̄йтуӈкв ёхталасыт. Сосса ма̄хманув ёсал я̄нас ха̄йтсыт, та̄н халанылт ма̄ньщи супыл масхатам акв хум лю̄ляхо̄лыс. 
Таве титыгласлум, тав хотьют. Хум ювле тох потыртас:
– Ам намум Олег Куриков, Советский район Зеленоборск па̄вылныл тыг ёхтысум. Тыг ягпы­гумн во̄ввēсум. Тав о̄с о̄выл щёс тамле яныг касылн ёхтыс. Хо̄т ищ­хӣпыӈ ма̄т ты каснэ ва̄рмаль урыл ля̄ххал ловиньтам, а̄нумн по­тыртас. 
Ты ӯст ляпа рӯтанув о̄лэ̄гыт, Раиса ос Ольга Анямовыг. Мēн Раиса Мартыновнан свонитас­мēн, титыглахтасмēн, тав ты ла̄выс, вос ёхтымēн. 
Ам тыт ёсал майвēсум, ма̄ньщи ос ханты ма̄хум ёт ха̄йтсум. Э̄ти ащирма ва̄рыглас, лё̄ӈхе та̄рви­тыӈ ос вольк о̄лыс, таи­ма̄гыс но̄х ат патсум. Ты­гыл э̄лаль щё̄питахтуӈкв патэ̄гум, мо̄тыт щёс моляхнув финишн вос ёхтыгпēгум.
– Наӈ оман хотьют?
– Ам омам наме Марина Николаевна Курикова, Ня̄хщамво̄ль па̄выл нэ̄, намхо̄талэ сӯкыр э̄тпос 19 хо̄талэ̄т. Та̄н Куриков яга̄гит са̄в­сыр ӯсытт ань о̄лэ̄гыт, омам о̄с Зеленоборск па̄вылт о̄лы.
Ма̄н анēквав ос ащо̄йкав Яныгпа̄вылт о̄лсы̄г, анēквав Татьяна Васильевна, такви о̄па­рищ наме Самбинда­лова, ащо̄йкав Николай Васильевич Куриков. Тэ̄н са̄в ня̄врам о̄щсы̄г. 
Денис потре
Олег ягпыге наме Денис Надыршин, тав Нефтеюганск ӯсныл касылн ёхталас. Такви урыл тох потыртас:
– Рēтыӈ ю̄свой э̄тпост Ханты-Мансийск ӯст о̄лнэ А.В. Филипенко намыл пиным биатлон­ный центрыт товтыл ханищтахтуӈкв о̄выл­тахтасум, тот ам ётум тренер-хо̄тпа рӯпиты. Акв э̄тпос-охса туп ха­нищтахтэ̄гум. Ты каснэ ма̄ сака ёмащакв щё̄питым о̄лы, урамыӈ ма̄. Ма̄н Нефтеюганск ӯсувт ма̄тэ састум, ха̄йтуӈкв тот сака пӯмыщ а̄тим. 
Югорский лыжный марафон яныг касыл урыл хӯлмум порат ам Олегум о̄с ёт-во̄выслум, тав ма̄ньщи ос ханты ма̄хум ёт ёсал ха̄йтыс, ам ос мо̄т мир ёт ат вēрыста акв щё̄с-суп товтыл ха̄йтсум. 
Оматэ урыл Денис тох потыртас, наме Елена Николаевна Надыршина (Курикова). Елена Никола­евна Ханты-Мансийск ӯст медучилищат ханищ­тахтас, рӯпитаӈкв Нефте­юганск ӯсн тēтвес, тот хум ва̄рыс, о̄йкатэ хатань о̄лыс, пыгēн 1988 та̄лт самын патыс, ань налы­ман нупыл ат та̄лэ то̄в­лыс. Елена Николаевна ань тыг мус пӯльницат рӯпиты. 
Ты ма̄ньлат хумыг  Олег ос Денис ща̄нягēн яга̄гииг о̄лэ̄г. Тэ̄н ла̄всы̄г, Ня̄хщамво̄льн, Яныг­па̄вылн та̄н акваг ялантэ̄гыт, тув ялуӈкв та̄нанылн сака мӯсты, ляпа рӯтаныл тот о̄лэ̄гыт – ты Галина Николаевна Войтова, Нина Николаевна Курикова. 
Тамле ты ёмас ма̄ньщи хумыг ёт ва̄йхатасум, тэ̄н сас ща̄гтсы̄г, хунь ам тэ̄­натэ̄н ла̄всум – «Лӯима̄ сэ̄рипос» газетавт тэ̄н хуритэ̄н тах ва̄рилӯв, газетав хосыт ляпа рӯтанылн паща ла̄тыӈ тēтэ̄г.
Валентина УЗЕЛЬ
