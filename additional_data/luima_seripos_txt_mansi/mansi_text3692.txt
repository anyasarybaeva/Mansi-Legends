
Мо̄лал Югра ма̄т о̄лнэ ма̄хум праваныл щирыл нё̄тмил ва̄рнэ кӯщай нэ̄ Наталья Стребкова, а̄гмыӈ-мосыӈ хо̄тпат тэ̄ланыл ӯргалан хум Станислав Кононенко, сампыльта̄л хо̄тпат ёт рӯпитан хум Сергей Филатов ос паляныл ат хӯлнэ хо̄тпат ва̄рмаляныл щирыл рӯпитан хум Станислав Лазурко, ля̄ххал тотнэ колн ёхталасыт. Округувт а̄гмыӈ-мосыӈ хо̄тпат манырсыр ва̄рмалит о̄ньщēгыт ос хумус та̄н нё̄тавет, та̄н ты урыл тот потыртасыт.

Наталья Стребкова ла̄выс, мо̄лты та̄л сыс яныгса̄т налыман са̄виткем пищма а̄гмыӈ-мосыӈ хо̄тпат та̄н палтаныл хассыт. Са̄всыр ва̄рмаль щирыл нё̄тмил во̄всыт. Са̄выӈпа̄лэ та̄н о̄лнэ колыт ма̄гыс, пусмалтахтын ма̄н ялнэ ва̄рмаль, тэ̄рпит ос мо̄т тэ̄лат урыл китыглахтасыт. Ань тыг мус ты хо̄тпатныл ва̄т процент э̄лумхо̄ласн нё̄тмил ва̄рвес. Атпан са̄вит процент маныр та̄рвит ва̄рмаль о̄щсыт, таияныл мӯсхалыг щё̄питавēсыт. Хусахкем са̄вит процент хо̄тпатн нё̄тмилыт урыл о̄с ёмщакв потыртавес.

	Ань ты ма̄хум ма̄гыс са̄в программа рӯпиты, ос та̄н ты урыл нэ̄матыр ат ва̄гыт. Та̄нанылн акваг хӯлтыглаӈкве э̄ри. О̄выл ос китыт группа а̄гм о̄щнэ хо̄тпат ос а̄гмыӈ ня̄врам ёт юн ӯнлын ща̄ниг-а̄щиг матыр тэ̄лат ма̄гыс китыглахтуӈкве юрист палт ялуӈкве вēрмēгыт. Тыи ма̄гыс та̄нанылн олн ойтуӈкве ат э̄ри. Ты та̄л яныгса̄т арыгтем хо̄тпат та̄нки ва̄рмаляныл щирыл ёхталасыт. Та̄н пуссын манарыл вēрмувēсыт, таил нё̄твēсыт.

	Та сыс иӈ са̄в та̄рвит ва̄рмаль о̄лы. Станислав Лазурко ла̄выс, округувт осыӈ палил о̄лнэ хо̄тпат ма̄гыс сурдоперевод, ты потрыт ка̄тыл хӯлтыглан э̄лумхо̄лас, ма̄нь ӯсытыт ос па̄влыӈ ма̄т щар а̄тим. Округувт туп Ханты-Мансийск, Нижневартовск ос Сургут ӯсытт тамле хо̄тпат о̄лэ̄гыт. Потыр ат хӯлнэ хо̄тпат туп ты хосыт ма̄хум торгамтаӈкве вēрмēгыт. Пальта̄л э̄лумхо̄лас ма̄гыс щар яныг та̄рвит тыи ты о̄лы.

Сергей Филатов ла̄выс, государства па̄лыл ты хо̄тпат ма̄гыс са̄в нё̄тмил щё̄питым о̄лы, ос а̄гмыӈ-мосыӈ ма̄хманув са̄выӈпа̄лэ ты урыл нэ̄матыр ат ва̄гыт. Хота мус хо̄тпа матыр ма̄гыс кӯщай палт ат ёхты, та мус тавēн нэ̄матарыл ат нё̄таве. Тамле та̄рвит о̄лы, округувт са̄выӈпа̄лэ а̄гмыӈ-мосыӈ ня̄врамыт садикын ат ялантэ̄гыт. Школат коррекционный классыт щё̄питым о̄лэ̄гыт. То̄ва ня̄врамыт ос юн ханищтавет. Ос щар яныг та̄рвит та̄н ма̄гсыланыл, та̄н школа а̄стланэ̄ныл юи-па̄лт э̄лаль матыр тэ̄лан ханищтахтуӈкве ат вēрмēгыт, ёмас ханищтан ва̄рмалил ат мивет.

	А̄гмыӈ-мосыӈ хо̄тпат ма̄гыс ханищтахтын ма̄т щё̄питаӈкве э̄рēгыт. Ты тэ̄ла мӯсхалыг ва̄раве, та̄н о̄лупсаныл кӯпнитыг ēмты. Ос ты ва̄рмаль щирыл иӈ са̄в рӯпата ва̄руӈкве э̄ри.

	Та сыс, Югра ма̄т ты хо̄тпатн нё̄тмил ёмщакв ва̄раве. Та̄наныл пусмалтан ма̄гыс пӯльницанувт матыр-а̄ти пуссын о̄лы. Ты ма̄хум ат ёрувлавет, акваг уральтым о̄ньщавет.
