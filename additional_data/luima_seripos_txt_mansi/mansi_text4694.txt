
Ханты ма̄хум о̄лнэ ма̄нылт, Ямало-Ненецкий автономный округ Шурышкарский районт, щаквщин ма̄хум акван-атхатыгласыт, та̄н фестиваляныл «Земля Мастеровая» ла̄вияныл. Тот Ханты-Мужи па̄вылт «Живун» нампа музей ва̄рим о̄лы. Тув ань хо̄тыт щёс ма̄щтыр ма̄хум во̄выглавēсыт, хум хо̄тпат тēр ва̄рнэ кол ӯнттысыт, кӯр ва̄рсыт, нэ̄т колала пантнэ са̄с щё̄питасыт ос ю̄нтсыт.
«Живун» нампа музей ханты ма̄хум о̄лнэ па̄вланылт ва̄рим о̄лы. Тот хультум то̄ва пēс колыт музей нупыл хасвēсыт ос та̄н ань ӯргалым о̄ньщавет. Тэ̄лы кол, туи кол, а̄мпарыт, на̄ив анят, ты коныпал хӯрум ё̄рнкол тӯщтым о̄лэ̄гыт, пӯрлахтын ма̄ ва̄рвес. Тот нё̄тнэ А̄с я̄ ва̄тат щар пēс хольт о̄лым па̄вылкве ӯнлы.
Щаквщин ва̄рмаляныл урыл ам районный музейт кӯщаиг о̄лнэ нэ̄ Анна Брусницына ёт потыртасум. Анна Геннадьевна тох ла̄выс: «Ма̄н хо̄тыт щёс ты фестивалин мир акван-атыглэ̄в. Са̄т хо̄тал сыс ма̄хманув матыр ма̄щтырлэ̄гыт. Ты та̄л мāн тēр толтын ос тēрныл са̄всыр э̄рнэ утыт ва̄рнэ кол ӯнттуӈкве таӈхēв. Тамле кол тыт Ямал ма̄т пēс йис порат о̄лум. Археологыт тисхатманыл порат ма̄ ёлы-па̄лт таве хо̄нтсаныл. Кол ва̄им, па̄ртанэ хотсайсыт ос ма̄т ёмщаквег иӈ хащхатсыт. Тув сунсым мана яныт, мана карсыт — тав по̄слувес, ань ма̄н акв тамле кол тах ӯнттэ̄в. Ос тēр исылтан кӯ-рыт хумус ва̄рвēсыт, ма̄н Ханты-Мансийск ӯсныл Вячеслав Кондин во̄выслӯв, тав ва̄ритэ. Та̄н округанылт «То̄рум Маа» музейт тамле кӯр о̄ньщēгыт, о̄с Вячеслав Юрьевич ва̄рыстэ. Ма̄н ма̄вт тамле хо̄тпа ат хо̄нтсӯв».
Пēс порат тēр ва̄рнэ хум сака янытлавес, тав на̄й ёт ос исум тēр ёт рӯпитаӈкве ха̄сыс. Ты рӯпата ат ва̄рыглам э̄лумхо̄лас номсы, ты кӯпнит ва̄рмаль ос ка̄сыӈ рӯпатат са̄в мӯтра ва̄ӈкве э̄ри. Нас тэ̄нэ на̄йт тēр таяныт ва̄гыл ат исыглы, та кастыл ва̄рнэ кӯр рущ щирыл «горн» ла̄ваве. Кӯр яныг а̄хвта-сытыл пуврыг пинаве, сэ̄й ра̄ктыл аквъёт тэ̄лыгтым по̄щгаве, котильт ас хультуптаве, тув лылыēпыл пувлын ут на̄й лумщалтан ма̄гыс ва̄раве, тав ос «меха» ла̄ваве. Таил пувлым кӯр на̄е сака исумыг ēмты, тащир тēр та̄кыщ исылтаӈкве ро̄ви. Пēс йис порат тох касай тēрыт, са̄грапыт, мо̄т э̄рнэ утыт та̄нти ра̄тсыт.
Тēр исылтаве ос хумус э̄ри, тēрщакыл ра̄таве. Тамле колыт пēс йис порат а̄ти норкол хольт ӯнттымат. Та̄н нор па̄ртыг сылсыт, тамле кол тēрсолил ат ра̄твес, па̄ртыт акван-па̄стувēсыт. Ань музейт хумыт норыт о̄с па̄ртыг сылсаныл, тащир кол ӯнттысыт. Кол тӣвырт колканэ сэ̄ил хартвес, ма̄ колкан вос о̄лыс. На̄й манос исум тēр ёл те паты, колкан но̄х ат пēламлаве.
На̄й лумщалтан ут (меха) Анатолий Тогочев, Мужи па̄вылт о̄лнэ хум, ва̄рыстэ. О̄влэ̄т па̄ртныл тит ло̄мтыг сартыс ос тэ̄натэ̄н э̄рнэ янытыг ва̄рсаге, ка̄тпувнутыл са̄гращласаге. Тувыл ты тит па̄ртыг халн осыӈ сов ма̄нь тēрсолитыл ра̄тыс. Тēрсолит о̄с такви тēрса̄йтыл яктыс. Тамле пēс пувлын ут Мужи па̄выл музейт о̄ньщаве, хум тув сунсым акв там-ле ут ма̄щтырыг ва̄рыс. Тувыл мощ яныгнув пувлын ут ос ма̄ньлатнув хум Леонид Лонгортов тав ва̄рыстэ. Кол ӯнттым лов арыгтем хум хо̄тпат рӯпитсыт, та̄н пуссын ма̄щтырыг са̄гырхат-сыт ос хумус э̄ри, па̄рт сылсыт, норыт сартсыт.
Йис нотыт хо̄нтым кол хуньт са̄сыл па̄нтым о̄лум. Ань таима̄гыс э̄к-ват колала пантнэ са̄с щё̄питасыт. Прасковья Александровна Артан-зеева Ямгорт па̄вылныл тув ёхталас, тав нэ̄ хо̄тпат халт ты рӯпата ва̄руӈкве ха̄сы ос матыр-а̄ти ва̄г. Тав по̄хатэ̄т акваг Роза Накова рӯпитас. Роза Тимофеевна ма̄ньла-тыг кос о̄лы ос маныр, хумус ва̄раве, пуссын ва̄г, такви ва̄руӈкве ха̄сы, мо̄т нэ̄ хо̄тпат тэ̄н хӯлтыгласанэ̄н, рӯпатал суссылтасанэ̄н.
Ам нэ̄ хо̄тпат ёт ос са̄с па̄лыт хотсыстамтасум, хотхалюптасанум. Нилах-атах са̄с па̄л акв тар-мыл пинэ̄в, та тӣвырн хаслы ло̄мт ос тащирыл акван та со̄хтыянӯв. Са̄в-нув са̄с хот-сыстамтэ̄в ос акван-со̄хтым са̄сыт яныг пӯтын па̄йтуӈкве та̄ртыянӯв. Яныг пӯтыт исум вит о̄лыс, тув о̄влэ̄т Прасковья Алексеевна хаслы, солвалыӈ сорх хӯл ос по̄лям хулюм-хӯл та̄ртыс. Та юи-па̄лт ущ акван-со̄хтым са̄сыт та̄ратасаныл, нумыл хаслыл лаппин-саныл ос алал лап та па̄нтсаныл. Тох э̄т па-лыт па̄йтуӈкве э̄ри, на̄й та̄кыщ па̄лтыглаӈкве ат э̄ри, пӯт ла̄щлаквег вос па̄йтахты.
Колала пантнэ ма̄гсыл сака са̄в са̄с э̄ри. Акв ло̄пс хӯрум пис акван-ю̄нтаве, тувыл тит пис са̄сыг о̄с акв нумпалын ю̄нтавег, тох хо̄т пис са̄сыг та ēмты. Ты хо̄т пис са̄сыт о̄с акван-ю̄нтавет, тох яныг ло̄псыг та ēмты. Хум ма̄хум коланыл а̄стум мус нэ̄ хо̄тпат колала пантнэ са̄саныл о̄с та а̄стыс. Са̄сыт колалан тēрсолил ат ра̄тавет, о̄влэ̄т ощща йӣвыт пинэ̄гыт, та нумпалын са̄с ло̄пыс, нумыл ос сырыл тынылтыяныл.
О̄выл хо̄талт Ха̄льӯс район Тэ̄к па̄вылныл Леонид Дмитриевич Ря-занцев рӯпитаӈкве тув во̄виньта̄лвес. Тав са̄в та̄л сыс тēрныл, а̄нох-тēрныл са̄всыр хорамыт овумлапты. Ты о̄йка ма̄ньлат ма̄хум ха-нищтаӈкве ёхталас. Юн о̄лнэ па̄влэ̄т рӯпитан кастыл кол о̄ньщи, тот тēр овумлапты, ты кастыл ра̄кт хурит ва̄ри ос то̄слы.
Ханты па̄вылт тав о̄влэ̄т ра̄кт хурит ва̄руӈкве хумыт ханищ-тасанэ. А̄нохтēр хумус исылтаӈкве э̄ри, ща̄лгыг вос ēмты, тув со̄суӈ-кве вос ро̄выс, та̄наныл хӯлтсанэ.
Пēс порат хумыт э̄нтапаныл, ня̄врам а̄пат, нэ̄ хо̄тпат тучаӈаныл тамле хорамытыл, а̄туитыл тагатасаныл, хорамтасаныл. Ань тамле а̄туит ва̄руӈкве пат ты о̄йка ха̄сы, таима̄гыс тав тув ты во̄виньтāлвес ос хоса рӯпитаӈкве ат а̄лымас, мо̄тыт хо̄тал па̄влэ̄н минас. Тот Ха̄льӯс янытлан хо̄талн кӯщаитын во̄ввес.
«Ма̄щтыр ма̄хум ма̄» нампа фестивальт ма̄хум сака ёмщакв рӯпитасыт, ка̄сыӈ э̄типа̄лаг ос потыртаӈкве акв колн атхатыгласыт. Акв э̄типа̄лаг мо̄йтыт, пēс потрыт урыл потыртасыт, э̄ргыт э̄ргысыт. Тув Мужи па̄вылт о̄лнэ о̄йка Иосиф Никифорович Куртямов во̄виньта̄лвес. Тав ханты мо̄йтыт мо̄йтыс. Галина Гавриловна Артанзеева, Овгорт па̄вылныл о̄лнэ нэ̄, пēс э̄ргыт э̄ргыс.
Мо̄т э̄типа̄лаг Надежда Михайловна Талигина, ка̄тыл хурит по̄слын нэ̄, Тэ̄к па̄выл хум мо̄йтэ урыл потыртас. Ты потыр тавēн хуньт Ева Шмидт мимтэ. Хунь тав ловиньтаӈкве патыстэ, насати татем ёмщакв хансым о̄лнэ̄тэ. Тот о̄лнэ ханты ма̄хум ла̄тӈаныл сака ёмщакв ва̄ганыл, халанылт туп ханты ла̄тӈыл потыр-тэ̄гыт, таима̄гыс ам та̄-наныл то̄ва порат ат торгамтасанум, ат ва̄г-лум, маныр урыл о̄с потраныл о̄лыс.
Ямалн ма̄н округувныл тит нэ̄г ёхталасы̄г, ты Ольга Леонидовна Тасьманова, Касум па̄выл нэ̄, ос Людмила Васильевна Туполева, Полноват па̄выл нэ̄. Тэ̄н ла̄вēг, матъёмас ёхталасы̄г, яныг э̄кват са̄с па̄йтуӈкве, са̄сыт акван-ю̄нтуӈкве тэ̄натэ̄н ханищтасагēн. Ань юн мо̄т ма̄хум ханищтаӈкве тах вēрмēг. Ам о̄с амти самагумтыл суссум, амти нё̄тсум, ань ва̄глум, ё̄рнкол са̄с ю̄нтнэ ма̄гсыл сака са̄в са̄с нуюӈкве, па̄йтуӈкве э̄ри, акван-ю̄нтсын порат ос та̄рвитыӈ, капрон сэ̄тапыл ка̄танув хот а̄л яктысанӯв. Тох ты пēс порат нэ̄ хо̄тпат са̄с щё̄питасыт.
 
