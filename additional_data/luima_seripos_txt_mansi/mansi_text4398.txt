
Мощ мо̄лал «То̄рум Маа» нампа музейт Мотышевыт рӯт ма̄хум урыл выставка щё̄пита̄лвес. Тот та̄н та̄нки рӯтаныл пуссын хассаныл. Тамле суссылтапыт ва̄тихал ва̄рыглавет. Ань ты порат аквхуйпловит щēмья урыл потыртавес. Ты ва̄рмаль 2008 та̄л пāсныл э̄лаль тотуӈкве патвес.
Ты суссылтап Раида Тихоновна Петрачук, хо̄нтаӈ ма̄ньщи э̄ква, такви увщиянэ Анна, Лида ос Прасковья ёт щё̄питастэ. Тав Урай ӯст о̄лы. Та̄н рӯтаныл Селивёрстовыт ос Мотышевыт – хо̄нтаӈ ма̄ньщит. Ты ма̄хум пēс йис порат Конда я̄ ватат ӯнлум Панкуаль па̄вылт о̄лсыт.
Раида Тихоновна ла̄выс: «Ма̄н хунь рӯтанув урыл хансуӈкве о̄вылтахтасӯв, суссылтап урыл ат номсысӯв. Рӯтанув ул вос ёрувласанӯв, тыима̄гыс «родословный» потыр хассӯв. Ётыл ущ суссылтап ва̄руӈкве во̄ввесӯв. Ма̄н омав о̄ньщум пēс пищмат ловиньтасанӯв, са̄в рӯт хо̄тпанув та пищмат хосыт хо̄нтсанӯв.
Рӯтанув Кондинский район Половинка па̄вылт, Салехард, Тюмень, Ханты-Мансийск ӯсытт ос мо̄т са̄в ма̄тт о̄лмыт. То̄ва пищмат 1950 та̄л па̄сныл хультсыт. Ань та̄наныл музейн тотсанӯв. Рӯтанув ма̄гылн тагатан са̄в по̄сыт о̄щсыт, та̄наныл о̄с пуссын суссылтаӈкве тотсанӯв. Ма̄хманув наманыл пуссын акв юи-па̄лт нэ̄пакн хассанӯв».
Раида Тихоновна ща̄няге-а̄щаге акваг хо̄нтаӈ ма̄т о̄лсы̄г. Половинка па̄вылн 1920 та̄лытт ва̄нтлысы̄г. А̄ще гражданский хо̄нтлын накт хо̄нтлыс. Тувыл хум яныг хо̄нтын о̄с тотыглавес. Тав война э̄лы-па̄лт колхоз кӯщаиг рӯпитас. А̄ще хо̄нтлын ма̄н хунь тотвес, оматэ колхоз кӯщаиг паттыглавес. 
Рӯт ма̄хманэ урыл нэ̄пакн хансуӈкве тавēн Ольга Николаевна Гаврилова о̄с нё̄тыс. Та̄н аквъёт архивыт кисхатасыт. Пищмат ёмщакв ханищтасаныл. Ты хосыт потрыт ты хассыт.
Раида Тихоновна 1932 та̄лт Половинка па̄вылт самын патыс, тот яныгмас. Ща̄нягēн-а̄щагēн ма̄ньта̄гыл нё̄тыс. Колсори рӯпата ва̄рыс. Колхозт мисколт, лувколт щё̄р хот-хилыс, лувыт ос мисыт пумыл пинсанэ. Школат ханищтахтаме порат ня̄врамыт э̄лы-па̄лт стихыт ловиньтаӈкве сака э̄руптас. Та порат нэ̄пак ат то̄вылхатас, та̄н са̄с тармыл ос па̄рт тармыл потрыт хассыт.
Школа а̄стламе юи-па̄лт Салехард ӯсн э̄лаль ханищтахтуӈкве минас. Тот педучилище а̄стлас. Тав са̄в та̄л Ямал ма̄т сосса па̄выл школат ня̄врамыт ханищтым рӯпитас. Та̄наныл ханищтаӈкве са̄лыӈколытын ялантас. Пуссын аквъёт тот ва̄т нупыл хо̄т та̄л рӯпитас. 1987 та̄лт э̄ква пенсиян минас. Ань юн ӯщлахтым рӯтанэ урыл потрыт ты хансы.
