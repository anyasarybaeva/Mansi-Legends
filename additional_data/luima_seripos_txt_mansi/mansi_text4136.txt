

	Ты та̄л Ханты-Мансийск ӯсув Россия янытыл Йильпи та̄л яныг ӯсыг намаявес. О̄влэ̄т Ащирма о̄йкат та̄н мӯйлысыт, Ханты-Мансийскыт аквхуйпловит щёс ты атхатыгласыт. Та̄наныл ка̄салаӈкве, ӯсканын са̄в мир ёхталас. Ащирма о̄йкат Снегурочканыл ёт пуссын сценан во̄ввēсыт, таса̄вит хо̄тпа, пуссын рēгыӈ, хоса пальтувыл ос сахил масхатамыт. Маснутаныл, кēнтаныл ос ла̄гыл маснутаныл щар нас вольгēгыт. Атхатам мирн маттем та пӯмщалавēсыт.

	Ащирма хумыт ос нэ̄т са̄в ма̄ныл о̄лмыт, ос щар ма̄к тамле о̄йка Великий Устюг ӯсныл ёхталас. Йильпи та̄л кастыл тотым хо̄вт капай на̄янэ тав ты но̄х-пēламтасанэ, я-та, ань тувыл э̄лаль мир мӯйлуӈкве та о̄вылтахтас.

	Ты мӯй о̄йкат халанылт касмыт, ань хотьютаныл щар ма̄к пӯмыщ концерт суссылты, тав та но̄х-паты. Ӯсувн 25 нэ̄т-хумит ёхталамыт. О̄выл мēста Сургутыт о̄лнэ хум Иван Соловьёв тав вистэ. Жюри ма̄т рӯпитам ма̄хум ла̄внэ̄ныл щирыл, ты Ащирма о̄йка сака пӯмщиг э̄ргыс, потыртас, янге-ма̄не тав ляльтэ ща̄гтым суссыт. Ӯсэ̄т тав «Петрушка» нампа театрыт рӯпиты. Хум ӯщлахтын тыныӈ нэ̄пакыл майвес.

	Ань тыгыл э̄лаль Ханты-Мансийск ӯст о̄лнэ мир ос мӯй ма̄хум та̄л котиль э̄тпос 7 хо̄талэ мус мӯйлуӈкве патэ̄гыт. Та̄н ма̄гсыланыл ка̄сыӈ хо̄тал 80 арыг пӯмыщ матарыт ос сыре-сыр ёнгилыт ва̄руӈкве патавет. Ты кастыл 14 ма̄ щё̄питавес. Ӯскант нё̄тнэ на̄ил суртгын яныг хо̄вт капай лю̄ли, та по̄хат янге-ма̄не э̄ргуӈкве, йӣквуӈкве патэ̄гыт, Ащирма о̄йка колэ̄н щалтапа̄луӈкве ро̄ви, са̄всыр ярмаркат рӯпитаӈкве патэ̄гыт.

	Археопарк ма̄т ӯсхулы хосыт ё̄рнколыт тӯщтавет, ма̄хум тот ё̄мыгтаӈкве патэ̄гыт, ё̄рнколт исум ща̄й аюӈкве вēрмēгыт. Кон ос, хотьют ка̄сащи, са̄лыл манос а̄мпыл тотыглаӈкве патаве. Молях ос пēлпыщ яласаӈкве тахнэ хо̄тпат ма̄гыс ёса лё̄ӈхыт ос сноуборд нампа хащта̄л ёсал тахсын лё̄ӈхыт щё̄питавēсыт. То̄ват ос валенкал масхатым хоккеил ёнгуӈкве патэ̄гыт.

	Ӯскант 90-й та̄лыт порат хансыглым э̄ргыт э̄ргуӈкве патавет, ма̄хум тот тах маттем та йӣквēгыт. Россия янытыл о̄лнэ 80 со̄тыра арыг хо̄тпа ма̄н ӯсувн ёхтуӈкве номсэ̄гыт.
