
Яныг кӯщай нэ̄ Наталья Комарова ты э̄тпос 9 хо̄талэ̄т ищхӣпыӈ ут хосыт сапра̄ни ва̄рыглас ос ва̄ӈын хо̄тпанэ ёт округувт рӯпитан са̄кконыт, программат урыл потыртас. То̄нт та̄н сосса ма̄хум ма̄гсыл пирмайтым са̄кконыт урыл потраныл о̄лыс.
Внутренний поли­ти­ка департамент кӯщай ва̄ӈын хум Дмитрий Сердюков «Устойчивое развитие коренных ма­лочисленных народов Севера» нампа са̄ккон хумус рӯпиты, та урыл китыглавес. 
Тав ла̄выс, мо̄тыт та̄лт сосса ма̄хумн нё̄тнэ ма̄г­сыл 26 млн солко̄ви са̄внув тах та̄ставе. Ань са̄ккон хосыт реестр-нэ̄пакн хасхатнэ пēс йис ма̄т о̄лнэ щēмьят кол, со̄мъяхыт, па̄ртколыт ӯнттын ос мо̄т э̄рнэ пормасыт ёвтнэ ма̄г­сыл олныл та̄ставет. 
Университетн ма­нос колледжин ялантан ма̄ньлат а̄гит, пыгыт ханищтахтын ма̄гсыл ойтум олнаныл ювле ойтавет. Са̄лы ёвтнэ ма̄гсыл, ща̄нь ла̄тыӈ ос культураныл э̄лаль то­тнэ ма̄гсыл субсидия-ол­ныл мивет. Ты коны­пал ос са̄в мо̄т щирыл нё̄­тавет. 
Ма̄ньщи, ханты ос ё̄рн щēмьят акваг по­тыр­тэ̄гыт, пēс йис ма̄т о̄лнэ ма̄наныл та̄нки нупыланыл хансуӈкве щар ат вēрмēгыт. Ты ва̄рмаль ма̄гсыл акваг са̄в нэ̄пакыт акван-атуӈкве ла̄вавет. Ань ты са̄к­конын йильпи ла̄тыӈ хасвес, сосса щēмьят о̄лнэ ма̄наныл та̄нки нупыланыл хан­суӈкве вос вēрмияныл. Ань мощ­щанув нэ̄пак ак­ван-атуӈкве патэ̄гыт.
«Современное здра­во­охранение» нампа про­грамма урыл кӯщаит сапра̄нит о̄с потыртасыт. Тув сосса ма̄хум пус­малтан урыл йильпи ла̄тыӈ хасвес. Ма̄ньщит, хантыт ос ё̄рныт пēс йис ма̄тт, во̄рт ос ма̄нь па̄вылквет о̄лэ̄гыт. Тот о̄лнэ щēмьят лēк­карн ва̄тихал вос ураль­тавет, та урыл йильпи ла̄тыӈ хасвес. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ     
