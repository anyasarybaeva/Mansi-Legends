
Мо̄лты та̄лт округ мирколт акв йильпи Совет атвес, рущ ла̄тӈыл ла̄ваве — Совет представителей коренных малочисленных народов округа. Тув хасхатам ма̄хум са̄всыр ма̄тт рӯпитэ̄гыт, са̄выӈпа̄лэ та̄н пуссын кӯщаит. Ты Совет пуӈктотнэ хо̄тпаг Алексей Шипилов о̄лы, тав округ губернатор ва̄ӈын хум.

	Та̄л сыс та̄н нила щёс акван-атхатыглэ̄гыт, хӯрум э̄тпос сыс акв щёс. Тāл оигпан э̄лы-палт сапра̄нияныл о̄лыс. Ха̄льӯс, Белоярский, Нижневартовский, Сургутский, Нефтеюганский ос Советский районытыт акван-атым соссаӈ хо̄тпат Ханты-Мансийск ӯст ӯнлын кӯщаит ёт ищхӣпыӈ утн пуссын акван-о̄лтвēсыт.

Ка̄сыӈ районт ма̄хум та̄нти мирколанылт ӯнлысыт, ос Ханты-Мансийск ӯст кӯщаит маныр потыртасыт, та̄н пуссын хӯлсаныл ос ювле потыртасыт.

	Ка̄сыӈ сапра̄нияныл та̄н мо̄т-мо̄т ва̄рмаль урыл потыртэ̄гыт. Ань та̄н ты урыл потыртасыт:

	— во̄рт ос ма̄нь па̄влыӈ ма̄тт о̄лнэ соссаӈ хо̄тпат на̄йив ма̄гыс, манос сун, пӯсас ва̄рнэ ос кол ӯнттын ма̄гыс манах йӣв ос хо̄т ёл-сартуӈкв вēрмēгыт;

	— та̄н хумус лēккарытн уральтавет.

	 

Йӣвыт са̄грын урыл

	 

	Ма̄н округувт ань то̄ва соссаӈ хо̄тпат ма̄нь па̄влыӈ ма̄н манос во̄рн о̄луӈкв минэ̄гыт. Тот о̄лнэ колыт ӯнттын ос на̄йив атнэ ма̄гыс та̄нанылн са̄в йӣв ёл-сартуӈкв э̄ри. Ань разрешение-нэ̄пак та̄л йӣвыт са̄груӈкв щар ат ро̄ви. Ты хо̄тпатн о̄влэ̄т лесник палт ялуӈкв э̄ри, тот та̄н хӯлтавет — хо̄т та̄нанылн йӣвыт са̄груӈкв ро̄ви.

	Ты потыр хӯнтлуманыл порат, Сургутский районт о̄лнэ ханты ма̄хум кӯщаитн потыртасыт. Та̄н районанылт соссаӈ хо̄тпат са̄выӈпа̄лэ пуссын са̄лы о̄ньщēгыт. Са̄лы по̄снэ сув ва̄рнэ ма̄гыс ёмас ха̄льйив э̄ри. Та̄н тамле ха̄льйив во̄рт тинсэ̄гыт, хо̄т хо̄нтыяныл те, ёл та са̄грияныл. Ос ма̄ньхап ва̄рнэ ма̄гыс ӯльпа манос ха̄пка йӣв э̄ри. Э̄рнэ йӣв о̄с хоса тинсаве. Акв йӣв ма̄гыс та̄н лесник хо̄тпа палт минэ̄гыт, ос ёмас йӣвыт ёл-сартуӈкв щар ат та̄ртавет. Хо̄т то̄сам манос хот-саюм йӣвыт лю̄лēгыт, тув та тēтавет. Ань ты ма̄хум яныг кӯщаитн ла̄всыт, та̄н акв-тит ёмас йӣв ёл-сартуӈкв нэ̄пак тāл вос та̄ртавет.

	 

Манах йӣв во̄рт са̄груӈкв ро̄ви

	 

	Евгений Платонов та̄нанылн ювле тох ла̄выс, соссаӈ хо̄тпат во̄рт те о̄лэ̄гыт, та̄н о̄лнэ кол ӯнттын ма̄гыс лов та̄л сыс акв щёс 100 кубометр са̄вит йӣв ёл-сартуӈкв вēрмēгыт. Ос а̄мпар манос па̄рткол ӯнттын ма̄гыс титхуйплов та̄л сыс акв щёс та̄нанылн 50 кубометр сартуӈкв ро̄ви.

Ос тыи ма̄гыс та̄н хӯрум справка-нэ̄пак лēсник палт вос тотэ̄гыт:

	— мирколт акв справка-нэ̄пак виӈкв э̄ри;

	— тав со̄ль родовой угодиятэ̄т о̄лы ман а̄ти, выписка нампа нэ̄пак вос тоты;

	— ань ос хӯрмит нэ̄пак титыглаӈкв патаве. Хо̄тпа са̄лы те о̄ньщи, ты урыл нэ̄пак ветеринарный службат вос выгтэ.

	Ты нэ̄паканэ пуссын акван хунь атыянэ, туп то̄нт тав са̄в йӣв сартуӈкв та̄ртаве.

	Тув сыс са̄в ма̄т на̄й но̄х-пēламла̄лы. Во̄рт о̄лнэ ма̄хум коланыл ос о̄лнэ ма̄наныл на̄йн те ё̄свēсыт, та̄н кол ӯнттын норыт ма̄гыс ты разрешение-нэ̄пакыл та̄ра мивет. Ос полиция ма̄хум палт на̄й тэ̄мэ урыл нэ̄пак о̄с вос выгыт.

	Э̄лаль кӯщай хум ла̄выс, во̄рт о̄лнэ ма̄хум йӣв яктын ма̄гыс нэ̄пакыт щё̄питыяныл, тувыл та̄нти ты нэ̄паканыл урыл хот-ёрувлэ̄гыт. Нэ̄паканыл ювле аты выганыл. Йӣвыт ёл-са̄гриманыл, хо̄т пувавет те, штраф-олныл та̄ра хансавет. То̄нт ущ ты нэ̄паканыл урыл та номылматэ̄гыт, та тисмайияныл.

	Акв-тит ёмас йӣв са̄грын урыл, ты кӯщай тох ла̄выс, са̄лы по̄снэ сув, са̄лыӈ сун ва̄рнэ ма̄гыс ёмас йӣвыт са̄груӈкв те э̄ри, та̄н лесникытн вос хӯлтавет. Во̄рт ёмас йӣвыт ул вос новияныл. Штраф-олныл тах та̄ра хансавет.

	 

Ма̄нья ос Тапс я̄ ӯлтта пēс унсахыг урыл

	 

	Советский районт о̄лнэ ма̄хум кӯщаит титыгласаныл, та̄н районанылт овтнэ Ма̄нья ос Тапс я̄ ӯлтта тит пēс унсахыг о̄лэ̄г. Та ляпат ма̄ньщи ма̄хманув во̄рт о̄лэ̄гыт. Та̄нанылн тыгле-тувле яласан ма̄гыс ты унсахыг хосыт минуӈкв э̄ри. Ос тэ̄н татем пēсыг, ла̄глыл пилыщма тот ё̄мыгтаӈкв. Матыр техника ман мāшинат тот яласаӈкв щар ат вēрмēгыт. Ты унсахыг ёмащакв вос ва̄равēг.

	Кӯщаит ты ма̄хумн ювле ла̄всыт, ты унсахыг са̄в та̄л ювле хультум порат тот во̄р са̄грум ма̄хум та̄н ва̄рсаныл. Та̄н хосат тот ат рӯпитэ̄гыт. Ты та̄лыт сыс унсахыг сака пēсыг ēмтсы̄г. Нэ̄мхотты миркол нупыл тэ̄н хансым ат о̄лэ̄г. Ань таима̄гыс ты унсахыг ёмащакв щё̄питан ма̄гыс олн хо̄т тинсуӈкв э̄ри.

	Во̄р ӯргалан департамент колт рӯпитан кӯщай Евгений Платонов ла̄выс, ань хӯрум предприниматель-хо̄тпа тув рӯпитаӈкв во̄вхатэ̄гыт, тот нор яктуӈкв таӈхēгыт. Йӣвыт са̄грын ма̄гыс мощēртын та̄н тот хӯрум участкал мивет. Ос сартнэ йӣваныл тувыл мо̄т ма̄н тотнэ ма̄гыс та̄н са̄всыр яныг техника тув тах харттэ̄гыт.

	Ос тот рӯпитанэ̄ныл ма̄гыс та̄нанылн ты унсахыт ёмащакв щё̄питаӈкв тах э̄ри. Та̄н ты ва̄рмаль ёт ка̄сащасыт. Тох ты акв та̄рвитыӈ ва̄рмаль по̄хын лаквтувес.

	 

Лēккарыт 

рӯпатаныл урыл

	 

	Ты сапра̄нит мир пусмалтан департамент колныл Елена Касьянова о̄лыс. Тав потыртас, во̄рт ос ма̄нь па̄влыӈ ма̄тт о̄лнэ соссаӈ хо̄тпат хумус лēккарытн уральтавет ос хумус пусмалтавет. Кӯщаит тав потре хӯнтлуманыл юи-па̄лт та̄ра титыглахтуӈкв патсыт, тув сыс та̄н э̄лы ма̄т о̄лнэ ма̄хум хумус уральтасаныл.

	Нэ̄ ювле ла̄выс, ань хо̄псы а̄гмыл, пувласпи (рак) а̄гмыл мощщанув ма̄ньщи ос ханты хо̄тпат ēмтуӈкв патсыт. Та̄наныл уральтан ма̄гыс ФАПыт, ма̄нь пӯльницат рӯпитэ̄гыт. Э̄лы пāвылт о̄лнэ хо̄тпа пӯльницан тотнэ ма̄гыс «санрейсыт» тыламла̄лэ̄гыт.

	Округ кӯщай ва̄ӈын хум Алексей Шипилов тавēн ла̄выс, тав соссаӈ мир пусмалтан ос уральтан ва̄рмаль урыл ёмас доклад-потыр вос щё̄питы. Мо̄тыт сапра̄нит ты урыл та̄н э̄лаль потыртаӈкв тах патэ̄гыт. Ты сапра̄ни йильпи 2018 та̄л рēтыӈ ю̄свой э̄тпост тах ва̄раве.

	Округ кӯщай вāӈын хум Алексей Шипилов ты сапрāнит о̄лум ма̄хумн ла̄выс, ты Совет о̄лнэ порат район кӯщаит пуссын тот о̄с вос о̄лэ̄гыт, вос хӯнтлэ̄гыт — та̄н районанылн о̄лнэ соссаӈ хо̄тпат маныр ва̄рмаль о̄ньщēгыт. Ань туп Белоярский район кӯщай Сергей Маненков ты потрыт хӯнтлысанэ.
