
Яныгпо̄ль э̄тпос са̄тыт хо̄талт округ Общественный палатат, ма̄ньлат хо̄тпат политика ос ханищтап департаментыт рӯпитан ма̄хум акван-атхатыгласыт.

	Мо̄т па̄влыт ос ӯсыт ёт видеоконференция щё̄пита̄лвес, та̄н ётаныл кина суснэ то̄тап хосыт потыртасыт. Та̄н мирн нё̄тмил ва̄рнэ хо̄тпат урыл, рущ щирыл ты ма̄хум «волонтёрыг» ла̄вавет, тот потыртасыт.

	Ты ва̄рмаль э̄лаль тотнэ нэ̄ Юлия Садовская ла̄выс: «Победа хо̄талн ма̄н ань щё̄питахтуӈкве патсӯв. Ка̄сыӈ та̄л ты ялпыӈ хо̄тал кастыл нё̄тмил ва̄рнэ хо̄тпат акван-атыянӯв. Ты ма̄ньлат ма̄хум хо̄нтлам яныгпа̄ла хо̄тпатн нё̄тэ̄гыт. Ты а̄гит-пыгыт акван-юрщхатым халанылт ханищтахтэ̄гыт. Ветераныт потраныл нэ̄пакн хансэ̄гыт ос мо̄т са̄в ёмас тэ̄ла ва̄рēгыт. Хоты ня̄врамыт волонтёрыг рӯпитаӈкве ка̄сащасыт, та̄н наманыл ань пуссын нэ̄пакн хасвēсыт».

	Общественный ос внешний связь департамент кӯщай нэ̄ Елена Шумакова ты урыл ла̄выс, ты ва̄рмаль акваг э̄лаль тотнэ ма̄гыс э̄рнэ тэ̄ла щё̄питавес. Ань нё̄тмил ва̄рнэ са̄всыр та̄л яныт хо̄тпат наманыл пуссын ва̄вет. Хотьют нё̄тмил ва̄руӈкве ка̄сащи, та̄н ханищтаӈкве тах патавет.

	Ты потраныл юи-па̄лт Общественный палата кӯщай нэ̄ Ирина Максимова па̄влытт ос ӯсытт о̄лнэ мирн ты ва̄рмаль ёмщакв э̄лаль тотуӈкве ла̄всанэ.
