
Ха̄льӯс район Хулюмсӯнт па̄вылт «Со̄рни ю̄нтуп» нампа кол рӯпиты. Та па̄вылт о̄лнэ нэ̄квет ва̄тихал акван-атхатыглэ̄гыт ос пуссын аквъёт ма̄щтырлэ̄гыт, халанылт ханищтахтэ̄гыт. 
«Со̄рни ю̄нтуп» колт Надежда Маслова пуӈк­тоты. Тавēн ты рӯпата ва̄руӈкве Елена Самбин­далова, Ольга Баранова, Наталья Тасманова ос Ксения Меньшикова нё̄­тэ̄гыт. 
Ма̄ньполь э̄тпос оиг­пам э̄лы-па̄лт ты ма̄щтыр нэ̄квет Ня̄хщамво̄льн ял­сыт. Та па̄вылт о̄лнэ ма̄хум акван-атыгласаныл, пот­рамасыт ос сакныл хора­мыт хартуӈкве ханищта­саныл. 
Ня̄хщамво̄ль па̄вылт о̄лнэ нэ̄т Елизавета Мони­на, Елизавета Шмонина, Ирина Дунаева, а̄гирищ  Кристина Самбиндалова тув ёхталасыт.
Надежда Константи­новна па̄влыӈ ма̄хумн «Со̄рни ю̄нтум» кол рӯ­пататэ урыл потыртас. Ня̄врамыт ю̄нтум а̄канит ос сакныл хартум хора­мыт суссылтасанэ. Ты ко­ныпал ос ма̄ньщи пēс пор­масыт суссылтаӈкве то­тыгласыт – са̄пта, ту­чаӈыт, а̄канит, пальсакыт, тур­ло̄псыт, олнкасыт, э̄н­тапыт, са̄нсква̄лгыт, са̄с­то̄тапыт, со̄втыт. 
Елена Константино­вна Самбиндалова «Со̄рни ю̄нтуп» колн акваг яланты, ма̄ньщи щирыл ма̄щтыр­лаӈкве тав сака ха̄сы. Ма̄хумн нуй­ныл ю̄нтум пормасыт суссылтас. Тав ю̄нтуп тӯщтын ут ю̄нтуӈ­кве нэ̄квет ханищ­тасанэ. Потыртас, хоты хансат хоталь ю̄нтуӈкве ро̄ви, ос хоталь ат ро̄ви. Тувыл ма̄хумн суссылтас – турло̄пс хумус хартаве. Туи порат «Ма̄нь Ӯскве» ня̄врамыт ӯщлахтын ма̄н яланта̄лы. Акв порат Хулюм­сӯнт па̄выл ня̄вра­мыт ёт Ма̄нья-сӯнт па̄выл мус экспедициян ялыс.
Ня̄хщамво̄ль па̄вылт о̄лнэ ма̄ньщи нэ̄ Елиза­вета Ильинична Монина ма̄ньщи пēс йис ва̄рма­лит урыл са̄в ва̄г, ма̄щ­тырлаӈкве о̄с ха̄сы. Ханищтапын тав са̄в пēс пормасыт тотыглас ос суссылтас. Пēс йис пор­масыт – са̄лы ква̄лыг, лув ква̄лыг, са̄сныл ва̄рим пормасыт. Та халт нып ōлы. Нып пēс йис порат хумус  о̄лыс, та щирыл ква̄лганэ ва̄рим о̄лэ̄гыт. Елизавета Ильинична пēс пальсак ёт тотыглас, ла̄гланэ пēс олнкēрыл ва̄рим о̄лэ̄гыт.
Ма̄ньщи нэ̄квет ёт Ольга Васильевна Баранова, Хулюмсӯнт па̄вылт о̄лнэ рущ нэ̄, ялыс. Тав ма̄ньщи ма̄хум пēс йис ва̄рмали­тыл хосат та̄гыл пӯмща­лахты. Хулюмсӯнт па̄вылт миркол кӯщаиг рӯпитым, то̄нт музей ва̄руӈкве нё̄тыс. Ня̄щхамво̄льт тав ōс сак хартуӈкве ма̄хум ёт ханищтахтас.
Ня̄хщамво̄ль па̄вылт о̄лнэ нэ̄квет ань акв тамле ма̄щтырлан кол ва̄­руӈкве номсэ̄гыт. Тамле колыт Ха̄льӯс район са̄всыр па̄влытт о̄лэ̄гыт, Саранпа̄вылт – «Со̄рни туля», Кульпаст – «Со̄рни сэ̄тап», Хулюм­сӯн­тыт – «Со̄рни ю̄нтуп». 
Наталья ТАСМАНОВА
 
