
Тынакт Ханты-Мансийск ӯст о̄лнэ «То̄рум Маа» музейн Сургут ӯсныл кит ма̄щтыр хумыг Александр Якунин ос Ильяс Закиров ёхталасыг. Тэ̄н исум кēрныл са̄всыр пормасыт ва̄руӈкве ха̄сэ̄г, рущ щирыл кузнец хо̄тпаг ла̄вавег, Ханты-Мансийск ӯсн ма̄хум ханищтаӈкве во̄виньта̄лвесы̄г.
«То̄рум Маа» музейт кон ня̄нь ва̄рнэ кӯр ляпат кēр исылтан ма̄гыс ма̄ ва̄рвес, алата̄л кēр то̄тапт на̄й но̄х-пēламта­вес. Тувыл та ма̄т ма̄хум хо̄тал палыт матыр-а̄ти ра̄тащласыт, сыресыр пормасыт ва̄рсыт.
Александр Якунин китыгласлум, ты тэ̄лан хо̄т ханищтахтас, хум тох потыртас:
– О̄пам каӈке кузнец хо̄тпаг о̄лыс. Ма̄нь порат тав колэ̄н акваг щалтса­сум, суссум, хумус тав рӯ­питы. Юн кēрныл ва̄рум са̄в пормас о̄ньщис, пӯ­сас а̄витэ о̄с кузницатэ̄т щё̄пита̄лыстэ. А̄тям Крым ма̄т яныгмас, рӯт ма̄хманэ пуссын тувыл о̄лэ̄гыт. Ам тай Сургут ӯст самын патсум, тот акваг о̄лэ̄гум. 
Ты тэ̄ла а̄нумн сака мӯсты, 1996 та̄л па̄сныл са̄всыр пормасыт ва̄рē­гум. Тувыл «Обская куз­ница» ма̄н патхатасум, кӯщай нэ̄ Екатерина Сергеевна Тайлакова. Ӯс мир ма̄гыс са̄всыр ханищтапыт ва̄рыглэ̄в, школаныл а̄гирищит-пыгрищит ёхталэ̄гыт, пӯмщалахтэ̄гыт, матыр-а̄ти ва̄рēгыт. Хум хо̄тпат касай ва̄руӈкве ёхталэ̄­гыт. То̄ва матыр ва̄рылты, ос та ут щё̄питаӈкве вуй­хатэ̄в. 
Мо̄т ӯсн манос па̄вылн ань хольт то̄ванакт во̄­виньта̄лавēв, ма̄хум вос ханищтыянӯв. Ма̄н ёмас номтыл минэ̄в, ма̄хумн нё̄тэ̄в, хӯлтыглыянӯв. Хо̄т­па ты тэ̄ла ва̄ӈкве таӈхи те, ма̄н таве ща̄гтым ха­нищтылӯв. 
Китыт хум Ильяс Заки­ров о̄с акв-кит ла̄тыӈ ла̄выс: 
– Ты тэ̄ла палт та̄лтем рӯпитэ̄гум. Ам Башкирият самын патсум, тот о̄пам исум кēрныл пормасыт ва̄рыс. Тав лувыт янмалтас, пуссын подковал такви ва̄рыгласанэ. Сургут ӯст ма̄н палтув са̄в хо̄тпа ёхталы, пуссын аквъёт сыресыр пормасыт ва̄рēв - ня̄лыт, вилкат, касаит, кēрсолит манос подковат. 
– Тыхо̄тал нэ̄н палтын са̄в ма̄хум ёхталасыт?
– Хо̄т манос са̄т хо̄тпа ханищтахтасыт, тыт мощ матыр-а̄ти ва̄рсыт. Э̄лум­хо̄лас хунь о̄выл щёс пувиньтахты, атхунь та̄р­витыӈ, тувыл акваг рӯпи­таӈкве паты те, кӯпни­тыӈыщ ēмтапи. Ам ань тыхо̄тал мус ханищтах­тэ̄гум, ты сака пӯмыщ рӯпата, са̄в ва̄ӈкве э̄ри.
13 та̄л яныт пыгрищ Артём Касатов исум кēрныл лӯпта ва̄рыс, ня̄врам ла̄выс:
– Ты атхунь сака э̄рнэ тэ̄ла. Ам ань лӯпта ва̄р­сум, та̄рвитыӈ кос тыт рӯпитаӈкве, ос тох тай пӯмыщ. Кēрум исылтас­лум, тувыл мощ ра̄тащ­ласлум, сунсэ̄гум, хуритэ нэ̄глуӈкве ты патыс. Ты ма̄гыс номтум сака ёмас.
Анастасия Макаревич ма̄н ма̄вн Новосибирск ӯсныл ёхталас, подкова ва̄рыс. Нэ̄ ща̄гтым потыр­тас:
– Ам о̄йкам ёт тыг мӯйлуӈкве ёхтысум. Ханты-Мансийск – татем нё̄тнэ ӯскве. Музейт ханты ос ма̄ньщи мир о̄вылтыт потыр хӯнтамласмēн, пēс та̄гыл хумус о̄лэ̄гыт, манарыл алыщлэ̄гыт, та маныр. Ам номсэ̄гум, ты сака та̄ксар ма̄хум, о̄лупсаныл пӯмыщ, са̄в мо̄йт, э̄рыг о̄ньщēгыт. «То̄рум Маа» музейн щалтсамум ма̄гыс номтум сака ёмас, мо̄тыт щёс тыг ня̄враманум ёт ёхтэ̄гум, та̄н округ сосса мир ёт о̄с вос ва̄йхатэ̄гыт. Я̄тил ханты, ма̄ньщи ос ё̄рн мир, пуста̄гыл о̄лэ̄н!
Светлана РОМБАНДЕЕВА
 
