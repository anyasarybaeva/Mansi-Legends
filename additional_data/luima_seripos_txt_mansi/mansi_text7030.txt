
Ма̄н о̄лнэ ма̄вт 14-17 яныт ня̄врамыт 18 та̄ланыл то̄влын мус рӯпитаӈкв о̄с вēрмēгыт. Рӯпитанэ̄ныл порат та̄н ул вос ханищтахтэ̄гыт ос сака та̄рвитыӈ рӯпата ул вос ва̄рēгыт. Ты урыл Россия Трудовой кодекс са̄кконэ̄т хансым о̄лы. 
Тāнанылн рӯпата олн ойтуӈкв хумус э̄ри:
– рӯпитан ня̄врамыт олныл ойтнэ̄ныл ма̄гыс та̄н о̄с окладыл хансавет, ла̄вавет – ва̄рнэ рӯпата­ныл ма̄гыс манах солко̄ви та̄н сэ̄лэ̄гыт. Ос хо̄тал сыс та̄н сака хоса ул вос рӯпитэ̄гыт. Ты ва̄рмаль акваг уральтым о̄ньщаве. (Ты тэ̄ла урыл Трудовой кодекс 270 статьятэ̄т хансым о̄лы). 
Акв хо̄тал сыс манах щё̄с āгит–пыгыт рӯпи­таӈкв вēрмēгыт:
– 14-16 та̄л яныт ня̄врамыт – 2,5 щё̄стем;
– 16-18 та̄л яныт ня̄врамыт – 4 щё̄стем.
Каникулыт ӯщлахты­нэ̄ныл порат:
– 14-15 та̄л яныт ня̄врамыт – 4 щё̄с;
– 15-16 та̄л яныт ня̄врамыт – 5 щё̄стем;
– 16-18 та̄л яныт ня̄врамыт – 7 щё̄стем.
Маныр рӯпата тāна­нылн вāруӈкв ро̄ви:
– рӯпата сака та̄рви­тыӈыг ул вос о̄лы;
– кол ӯнттын ос кол ёмащакв хот-щё̄питан ма̄т;
– та̄нанылн ма̄хум палт юв матыр пормас манос тэ̄нут тотуӈкв ро̄ви;
– ма̄ хилнэ манос тэ̄пкант матыр ӯнттын рӯпата;
– реклама ва̄рнэ ма̄т та̄нанылн рӯпитаӈкв о̄с ро̄ви.
Маныр рӯпата ты ня̄врамытн вāруӈкв ат ро̄ви? 
(Ты урыл Трудовой кодекс 265 статьятэ̄т хансым о̄лы).
– та̄рвитыӈ рӯпата ва̄рнэ колт, э̄ти рӯпитан колытт, вина тыналан ос айнэ ут тыгле-тувле тотыглан рӯпата, хохса, наркотик ос лю̄ль тэ̄рпи ва̄рнэ колт ос мо̄т-мо̄т ат ро̄внэ ма̄тт. Ты урыл РФ Правительство хӯлтнэ ла̄тӈēт хансым о̄лы. 
– та̄рвитыӈ пормасыт, са̄всыр мо̄т утыт та̄на­нылн но̄х-а̄лмуӈкв щар ат ро̄ви. (Мирн нё̄тмил ва̄рнэ ос рӯпата минэ Министерства кол хӯлтнэ нэ̄пакēт ты урыл хансым о̄лы).
– вахта щирыл рӯпи­таӈкв ат ро̄ви;
– пупколт манос мо̄т са̄всыр То̄румн агтнэ хо̄тпат акван-атхатыглан колытт ос мо̄т са̄всыр лю̄ль ва̄рнэ колытт рӯпи­таӈкв щар ат ро̄ви.
Маныр рӯпата ты ня̄врамытн ва̄руӈкв ро̄ви: та̄н ӯсхулыт, ма̄хум ӯщлахтын ма̄т порсыт хот-сыстамтаӈкв вēр­мēгыт, са̄всыр ищхӣпыӈ утыт уральтан хо̄тпаг, колкан ловтуӈкве ос мо̄т са̄всыр кӯпнит рӯпата ва̄руӈкв вēрмēгыт.
Ханты-Мансийск ӯст о̄лнэ Центр занятости колт рӯпитан хо̄тпат ӯсувт ос Ханты-Мансий­ский районт о̄лнэ 14-18 та̄л яныт а̄гитн-пыгытн рӯпата тинсуӈкве нё̄тэ̄­гыт. Та̄н ань са̄всыр органи­зацият ёт договор-нэ̄пакт хасхатасыт, та колытт ня̄врамыт ма̄гыс акв-тит рӯпата ма̄ вос мыгыт. Ня̄врамыт олн-ло̄мт мощ вос сэ̄лэ̄гыт.
Ань ты та̄л о̄вылтахтам па̄сныл ты хо̄тал мус Ханты-Мансийск ӯст 675 ня̄врам рӯпиты, Ханты-Мансийский районт – 406  ня̄врам.
Матыр титыглахтын ла̄тыӈ о̄ньщегы̄н те, ты телефон хосыт свонитэ̄н, ёмащакв титыглахтэ̄н: 
8(3467) 32-21-88 (215, 216 – ты ва̄ти номерыг тув о̄с нё̄тумтаӈкв э̄рēг).
Центр занятость колныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
