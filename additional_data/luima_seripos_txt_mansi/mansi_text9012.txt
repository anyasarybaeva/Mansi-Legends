
Ма̄н рӯпитан колувн Москва ӯсныл ма̄ньщи ла̄тыӈ ва̄нэ а̄ги Дарья Жорник ёхталас. Тав ма̄н ща̄нь ла̄тӈув ханищтытэ ос матыр-а̄ти пēс йис ва̄рмалит та̄ра-паттыянэ.  Дарья такви о̄лупсатэ ос рӯпататэ о̄вылтыт китыгласлӯв, тав ма̄ньщи ла̄тӈыл ювле потыртас:
– Ам Москват самын патсум, Московский государственный уни­верситетт ханищтахта­сум. Ань Языкознание институтт рӯпитэ̄гум, ма̄ньщи ла̄тыӈ са̄т та̄л ханищтахтэ̄гум. О̄влэ̄т лӯсум ма̄ньщит палт ял­сум, тот ханищтахтасум. Ётыл Ханты-Мансийскат ос Ха̄льӯс районт са̄всыр па̄вылта о̄лсум. Ань о̄с акв ювле тыг ёхтысум. 
– Ам амки тахсум, уни­верситетта ханищ­таӈ­кве о̄вылтаслум. Тот ам ма̄ньщит урыл нэ̄пак хо̄нтсум, а̄нумн пӯмащиг ēмтыс. А̄с-угорский инс­ти­тутн пищма хассум, ки­тыглахтасум, хо̄т ма̄ньщи ла̄тӈыл потыртан хо̄тпат о̄лэ̄гыт, хо̄т та̄н ётаныл хо̄нтхатуӈкве ро̄ви. Тыщир ам о̄влэ̄т Ханты-Мансийскан ёхтысум, ты 2017 та̄л о̄лыс.  
– Ма̄ньщи ла̄тыӈ кӯпнитыг ханищтаӈкве манос та̄рвит о̄лыс? 
– О̄влэ̄т мощ та̄рвит о̄лыс, йильпи ла̄тыӈ, нэ̄ма­тыр ат ва̄слум. Хунь о̄выл­тасум, са̄внув ло­винь­таӈкве патсум, ма̄ньщи ма̄хум ёт потыр­таӈкве патсум – кӯпнитыг ēмтыс. То̄нт научный руко­води­телюм Владимир Алек­сандрович Плунгян о̄лыс. 
Нэ̄матыр курс а̄тим о̄лыс, ам амки ханищтах­тасум. Ма̄ньщит палт ял­сум, о̄влэ̄т лингвистика рӯпата ва̄рсум. Ам ма̄х­мыт па̄вылтта та̄н пот­раныл, та̄нки о̄лупсаныл урыл ёл-хассанум. Та потрыт ам юн хӯнтлыса­нум ос толмащласанум, тащир ам ханищ­тахтасум. Са̄в хӯнтлысум, хумус ма̄ньщит потыртэ̄гыт, хумус та̄н матыр ла̄тӈыт ла̄вēгыт, та̄нки о̄лупсаныл урыл потыртэ̄гыт. Тох ла̄тыӈ ханищтаӈкве –ёмас, хунь нас ловиньтэ̄­гын – та̄рвитыӈ. 
– Лӯсум манос Саквъя ма̄ньщит хотьютаныл ёмщакв торгамтэ̄гын?
– Ам ань пуссын ём­щакв торгамтыянум, о̄влэ̄т ёмщаквнув лӯсум ма̄ньщит торгамтасанум, та̄н «й» ла̄вēгыт, «г»– а̄ти. Саквъят ла̄вēгыт – «выгтэ», лӯсум ма̄ньщит ла̄вēгыт – «выйтэ». Та̄н ла̄вēгыт – «ща̄нь-а̄щ», тыт ла̄вēгыт – «ома-а̄тя». Ам ань ханьщувласум, хумус са̄всыр ма̄ньщит потыртэ̄гыт.
– Мюнхен уни­вер­ситет урыл потыртэн. 
– Мюнхент докторан­турат ханищтахтэ̄гум, тот ма̄ньщи ла̄тыӈ урыл дис­сертация хансэ̄гум. Ам са̄всыр пēс потрыт, йильпи потрыт атсум. Ты потрыт ам ловиньтыя­нум, сунсэ̄гум, хумус тот матыр хансаве ос тамле сравнительный анализ ва̄рēгум. Маныр мо̄т щирыл ань ēмтыс, хоты ла̄тӈыт та порат о̄лсыт, ань а̄тюм. Ты сака яныг рӯпата, а̄нумн пӯмыщ. 
Тот Елена Константи­новна Скрибник о̄лы, тав тот хосат рӯпиты. Ам тав ётэ са̄в потыртэ̄гум, тав а̄нумн нё̄ты, мēн аквъёт матыр то̄ванакт хансы­мēн. Тувыл ам Москват са̄внув рӯпитэ̄гум, тыг Ханты-Мансийскан ёхта­лэ̄­гум, са̄в-са̄в ва̄р­маль о̄лы. 
– Ты накт Василий Харитонов ёт Ха̄льӯсн ялсы̄н. Ты урыл потыртэ̄н.  
– Василий Языкознание институтт Москват о̄с рӯ­питы. Мēн Ха̄льӯсн ялсу­мēн, ань тот ма̄ньщи ла̄тӈыл ма̄хмыт хумус потыр­тэ̄гыт, хотьют ём­щакв, хотьют ла̄тӈе хот-ёрувлас, хотьют по­тыр­таӈкве таӈхи. 
Тамле китыглан нэ̄пак хассу­мēн: хотьют, хо̄т самын патыс, хо̄т о̄лыс, потырты ман а̄ти ма̄ньщи ла̄тӈыл, потырты ке – хотьют ёт ос хунь: Ха̄ль­ӯст манос мо̄т па̄вылт, рӯ­патат ман юн, щащēкват ёт манос ня̄врамыт ёт. 
Са̄в хо̄тпа китыгласан­мēн. Ань ювле ёхтымēн ос ты китыглан нэ̄пакыт щирыл рӯпитымēн, «оцен­ка-состояние» ва̄римēн тах ос э̄лаль номсахтуӈкв патымēн: Ха̄льӯст маныр ва̄руӈкве ро̄ви, ма̄ньщи ла̄тыӈ э̄лаль вос тотаве, школат, ма̄нь ня̄врамыт колт маныр тах ва̄руӈкве э̄ри. 
– Ты накт ЮГУ-колувт ма̄ньщи ла̄тыӈ урыл ханищтап о̄лыс, ты урыл маныр номсэ̄гын?
– Ханищтап ёмас о̄лыс, тамле ва̄рмаль ёмас ва̄­руӈкв, туп таи лю̄ль, сака мощща щё̄с о̄лыс, ма̄хмыт пуссын та̄нки рӯпатаныл урыл потыртаӈкве ат вēрмысыт. 
Ма̄ньщи корпус урыл хӯрум потыр о̄лыс, Надежда Геннадьевна Алексеева хумус ань рӯпитэ̄гыт, таи потыртас. ЮНИИТыт рӯпитан хум Михаил Александрович Русанов потыртас, хумус та̄н технический рӯпата ва̄рēгыт. 
Ам потыртасум, маныр ма̄ньщи ла̄тыӈ ло̄псыт э̄лаль ва̄руӈкве ро̄ви. О̄выл пēс порталув а̄тюм, ань ЮНИИТ туи рӯпиты тах ос таквсы та̄н о̄выл версия ва̄руӈкве таӈхēгыт. Тот ма̄ньщи ла̄тыӈ ма̄нь цифровой корпус о̄лы, ётыл э̄рыӈ словарь, медиатека ва̄­рēв. Хотьют ма̄ньщи ла̄тыӈ ханищтаӈкве таӈ­хи, матыр сунсуӈ­кве тот вēрми. 
– Ма̄ньщи ма̄хманув ма̄гыс матыр ла̄вēгын?
– Ам номсэ̄гум, ма̄ньщи ла̄тыӈ сака пӯмыщ. Таве ханищтаӈкве ос ма̄ньщи ма̄хум ёт потыртаӈкв сака ёмас. Ма̄ньщи ла̄тыӈ э̄лаль тотуӈкве э̄ри, ня̄в­рамыт йильпи щирыл ха­нищтаӈкв э̄ри, интер­нетт са̄внув ма̄ньщи ла̄тӈыт хансуӈкве э̄ри. Э̄рыӈ ма̄ньщи ма̄хум акван-атуӈкве ос ты ва̄рмаль э̄лаль тотнэ ма̄гыс по­тыртаӈкве. 
Дарья Жорник ёт Тамара МЕРОВА потыртас
