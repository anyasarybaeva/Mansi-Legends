
Ва̄т са̄грапнал э̄тпос атыт щислат Россият 2017 та̄лныл акв янытлан хо̄тал ва̄рвес. Тыи хотты ма̄хум та̄рвит нак о̄ньщегы̄т ке, ос та̄нанылн нё̄тмил ва̄рнэ хо̄тпа, тыи тав янытлан хо̄талыг о̄лы. Рущ ла̄тӈыл тав добровольцыг манос «волонтёрыг» ла̄ваве. Та̄н пуссын то̄рум ма̄гыс мо̄т э̄лумхо̄ласн нё̄тым рӯпитэ̄гыт. 
Ань та̄наныл янытлан хо̄талт округув янытыл нё̄тмил ва̄рнэ акв со̄тыра атса̄т арыг­кем э̄лум­хо̄ласыт ос атса̄т са̄вит сыре-сыр колыт «Единый Россия» нампа партия­ныл пӯмащипа ла̄тӈыӈ нэ̄пакытыл майвēсыт.  
Ханты-Мансийск ӯст тамле ма̄хум янытлан ма̄гыс нэ̄пак ловиньтан колт акван-атыглавēсыт. То̄нт тув ос ищхӣпыӈ ут хосыт хо̄нтхатыглан щи­рыл 250 са̄вит хо̄тпат во̄­винь­та̄лвēсыт. О̄влэ̄т мӯй ма̄хум добровольчество-тэ̄лат урыл потыртасыт. Са̄выӈ­па̄лэ тэ̄лат ань хо̄нт­луӈкве минам манос таи­ма̄гыс кēтым ханищ­тахтын хум хо̄тпатн ос та̄н щēмьянылн нё̄тмил ва̄рнэ о̄вылтыт ла̄ввес. 
Волонтёрыт ёт округ Думат о̄лнэ кӯщай хум Борис Хохряков паща­лахтас ос ла̄выс: 
– Ань коронавирус а̄гм порат волонтёрыт аквтох са̄в нё̄тсыт, матыр та̄рвит тэ̄лат по̄хан-лаквтыса­ныл. Туп олн атнэ концер­тыт ва̄рнэ̄ныл сыс та̄н 1 млн 700 со̄тыра солко̄ви атсыт. Ты олныт хо̄нтлан ма̄н Юграныл кēтым хум хо̄тпатн нё̄тнэ ма̄гыс пуссын тув холтавет. 
Добровольцыт 400 щēмьят нуса ул вос ва̄сыт, акваг нё̄тыяныл. Ты ко­ныпал мо̄т са̄всыр та̄рви­тыт 500 са̄вит тэ̄лат ём­щакв щё̄питавēсыт. Тувыл та̄нки халанылт нэ̄м­хуньт ат ва̄щиньтах­тын щēмьят ань ва̄йхатуӈ­кве патсыт. Ань хо̄нтлан ма̄н кēтым хум хо̄тпат ща̄ня­ныл-а̄щяныл ос нэ̄наныл, ня̄в­ра­маныл о̄с акван-нё̄т­ха­тэ̄гыт. 
2022 та̄лт Юграв ос Донецкий республикат Макеевка ӯст о̄лнэ ма̄­хум акван-юрщхатнэ соглашение-нэ̄пак хас­сы̄г. Яныг таквсы э̄тпост Макеевка па̄лыл мӯй хо̄т­пат ёхталасыт, та̄н кӯща­янув ос мирн пēриим хо̄т­пат рӯпатаныл та̄ра-пат­тысыт. Туи пора сыс тувыл 300 ня̄врамыт тыг ӯщлахтуӈкве ос пусмал­тахтуӈкве тотыглавēсыт. Сургут ӯс пӯльницан 23 а̄гмыӈ хо̄тпат кēтвēсыт, та̄н тот ищхӣпыӈ утыл ёмщакв пусмалтавēсыт.
Ань ищхӣпыӈ ут хосыт доброволец ма̄хманув ва̄рум тэ̄ланыл урыл пот­рыт Донецкий республи­кат Макеевка ӯс кӯщай хум Владислав Ключаров  хӯнтлыс. Тувыл тав Юграт о̄лнэ ма̄хманувн яныг пӯ­мащипа ла̄тыӈ кēтыс, та̄н тэ̄нутыл, э̄рнэ пормасыл ва̄тихал тотыглавет. Тамле нё̄тмил та̄н ма̄хманылн сака э̄ри. 
Ма̄хум э̄лы-па̄лт округ Дума депутатыг Василий Филипенко ос Николай Ташланов потыртасы̄г. Николай Ташланов ма̄хум пусмалтан о̄вылтыт таи ла̄выс, ань хотьютыт а̄гмыӈ хо̄тпа ёт ӯнлуӈкве ос таве пусмал­таӈкв нё̄туӈкве таӈхи ке, та̄н ханищтан щё̄сыт ва̄­рē­гыт. Тот медицина о̄выл нё̄тмилын ханищтавет. 
Юграт ань 2023 та̄л – «взаимопомощь» та̄лыг ла̄ввес. Ты о̄вылтыт Борис Хохряков тох ла̄выс:
– Нё̄тмил ва̄рнэ хо̄т­пат – ты ма̄н ань акв яныг щē­мьяӈ ма̄хум. Тыг «Волон­тёры-медики», «Волон­тёры Победы», «Твори Добро», нампа колытн акван-атхатам хо̄тпат лю̄ль накн патум ма̄хумн нё̄тэ̄гыт. Мо̄таныт «Единый Россия» ос «Молодой гвардия» партият рӯпитэ̄гыт, тувыл са̄всыр предпринимате­лит, нас ма̄хум, та̄н о̄с матыр-а̄ти ёмас тэ̄лат ва̄рēгыт. Ма̄н пуссын Югра ос Президентув акв командаг о̄лэ̄в. 
Та юи-палт Борис Хох­ряков ёмас тэ̄лат то­тнэ ма̄хум яныг пӯма­щипа ла̄внэ нэ̄пакыл мӯй­луп­тасанэ.
Сосса ма̄хманув халт то̄ва нэ̄т о̄с наманыл ла̄ввēсыт, та̄н «Шьём для наших» нампа колнакн хасхатым о̄лэ̄гыт. Ты ӯст о̄лнэ нэ̄т са̄лтатыт ма̄гыс носкит сагēгыт ос рēгыӈ маснут ю̄нтэ̄гыт.   
Тамара МЕРОВА
