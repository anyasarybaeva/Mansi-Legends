
Мо̄лал Ха̄льӯс район Саранпа̄вылныл акв саран нэ̄ Мария Фёдоровна Шадрина ма̄н редакциявн пищма кēтыс. Тав 1952 та̄лт са̄лыӈколт самын патыс. Ты пищмат нэ̄ такви о̄лупсатэ урыл хансыс. Хоты ма̄т тав о̄лыс, маныр ва̄с, на̄н ты урыл тав потре э̄лаль ловиньтэлы̄н:

	«Ам ща̄нягум-а̄щагум намагēн Клавдия Семёновна ос Фёдор Алексеевич Кустышевыг, тэ̄н са̄лыӈ хо̄тпаг о̄лсы̄г. Самын патмум па̄сныл ма̄н акв ма̄ныл мо̄т ма̄н са̄лыӈколув та̄гыл акваг ва̄нтлысӯв. Тӯяг ēмты, ма̄н ка̄сыӈ хо̄тал э̄лаль хотталь минэ̄в. Ам нё̄р ляпат о̄лнэ Саранпа̄вылт яныгмасум, тот школа а̄стласум. Са̄т та̄лум то̄влын мус ам акваг ё̄рнколт о̄лсум. Та та̄лыт сыс ма̄н са̄в щёс нё̄рыт ӯлтта тыгле-тувле яласасӯв. Ты нё̄тнэ ма̄кем нэ̄мхуньт ат ёрувлылум, сымумт акваг э̄руптым о̄ньщилум.

	Ам тунра ма̄ щар ёмщакв номилум. Та порат таса̄вит пил яныгмас. Аквтупмат нас со̄сантым о̄лыс. Туи порат са̄лыт лё̄мвоитн сака ул вос пурвēсыт, «Саранпа̄выл» нампа совхоз са̄лыӈ ма̄хум я̄ӈк ща̄рыщ мус са̄лыӈ та̄гыл ва̄нтлыгласыт. Тот мощща лё̄мвой о̄лыс. Номилум, то̄нт ма̄н а̄щанув са̄в хӯл пувиньта̄лсыт, пӯщкат та̄глэ̄кв хӯлыл солвалта̄лсаныл. Ма̄н ос, ня̄врамыт, ща̄рыщ ва̄тат ёнгасасӯв.

	1970 та̄лт ам Саранпāвыл школа а̄стласум. Ос та̄ра Томск ӯс физико-математический ва̄рмаль щирыл институтн э̄лаль ханищтахтуӈкве патхатасум. Тот ханищтахтамум сыс ам туризм тэ̄ла щирыл рӯпитасум. Ханищтахтын ня̄врамыт ёт Красноярск ӯсн ялсум. Тот кēрасколыт кӣвырт ё̄мыгтасӯв. Ка̄рыс нё̄рн но̄х-ха̄ӈхыгласӯв, э̄ргыт э̄ргысӯв, тот о̄с сака нё̄тнэ нё̄рыт о̄лэ̄гыт.

	Тувыл 1981 та̄лт ам ювле, амки па̄влумн, ёхтысум. Полярно-Уральский экспедиция партият о̄лсум. Тот ма̄нь школат ня̄врамыт ханищтасанум. Тот о̄лмум сыс щēмьям ос ханищтахтын ня̄враманум ёт нё̄рн акваг ялантасӯв. «Нё̄р о̄йка» щар нё̄тнэг о̄лы. Ма̄н па̄влувныл тав на̄ӈки. Хотьют акв щёс та ма̄н ликмыглас, та̄н ла̄вēгыт, ты щар нё̄тнэ ма̄кве.

	Ётыл 2000 та̄лт ам Саранпа̄вылн ва̄нтлысум. Ань яныг школат математикан ня̄врамыт ханищтыянум. 

	Па̄вылт кит та̄л рӯпитасум, тувыл ос Нё̄ро̄йка ляпан ёхтысум. Тот товтыл тахсын база о̄лы. Ам школат ханищтахтын ня̄врамыт тув тотыгласанум. То̄нт атпан та̄лум то̄влыс. Та порат ты товтыл тахсуӈкве о̄вылтахтасум. О̄лум ма̄кēмн ёхтысум, сака ща̄гтсум. Ётыл кина по̄слын ут ёвтсум. Ань таве акваг ёт тотыглылум, хоты ма̄т о̄лыглэ̄гум, маныр ва̄рēгум, та ва̄рмалянум пуссын кинан по̄слыянум.

	Нёлолов та̄л минас, Ха̄льӯсн компьютерыл ханищтахтуӈкве кēтыглавēсум. Ань ты ищхӣпыӈ ут хосыт школат ханищтахтын ня̄врамыт ма̄гыс суссылтапыт щё̄пита̄лэ̄гум. Амки рӯтанум ма̄гыс ма̄нь кинат по̄слэ̄гум.

	О̄лнэм палытыл ам Россия янытыл хусахкем са̄всыр ӯсытн ялсум. Ты коныпал мо̄т хо̄н ма̄т о̄лыгласум. Аквматнакт Египет ма̄н я̄лсум. Тот хорамыӈ лӯптат, йӣвыт яныгмēгыт, ма̄тэ янытэ̄т сэ̄иӈыг о̄лы, ты о̄с сака нё̄тнэ ма̄кве. Ань интернет оньщēгум, ма̄ янытыл та ищхӣпыӈ ут хосыт яласэ̄гум.

	Тамле ты пӯмащ потыр такви урēтыл Саранпа̄вылт о̄лнэ нэ̄ хансыс. Ма̄н тавēн тыи ма̄гыс пӯмащипа ла̄тыӈ ла̄вēв. Ма̄хумаквет, на̄н о̄с матыр пӯмыщ потрыт ма̄навн кēтэ̄н.

	 

Ты потыр 

Мария ШАДРИНА 

хансыс, ма̄ньщи ла̄тӈыг 

Николай МЕРОВ толмащластэ.
