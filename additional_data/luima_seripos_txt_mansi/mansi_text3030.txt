

	Евдокия Ивановна Ромбандеева Ханты-Мансийск ӯст о̄лы, А̄с-угорский институтт рӯпиты. Тав филологический наукат доктор нам о̄ньщи. Мо̄лалнув ам тав палтэ ялсум, тав ётэ мощ потрамасум. Тав такви о̄лупсатэ урыл а̄нумн потыртас. 


		Ты номтыӈ ос мӯтраӈ хо̄тпа 1947 та̄лт Ханты-Мансийск ӯс педучилище а̄стлас, кит та̄л Хо̄сло̄хыт ня̄врамыт ханищтым рӯпитас. Тувыл 1949 та̄лт Ленинград ӯсн э̄лаль ханищтахтуӈкве минас. Тот Ленинградский Государственный университетыт финно-угор мирыт ла̄тыӈ кафедрат ат та̄л филологыг ханищтахтас. 

		Та юи-па̄лт тав языкознание институтын рӯпитаӈкве вуйвес. Тот лӯима̄ мирыт ла̄тӈыт ханищтан ты хо̄тпат рӯпитасыт: Пётр Скорик, Наталья Терещенко, Клавдия Новик, Ольга Константинова, Владимир Нидялков, Альбина Жукова, Ольга Суник ос мо̄т ма̄хум. Та институтыт кӯщаиг Валентин Аврорин рӯпитас. Та̄н сака ёмас ма̄хумаквет о̄лсыт, пуссын акв колнакыт ӯнлысыт. Евдокия Ивановна та̄наныл акваг номиянэ. 

		1968 та̄лт тав Москва ӯсн ва̄нтлуптаӈкве ква̄лтапаптувес. Тот языкознание Цент-ральный институтыт рӯпитаӈкве патыс. Тот о̄с сака ёмас учё-ныит о̄лсыт: Клара Майтинская, Евгения Коведяева, Александр Феоктистов, Раиса Боталова, Григорий Ермушкин. Евдокия Ивановна ла̄выс: «Ма̄н палтув кӯщаиг Б.А. Серебрянников рӯпитас. Ты пуссын яныг учёныит о̄лсыт. Та̄н ётаныл рӯпитаӈкве сака кӯпнит о̄лыс. Ам та̄наныл ёмас ла̄тӈыл ка̄стыянум, ань та̄н пуссын та То̄румн патсыт. Я̄тил ма̄хумак-вет номтыӈыт о̄лсыт».

		Москват Евдокия Ивановна ма̄ньщи ла̄тыӈ нэ̄пакн хансым са̄в та̄л рӯпитас. То̄нт о̄выл научный грамматика «Мансийский (вогульский) язык», «Синтаксис ман-сийского (вогульского) языка» нэ̄пак хансыс. Ты нэ̄паке мо̄т хо̄н ма̄т Мюнхен ӯст немецкий ла̄тӈыл толмащлавес. Тувыл 1984 та̄лт Евдо-кия Ивановна ма̄ньщи ла̄тӈув литература щирыл хансыстэ. Та па̄сныл ань тыг мус пуссын аквщирыл хансэ̄в.

		Ётылнув 1989 та̄лт рēтыӈ ю̄свой э̄тпост тав Москва ӯсныл Ханты-Мансийск ӯсн округ заседаниян во̄ввес. Тот тох ла̄ввес: «Ханты-Мансийск ӯсн ва̄нтлэн, научный Центр пӯн-сэн». Тав та̄ра касащас. Москван ёхтыс, ты о̄вылтыт ла̄выс ос кӯщаянэ̄н ат та̄ртвес, та̄н ла̄всыт: «Москват ма̄ньщи ла̄тыӈ ва̄нэ хо̄тпа э̄ри». 

		Тувыл ос Евдокия Ивановна такви ма̄тэ̄н минуӈкве номтэ патыс, ла̄щмарт нэ̄паканэ, пор-масанэ миннэ щирыл та щё̄питасанэ. 1990 та̄лт ма̄ньполь э̄тпос са̄тыт хо̄талэ̄т заявление-нэ̄пак кӯщаин хансыс. То̄нт кӯщаиг Валентин Степанов о̄лыс, о̄йка ка̄тпос пиныс, та̄ратастэ. Тыщир Ханты-Мансийск ӯсн ты ёхтыс. Тыт та̄н хӯрум хо̄тпа В. Бойко, Н. Шведова ос тав науч-но-исследовательский лаборатория план ва̄р-сыт. Ты лаборатория хосыт 1991 та̄лт ос А̄с-угорский институт ва̄рнэ ма̄гыс округ кӯщай хум А. Филипенко хасхатас. Ты институт тыт ань тыг мус рӯпиты. Тот хан-тыт, ма̄ньщит, рущит ос мо̄т мир хо̄тпат ты рӯпитэ̄гыт. 

		Тыт рӯпитанэ̄тэ па̄сныл хӯрум фольк-лорный нэ̄пак хансыс:

		«Мифы, сказки, предания манси (во-гулов)», «Героический эпос манси (вогулов)», «Медвежьи эпические песни манси (вогулов)».

		Хӯрум монография-нэ̄пак хансыс: «Душа и звёзды», «История на-рода манси (вогулов) и его духовная культура»,  «Эволюция становления семьи манси». 

		Ты ла̄вылтам нэ̄-паканэ̄т пēс йис ма̄хум та̄н ва̄м, ва̄рыглам э̄ргыт, мо̄йтыт, На̄й-О̄тыр ка̄стыл э̄ргыт, по̄йкщан ня̄йтсовыт хансым о̄лэ̄гыт. Та̄наныл хасме порат Евдокия Ивановна маттем та пӯмщалахтас, пēс йис ма̄хумтыл маттем та янытлахтас. Тав ла̄выс: «Маныр ёмас номтыӈ ма̄ньщи ма̄хуматēнув о̄лмыт, маныр о̄луӈкве ха̄смыт. Та̄нанылныл ань о̄лнэ ма̄хумтēнувн матыр номт-ло̄мт ул ханувъяс. Номтанылт маныр са̄в йис э̄рыг, йис На̄й-О̄тыр ка̄стыл та̄н ва̄мыт, хащмыт». 

		Ма̄хумаквет, та яныт ёмас ва̄рēн, тыт хӯлтым нэ̄пакыт ловиньтэ̄н. Евдокия Ивановна та̄наныл ма̄ньщи ла̄тӈыл хассанэ, тувыл рущ ла̄тӈыл толмащласанэ. На̄нан торгамтан тēмыг та̄н о̄лэ̄гыт. Ты потрыт тав ро̄внэ щи-рыл хассанэ. Ма̄ньщи ма̄хуматēнув, пус ка̄т, пус ла̄гыл о̄лэ̄тēн, хӯ-лэтēн. На̄й-О̄тыраны̄н вос ӯргалавēн.

		 

		 

		Е.И. Ромбандеева потре нэ̄пакн 

		Николай МЕРОВ хансыстэ

 
