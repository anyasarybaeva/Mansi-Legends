
Галина Константиновна Яныгпа̄вылт самын патыс, тот яныгмас. Ща̄не Халпа̄выл э̄ква о̄лыс, а̄ще – Яныгпа̄выл хум. Па̄влагēн халэ̄н ат вēрыста о̄лыс. Такви ханищтахтам поратэ урыл тох потыртас.
Галина Константиновна Алгадьева Хулюмсӯнт Ха̄льӯс район па̄вылт о̄лы. Ма̄нь таквс э̄тпос 3 хо̄талэ̄т намхо̄талэ, тавēн ты таквс 75 та̄л то̄влыс. Галина Константиновна о̄йкатэ ёт хо̄т ня̄врам янмал-та̄лсы̄г. Илья Никитич хосат а̄тимыг ēмтыс. Ань ня̄враманэ̄н пуссын та̄нки щēмьяӈыт, рӯпитэ̄гыт, оманылн ма̄тыра̄ти акваг нё̄тэ̄гыт. Галина Конс-тантиновна ня̄враманэ̄н ос са̄в мо̄т ляпа рӯтанэ̄н ма̄ньщи газета щирыл самын патум хо̄талыл янытлаве. 
Ма̄н омав сака ёмас, нёмса, сымыӈ хо̄тпа, хо̄тпа нупыл ёмас э̄ква, ма̄щтыр э̄ква, матыр-а̄ти ю̄нтуӈкв пуссын ха̄сы, э̄ргуӈкв ха̄сы, пēс о̄лум ва̄рмалит ва̄г, таима̄гыс са̄всыр учёный хо̄тпат тав ётэ ва̄тихал хо̄нтхатыгла̄лэ̄гыт, па̄влыӈ ма̄хум матыр ва̄рмаль урыл китыглахтуӈкв о̄с акваг тав палтылэ ёхтала̄лэ̄гыт. 
Ёмас анēква-щащēква ма̄гыс Галина Константиновна колэ косхунь та̄глыӈ ос суиӈ, янгема̄не а̄гиня̄враманэ, пыг-ня̄враманэ, апганэ пуссын тув атхатэ̄гыт. 
Ма̄н омакēв сака э̄руптылӯв, янытлы-лӯв ос аниглылӯв, самын патум хо̄талэ̄тыл сымыӈыщ я̄нытлылӯв  ос пуста̄гыл о̄лнэ хо̄тал, со̄тыӈыг о̄лнэ хо̄тал тавēн ла̄вēв. Хоса нот ос щунь тавēн.  
Мӯйлупса ла̄тыӈ кēтсыт на̄ӈ ня̄враманын, а̄ги-пыгын, а̄ги-а̄гиянын, пыг-пыганын, пыг-а̄гиянын, а̄ги-а̄гин а̄гит, а̄ги-а̄гин пыг, пыг-а̄гин а̄ги, манянын, ва̄псанын, апганын ос ляпа рӯтанын.
Ёвтымсо̄с хум яныг 
                                         а̄ги,
Халпа̄выл э̄ква яныг  
                                         а̄ги.
Ӯй хунсын хоса во̄льт.
Искарский па̄выл 
                                     о̄вылт
А̄ги нёвитавес, а̄ги 
                            янытлавес.
Ат патэ̄в та̄лыт 
                       ловиньтаӈкв,
Ма̄хум о̄лыглэ̄гыт 
                                  са̄внув.
Тэ̄ла нот хунь, ос 
                             ва̄рмалит
Ма̄н та̄наныл ловиньтэ̄в,
                             потыртэ̄в.
Пӯс ка̄т, пус ла̄гл вос 
                               о̄лэ̄гын.
                     Наталья э̄щин
— Ам Ня̄хщамво̄ль школат ханищтахтасум, интернатыт о̄лсум. То̄нт са̄т класс школа о̄лыс. Са̄т класс а̄стласӯв, аквъёт саран а̄гиянувтыл ма̄н хӯрум-хуйпулов а̄гирищ классувт о̄лсув. Хотьют щёлыӈнув, тай та̄нки ща̄нянылн-а̄щанылн ханищтахтуӈкве кēтвēсыт. Мēн Панал, саран а̄гиянмēн ёт аквъёт минасамēн. 
То̄нт Кульпас мус саранха̄пыл тотвēсув. Э̄лаль Ӯсн тай «Шлеев» наиӈха̄п яласас. Ам Ӯст намнэ̄пакум ва̄руӈкв хультсасум. Война порат миркол хотталь тотыма. Ам тэл ёл ат хансыглавēсум. Аттестатыл школат майлавēсум, мо̄т нэ̄паканум пуссын ва̄рвēсыт. Ханищтахтуӈкве минмыгтасум, ущты хо̄нтыслум, намнэ̄пак ат о̄ньщēгум. Ла̄ввēсум, Ха̄льӯсн ялуӈкв горзагс манос райзагс ты утыл тах мивем. Ня̄хщамво̄льт справкал майвēсум, ща̄нягум-а̄щагум ос э̄щанум, а̄пщиянум о̄с пуссын о̄лэ̄гыт, ам тай нам та̄л. Мирколт нэ̄пакытт намум ат хасвес. Я-а, манпалыт яныгмасум, намум тув хансуӈкв ат вēрмысыт. 
Тувыл Ха̄льӯсн ёхтысум, тот хультсум. Хоталь минэ̄гум? Нэ̄мхотьют ат ва̄гум. Тахольт на̄лми ва̄тат Няхщамво̄ль учительница-э̄ква хо̄нтаслум, а̄нум такви па̄лтылэ во̄выстэ. 
Тох намнэ̄пак ат о̄ньщēгум, манырыл э̄лаль минэ̄гум медицинский училищан ханищтахтуӈкв. Тав колэ̄т кит э̄т, улпыл, хуясум, райзагсын ялсум. Нэ̄пакыл майвēсум, Марфа манос матыр мо̄т намыл хасвēсум. Ам ла̄вēгум: «Ам намум Галя, акваг ла̄ввēсум Галяг». Ня̄хщамво̄льныл вим нэ̄паканум пуссын суссылтыянум. 
Тувыл нас справкал ва̄рвēсум. Номсэ̄гум, ань ма̄хманмыл юв-хультэ̄гум, экзамен тах сдавайтаӈкв патэ̄гум. А̄тэ щисла, а̄тэ маныр, хунь самын патсум, аты хасвес. Тувыл намум тай хумус о̄лы, хасвес. Там-ле нэ̄пак ёт та минасум. Тох вуйвēсум. 
Экзамен сдавайтасмēн, Пана рущ ла̄тӈыл диктант манос изложение ат хансыс, та урыл тав ат вуйвес. Са̄в ня̄врам по̄хын-арыгтаптувēсыт, ам хультупта̄лвēсум. Тувыл ётыл нам-нэ̄пак ос паспорт ма̄гыс нэ̄паканум о̄с хӯрмахкем щёс тыгле-тувле кēтса̄лсанум. 
О̄влэ̄т кēтсасанум, матаре ат а̄ртми — ювле ёхтысыт. Тувыл аквма-тэ̄рт ущта нэ̄паканум ёхтысыт, самын патум хо̄талум ос а̄тим. Горзагст рӯпитан нэ̄ хансыс: «Хоты щисла наӈки ка̄сащēгын, таи та хансэ̄лн». Ам ма̄нь таквс э̄тпос хӯрмит щисла тув хансыслум, то̄нт учитель янытлан хо̄тал ущты ва̄рвес. 
Маснут ма̄нки ю̄нтсӯв
Ханищтахтуӈкв манарыл ханищтахтэ̄гум, юн яныг щēмьяв. Мас-хатуӈкв э̄ри, маснут о̄с ат о̄ньщēгум. Аквписыг юн ма̄ньщи маснутыл о̄лсум, рущ маснут ат о̄щсум. Са̄тыт классыт ханищтахтасӯв, интернат ма̄гыс ульйӣв сартуӈкв ла̄ввēсув. Тот олнло̄мтыл майвесӯв. 
Ам  то̄р висум, суп ю̄нтсум ос полуботин-карищиг ёвтсум. 14 солко̄вил суп ва̄рнэ то̄р висум, туфли, щулкин ос осыӈ то̄р. Осыӈ то̄рыл пиджак амкина̄м ю̄нтсум. То̄нт кружокн ялантэ̄в, ю̄нсахтэ̄в, та манарēв. 
Ӯст ханищтахтым форменный саржал майвесӯв, форма вос ю̄нтэ̄в. Акв суп та̄гыл то̄рыл майвēсув, суп вос ю̄нтэ̄в. Амки ю̄нтум супум, тувыл тот ос ю̄нтсум, тувыл форма. Ам тай формам вēритас, рущ а̄гирищит тай то̄ват саюм мат саржа о̄лыс,  тӯяг мус па̄паныл пуссын паслысыт. Шуран āквумн фуфайкал майлавēсум. 
То̄нт практикан пум ва̄руӈкв э̄тпосн кēтсавесӯв, тувле Сургутский район нупыл. То̄нт тав Ларьякский районыг о̄лыс. Ань май Мегион ӯст о̄лы, та по̄хыт ма̄нь па̄вылкве Мылино о̄лыс, пум ва̄руӈкв тув та кēтыглавēсув. 
Пум ва̄рсӯв
Мēн аквмат а̄гирищквел Клава Рымова ёт учитель э̄кваг-о̄йкаг колн тув ла̄ввесамēн. Тувыл акв тэ̄нэ колыл майлавēсув, тэ̄ӈкв акван тув ялантасӯв. Тэ̄нутыл нас па̄йтавēв. Туп э̄кваг-о̄йкаг колн хуюӈкв ялантасмēн. Во̄рт о̄с пум колытт хуянтасӯв. 
Лув сыс тармыл тай торта̄л та сӯлттасӯв. Тащир лув сыс тармыл ань кӯпна хартэ̄в. Кӯпна ма̄нки ва̄рēв. Лув ква̄лыгна тамле хоса ква̄лыг нэ̄гаве, э̄лумхо̄-лас юил юв, кӯпна мо̄вал тыщир ква̄лыг тотыгпитэ ос та мо̄т-па̄лэ̄ныл мо̄т о̄вылн тув нэ̄гумтытэ, лув ла̄кв о̄вылн. Ос та лув сыс та̄рмыл ӯнлын хо̄тпан ха̄йттылн. Тот хотой-маптаве, о̄с мо̄т кӯпна палт ювле сӯлттэ̄гын. 
Тох хо̄тал палыт тащир сӯлттымēв, ёлва̄глэ̄в — ла̄глагув щакариӈыг ēмтэ̄гыт.  Рот лувыт, кӯпна мӯвал та̄нки ё̄ӈхыгпēгыт. Тувыл ква̄лгыл тув утыгпавет, тащир та. 
Яныг пум-кол ва̄рыглавес, пумколт тот та хуēв, аквпал па̄лт пыгрищит, акв-па̄лэ̄т а̄гирищит. Пумыл по̄щгим о̄лы, нас йӣвыл тӯщталаве. Юв щалтнэ ма̄нь аскве хультуптаве. Ёл-хуюӈкв патэ̄в, пумыл лаптохрасылӯв. Са̄в хо̄тпа лылаилӯв. Сака мат арыг лэ̄пнут хунь о̄ньщēв, нэ̄матыр ат о̄ньщēв. Минуӈкв патсӯв, училищаныл во̄вта лэ̄птал лэ̄пхатуӈкв ётмайлувēсув. Фуфайкарищанув ос-ма ёлы-па̄лна, лэ̄птанув о̄с акв па̄ланыл ёлыл, акв па̄лэ̄тл лаппēрумтахтэ̄в.
Александра АЛГАДЬЕВА
вāрум хурит
