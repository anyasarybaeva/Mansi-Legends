
Яныгпо̄ль э̄тпос са̄тыт хо̄талэ̄т округ кӯщай нэ̄ Наталья Комарова кина суснэ то̄тап хосыт мо̄т ӯсытыт ос па̄влытыт о̄лнэ мирн нё̄тмил ва̄рнэ ма̄ньлат а̄гит-пыгыт ёт потыртас. Та̄н рущ щирыл «волонтёрыг» ла̄вавет. 
Ань ма̄ янытыл ма̄хум хащта̄л а̄гмыл ēмтэ̄гыт. Округувт ты а̄гм э̄лаль акваг ул вос минас, а̄гит-пыгыт са̄всыр нё̄т­мил ва̄рим яласэ̄гыт. 
Наталья Комарова та̄н ётаныл потрамаме порат, тох ла̄выс: «Ам на̄нан ты рӯпатанын ма̄гыс сака янытлыянум. Ань округувт са̄в мир нё̄тмил ӯрēгыт. 
На̄н нё̄тмил ва̄рнэ̄н ма̄гыс та̄н сакати кон ат ква̄­лэ̄гыт, юн о̄лым пуста̄­гыл хультэ̄гыт. Тыт сака нё̄мса, та̄ксар ос ё̄р ма̄хум о̄лэ̄гыт. На̄н та̄н ма̄гсыланыл сака э̄рнэ рӯпата ва̄регы̄н, тыи­ма̄гыс яныг пӯма­щипа ла̄тыӈ на̄нан ла̄вēгум».
Кӯщай нэ̄ ла̄вме щи­рыл, ань округув янытыл ма̄хум ты а̄гмыл хала­нылт ул вос ха̄хтхатасыт, ка̄сыӈ хо̄тпа юн ӯнлуӈ­кве ла̄в­вес. Туп ма̄к щар э̄рнэ ма̄гыс тэ̄рпи тына­лан колн манос тэ̄нут ла̄пкан ялуӈкве ро̄ви. 
Ань ля̄ххал тотнэ ма̄хум, обще­ственный орга­ни­зацият ос мо̄т хо̄тпат яныгпа̄ла мирн нё̄тым рӯпитэ̄гыт. Ты та̄р­витыӈ а̄гм ла̄кква ул вос та̄рамлас, та̄н о̄с ӯрга­лахтым о̄лэ̄гыт.
Та юи-па̄лт обществен­ный ос внешний связь департамент кӯщай ва̄ӈын хум Александр Деменко потыртас. Тав ла̄выс, хащта̄л а̄гм ла̄кква ул вос минас, ань округувт я̄нас колыт щё̄питавēсыт. 
Нё̄тмил ӯрнэ хо̄тпат пуссын тув хансуӈкве вēрмēгыт. Тот рӯпитан ма̄хум ос волонтёрытн ла̄тыӈ вос кēтыяныл. 
Округувт о̄лнэ э̄лум­хо̄лас, хотьют тэ̄рпи манос ла̄пкат тэ̄нутыт ёвтуӈкве ат ке вēрми, тав ты а̄гитн-пыгытн нё̄таве. 
Ма̄н ма̄вт ты рӯпата ань ка̄сыӈ ӯст ос па̄вылт ва̄раве. Ты тэ̄ла щирыл социальный раз­витие департаментыт рӯпитан ма̄хум о̄с рӯ­питэ̄гыт. 
Округувт о̄лнэ «Народный фронт» нампа организацият кӯщаиг рӯпитан хум Владимир Меркушев ла̄вме щирыл, округувт о̄лнэ хо̄тпат ма̄гыс те­лефон рӯпиты, номере  ты - 8 800 200 34 11. Тув ка̄сыӈ яныгпа̄ла хо̄тпа свонитаӈкве вēрми. Тот та̄н ва̄рмаляныл хӯнтлавет ос нё̄тавет. 
Ма̄ньполь э̄тпос нила­хуйплов хо̄талэ па̄сныл ань тыг мус ты нё̄тмил ва̄рнэ колн китса̄т са̄т­лов нупыл нила заявка-нэ̄пак ёхтыс. 
Ань округув янытыл ты ма̄хумн нё̄­тым пус­сын аквъёт акв со̄тыра китса̄т а̄гит ос пыгыт рӯпитэ̄гыт. 
Владимир Енов потре ма̄ньщи ла̄тӈыг Николай МЕРОВ толмащластэ
