
Ма̄н, редакцият рӯпитан ма̄хум, 2015 та̄л па̄сныл «Юный корреспондент» нампа проект щирыл рӯпитэ̄в. Та пāсныл ма̄н округ янытыл ялантэ̄в, ма̄нь па̄вылквет о̄лнэ ня̄врамыт ёт хо̄нтхатыглэ̄в. Рӯпатав урыл потыртыянув ос ля̄ххалыт, потрыт газетаг ма̄гсыл хансуӈкве ханищтыянув.  
Ты та̄лыт сыс ханты газетат рӯпитан ма̄хум Белоярский район Полноват, Касум ос Ван­зеват па̄влытн, Ха̄льӯс район Тэ̄к па̄вылн ялсыт, тот ня̄врамыт ёт рӯпита­сыт. А̄гирищит, пыгрищит ля̄ххалыт, потрыт хан­суӈкве, хурит по̄слуӈкве, газета ва̄руӈкве ханищ­тасаныл. Ман, «Лӯима̄ сэ̄рипос» газетат рӯпи­тан нэ̄т, Кульпас, Ло̄пмус, Ягрим па̄влыт школан ялантан а̄гит, пыгыт ос «Ма̄нь Ӯсквет» ӯщлахтын ня̄врамыт ёт хо̄нтхатыг­ласӯв. 

Хулюмсӯнт ня̄врамыт
Ты та̄лт ма̄н рӯпатав э̄лаль ва̄рилув. Яныгпо̄ль э̄тпос 28 хо̄талэ̄т «Юный корреспондент» нампа проект щирыл ам Хулюмсӯнт па̄вылт о̄лнэ ма̄ньщи ня̄врамыт ёт хо̄нтхатыгласум. Па̄выл школан 205 а̄гит, пыгыт ялантэ̄гыт, та̄н халанылт 10% са̄вит ма̄ньщииг о̄лэ̄гыт. Ханищтапн са̄в­сыр классыт ялантан 19 а̄гирищит ос пыгри­щит ёхталасыт. Та̄н халанылт кит ня̄врамыг ёмащакв ма̄ньщи ла̄тӈыл потыр­таӈкве ха̄сэ̄г, то̄ват мощ тор­гамтэ̄гыт, мо̄таныт ща̄нь ла̄тыӈ ат ва̄гыт. 
«Лӯима̄ сэ̄рипос» ма̄ньщи газетав хумус ва̄рилув, хумус потрыт, ля̄ххалыт хансэ̄в, та урыл та̄нанылн потыртасум. Тувыл ищхӣпыӈ утыт о̄лнэ «Ханты Манси Мир» нампа ло̄псув ня̄врамытн суссылтаслум. «Одно­классники», «Вконтакте», «Инстаграм» нампа ло̄п­сыт хоты потрыт ва̄рия­нув, манаса̄вит хо̄тпа тув хасхатым о̄лэ̄гыт, та урыл о̄с ла̄тыӈ ла̄всум.   
Ос газетан ма̄нь потрыт хансуӈкве хумус э̄ри, ня̄врамыт ханищтасанум. Та̄н та̄нки рӯтаныл, яныгман па̄вланыл урыл потыр хансуӈкве ма̄ньщи газета ма̄гсыл ла̄всыт. А̄гири­щит, пыгрищит о̄с потыр­тасыт, школанылт «Эльдорадо» нампа газета та̄ратаве, ня̄врамыт та̄нки потраныл тув хансэ̄гыт. Та̄н газетаныл ищхӣпыӈ утыт ло̄пс о̄с о̄ньщи.

Касум ня̄врамыт
Яныгпо̄ль э̄тпос 3 хо̄талэ̄ныл 5 хо̄талэ мус «Ханты ясаӈ» газетат рӯ­пи­тан ханты нэ̄ Надежда Рагимова Белоярский район Касум па̄вылн ялыс. Тот интер­натыт Юильск, Нумто ос во̄рт о̄лнэ 51 ня̄вра­мыт о̄лэ̄гыт. Са̄в а̄гит, пыгыт ханты ла̄тӈыл потыр­таӈкве ёмащакв ха̄сэ̄гыт. Ханищтапын 16 а̄гит ос пыгыт ёхталасыт. 
О̄выл хо̄тал Надежда Рагимова ля̄ххалыт ос ма̄нь потрыт ня̄врамыт хансуӈкве ханищтасанэ. Та̄н та̄нки оманыл-а̄тя­ныл ос рӯтаныл урыл пот­рыт хассыт. Китыт хо̄тал «История родовых посе­лений» нампа касыл урыл потыртас. 

Ты касыл ма̄н редак­цияв, общественный ос внешний связь департа­мент ос «Югра» нампа телерадиокомпания пус­сын аквъёт ва̄рēв. Ня̄вра­мытн ща̄няныл-а̄щаныл манос ханищтан хотпа­ныл ёт пēс йис па̄влыт, яныг­ман па̄вла­ныл урыл потыр хансуӈ­кве э̄ри. Ос ма̄нь таквс э̄тпос о̄выл хо̄талэ мус ма̄н редакци­явн кēтавет. Касылт но̄х-патум а̄гит ос пыгыт мӯй­лупсал мивет. 
Надежда Рагимова ня̄врамытн яныгман па̄в­ланыл урыл потрыт хан­суӈкве нё̄тыс. Та ханищ­тапт ня̄врамыт хансум потраныл ань ханты газетат тах ва̄равет. 
Людмила ТЕТКИНА
