
Ма̄н о̄лнэ ма̄вт ань ва̄тихал ханищтапыт ва̄рыглавет ос ма̄хум са̄всыр щирыл ма̄щтырлаӈкве ханищтавет. Акв тамле ва̄рмаль ты та̄л ма̄ньполь э̄тпост Ха̄льӯст «Югра лылыēп» нампа организация отделениятэ ва̄рыглас. То̄нт ма̄щтыр хо̄тпат о̄влэ̄т хансат урыл потыртавēсыт ос хоталь та̄наныл ю̄нтуӈкве ро̄ви, ханищтавēсыт.

	Ягрим ос Ха̄льӯст о̄лнэ ма̄ньщи хо̄тпат о̄с во̄выглавēсыт. Надежда Ивановна Слинкина Белоярский район Полноват па̄вылныл тув ёхталас. Тав ань пенсиян патхатас ос ма̄ньщи суп ю̄нтуӈкве вуйхатас. Па̄вылт ялпыӈ хо̄талыт о̄лыглан порат тав ма̄ньщи супе акваг масыглы. Акв порат тав китыглавес, ма̄ньщи суп ёлытэ манрыг па̄хвыӈ са̄лмыл ю̄нтаве. Ма̄ньщи нэ̄ ювле нэ̄матыр ла̄вуӈкве ат вēрмыс. Ханищтапын ёхталамēт, Надежда ма̄ньщи нэ̄тныл ты ва̄рмаль урыл пӯмщалахтас. То̄нт ма̄щтыр хо̄тпат ла̄всыт, ты яныг па̄хвыӈ хорам Та̄гт я̄ ос мо̄т хӯрум ощща хорамыт мо̄т ма̄нь я̄г ла̄вавет, тыима̄гсыл акватэ па̄хвыӈыг ос мо̄таныт ощщаг ю̄нтавет. Тамле потыр урыл хӯлыгласыт ман а̄ти, ам ма̄ньщи нэ̄т китыгласанум.

	Ха̄льӯс районт Хулюмсӯнт па̄вылт о̄лнэ нэ̄ Анна Алгадьева (Анямова), такви Кēрасколыӈъя па̄вылт яныгмас, ма̄ньщи суп урыл ос таи потыртас:

	— Ка̄сыӈ э̄лумхо̄лас хумус ха̄сы, тыщирыл та ю̄нты. Ам номсэ̄гум, тамле хорамыт, хансат хорам ма̄гсыл ю̄нтвēсыт. Ща̄нюм потырта̄лы, пēс э̄кват суп ёлыяныл кӣвырпāл нупыл ю̄нтсаныл. Ам номсэ̄гум, суп ёлытэ ос та̄к ма̄гсыл ю̄нтвес, ма̄хум акваг во̄рт ха̄йтыгтасыт, суп ёлыяныл та̄кыг вос о̄лсыт, то̄нт улпыл то̄р сака ат нэ̄глыс, тох супе молях ат хащлы. Пēс э̄кват хорамыт сака ат ю̄нтсыт, суп ёлыяныл ощща ёлыквел ю̄нтсаныл, ёлыйиг о̄лнэ то̄ре суп ёлытэ та̄к вос, ювле кассаныл. Котлēт аквман манос китах нак ю̄нтумтэ̄гыт — супаныл та а̄стэ̄гыт. Нас йинумтым супаныл ю̄нтсыт, лапаӈыӈ суп ат о̄щсыт. Ща̄нюм анēкватэ Томпусум э̄ква о̄лыс, Томпусум Нё̄р я̄ Лӯсум я̄н паты, тав Номин хум ва̄рыглас. Сāвло̄х па̄вылт матнэ̄г о̄лыс. Лапаӈыӈ суп туп ялпыӈ хо̄талт масыглас. Нас йиным суп акваг о̄ньщас. О̄ныпум о̄с тох потырты, пēс порат та ма̄т о̄лнэ ма̄ньщи нэ̄т тамле супыл о̄лсыт.

	Ётыл ощща нак ю̄нтуӈкве патсыт. О̄влэ̄т па̄квпал ю̄нтуӈкве патсыт. Сака хорамыӈ хансаӈ суп тай ат ю̄нтсыт. Хорамыӈ та̄йтсӯнтыл тай о̄лсыт. Хорамтасаныл ос хансал ю̄нтыгласаныл. Тувыл ты та̄йтсӯнтаныл акв супын касыгласаныл, вēрмысаныл аквта хансаныл мо̄т супын ю̄нтумтаӈкве. Ханты нэ̄т май то̄р сахияныл хащлы, тувыл ты хансаныл хот-ха̄лматыяныл ос мо̄т то̄р сахин ю̄нтумтыяныл. Тыи о̄с тох, ты та̄йтсӯнтаныл акв супын касыглыяге, тувыл та супе пēсыг ēмты, хащлы, та та̄йтсӯнтаге хот-ха̄лматыяге, йильпи супēн ю̄нтыяге. Сакыӈ та̄йсӯнтаныл ос мо̄т супын ю̄нтыяныл ос э̄лаль о̄ньщияныл.

	Ща̄нюм потырта̄лыс, тав иӈ ма̄ниг о̄лыс, суп хорам ю̄нтуӈкве то̄нт торыӈ ат ха̄ссыт. Тав Ня̄хщамво̄льт тот яныгмас. Тувыл пыгыт нэ̄ Ня̄хщамво̄льн тотсыт. Аквторыг хӯрум ман нила маньнэ мо̄т ма̄ныл тотвēсыт. Маньнэ супаныл такем хорамыӈыт, хансал ю̄нтым о̄лэ̄гыт, нё̄тнэ хорамыӈ супыл ё̄мыгтэ̄гыт. Тав ос тув ка̄салахтас, о̄с тамле суп ю̄нтуӈкве ӯнтыс. Ты э̄лы-па̄лт супе акв кит накыл ю̄нтумтытэ, э̄лаль та ха̄йты. Ща̄нюм ла̄ви: «Мо̄т ма̄ныл ёхтум нэ̄т ка̄саласанум, такем тай супаныл хорамыӈыт, номсэ̄гум, сар ам ос амкинам тамле суп ю̄нтлыгтэ̄гум. Суп то̄рыл ща̄нямн майвēсум, суп йинасасум, та ю̄нтэ̄гум. Номсэ̄гум, супум па̄квпалыл ты ю̄нтлыгтэ̄гум. Акв па̄лэ̄т па̄квпалыл ю̄нтыслум, акв па̄лэ по̄хе иӈ хультыс, тувыл савыг ēмтыс, э̄лаль накыг ю̄нтсагум, акв па̄квпалэ. Ётыл тащирыл ю̄нтым супыл э̄лаль та ха̄йтыгтэ̄гум. Акв порат матырсыр о̄йкан ка̄салавēсум, мовиньтым ла̄ви: «А̄гикве, наӈ тай ӯльюв са̄ртнэ кēр пуӈкыт супын тыг та тэ̄лапамыт». Ам тай тувле тэ̄лам а̄ти, э̄лаль тох та хāйтыгтэ̄гум. Ётыл тай хорамыӈ ма̄ньщи суп ю̄нтуӈкве ханьщувласум».

	Ща̄нюм тав анēкватэ лапыӈ супыт рущ супыг ла̄всанэ. Ща̄нюм тав ща̄не тамле супыл о̄лыс, ань э̄кват ты о̄ньщēгыт. Тав ща̄нятэ нас йинасым супыл о̄лыс. Тамле лапыӈ суп рущ супыг ла̄выстэ. Пēс супыт лапыӈ ат о̄щсыт ос ощщат о̄лсыт. Тыи ма̄гсыл мо̄рум ат о̄щсыт. Ща̄нюм тох потырты.

	Светлана Алексеевна Попова ос Мария Тихоновна Двинянинова ма̄ньщи суп хораманэ ос хансанэ урыл о̄с китыгласагум. Тэ̄н потрēн мо̄т газетат тах хансылум.
