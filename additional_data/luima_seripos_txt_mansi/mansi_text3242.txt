

	Ня̄врамыт вуянтан округ комиссия ос «Родительский комитет Югры» нампа ма̄нь пора ос э̄лумхо̄лас вуянтан организация «Щēмья ос щēмья щунит» урыл потыртан ма̄гыс Ханты-Мансийск ӯс мирколн ёхталасыт. Тув са̄в мир атхатыглас – ка̄сыӈ ӯст ман районт рӯпитан комиссият кӯщаяныл о̄лсыт, ва̄ӈнаныл по̄сыӈ ма̄хум, ма̄ньлат мир ос общественный организациятыт рӯпитан хо̄тпат, пупколт рӯпитан ма̄хум ос ля̄ххал тотнэ нэ̄т-хумит.


		Ня̄врамыт вуянтан округ комиссият кӯ-щай пēнтсыл о̄лнэ нэ̄ Татьяна Черкашина ла̄вме щирыл, округувт ань ня̄врамыт ос ма̄ньлат ма̄хум лю̄ль матыр ва̄рапан тэ̄ла 16% мощщамас. 20% са̄вит ос та ва̄рмаль мощщамас, хунь ща̄нь-а̄щит ня̄враманыл мӯсхал щирыл ат янмалтыяныл, хо̄т-а̄ти ӯльнаг оссувлыяныл. Нусаг о̄лнэ колта̄глыт 4% са̄вит мощщагнув ēмтсыт.

		Ань ка̄сыӈ колта̄гыл со̄тыӈыщ ос щуниӈыщ вос о̄лнув, ты ма̄гыс округ комиссия са̄в э̄рнэ тэ̄ла ва̄ри. Ня̄врамыт мори ул вос ё̄мēгыт, лю̄ль матыр ул вос ва̄рēгыт, ща̄нь-а̄щит киттыг ул вос минэ̄гыт – ты ма̄гыс са̄всыр конкурсыт ва̄рыглэ̄гыт, ма̄хум ёт потыртэ̄гыт. Ща̄нь-а̄щит ос ня̄врамыт аквъёт о̄луӈкве вос ха̄сэ̄гыт, халанылт вос нё̄тхатэ̄гыт.

		Ты хо̄нтхатыглапын Тюмень ӯсныл Константин Александрович Шестаков ёхталас. Тав «Центр защиты материнства «Покров» организация кӯщай ва̄ӈын хумыг о̄лы, социологический наукат кандидат намыл майвес. Тав колта̄гыл о̄вылтыт потыртас. Хум такви колта̄глэ яныг, са̄в ня̄врам о̄ньщи. Ма̄ньлат ма̄хум ос студентыт ма̄гыс са̄в потыр хансыс, щё̄питас. Потранэ ловиньтым тав са̄в ма̄т яласы, школатыт ос училищатыт ханищтахтан ня̄врамыт ёт потрами. Та̄н ща̄нь-а̄щаныл вос э̄руптыя-ныл, ла̄тыӈ вос хӯнтлэ̄гыт, колта̄гланыл вос янытлыяныл. Хунь яныгмēгыт, та̄нти щēмьяӈыг ēмтэ̄гыт, ня̄враманыл мӯсхал щирыл вос янмалтыяныл. Тав ла̄вме щирыл, ань мо̄т хо̄н ма̄хум та̄нти са̄кконаныл ма̄н палтув ханлуӈкв манос ро̄влаӈкве таӈхияныл. Ма̄н ня̄враманув ёт та̄кыщ ул вос потыртэ̄в, та̄кыщ ул вос ла̄валыянӯв, ты ма̄гыс ня̄враманув тах хот-вивет. Ты тэ̄ла хосыт та̄н Россияв ва̄гталыг паттуӈкве таӈхияныл. Ня̄враманув ла̄тыӈ ул вос хӯнтлэ̄гыт, колта̄гланыл ул вос э̄руптыяныл, ща̄нь-а̄щаныл вос лю̄камтыяныл. Ты сака лю̄ль ва̄рмаль. Ты урыл хум ма̄ньлат ма̄хум нупыл та потырты.

		 

		Светлана МАТВЕЕВА

 
