
Алексей Шипилов, округ яныг кӯщай ва̄ӈын хум, ма̄ньполь э̄тпос о̄выл хо̄талэ̄т ищхӣпыӈ ут хосыт сапра̄ни ва̄рыглас ос сосса ма̄хум тув во̄выгласанэ. 
Сапра̄ни рущ ла̄тӈыл «Совет представителей коренных малочисленных народов Севера» намаим о̄лыс. Ань о̄лум Советыт ма̄хум пēс йис ма̄т о̄лнэ щēмьят ва̄р­маляныл урыл потыртасыт. 
Ма̄-вит ӯргалан депар­тамент кӯщай ваӈын хум Александр Комиссаров сапра̄нит о̄выл ла̄тыӈ ла̄­выс. 
Округув янытыл ань 475 пēс йис ма̄т о̄лэ̄гыт, тот нила со̄тыра 809  э̄лумхо̄лас са̄лы ӯрēгыт, во̄раēгыт, хӯл алыщ­лэ̄гыт. 
Ты ма̄т о̄лнэ щēмьят па̄лт ма̄-во̄й но̄х-винэ компаният ке рӯпитэ̄гыт, соглашение-нэ̄пак щирыл олныл ойтыяныл, моторыл, ха̄пыл, снегоходыл ос мо̄т э̄рнэ пормасыл ёвтыяныл. 
Ювле хультум та̄лт Россият йильпи хӯлтнэ-нэ̄пак пир­майтавес. Ань Советыт о̄лнэ ма̄хум ты соглаше­ние-нэ̄пакт хас­хатуӈкве о̄с тах патэ̄гыт.  
Департаментыт рӯпи­тан хо̄тпат ищхӣпыӈ утыт о̄лнэ та̄нки ло̄псанылт ты ва̄рмаль урыл ля̄ххал та̄ра хассыт ос 26 ма̄-во̄й но̄х-винэ компаниян ос Советыт рӯпитан 16 э̄лумхо̄ласн кēтсыт. Ань ты йильпи нэ̄пак ма̄н округувт о̄с пирмайтавес. 

Александр Комиссаров ла̄выс, ань пēс йис ма̄т о̄лнэ щēмья, ты Советыт рӯпитан ма̄хум ос ма̄-вой но̄х-винэ компаният ёт ты нэ̄пакыт хасхатуӈкве патэ̄гыт.   
Ты юи-па̄лт «Газпром-Хантос» нампа компаният рӯпитан хум Алексей Борисов потыртас: 
– Ма̄н 2009 та̄лт пир­майтым нэ̄пак хосыт рӯ­питэ̄в, ты соглашеният яныг кӯщаюв ос сосса щēмьят ань хасхатэ̄гыт. Ты та̄л Ханты-Мансийский, Кон­динский, Октябрьский ос Сургутский районытыт о̄лнэ лов щēмьят ёт тамле нэ̄пак хассӯв. Та̄наныл олныл ойтыянӯв ос са̄в­сыр э̄рнэ пормасыл ёвты­янӯв. Нāлок-олн та̄н пēнт­сыланыл о̄с ма̄нки ойтэ̄в. 
2020 та̄лт ма̄н В.И. Шпильман нампа науч­ный центр ёт рӯпитасӯв. Сосса щēмьят о̄лнэ ма̄ пāӈк­тысӯв манос а̄ти, ты центрыт рӯпитан хо̄тпат ёмащакв ханищтасаныл. Та̄н о̄лнэ ма̄нылт я̄т, ха­рама̄т ке пāӈктысанӯв, тот яныгман йӣвыт ке са̄грысӯв, о̄с олныл ойт­санӯв. 

Еремей Данилович Айпин ты ва̄рмаль урыл манхурип номт о̄ньщи о̄с китыглавес. Кӯщай хум ла̄выс, соглашение-нэ̄пакыт пēс йис ма̄т о̄лнэ щēмьят ос ма̄-во̄й но̄х-винэ компаният та̄нки  хунь хасхатасыт, то̄нт ёмас о̄лыс. 
Тувыл Совет ма̄хум тот хасхатуӈкве ке па­тэ̄гыт, лю̄ль о̄с а̄ти. Та̄н ты щē­мьятн нё̄туӈкве тах вēрмēгыт, то̄нт ты компаният сосса ма̄хум ёт воритотуӈкве ат патэ̄гыт, э̄рыӈ са̄внув олныл тах ойтыяныл. 
Мо̄т са̄всыр департа­ментыт рӯпитан кӯщаит нё̄тмил урыл по­тыртасыт. Ма̄ньщи, ханты ос ё̄рн ма̄хум ань хумус нё̄тавет ос хоты грант-олн ма̄гсыл та̄нки нэ̄паканыл кēтуӈкв вēрмēгыт, та урыл потра­ныл о̄лыс. 
Людмила ТЕТКИНА
