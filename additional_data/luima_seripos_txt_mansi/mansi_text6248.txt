
Сургутский район Тундрино па̄вылт йильпи ФАП-кол рӯпитаӈкве ты о̄вылтахты. Пӯльница о̄йттур э̄тпос 28 щислат ӯнттын ма̄ныл а̄стлавес. Йильпи кол кит колнак о̄ньщи. Акв колнакт лēккар рӯпитаӈкве паты, мо̄т колнак тэ̄рпи тыналан ма̄гыс ва̄раве. Пӯльница «Современное здравоохранение» нампа программа хосыт ӯнттувес. Па̄вылт о̄лнэ пēс пӯльница хосат ёл-лоньхатас. Ма̄хум ты мус Высокий Мыс па̄вылн пусмалтахтуӈкв ялантасыт. 
Тундрино па̄вылт старостаг рӯпитан нэ̄ ла̄выс: «Ты э̄лы-па̄лт па̄влувт пēс пӯльница о̄лыс. Тот рӯпитан ма̄хум кол акваг та̄нки ёма­щакв щё̄пита̄лсаныл. Кол ощща норыл ӯнт­та­лавес, тэ̄лы сака ащир­маӈ о̄лыс. Тыима̄гсыл лēк­карыт тот рӯпитаӈ­кве щар ат ка̄сащасыт. Ты юи-па̄лт пӯльница лап-пант­вес, ма̄хманув Высокий Мыс па̄вылн лēк­карыт палт кēтыг­лаӈкве патвēсыт».
Тундрино па̄вылт 130 э̄лумхо̄лас о̄лы, та̄н халанылт 21 – ня̄врам. Туи порат мир тот са̄вми, ма̄хум са̄в­сыр ма̄ныл тув ӯщлахтуӈкве, хӯл алыщлаӈкве ос пил ва̄туӈкве ёхта­лэ̄гыт. Ань са̄в щēмьят та па̄­вылт кол ӯнттын ма̄г­сыл ма̄ ёвтэ̄гыт.
Ань та па̄вылт пӯльни­цаныл рӯпитан ма̄гсыл кӯщаит э̄рнэ нэ̄пакыт щё̄питэ̄гыт. Сургутский районный пӯльницат кӯщаиг о̄лнэ лēккар-хум Ильвир Набиуллин ла̄выс: «Ма̄н ань паса­ныт, уласыт ос мо̄т эрнэ пормасыт ёвтнэ ма̄гсыл э̄рнэ нэ̄­па­кыт ва̄рēв».
Йильпи колт фельд­шер-лēккар рӯпитаӈкве тах паты. Высокий Мыс па̄вылт рӯпитан лēкка­рыт па̄влыӈ мир ӯраль­таӈкве ва̄тихал ёхта­лаӈкве тах патэ̄гыт.
Округ мир пусмалтан департаментыл кēтым ля̄ххал ма̄ньщи ла̄тӈыл Людмила ТЕТКИНА хансыстэ  
