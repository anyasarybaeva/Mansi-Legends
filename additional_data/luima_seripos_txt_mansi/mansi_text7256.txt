
Мо̄лалнув Ханты-Мансийск ӯст лӯима̄ мир касыл щё̄пита̄лвес. Ты кастыл са̄всыр ма̄ныл нёлса̄т са̄виткем а̄гит-пыгыт тыг ёхталасыт.
Ма̄хум Магаданский, Тюменский областигныл, Саха-Якутия Республи­каныл, Эвенкия ма̄ныл, Красноярский крайныл, Чукотский, Ямало-Ненецкий ос Ханты-Мансийский округытныл о̄лсыт. 
Округувт лӯима̄ ка­сылыт э̄лаль тотым Олег Хатанев рӯпиты. Тав ла̄вме щирыл, ты касыл о̄влэ̄т Урай ӯст ва̄руӈкве ēмталавес, ос тот са̄в ма̄хум хащта̄л а̄гмыл ēмтсыт. Ты а̄гм ла̄кква ул вос та̄рамлас, тот касыл ва̄руӈкве ат та̄ртвес. Тыима̄гыс касылн ма̄хум Ханты-Мансийск ӯсн во̄ввесыт. Ос то̄ва ма̄хум ёхтуӈкве ат вēрмысыт. 
Лӯима̄ мир касылытн ка̄сыӈ та̄л китхуйплов са̄виткем команда акваг ёхталэ̄гыт. Ань ты порат туп нёлолов команда ёхтуӈкве вēрмысыт. 
Олег Хатанев ла̄выс:
– Ань каснэ хо̄тпат нормативаныл но̄х-а̄лмувес. Са̄ртын каснэ хо̄тпатн хӯрумса̄т щёс сун ӯлтта порыгмаӈкве э̄рыс, ань ты накт атса̄т хус са̄витыг ва̄рвес. Тувыл ла̄глыг акван-тӯщтым аквторыг хӯрум щёс лов метран э̄л порыгмаӈкве э̄рыс, ань лов метра са̄тлов сантиметр э̄лаль порыгмаӈкве э̄ри. Каснэ хо̄тпат ань ё̄рнувег ēмт­сыт, тыима̄гыс но̄х-нё̄твес. 
Ты та̄л Сахалин ма̄т лӯима̄ касыл ва̄рыглавес. Тот о̄лнэ ма̄хум ос ты касыл э̄лаль тотуӈкве патсаныл. Лӯима̄т касыл акваг о̄лыглас. Пēс порат са̄лыӈ, во̄раян ос хӯл алыщлан хо̄тпат ялпыӈ хо̄­талт та̄нки халанылт акваг са̄всыр касылыт щё̄пита̄лсыт. То̄нт та̄н са̄лыӈ сунаныл ӯлтта пор­гысыт. Та сунаныл карснувег ос па̄хвыӈну­вēг о̄лэ̄гыт. Тунра ма̄хум во̄раян са̄грапаныл э̄л па̄хвтым кассыт. 
Югра ма̄т о̄лнэ сосса ма̄хум ос ё̄втыл алыщла­сыт. Ка̄сыӈ ма̄т о̄лнэ э̄лумхо̄лас я̄нас алыщ­лап о̄ньщис. Тыима̄гыс лӯима̄т о̄лнэ мир та̄нки ка­сыла­ныл ат ва̄рмаль щирыл акван-о̄лтсаныл - хӯрум щёс э̄лаль порыг­мēгыт; йӣв-о̄выл ка̄тыт пувим хум хо̄тпат хӯрум вē­рыста, нэ̄т кит вēрыста касым ха̄йтэ̄гыт; са̄грап э̄л па̄хвтэ̄гыт; тыньщаӈ рēпыгтэ̄гыт ос сун ӯлтта поргēгыт.
Ма̄н округув ма̄гыс ань аквхуйплов а̄гит-пыгыт кассыт. Та̄н Ха̄льӯс, Нижневартовский, Нефте­юганский, Сургутский районытныл ос мо̄т ма̄ныл ёхталасыт. 
Щар ё̄рнув командат Ямало-Ненецкий округныл, Саха-Якутия республика ос Красно­яр­ский крайныл о̄лсыт. Тот хосат та̄гыл тамле касыл э̄лаль тотаве. Тыима̄гыс та̄н кӯстырыг касуӈкве ха̄сэ̄гыт.  
Чукотский округныл са̄т а̄гит-пыгыт ёхтала­сыт. Та̄н каснэ кӯщаяныл Павел Диечков Анадырь ӯсныл о̄лыс. Са̄выӈпа̄лэ каснэ а̄гит-пыгыт ма̄щтыр нам о̄ньщēгыт. Та̄нки ма̄нанылт ос мо̄т э̄лы ма̄тн та̄н ва̄тихал касылн ялантэ̄гыт, са̄в щёс но̄х-патыгла̄лсыт.
Магаданский областил ос Владимир Лебедев ня̄врамыт касуӈкве то­тыгласанэ. Та̄н лов хо̄тпа о̄лсыт. О̄лнэ ма̄нанылт 2003 та̄л па̄сныл лӯима̄ касыл щё̄пита̄лэ̄гыт. Ты э̄лы-па̄лт лёгкий атлетика щирыл ня̄врамыт ханищ­тасаныл. Тувыл матыр ва̄рмаль щирыл та каснэ коланыл лап-пантвес, ос ты пēнтсыл лӯима̄ касыл пӯсвес. 
Ань ня̄врамытн ты касыл сака мӯсты, та̄н яныг ща̄гтыл тув ялантэ̄­гыт. А̄гит-пыгыт ва̄тихал каснэ ма̄н тотыглавет, то̄­ванакт о̄с но̄х-патыглэ̄гыт. Та̄н ань ат хо̄тал кассыт. 
Хӯрум щёс э̄лаль порыгман порат ты пы­гыт но̄х-патсыт - Андрей Ливенцов, Владислав Чер­ненко, Артём Лакиенко.
Нэ̄т халт - Мария Максименко, Мария Ижик, Елена Соловьева.
Йӣв о̄выл кāтыт пувим хāйтнэ порат ты пыгыт но̄х-патсыт - Максим Салиндер, Кирилл Куза­ков, Давыд Окотэтто.
А̄гит халт - Елена Соловьева, Евгения Филиппова, Валентина Борисова.
Сāграп э̄л пāхвтын порат ты пыгыт но̄х-пат­сыт - Юрий Лаптандер, Дьулустан Туприн, Мичил Лазарев. 
А̄гит халт - Ольга Эт­тына, Полина Петрова, Валерия Тимофеева. 
Тыньщаӈ пāхвтым ос ты пыгыт но̄х-патсыт - Юрий Лаптандер, Дьулустан Туприн, Игорь Макаров. 
А̄гит халт - Алина Кондратенко, Валентина Борисова, Людмила Поросенкова. 
Сун ӯлтта поргын ка­сылт ты пыгыт но̄х-пат­сыт - Владислав Черне­нко, Максим Салиндер, Егор Терентьев. 
А̄гит халт - Елена Соловьева, Мария Куртя­мова, Елизавета Штанько.
Юи-о̄выл хо̄талт ка̄сыӈ ма̄ныл ёхталам а̄гит-пы­гыт касыланыл пуссын акван-ловиньтавēсыт. 
Команда щирыл о̄выл места Ямал ма̄ныл ёхта­лан хо̄тпат висыт, ма̄н округув ос китыт места вис, хӯрмит места Якутия ма̄ныл ёхталам хо̄тпат висыт. 
Эвенкия ма̄ныл ёхта­лам а̄гит-пыгыт нилыт местал майвēсыт, Красноярский край атыт местан патыс, тувыл Магаданский область, Чукотский округ ос Тюменский область. Та̄наныл ма̄н пуссын янытлыянӯв.
Николай МЕРОВ
