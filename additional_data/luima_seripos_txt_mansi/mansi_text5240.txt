
Евдокия Ивановна Ромбандеева Хо̄слох пāвылт самын патыс. Тав пāвлэ войкан витуп Сакв-я̄ вāтат ӯнлы. Мāнь та̄гыл ханищтахтуӈкве таӈхыс, хунь яныгмас, искола āстламе юи-пāлт яныг ӯсн минас. Тот сāв тāл ханищтахтас, тувыл ханищтахтам мāтэ̄т рӯпитас. Мāньщи ма̄хум но̄х-паттын урыл номтэ тох нэ̄мхотталь ат минас. О̄лнэ сыс ты номт э̄лаль тотыстэ.
Ювле хультум нотт 1950-1960 та̄лытт ма̄ньщи ла̄тӈыл потыртаӈкве сака ат ро̄выс, таима̄гыс такви лāтӈе но̄х-паттуӈкве тахмаяс. Яныг учёный нэ̄ ма̄ньщи мāхум ма̄гыс са̄в э̄рнэ нэ̄пакыт та̄ратас. 
Ты  сака  та̄рвитыӈ  рӯпата.
Такви ма̄хманэ̄н сака э̄руптавес, тавēн ӯлылапыт э̄ргысыт. Акв тамле ӯлылап Татьяна Романовна Садомина э̄ргащлас. Тав тох э̄ргыс: «Ты ягāги, мāньщи āги Хо̄слох пāвылт яныгмас». Анастасия Ильинична Сайнахова тав мāгсылэ  стихотворение  хансыс: 
«Тӯя котиль э̄тпос порат
Со̄тыӈ, пӯӈыӈ Сакв-я̄ ва̄тат
Такви а̄ще ӯнттум колт-а,
Такви ща̄не ōщнэ ма̄щтыр а̄пат-а
Ма̄нь а̄гикве самын патыс…»
Хотьют ты стихотворение ловиньтаӈкве ос э̄ргыт э̄ргащлаӈкве таӈхи, Татьяна Дмитриевна Слинкина нэ̄пак щё̄питас. Тав намаим о̄лы: «Воспоминания о Е.И. Ромбандеевой». 
Институтт рӯпитамēт акваг пēс мāньщи вāрмаль э̄лаль тотыстэ, сака са̄в ёмас нэ̄пакыт та̄ратас. Мāн округувт манырсыр национальный школат мāньщи лāтыӈ ханищтасыт, пуссын тав нэ̄паканэ хосыт ханищтавēсыт. Е.И. Ромбандеева училищат магыс о̄с нэ̄пак хансыс. Мāн пуссын ты нэ̄пак  рӯпитан  пасант о̄ньщēв.
Тāл котиль э̄тпос хӯрум щислат 2017 тāлт Е.И. Ромбандеева āтимыг ēмтыс. Манырсыр научный рӯпата тав та̄ртуӈкве ат а̄лымас, ётыл тав нэ̄пакаге А̄с-угорский институтт ва̄рвесы̄г. Тыи «Современный мансийский язык: лексика, фонетика, графика, орфография, морфология, словообразование» ос «Синтаксис современного мансийского языка» намаим о̄лэ̄г.
Ты нэ̄пакыг институтыт ос университетыт мāгыс хансым о̄лэ̄г. Мāньлат ос яныг-пāла мāхманувн ты нэ̄пакыг ловиньтаӈкве о̄с ро̄ви. Хотьют нэ̄пакыг такви мāгсылэ виӈкве таӈхи ке, мāн институтувн вос хансы. Тувыл тавēн ты нэ̄пакыг мӯйлуптавēг.
Евдокия Ивановна Ромбандеева наме ул вос ёрувлаве, вос номаве, таимагыс тав о̄лум колэ̄н па̄рт хурип нё̄тнэ а̄хвтас тармыл  наме  хасвес.
Россият ос мо̄т хо̄н мāт тав ань мус ёмас лāтӈыл номылматāлаве. Тав такем сэ̄ръёр, мӯтраӈ хо̄тпаг о̄лыс.
