
Округ кӯщай нэ̄ Наталья Комарова Россия Президентув ла̄тыӈ кēтум юи-па̄лт тав ётэ рӯпитан кӯщаитн акв нэ̄пак хансыс. Ань Россия ма̄ кӯщаюв хӯлтум потранэ тэ̄лаг вос ēмтэ̄гыт, та̄н пуссын нэ̄пакн хасвēсыт, ос округ миркол кӯщаит э̄лаль рӯпитаӈкве патэ̄гыт.
Мирн нё̄тмил ва̄рнэ департаментын «До­рожный карта» нампа 2021-2025 та̄л ма̄гыс хансым тэ̄лат о̄с сусвē­сыт, ань э̄лаль ёмщакв вос щё̄питавет. Нэ̄ хо̄т­пат ня̄врамыӈыг ēм­туӈкве ул вос пилэ̄гыт, ня̄врамыт янмалтан порат олныл вос нё̄т­вēсыт, а̄гмыт мӯсхал щирыл пус­малтаӈкве вос вēрмавет. Ань рӯпи­тан ос ма̄нь ня̄врам ян­малтан хо̄тпа ня̄враме хӯрум та̄л­ныл ос са̄т та̄лэ то̄влын мус олн-нё̄тмилыл вос ойтавет. 
Нусаг о̄лнэ ма̄хум олн о̄щнэ серти­фикат-нэ̄пакыл вос щё̄питавет, ос та олнытыл та̄н са̄в­сыр тэ̄лат ва̄нэ ма̄гыс тах ханищтавет. Ма̄ньлат хо̄тпат щēмьяӈыг ēмт­нэ̄ныл порат «Югор­ский семейный капитал» намаим олн-нё̄тмилыл вос мивет. Ань ка̄сыӈ ва̄рмаль ма̄гыс матса̄вит олн ловинь­таве ос та­са̄вит тув та̄с­туӈкве патаве.
Ханищтап ос ма̄ньлат ма̄хум тэ̄лат ёт рӯпи­тан округ департамент, ӯсыт ос районыт о̄лнэ мирколыт ла̄тӈыл кēт­вēсыт – 1-4 классытт ханищтахтын ня̄врамыт школат олн ойтта̄л вос тыттавет. 
То̄ва ма̄т ня̄врамыт ялантан э̄ргын-йӣквнэ, матыр по̄слуӈке манос мо̄т ва̄рмалитн ханищ­тахтын колыт щар пēсыг ēмтсыт. Ань культура департаментыт рӯпитан хо̄тпат ты колыт ёмщакв щё̄питаӈкве ла̄ввēсыт манос мо̄т ёмас колыл вос ёвтыяныл. Тох Ягрим па̄вылт школа искусств рӯпитан ма̄гыс акв кол ёвтаве ос туи мус хот-щё̄питаве.
Мир пусмалтан де­партамент о̄с са̄всыр тэ̄лат ёт рӯпитаӈкве ла̄в­вес. Та̄н та̄рвитыӈыщ о̄лнэ нэ̄т мӯсхалыг вос уральтыяныл, матыр а̄гм хо̄нтнэ̄ныл порат та̄ра вос пусмалтавет. Ма̄нь ня̄врамыт пусмалтан са̄всыр ва̄рмалит та̄ра-паттым вос о̄ньщи­яныл. Лēккарыт та̄нки халанылт ищхӣпыӈ ут хосыт ма̄хум пусмал­таӈкве акван вос нё̄т­хатэ̄гыт. Пӯльница­нылт э̄рнэ пормасыт, тэ̄рпит вос о̄ньщēгыт, ищхӣпыӈ утаныл ёмщакв вос рӯпиты. Тэ̄рпит акваг вос уральтавет, та̄н хо̄т сытам ма̄т ул вос ва̄рвēсыт.
Ка̄сыӈ пӯльницат са̄всыр а̄гмыт пусмал­тан лēккарыт ат ке то̄выл­хатэ̄гыт, вос хо̄н­тавет. Э̄рнэ порат лēккарыт вос ха­нищ­танувет. Хоты па̄вылн ман ӯсн э̄рнэ лēккар ёхтынэ̄тэ порат о̄лнэ колыл вос миве. 
Ма̄нь па̄влыӈ ма̄т ФАПыт вос уральтавет, лап ул вос пантавет, лēккарыт тот вос рӯпи­тэ̄гыт ос э̄рнэ утыл вос щё̄питавет. Тамле тэ̄лат ма̄гыс ищ­хӣпыӈ утыт ёт рӯпитан департамент пуӈктоты. Ань ты та̄л оигпан мус Сургутский район Тунд­рино па̄вылт йильпи ФАП тах ӯнт­таве. Тув ань матыр-а̄ти э̄рнэ пормасыт, ос тэ̄рпит, пуссын вос та̄ста­вет. 
Тувыл Сургут ӯсн миннэ лё̄ӈх хосыт А̄с я̄ ӯлтта йильпи унсах ва̄раве, тав проект щирыл щё̄питым о̄лы кос, ань э̄лаль сунсаве ос янытэ̄т ёмщакв вос щё̄питаве.  
Са̄всыр хӯлтыглан ла̄тӈыт Ма̄-вит ӯргалан департаментын ос мо̄т  рӯпитан кущаиӈ колытн кēтвēсыт. Та̄н ма̄в, я̄т, лылыēп сыстамыг вос о̄щсаныл, нэ̄мхо̄т ма̄ па̄ӈктуӈкве ат э̄ри, ма̄-витув акваг вос уральтасаныл. Хо̄т-а̄ти ищхӣпыӈ утыл ва̄руӈ­кве ла̄ввēсыт. 
Мо̄т потыр нуса ма̄хум о̄вылтыт о̄лыс. Кӯщаитн та̄н уранылт о̄с номсахтуӈкве э̄ри, ты ма̄хум олн сэ̄луӈкве та̄нки вос вēрмысыт, рӯпитан ма̄хум о̄с то̄выл­хатнэ са̄вит олныл вос ойтавет.
Округ мирколныл кēтым ля̄ххал Тамара Мерова ма̄ньщи ла̄тӈыл хансыстэ
 
