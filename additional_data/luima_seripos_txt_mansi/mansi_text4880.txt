
Майя Макарова Восыӈтӯр па̄вылт самын патыс, такви о̄парищ наме Шесталова о̄лыс. Школа а̄стламе юи-па̄лт Ленинград ӯсн минас. Тот рущ ла̄тыӈ ос литература ханищтан нэ̄г А.И. Герцен нампа институт 1990 та̄лт а̄стлас.
Тувыл Лангепас ӯст школат ня̄врамыт ханищтас. Ётыл щēмьятэ ёт Ханты-Мансийскан о̄лмыгтас, Майя Ефимовна развитие образования нампа институтт рӯпитаӈкве патыс, тот сосса ня̄врамыт ща̄нь ла̄тӈыт ханищтан ма̄гыс сыресыр нэ̄пакыт ос программат щё̄питаӈкве патыс. Ща̄нь ла̄тыӈ ханищтан нэ̄т ёт акван-нё̄тхатым рӯпитасыт. Та̄н ос ла̄тыӈ ва̄нэ а̄гит-пыгыт ма̄гсыл касылыт ва̄рыгласыт. Округ касылыт но̄х-патум ханты ос ма̄ньщи урок минэ хо̄тпат ёт Москван э̄лаль касуӈкве ялсыт. Та̄н тот са̄в хо̄тпат халт э̄лаль кассыт, Майя Ефимовна та̄нанылн нё̄тыс. 
Тав «Лылыӈ со̄юм» нампа центрыт рӯпиты, тот ӯст о̄лнэ ня̄врамытын ханты ос ма̄ньщи пēс накыт урыл потырты, рущ ла̄тыӈ ёмщакв ва̄ӈкве нё̄ты. Ёмас рӯпататэ ма̄гыс са̄всыр янытлан нэ̄пакыл мӯйлуптавес.
Та э̄тпос 14 щислат Майя Ефимовна Макарова 50 та̄лэ то̄влыс. Ма̄н таве янытлылӯв ос ёмас сымыӈ ла̄тыӈ ла̄вēв, пуста̄гыл са̄в та̄л вос о̄лы ос На̄й-О̄тыранэ̄н вос ӯргалаве!
«Лӯима̄ сэ̄рипос» газетат рӯпитан ма̄хум
