

	А̄гмыӈ-мосыӈ, сакватахтам ма̄хум халт кӯщаиг о̄лнэ хо̄тпат округ мирколн во̄виньта̄лвēсыт, тот та̄н ма̄гсыланыл сапра̄ни ва̄рыглавес. Геннадий Бухтин, губернатор кӯщай ва̄ӈын хум, ла̄выс, пальта̄л манос лю̄льсаӈ хӯлнэ атса̄т э̄лумхо̄лас ма̄н округувт акван-нё̄тхатым о̄лэ̄гыт. 


		Та̄н ма̄гсыланыл са̄в-сыр касылыт ва̄рвēсыт, та̄н ань ёсал ха̄йтуӈкве, акв па̄хвыӈ ёсан лю̄люмтым сыпныл ёлаль тахсуӈкве, волейболыл, теннисыл ёнгуӈкве вēрмēгыт, бассейныт уйигтэ̄гыт. Ты спорт-сменанув Россияв янытыл касуӈкве ялантэ̄гыт. 

		Сургут ӯст Станислав Руденко волейболыл ёнгын ма̄хум ханищтыянэ. Та коман-дав са̄в мēталит о̄ньщи, каснэ ма̄т са̄в щёс но̄х-патыглас. Яныг таквс э̄тпост та̄н Италия мо̄т хо̄н ма̄н ялсыт, ев-ропейский Лигат но̄х-патсыт. 

		Ань Сургут ӯст инвалидыт ма̄гсыл каснэ кол ӯнттувес, тот та̄нанылн касуӈкве э̄рнэ утыт ва̄рим о̄лэ̄гыт. Тот ха̄йтыгтаӈкве, поргуӈкве ро̄ви, са̄всыр дискыт, тольхыӈ йӣвыт, яныг тēрщакыт, пувыр тēрпоталыт па̄хвтуӈкве ро̄ви, ты кастыл лап-ва̄рим ма̄т о̄лэ̄гыт. Та колт спортсменыт каснэ̄ныл порат тув сунсуӈкве ёхталан ма̄хум ма̄гсыл 450 ӯнлын улас ва̄рвес. Тренировайтахтын са̄в
		сыр тēрыт ва̄рвēсыт, тот ка̄тытла̄глыт ё̄рыг ва̄руӈкве вēрмияныл. Тот ловтхатнэ ос ӯщлахтын колнакыт о̄с о̄лэ̄гыт. 

		Лю̄льсаӈ хӯлнэ  хо̄тпат ма̄гсыл ань интернет хосыт потыртан служба ва̄рвес. Та̄н тув СМС-пищма хансуӈкве ос Skype ищхӣпыӈ ут хосыт потыртаӈкве вēрмēгыт, ты ут хосыт ка̄салавет, маныр та̄н ка̄тыл, ту-лё̄влыл суссылтэ̄гыт, хӯлтэ̄гыт, ты кастыл ханищтым хо̄тпат та̄наныл торгамтэ̄гыт. Лӯпта э̄тпосныл ос ань тыг мус 261 э̄лумхо̄лас тув хансыглас, са̄выӈпа̄лэ та̄н интернет хосыт хассыт. 

		Станислав Лазурко «Всероссийское общество глухих» общественный организацият ма̄н округувт кӯщаиг о̄лы, тав ла̄выс, ты ищ-хӣпыӈ ут ва̄рнэ ма̄гсыл та̄н субсидиял майвēсыт, 714 со̄тыра солко̄ви са̄вит. Ань та̄н а̄гмыӈ-мосыӈ, сакватахтам са̄в хо̄тпатын нё̄туӈкве вēрмēгыт. Туп сурдо-переводчикыг ла̄внэ хо̄тпат ат то̄вылхатэ̄-гыт. Ты хо̄тпат, пальта̄л манос лю̄льсаӈ хӯлнэ э̄лумхо̄ласн хотты кӯ-щаит ёт потыртаӈкве ос торгамтаӈкве нё̄тэ̄гыт. Яныг ӯсыӈ ма̄т туп там-ле хо̄тпат рӯпитэ̄гыт. Ань тамле толмащ хо̄тпат ханищтаӈкве э̄рēгыт. 

		 

		Галина Кондина 

 
