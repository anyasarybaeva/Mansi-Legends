
Ты э̄тпос округ мирколт яныг сапра̄ни о̄лыс, кӯщаюв палт са̄в ма̄хум во̄выглавēсыт. То̄ват та̄н халанылт кӯщаиг о̄лэ̄гыт, манос а̄гмыӈ-мосыӈ ма̄хумн нё̄тнэ колт рӯпитэ̄гыт. То̄ват сампыльтал ма̄хумн ос пальта̄л ма̄хумн нё̄тэ̄гыт, мо̄таныт ня̄врамыт ёт рӯпитэ̄гыт.
Та̄н ань ты урыл потыртасыт – ань та̄нти я̄нас щирыл рӯпитан ма̄хум мирн нё̄тмил о̄с вос ва̄рēгыт. Маныр рӯпата та̄нанылн ва̄руӈкв ро̄ви, ты урыл Россия Президентув ювле хультум та̄л оигпаме порат ла̄выс. Ань некоммерческий организацият нё̄туӈкв во̄вавет. Ос та̄н рӯпитаӈкв о̄вылтахтуӈкв ань та̄ра ат вēрмēгыт.
Яныг кӯщаюв Наталья Комарова та̄нанылн ла̄выс, та̄н та̄нти манса̄вит олн тув холтуӈкв номсэ̄гыт, вос ловиньтыяныл. Тувыл округ мирколт ловиньтавет. Та юи-па̄лт ущ ты организацият а̄гмыӈ-мосыӈ хо̄тпатн нё̄туӈкв тах патэ̄гыт.
Ма̄н округувт ты ма̄хум та̄нти матыр организация ва̄руӈкв о̄с вēрмēгыт, ты хосыт олн сэ̄луӈкв. Ос та̄нанылн сака та̄рвитыӈ рӯпитаӈкв. Ань кӯщаит ты сапра̄нит «Диа-Сервис» нампа организация урыл потыртасыт. Ты организация 1998 та̄л па̄сыл Нягань ӯст рӯпиты. Та̄н пēринан нортнэ то̄рыт ю̄нтэ̄гыт, ос та̄нти рӯпитан колнаканылт торыӈ нэ̄матыр ат о̄ньщēгыт. Ань Наталья Комарова хӯлтнэ нэ̄пакēт хансыс, ты организация ёмащакв вос нё̄таве, маныр та̄нанылн э̄ри, пуссын вос ёвтаве.
Сергей Кононенко Общественный палата колт рӯпиты, социальный политика комиссият кӯщаиг о̄лы. Тав такви ё̄мыгтаӈкв ат вēрми, коляскал яласы. Тав ты урыл потыртас, округувт я̄нас комиссия ва̄рвес, та ма̄хум ла̄пкат, пӯльницат, са̄всыр колыт уральтыяныл, хо̄тпа тот коляскал минуӈкв вēрми ман а̄ти. Та̄н ань Ханты-Мансийский районт яныгса̄т хус арыгтем кол уральтасаныл. То̄ват щё̄питым щар ат о̄лэ̄гыт, та кол кӯщаит ань пуссын ла̄ввēсыт, ё̄мыгтаӈкв ат вēрмын ма̄хум колн щалтнэ̄ныл ма̄гыс я̄нас састум лё̄ӈхыл вос ва̄равет.
