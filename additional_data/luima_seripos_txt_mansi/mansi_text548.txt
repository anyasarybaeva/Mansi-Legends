
Ханты-Мансийск ӯст «Торум Маа» музейт о̄лум семинар урыл потрум э̄лаль мины. Ма̄щтыр ма̄хманув тот ма̄щтырлахтынэ̄ныл сыс ка̄тыл ва̄рум пормасаныл урыл китыгласанум. Ань ос кит ханты нэ̄квēг потранэ̄н ловиньтэ̄н, тэ̄н са̄сныл со̄втыт, а̄ны-са̄ныт, са̄всыр хусапсовыт ва̄рсы̄г.

 
Корлики пА̄выл нЭ̄
 
Жанна Александровна Хохлянкина Нижневартовский район Корлики па̄вылт 1967 та̄лт самын патыс. На̄н ань тав потре ловиньтэлы̄н:
– Омам наме Раиса Петровна. Ма̄н щēмьявт хо̄т ня̄врам о̄лэ̄в, омавн янмалтавесӯв, а̄тяв хосат а̄тимыг ēмтыс. Омам са̄сныл са̄всыр пормасыт ма̄щтырлы, са̄с тармыл хорамыт щурты, а̄нум тав ты ханищтастэ. Тав ань онтырса̄т нупыл нила та̄лэ ты то̄влыс. 
Ам нила ня̄врам о̄ньщēгум, кит а̄ги, кит пыг. Ма̄нь а̄гим щаквщуӈкве о̄с ханищтылум, тавēн ат та̄л. Рӯпитанэм порат, матыр по̄слэ̄гум ман яктэ̄гум, таве во̄вилум, вос сунсы, ма̄нь та̄гыл вос ханищтахты. Ам па̄квпалыӈ суп ю̄нтэ̄гум, сакныл турло̄пс ман пальсак хартэ̄гум.
Ты семинарт рӯпитаӈкве а̄нум сака мӯстыс. Ам ётум ловмантем нэ̄ хо̄тпат ма̄щтырласыт. Та̄нанылн пӯмыщ о̄лыс, пӯмщалахтым рӯпитасыт. Ка̄сыӈ кит-хӯрум пормас ва̄рыс, акваныл тыт хӯлияныл, мо̄тананыл ос ёт выганыл. Нэ̄квет ла̄внэ̄ныл щирыл, ка̄тыл ва̄рум утаныл тыт хӯлюӈкве татем са̄ль. Тыг ос хуньт во̄вавем те, атхунь ёхтэ̄гум. Ма̄хманувн ма̄н тыт акваг тыттувесӯв, хӯлыл па̄йтыглавесӯв, исум исмитыл ос ща̄ил айтвесӯв.
 
Сургут ӯст О̄лнэ нЭ̄
 
Любовь Кузьмовна Тарлина Сургут ӯст о̄лы, «Старый Сургут» нампа Историко-культурный центрыт методистыг рӯпиты.  Тав тох ты потыртас:
– Тыт музейт о̄луӈкве, рӯпитаӈкве а̄нум сака мӯстыс. Са̄с ёт, ля̄мйив ёт рӯпитасум, пēс вармалит номылматсанум. Суссум, хумус ӯльпа та̄р щё̄питаве. Тыхо̄тал ам толыг хасуӈкве Рудольф Васильевич Меровын нё̄тсум, тавēныл ханищтахтасум. Нила хо̄тал сыс са̄сныл ам хӯрум пормас ва̄рсум – кит ма̄нь хусапсовыг ос акв со̄вт. Хусапсовагум тай нас пӯмыщ ма̄гыс ва̄рсагум, со̄втыл ос во̄рт пил ва̄туӈкве ро̄ви. 
Ам Комсомолец па̄вылт самын патсум. Ты па̄выл Сургутский районт о̄лыс, ань а̄тим, нэ̄мхотьют тот ат о̄лы. Э̄лнаӈ тот хантыт, рущит, калмыкыт о̄лсыт, э̄лыл хотыл тув кēтыглавēсыт. Па̄влувт школа ос ла̄пка о̄лыс. Э̄лы ма̄ныл ёхталам хо̄тпат соссаӈ ма̄хманув хольт пуссын во̄раясыт, хӯл алыщласыт. 
Щēмьявт ма̄н нила а̄ги о̄лэ̄в – Мария, Елизавета, Нина ос ам. Омав Фёкла Яковлевна Каткалева, 78 та̄л о̄лыс. А̄тяв наме Кузьма Афанасьевич Манин. Ам тыт, Ханты-Мансийск ӯст, педучилище а̄стласум, э̄лаль Ленинград ӯст ханищтахтасум. Школат психология специальность щирыл ва̄т нупыл ат та̄л рӯпитасум. Тувыл са̄тхуйплов та̄л социальный службат рӯпитасум.
 Ам 1951 та̄лт самын патсум, хӯрум ня̄врам о̄ньщēгум. Яныг а̄гим Наталя ля̄ххал тотнэ ма̄т рӯпиты. Татья а̄гим тыт, Ханты-Мансийск ӯст, округ Дума ханты депутатув Е.Д.Айпин палт нё̄тнэ нэ̄г о̄лы. Евгений пыгум ос кол ӯнттын ма̄т рӯпиты. 
Ты я̄тил ма̄щтыр ханты хо̄тпагув тох та потыртасы̄г. Тэ̄натэ̄н са̄в ёмас сымыӈ ла̄тыӈ ла̄вēв, пуста̄гыл вос о̄лэ̄г, На̄янэ̄н, О̄тыранэ̄н вос ӯргалавēг! 
 
Светлана РОМБАНДЕЕВА
 

 
