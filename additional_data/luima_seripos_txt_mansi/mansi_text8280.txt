
Победа хо̄тал кастыл Ханты-Мансийск ӯст «То̄рум Маа» музейт «Отыры Великой Победы» нампа суссылтап я̄ӈк на̄тнэ э̄тпос 5 хо̄талныл рӯпитаӈкве о̄вылтахтас. Микояновский (ань Октябрьский) район Шеркалы, Халапанты, Сооткурт, Лохтоткурт, Калтысьяны, Алёшкино ос мо̄т ма̄нь па̄влытныл хо̄нтын тотым ма̄хум урыл та выставкат потыртаве. 
Шеркалы А̄с я̄ ва̄тат ӯнлы, та ма̄н пēс йис пора та̄гыл ханты ма̄хум о̄лмыгтасыт. Война э̄лы-па̄лт та па̄выл миркол нупыл 28 ма̄нь па̄влыт хансым о̄лсыт. 1941 та̄лт лӯпта э̄тпост витэ сака яныг о̄лыс, то̄ва па̄влыт а̄мара­вēсыт. Ма̄хум пор­ма­саныл, ӯйхуланыл ёт мо̄т ма̄н ва̄нтлуптавēсыт. Та порат хум хо̄тпат повест­ка-нэ̄пакыл кēтуӈкве та о̄вылтавēсыт. Яныг на̄иӈ­ха̄пын хумыт порма­са­ныл, луваныл ёт та̄лтувēсыт, хо̄нтлаӈкве тотвēсыт. 
Ань та па̄вылт 1 со̄­тыра 230 э̄лумхо̄лас о̄лы. Тот о̄лнэ мир хо̄нтлам ма̄хманыл пуссын номи­яныл ос Победа хо̄талт ка̄стыяныл. 1978 та̄лт па̄вылкант памятник ва̄рвес ос «Никто не забыт» ла̄тӈытыл хасвес. Тот тӯщтым памятникн 2005 та̄лт о̄с 113 э̄лум­хо̄лас наманыл тув хас­вēсыт. 
Шеркалы па̄выл музейт рӯпитан нэ̄ Наталья Влади­мировна Крюкова тот о̄лум ма̄хманэ урыл потрыт аты, яныгпа̄ла хо̄тпатныл потрыт ёл-хансы, тох тав са̄в хо̄тпа на­маныл акван-хассанэ. Тот о̄лнэ мир тавēн акваг нё̄тэ̄гыт, хо̄нтлам рӯт ма̄х­маныл урыл потыртэ̄гыт. 
Наталья Владимировна ла̄выс: «Матъёмас «То̄рум Маа» музейт рӯпитан хо̄т­пат тамле э̄рнэ рӯпата ва̄рēгыт, ма̄нь па̄влытныл о̄лум хумыт урыл тыт яныг ӯст выставкат сус­сыл­тэ̄гыт. Хо̄нтлам хо̄тпа­нув урыл ам хус арыгкем та̄л потрыт, ла̄тӈыт акван-атэ̄гум. Ма̄н Шеркалы ос ты ляпат о̄лнэ ма̄нь па̄вылквет памятни­кы­тын хо̄нтлам ма̄н тотым хум хо̄тпанув наманыл хансыянӯв. 2011 та̄л «Шеркальцы – участники Великой Отечественной войны 1941-1945гг» нампа нэ̄пак та̄ратасӯв. Тот ма̄нки ма̄хманув урыл потрыт акван-атсанӯв».
Ханты хум Александр Михайлович Константи­нов о̄с ты суссылтапын ёхталас. Ма̄хум э̄лы-па̄лт тав э̄рыг э̄ргыс. Тав а̄тятэ Михаил Павлович Константинов Сооткурт па̄вылт самын патыс. Школа а̄стламе юи-па̄лт Ханты-Мансийск ӯст Полит­просветшколат ханищтахтас. 1941 та̄лт во̄ртур э̄тпос 18 та̄лэ то̄влыс, то̄нт та̄ра хо̄нт­лаӈкве та тотвес. Юв 1945 та̄лт яныг таквс э̄т­пост ёхтыс. О̄влэ̄т Касум па̄вылт рӯпитас, ётыл Шеркалы па̄вылт рыб­коопн хӯл пирмай­тан хо̄тпаг паттувес. Михаил Павлович 1959 та̄лт а̄ти­мыг ēмтыс. 
Суссылтапыт мо̄т ханты хум хо̄тпат урыл пот­рыт, та̄н намнэ̄паканыл, хурияныл, ма̄глын тага­тан по̄саныл ка̄салаӈкве ро̄ви. Суссылтап я̄ӈк на̄тнэ э̄тпос оигпан мус рӯпи­таӈкве тах паты.  
Аквта хо̄талэ̄т ня̄врамыт ос на̄й харыгтан хо̄тпат музейн ёхталасыт. Ань музей рӯпитан колэ̄т война порат тот на̄й ха̄­рыг­тан колыг о̄лыс, тувыл са̄в хо̄тпат хо̄нтлаӈкве минасыт. Музей кол по̄­хыт 2016 та̄лт памятик ва̄р­вес, хо̄нтын тотым на̄й ха̄рыгтан хо̄тпат наманыл тув хасвēсыт. Ма̄хум тув лӯптат пинсыт, лю̄ляхо̄лсыт ос хо̄нтлам хо̄тпаныл ка̄стысаныл. 
Людмила ТЕТКИНА
