
– Паща о̄лэ̄н! Ам намум Костя Васильев, а̄нумн 12 та̄л, ам Нягань ӯст о̄лэ̄гум ос школат ханищтахтэ̄гум. Нила класс па̄сыл лӯима̄ сосса ма̄хум культура Центрын ялантэ̄гум. Тот Зоя Ивановна Проскурякова ханищтапанэ а̄нумн сака мӯстэ̄гыт. 
А̄с ма̄хум пащалахтын ла̄тӈаныл ва̄ганум, тувыл ханты ос ма̄ньщи мо̄йтыт, пēс потрыт. Мо̄лал «Э̄ква ос ӯльпа», «Куккук», «Манрыг сōвыр лэ̄ге ва̄ти», «Манрыг кощар сысэ са̄лмыӈ» са̄всыр мо̄йтыт ловиньтасӯв. 
Ты коныпал пēс накыт та̄ра-паттыянум. Зоя Ивановна ёт ка̄сыӈ та̄л «Ӯринэква хо̄тал» янытлаӈкве щё̄питахтэ̄в. Тувыл «Тылащ пори» ялпыӈ хо̄тал кастыл атыӈ ня̄нь ва̄рēв. 
Ты мӯйлын хо̄талыгт сосса ма̄хум э̄лаль о̄лнэ посыӈ пора по̄йкщēгыт, во̄руит акваг вос са̄вмē­гыт, ня̄врамыт самын вос патэ̄гыт. Ты номтаныл тэ̄лаг вос ēмтэ̄гыт, На̄й-О̄тыранылн по̄йкщēгыт ос йӣвн то̄рса̄лм нэ̄гēгыт. 
Центрыт сосса ма̄хум «Куринька» нэ̄ йӣкв урыл потыртасыт, во̄раян хум хо̄тпат та̄нки йӣкв о̄с о̄щ­нэ̄ныл. Ам ты колн акваг ялантаӈкве таӈхēгум, тыт хантыт ос ма̄ньщит пēс накытыл э̄лаль пӯм­ща­лыянум. 
Ань ищхӣпыӈ утыт палт са̄всыр мультикыт сунсуӈкве ос компьютер ёнгыт хо̄нтуӈкве ро̄ви, туп сосса ма̄хум о̄лупса­ныл о̄вылтыт нэ̄матыр ханищтап ат хо̄нтэ̄в. Таи­ма̄гыс яныгпа̄ла ма̄хумн ханищтавēв ке ос матыр та̄ра-паттэ̄в ке, таи ёмас. Школа а̄сланэм юи-па̄лт технический колледжит э̄лаль ханищтахтуӈкве номсэ̄гум.  
Ам омам наме Викто­рия, тав телевиденият рӯпиты. Наташа увщим Ханты-Мансийск ӯст педагогический колледж а̄стлас ос ань школат рӯпиты. Мēн тав ётэ ка̄сыӈ та̄л «Ӯринэ̄ква хо̄талт» матыр ва̄римēн, А̄с-угорский ма̄хум ёнгыт суссылтыянмēн. Амки «Щол» ёнгил ва̄глум. Ос па̄рт тармыл сыресыр хурит исум кēрыл пōслэ̄­гум.
Костя Васильев, 12 та̄л, Нягань, ма̄ньщи ла̄тӈыг Т. Мерован толмащлавес
 
