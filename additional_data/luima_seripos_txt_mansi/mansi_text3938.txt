
Таквсы сыс ма̄хум манхурип пӯмыщ суссылтапытыл, ялпыӈ хо̄талытыл ос са̄всыр кинатыл суссылтавет, ты урыл ля̄ххал тотнэ хо̄тпатын нила нэ̄ потыртаӈкве ёхталасыт. Ты культура департаментыт кӯщаиг рӯпитан нэ̄ Надежда Казначеева, «Ма̄-вит ос Э̄лумхо̄лас» музейт кӯщай нэ̄ Елена Гомонюк, округ Творчество колт кӯщай нэ̄ Елена Исламуратова ос «Югра-Классик» колт рӯпитан нэ̄ Лариса Журавлёва.
Надежда Михайловна ща̄гтым ла̄выс: «Ма̄н ань сака ӯрēв таквсы пора, округувт о̄лнэ мирум ма̄гсыл ма̄н са̄всыр пӯмыщ конкурсыт, фестивалит щё̄питасӯв. О̄влэ̄т таи ла̄вуӈкве таӈхēгум, ювле хультум та̄л сыс са̄всыр мероприятият са̄тлов нупыл са̄т со̄тыра ня̄врам ма̄н палтув ёхталасыт. Ня̄врамыт ёт рӯпитаӈкве сака пӯмыщ, та̄н ма̄н э̄лаль о̄лнэ хо̄таланув, та̄н ма̄н ща̄гтальпиянув.
Ты коныпал ты та̄л ма̄н хо̄т яныг намхо̄тал мӯйлуӈкве патэ̄в: «Хо̄тал» нампа А̄с-угорский театрув атхуйплов та̄лэ то̄влы, ня̄врамыт ханищтахтын Искусство центр хус та̄лэ, округ мирн ос мо̄т хо̄н ма̄хмытын э̄руптан «То̄рум Маа» музеюв ва̄т та̄лэ, Сургут ӯст э̄ргуӈкве, йӣквуӈкве а̄гит-пыгыт ханищтан колледж атпан нупыл ат та̄лэ, округ Творчество кол хо̄тпан та̄лэ ос «Ма̄-вит ос Э̄лумхо̄лас»  музей онтырса̄т нупыл ат та̄лэ то̄влэ̄гыт. Ты ка̄сыӈ кол мир ма̄гсыл са̄всыр ёмас ва̄рмалит щё̄питасыт.
Тэ̄лы кастыл ам о̄с потыртэ̄гум. Ань Ащирма тотнэ О̄йкат Югра ма̄вт атхатыглаӈкве патэ̄гыт, тыт «Ханты-Мансийск – Новогодняя столица» яныг программа рӯпитаӈкве паты, са̄в мӯй ма̄хум ма̄н ӯруӈкве патэ̄в».
Елена Гомонюк «Ма̄-вит ос Э̄лумхо̄лас» музее урыл потыртас. Та̄н туи сыс ня̄врамыт ма̄гсыл са̄всыр ханищтапыт ва̄рыгласыт, та̄наныл ёнгалтым ханищтасаныл. Ань таквсы тох ва̄рēв, ка̄сыӈ щēмья такви рӯтанэ урыл вос хансы, манхурип рӯт та̄н о̄ньщēгыт ос хотьют хумус о̄лы манос маныр ва̄ри. Ты ва̄рмаляныл тӯяг мус тах рӯпиты. Ты коныпал музеиӈ ма̄хум туи сыс хо̄т-а̄ти яласасыт, маныр хо̄нтсыт, та урыл ля̄ххал тотнэ хо̄тпатын потыртаӈкве патэ̄гыт, рущ щирыл ла̄вияныл – «пресс-чай».
Творчество колт кӯщай нэ̄ Елена Исламуратова о̄с са̄в семинарыт ос суссылтапыт урыл потыртас. Ань та̄н палтаныл Анатолий Вадичупов рӯпиты, тав са̄ӈквылтапыт ва̄ри ос ка̄сащан хо̄тпат о̄с ханищтыянэ. Та̄л сыс хотты па̄влытын ос ӯсытын ялантаӈкве паты, тот ханищтахтын семинарыт тах ва̄рыглавет.
Тимофей Молданов пыгыт ёт рӯпиты, та̄наныл тӯлыглахтуӈкве, Ӯй э̄ргыт ханты ла̄тӈыл э̄ргуӈкве ханищтыянэ. Та̄н тувыл округ янытыл яласэ̄гыт, мо̄т ня̄врамыт аквъёт ханищтыяныл.
Лариса Журавлева, «Югра-Классик» колт кӯщай нэ̄ ла̄выс, та̄н са̄в йӣквнэ ос э̄ргын хо̄талыт щё̄питасыт, ты урыл ка̄сыӈ хо̄тпа ищхӣпыӈ ло̄псыт ловиньтаӈкве вēрми ос таквина̄тэ̄н э̄рнэ ва̄рмаль тот хо̄нты. 
