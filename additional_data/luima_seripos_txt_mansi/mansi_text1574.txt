

	Коми республикат культура Центр колт рӯпитан ма̄хум финно-угор мирыт урыл кина ва̄рēгыт. Ты хо̄тпат мо̄лал ма̄ньщи ма̄хум о̄лупса кинан по̄слуӈкве Ха̄льӯсн ёхталасыт. 


		Тот ма̄щтыр нэ̄ Галина Матвеевна Руденко 

		ёт хо̄нтхатыгласыт. Тав хӯл совытныл са̄всыр пормас ю̄нты. Мӯй 

		ма̄хум таве ты рӯпата урыл китыгласаныл. Хӯл совныл хумус ос манырсыр пормас ма̄щтырлаве, на̄н ты урыл Галина Матвеевна потре э̄лаль ловиньтэлы̄н:

		– Пēс порат ма̄хум 

		хӯл совныл са̄выӈпа̄лэ ла̄гыл маснут ю̄нтыг-ласыт. Туи тамле маснутыл ё̄мыгтан порат ла̄гыл ат ёсаве. На̄н ул номсэгы̄н, э̄рттам хӯл сов сака во̄вта. Ты кос во̄вта ос тав та̄кыг о̄лы, мори ат маныгтахты. Хӯл совытныл ма̄хум са̄всыр маснут, тэ̄нут-пормас пиннэ хӯргыт ос са̄всыр хорамыт ю̄нтыгласыт.

		Тувыл ос тох ēмтыс, са̄в та̄л сыс хӯл совныл нэ̄матыр пормас ат ю̄нтыглавес. Ты ва̄рмаль а̄латы хот-ёрувлавес. Ос ма̄н ты тэ̄ла э̄лаль тотуӈкве вуйхатсӯв. Хӯл сов хумус щё̄питаӈкве, яныгпа̄ла хо̄тпатныл китыглахтасӯв. Тыщир ты са̄всыр пормасыт ю̄нтуӈкве о̄вылтахта-сӯв. Ань ты ва̄рмаль ёмщакв ханищтаслӯв. 

		Ам мо̄лалнув хӯл совныл та̄йтта̄л маснут ю̄нтсум. Сов тынтлын юи-па̄лт хорамыӈыг ēмты, татем нё̄тнэ̄г сусхаты, ма̄хум сака пӯмщалахтэ̄гыт. Тувыл са̄всыр хӯргыт ос тучаӈыт ю̄нтсум. Ма̄щтыр хо̄тпа маныр номылматы, таи та ва̄ри, ка̄сыӈ хо̄тпа такви щирēтыл матыр ю̄нтуӈкве вēрми.

		Соссаӈ ма̄хум са̄выӈпа̄лэ сорт ос сыг совныл са̄всыр пормас ю̄нтыгласыт. Сыг совныл ла̄гыл маснут ты ю̄нтыглавес, ты сов щар та̄кыг ты ловиньтаве. Хумус хӯл сов щё̄питаве, ань на̄нан потыртэ̄гум. Э̄рыӈ 

		хуньт на̄н ос тамле совытныл матыр пормас ю̄нтуӈкве номылматэгы̄н. 

		Сорт манос сыг пувегы̄н ке, сове хот-нуелы̄н. Тувыл мойтакыл ёмщакв хот-посуӈкве э̄ри. Сэ̄мыл мойтак о̄ньщегы̄н ке, таил посэлы̄н. Ня̄льще янытэ̄т хот вос паты. Тувыл сов састум парт 

		тармыл ла̄кква-хар-тэлы̄н, ёмщакв то̄слэ-лы̄н. То̄сме юи-па̄лт 

		ка̄тыл ёмащакв тынт-лэлы̄н. Хӯл сов та̄к, ул пилэ̄н, ат маныгтахты, нолам тынтлэлы̄н. Ка̄миньтаг ēмтме порат нё̄тнэ хансанэ та нэ̄глапēгыт. Тувыл ты 

		совныл маныр ка̄саще-гы̄н, таи ю̄нтуӈкве вēрмегы̄н.

		Сорт хӯл па̄йтнэ юи-па̄лт янытэ̄т тэ̄лаг 

		мины. Совныл матыр ю̄нтаве, сыс лувыт сакныл акван-тэ̄лыгтавет, сак-ква̄лгыт ва̄руӈкве ро̄ви. Сорт пуӈк па̄йта-нэ торыг «на̄йив тотнэ э̄ква» лувсак о̄лы, та 

		лувсак пēрна хурипа. 

		Ам ты лувсак пēрна пēнтсыл сак-ква̄лгын тагатылум. Пēс порат ма̄хум лувсакыт о̄льпыл ат сартсаныл, манхурипаг о̄лсыт, тох ва̄рыгласыт. Ам пормас ва̄рнэ лувсаканум пуссын о̄льпыл сартыянум, сака нё̄тнэ̄г сусхатэ̄гыт ос тыщир 

		хосанувēг вēритэ̄гыт, мори ат саквалэ̄гыт.

		Ты пормасыт ма̄щ-тырлаӈкве ма̄навн Раиса Петровна Загородняя оматэ нё̄ты. Ты яныгпа̄ла ханты э̄ква ма̄нав ханищтыянэ, 

		маныр ат торгамтэ̄в, 

		тав хӯлтыглы. Тыима̄-гыс тавēн яныг пӯма-щипа ла̄тыӈ ла̄вēгум.

		Са̄ртын соссаӈ ма̄хум хорамыт ос пормасыт са̄всыр утытыл та̄нки ва̄рсыт, нэ̄матыр э̄л ат вӯщкасыгласыт. Ань ты ва̄рмаль ла̄щал-ла̄щал о̄с но̄х-во̄рмалтаӈкве патвес. Ма̄н округувн ёхталан мӯй ма̄хум тамле пормасыт пӯмащ 

		ма̄гыс сака ёвтэ̄гыт. 

		 

		Галина Петровна 

		ва̄рнэ рӯпататэ акваг э̄лаль вос мины. 

		Ты тэ̄лан ня̄врамыт о̄с вос ханищтыянэ. Та̄н ты йис о̄лупса са̄в нотн э̄лаль тах тотыяныл.

		 

		Николай МЕРОВ

		 

 
