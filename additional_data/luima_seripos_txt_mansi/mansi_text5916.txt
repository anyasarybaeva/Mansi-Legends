
Ты та̄л Ха̄льӯс район Ня̄хщамво̄ль па̄выл 120 та̄лэ то̄влыс. Ты кастыл  рēтыӈ ю̄свой э̄тпос 26-27 хо̄талыгт па̄влыӈ мир ялпыӈ хо̄талыл ва̄рыглавēсыт. Ня̄хщамво̄льн ма̄хум пēс йис порат о̄лмыгтасыт, тувыл нэ̄паканыл щирыл миркол яныгса̄т арыгкем та̄л ювле хультум порат тот пӯсвес, та па̄сныл па̄выл та̄ланэ ты ловиньтавет. 
О̄выл хо̄талт ма̄хум клубн кина сунсуӈкве во̄выглавēсыт. Ань па̄­вылт хоты организа­цият о̄лэ̄гыт, ос мана­са̄вит э̄лумхо̄лас тот рӯ­питы, та урыл кина о̄лыс. Ня̄хщамво̄ль па̄­вылт миркол, садик, метео­станция, пӯль­ница, нэ̄пак ловинь­тан кол, школа, ЖКХ, на̄й ха­рыгтан ма̄хум ос клуб рӯпи­тэ̄гыт. Тот рӯпитан кӯщаит па̄влыӈ мир пуссын ялпыӈ хо̄талыл яныт­ласаныл. 

Ты юи-па̄лт та̄н школан во̄ввēсыт, тот «Мама, папа, я – спортив­ная семья» касыл о̄лыс. Тот хӯрум колта̄гыл Сайнаховыт, Рядькиныт ос Артеевыт халанылт кассыт. О̄выл мēста Артеевыт висыт, китыт местал Сайнаховыт майвēсыт, Рядькиныт хӯрмит местат о̄лсыт. Ты щēмьят пуссын мӯй­лупсал мӯйлуптавēсыт. 

Аквта порат школат суссылтап рӯпитас, Ня̄хщамво̄ль пēс хурит ос школат са̄всыр та̄лыт ханищтам хо̄т­пат хурияныл тот сус­сылтавēсыт. Ӣтипа̄лаг клубт Ха̄льӯсныл ёх­талам хо̄тпат па̄влыӈ мир ма̄гсыл э̄ргысыт ос йӣквсыт. Ты халт ма̄хум са̄всыр пӯмащил ёнгалтавēсыт. Та̄н китыг­лавēсыт, хоты хо̄тпат Ня̄хщамво̄ль колхозт ос мирколт кӯщаиг рӯ­питасыт. Хоты мирн ва̄нэ хо̄тпат ты па̄вылт самын патсыт. Ма̄хум пуссын та̄ра ла̄всыт, Москва ӯс миркол кӯщай Сергей Собянин та̄н па̄вылныл о̄лы. 

Китыт хо̄талт мӯйлын мир а̄лпыл атхатасыт. Ма̄ньщит, сараныт ос рущ ма̄хум та̄нки ва̄рум тэ̄нутыл мӯйлын мир тыттысаныл. Та̄н ня̄рхул, ня̄рнё̄выль, хӯлыӈ ня̄нь, палиӈ ня̄нь ос мо̄т тэ̄нут тот ва̄рыгласыт. «Северя­ночка» нампа садикт рӯ­питан нэ̄т ма̄хум атыӈ ня̄нил тыттысаныл ос исум ща̄ил айтсаныл. Клубт рӯпитан хо̄тпат ня̄вра­мыт са̄всыр ёнгыл ён­галтасаныл.

Ня̄хщамво̄льт о̄лнэ мир Ха̄льӯс районный миркол кӯщаин Влади­мир Фоминын ос Ху­люмсӯнт миркол кӯща­ин Ярослав Ануфриевн янытлавēсыт. Са̄в та̄л аквъёт о̄лнэ э̄кваг-о̄йкаг, ка̄ркамыг рӯпитан хо̄т­пат, ты та̄л самын патум ня̄врамыт ос акван-минам ма̄ньлат нэ̄-хумит яныталасанэ̄н. 

То̄нт Владимир Фомин та па̄вылт о̄лнэ Александр ос Валентина Ануфриевыг янытла­саге. Э̄кваг-ойкаг са̄в та̄л аквъёт о̄лэ̄г. Янытлан пищма тэ̄натэ̄н округ кӯщай нэ̄ Наталья Комарова кēтыс. Аквта порат кӯщай хум Ня̄х­щамво̄ль мирколт рӯпи­тан нэ̄ Татьяна Волкова сертификат-нэ̄пакыл мӯйлуптастэ. Ня̄хщам­во̄ль миркол ялпыӈ хо̄­тал кастыл 511 со̄тыра солко̄вил та̄стувес, па̄­выл ма̄гсыл ты олныт тах хол­тавет. 

Ты юи-па̄лт ма̄хум концерт суссыт, та̄н э̄лы-па̄ланыл ня̄врамыт ос клубт рӯпитан нэ̄т-хумит э̄ргысыт ос йӣквсыт. 

Людмила ТЕТКИНА
