
Э̄лнаӈ, 15-16 нотт, ма̄ньщи ос ханты ма̄хманув кēр ва̄рнэ колыт (кузница) о̄щсыт. Ты урыл «То̄рум Маа» музейт рӯпитан ханты хум Вячеслав Кондин потыртас. Пувлын колыт о̄с о̄щсыт, рущ щирыл «Баня по-чёрному» ла̄ваве. Хо̄т тамле колыт ӯнттыглавēсыт, ты о̄вылтыт хо̄нтаӈ ма̄ньщи хум Анатолий Брусницин тав ва̄гтэ.
Ювле хультум э̄тпост «То̄рум Маа» музейт «Традиции в ремёслах – основа для этноса» нампа семинар о̄лыс. Та хо̄талытт сосса ма̄хум – Вячеслав ос Михаил Кондиныг, Анатолий Брусницин ос Павел Тользин кēр ва̄рнэ кол ос пувлын кол ӯнттысыт.  
Ханты хум, округ Дума депутат Александр Новьюхов ла̄выс: «Таи ёмас, ты проект щирыл ма̄нти ма̄х­манув рӯпи­тэ̄гыт. Музейт рӯпитан ос па̄вылт о̄лнэ хо̄тпанув колыт ӯнттуӈкве ха̄сэ̄гыт. Та̄н пуссын ма̄щтыр, ка̄р­кам ма̄хум. Ва̄т та̄лтем ӯрхатасув, музейт аман хунь йильпи колыт ӯнт­тавет. Ань ма̄хум тыг ёхтэ̄гыт,  пӯмщалах­туӈкве патэ̄гыт, колыт татем ма̄щтырыг хотьютн ӯнт­тувēсыт. Ма̄н ща̄гтым ла̄вēв, ты ма̄ньщи ос ханты ма̄хманув та̄н тох ха̄сэ̄гыт, та̄н ӯнттысыт. 
Тамле семинарыт порат, ка̄сыӈ тэ̄ла ём­щакв ёл-хансаве, ханищ­таве, кинан по̄славе. Ты щирыл ма̄н пēс йис тэ̄ланув но̄х-во̄рмал­тыянув, ань яныгман хо̄тпатн ва̄ӈкве патавет, ат ёрувлавет».
Кēр ва̄рнэ кол 
Вячеслав Кондин музейт са̄всыр про­граммат ос проектыт палт пуӈктоты, хум тох потыртас: «Культура кол па̄лыл ма̄н грант-олныл майвесӯв, ань таима̄гыс кēр ва̄рнэ кол ос пувлын кол ӯнттуӈ­кве вуйхатасӯв. Норыт ма̄нти щё̄питасанув, тыг тотсанув. Кēр ва̄рнэ кол округ янытыл вос­сыг нэ̄мхо̄т а̄тим. Ты кол мēн Михаил а̄пщим ёт ӯнттысламēн, Дмитрий Плотниковн нё̄твесамēн. Колканэ сэ̄ил тотыс­лув, на̄й ёл те паты, но̄х ул вос пēламлаве. Кēр ва̄рнэ «горн» нампа кӯр ва̄рсув – яныг а̄хв­тасытыл пӯв­рыг пины­с­лув. Пēс порат кēр ва̄рнэ хо̄тпа сака янытлавес, тав ма̄тыр-а̄ти пуссын щё̄питас, исум кēр ёт рӯпитаӈкве ха̄сыс. Мо̄т са̄мт щёвал тӯщтэ̄в, ма̄нь пасан ва̄рēв. 
Хунь колув а̄сты, ня̄врамыт ёт э̄рнэ матыр ва̄руӈкве патэ̄в – исум кēр ра̄туӈкве, ра̄ктныл ва̄рнэ а̄ны-са̄ныт ос мо̄т матарыт исылтаӈкве патэ̄в». 
Пувлын кол
Пувлын кол музейт научный сотрудникыг рӯпитан хум Анатолий Брусницин ос Касум па̄вылныл ёхталам ханты хум Павел Тользин тэ̄н ӯнттыстэ̄н. 
Анатолий Николаевич ла̄выс: «О̄пам потыр­та̄лыс, хо̄нтаӈ ма̄нь­щи­янув пувлын коланылт кӯр ат о̄щсыт. Хунь рущит ёхтысыт, кӯрыӈ пувлын колыт ӯнттуӈкве ущ патвēсыт. Музейн ёхталан ма̄хум акваг китыглахтэ̄гыт: сосса ма̄хум пēс порат хо̄т ловтхатасыт, аман со̄ль ловтхатыгласыт? Ювле ла̄вēв, атхунь ловтхатасыт. Ань тай пувлын кол о̄ньщēв, мӯй мир ва̄ӈкве патэ̄гыт, ма̄хманув тамле колт ты ловтхатасыт, пувлысыт. 
Пēс порат ма̄н ма̄вн Эстонияныл учёный ма̄хум ёхталасыт, о̄лнэ коланув ос пувлын коланув нэ̄пакн по̄слыг­ламаныл. Та хурит ма̄н сунсыгласанув, тувыл та щирыл ты колув ӯнттыслув. Хӯрум хури суссув, кит пувлын кол Тугияны ханты па̄вылт по̄слувесыг, акв хури – Сӯкыръя ма̄ньщи па̄вылт». 
Я-ты, ань тамле э̄рнэ колыг «То̄рум Маа» музейт та ӯнттувесыг. Тот рӯпитан ос мӯй ма̄хум ма̄щтыр хо̄т­патын са̄в ёмас, сымыӈ ла̄тыӈ ла̄всыт, ёмас номтыл ё̄мыгтасыт, пӯмщалахтасыт.

 
