
Ка̄сыӈ та̄л во̄ртур э̄тпос лов хо̄талэт Россият ма̄хум физкультура хо̄тал ва̄рыглэ̄гыт. Ты ва̄рмаль ма̄гыс ля̄ххал тотнэ колн округ касыл департаментыт кӯщаиг о̄лнэ нэ̄ Софья Конух, касыл пирмайтан кӯщай нэ̄ Лариса Лысенкова ос ты касылт ма̄гылн тагатан со̄рни по̄с о̄щнэ а̄ги Вероника Старцева ёхталасыт. Ань Ханты-Мансийск ӯст ты касыл хумус э̄лаль тотаве, та̄н ты урыл потыртасыт.
Округувт ты каснэ ва̄рмаль хосат та̄гыл э̄лаль тотаве, тав рущ щирыл «ГТО — готов к труду и обороне» ла̄ваве. Ань ка̄сыӈ та̄лныл са̄внув хо̄тпат ты ва̄рмаль щирыл касуӈкве патсыт. Ты хо̄тал мус яныгса̄т налыман нупыл са̄т со̄тыра э̄лумхо̄лас интернет хосыт хасхатасыт. Та̄н ва̄тихал ню̄нсыглахтыглэ̄гыт, ха̄йтыгтэ̄гыт ос мо̄т са̄всыр щирыл касэ̄гыт. Ты хосыт хо̄тпа сакати пуста̄гыл о̄лы.
Ань Югра ма̄т пуссын аквъёт ва̄т нупыл ат со̄тыра са̄виткем хо̄тпа каснэ̄ныл ма̄гыс ма̄гылн тагатан по̄сыл майвēсыт. Тыгыл хо̄т со̄тыра арыгтем э̄лумхо̄лас со̄рни по̄с о̄ньщēгыт. Ос щар са̄внув хо̄тпа ща̄лголн по̄сыл майвēсыт. Мо̄таныт ос а̄нох кēр по̄сыл мӯйлуптавēсыт.
Ка̄сыӈ ӯст манос па̄вылт каснэ нормат миӈкве ро̄ви. О̄влэ̄т пӯльницат справка-нэ̄пак виӈкве э̄ри. На̄н нэ̄матыр а̄гм ул вос о̄щсын. Тувыл gto.ru нампа интернет па̄лт о̄лнэ нэ̄пакт самын патум та̄лын ос намын хансэлы̄н. Ты юи-па̄лт тот щислал уртавēн. Ка̄сыӈ хо̄тпа такви щислатэ (номере) щирыл тув ёхталы. Манхурип касыл ва̄рсын, тот хансуӈкве патаве. Касыл колыт ӯщлахтын хо̄талыт та̄л рӯпитэ̄гыт.
Ань ты накт аквъёт рӯпитан са̄в ма̄хум акв-торыг физкультура норманыл ва̄рēгыт. Мо̄лал Ханты-Мансийск ӯс на̄лок-олн атнэ колт рӯпитан кӯщай хум аквъёт рӯпитан хо̄тпанэ ёт касыл ва̄руӈкве ёхталас. Ань ка̄сыӈ школат, училищат манос университетыт касыл колыт о̄лэ̄гыт. Округ янытыл хӯрумса̄т ва̄т нупыл ат каснэ колытыт физкультура норма пирмайтаве. Ма̄хумаквет, на̄н ос нолам касэ̄н, са̄в та̄л пуста̄гыл о̄луӈкве патэгы̄н тах.
