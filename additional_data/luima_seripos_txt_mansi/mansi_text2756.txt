
Лэ̄пла па̄вылт акв ма̄ньщи яныгпа̄ла хо̄тпа Екатерина Васильевна Тасманова, такви а̄ги о̄парищ наме Дунаева, о̄лы. Тав 1945 та̄лт нё̄рт пēс Полум па̄вылт самын патыс. Тувыл тот мощ яныгмас ос номитэ, акв тӯя та̄н колта̄гыл Тимка па̄вылн ва̄нтлысыт, ла̄глыл ё̄мсыт. Екатерина Васильевна ма̄нь та̄гыл акваг во̄рт яныгмас, школат щар ат ханищтахтас. Ты э̄ква а̄нумн такви о̄лупсатэ урыл потыртас. На̄н тав потре э̄лаль ловиньтэлы̄н:

	«Ща̄нум сампыльталыг о̄лыс. Таима̄гыс ам школан ат майвēсум. Самаге щар поста̄л о̄лсы̄г, ка̄тыл ма̄лащлахтым лакватахтыглас. Хунь Полумныл Тимка па̄выл мус ва̄нтлысӯв, нила хо̄тал ё̄мсӯв. Ам омакем ка̄тпа̄лыл пувим нас ва̄нттыслум. 

	А̄пщим Ӯнтари мо̄йтыӈ Лэ̄пла я̄т порсыс. Моторха̄пыл миныманыл хоми ё̄хсыт. Та̄н Та̄пыс па̄вылныл Ня̄хщамво̄льн минасыт, э̄лаль ос Ма̄нь Та̄гт  я̄ хосыт алгаль минасыт. Тувыл Лэ̄пла я̄ хосыт тыг йисыт. Таквсы порат витэ сака яныг о̄лыс, ты кос кинсыслӯв, тох аты хо̄нтыслӯв. Тӯяг, ма̄нь вит порат, хум хо̄тпат о̄с кисхатуӈкве ялсыт. Ма̄тэ янытэ̄т сунсыгласаныл, ат хо̄нтсаныл. Ань та ва̄рмаль сака хосаг ēмтыс.

	Ма̄н щēмьявт нёлолов ня̄врам яныгмасӯв. Са̄т ягпыганум, ам пити-паттаг о̄лсум. Пуссын хомляг а̄ти та порсысыт. Ань амккем хультсум. 

	Лэ̄пла па̄вылн щар са̄ртыннув ма̄н колта̄глыл ва̄нтлысӯв. То̄нт ам ущты хум ва̄рсум, о̄йкам наме Тимофей Васильевич Тасманов о̄лыс. Мēн хумимēнтыл акв пыг Вова янмалтасмēн. Тав ань тыт а̄нумн нё̄тым о̄лы. Во̄рт акваг во̄раим яласы. 

	Хунь Лэ̄план йиймыгтасӯв, ма̄н хӯрум са̄лыӈ сун о̄щсӯв. Ва̄нтсуныл о̄йкам йис, ам тав оматэ ёт я̄нас суныл минасум. Тувыл акв суныл ос а̄пщитэ Алексей Маша э̄кватэ ёт минасы̄г. Тӯяг я̄т но̄х-хулигласыт, то̄ва ма̄т нас уссӯв. Ла̄щал-ла̄щал ты ма̄н та ёхтысӯв. Та па̄сныл акваг тыт ты о̄лэ̄в.

	Лэ̄пла па̄вылныл мощ ло̄ӈхальнув, са̄в пēс па̄выл ӯнлыс. Са̄ртын ма̄хум тот ты о̄лсыт. Ань па̄выл ёрт мощ иӈ на̄ӈкēгыт. Тӯрва̄т па̄вылт Савва Самбиндалов а̄ще Дмитрий та̄н тот о̄лсыт. Ётылнув та̄н та ма̄ныл Тӯрва̄тан ва̄нтлысыт. Ма̄н хунь тыг ёхтысӯв, о̄влэ̄т та̄н коланылт о̄лсӯв. То̄нт коланыл иӈ ёмасыг о̄лыс. Ётылнув йильпи ма̄т колыт ӯнттысӯв.

	Ам хунь ма̄ньлатыг о̄лсум, амки во̄раим яласасум. Нёхыс, лэ̄ӈын алыщласум, со̄выр лэ̄сыт ӯнтталасум. Та порат нёхс са̄в о̄лыс. Ма̄хум пуссын во̄раясыт. Акв рущ хум Сӯева̄т па̄вылт ла̄пка о̄ньщис. Та̄л сыс кит щёс тӯяг ос таквсы порат та хум пушнина пирмайтаӈкве тув ёхталас. Ма̄ньщи ма̄хманув са̄лыӈ суныл са̄всыр па̄влытыл та ма̄н акван-атхатыгласыт. Алыщлан утанув тув тотыглыянӯв, тот тыналахтэ̄в. Тэ̄нут-пормас ёвтэ̄в ос ювле ла̄кква та миныглэ̄в.

	Са̄ртын па̄выл ляпат о̄лнэ Лэ̄пла ос Хультгыӈ я̄гт ма̄хум са̄в хӯл алыщласыт. Ань ты накт ощща хӯл, а̄лнхӯл касканыл мощ пувыгла̄лэ̄гыт. Ляпат а̄тим, э̄лнув минуӈкве э̄ри. Щар сака мощща хӯл пӯхты, 

	хот-холасыт». 

	Екатерина Васильевна ань Лэ̄плат пыге ос мане ёт о̄лы. Пыге Владимир во̄раим яласы, на̄ив а̄ты ос мо̄т са̄всыр рӯпата ва̄ри. То̄ванакт Кēрасколыӈъян манос Тӯрва̄тан мӯйлуӈкве тотыглаве. Па̄влэ̄т юн о̄щнэ со̄врыт янмалты. Тыщир ты ла̄щал о̄ланты.Тав ла̄внэ̄тэ щирыл, пēс порат Лэ̄пла я̄ ло̄ӈхаль Ёвтыӈ сыс па̄выл, Сакв э̄ква па̄выл, Щēкваӈсус па̄выл ӯнлысыт. Ты щар пēс па̄влыт о̄лсыт, ань тот туп курщияныл хультсыт. Кол а̄ти, нэ̄матыр а̄ти, лаппорнувēсыт. Хосат Венгрия ма̄ныл учёный хум ёхталас, тав тот ты ма̄ньщи ма̄хумныл ялпыӈ э̄ргыт хансыглас. Та э̄ргыт пуссын нэ̄пакн хансым о̄лэ̄гыт. 

	Николай МЕРОВ
