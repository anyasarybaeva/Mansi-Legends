
Ма̄нь таквс э̄тпост Ханты-Мансийск ӯст о̄лнэ «То̄рум Маа» музейт «Кухня северных ханты» нампа суссылтап рӯпитаӈкве о̄вылтахтас. Музейт рӯпитан ма̄хум ос мӯй мир акван-атхатыгласыт, сосса мирыт тэ̄нутаныл урыл потыр хӯнтлысыт. 
Маныр па̄йтуӈкве, ма­ныр тӣвырт ос хумус па̄й­туӈкве, хумус тэ̄ӈкве? Сус­сылтапт пӯтыт ос са̄в­сыр а̄ныса̄ныт о̄лэ̄гыт, тув щалтсэгы̄н те, пуссын ка̄­са­лыянын ос сосса ма̄хум тэ̄нутаныл о̄вылтыт пӯ­мыщ потыр хӯнтамлэгы̄н. 
Ат ва̄нэ хо̄тпа номсы, кос хоты ма̄т тэ̄нут аквщи­рыл щё̄питаве, яктаве, па̄йтаве. А̄ти, ка̄сыӈ ма̄т ма̄хум тэ̄нутаныл та̄нти щиранылт щё̄питыяныл, ты урыл музейт рӯпитан научный сотрудник Ирина Степановна Ксенофонтова потыртас.
– То̄ва ма̄т нэ̄ хо̄тпатн сорт яктуӈкве ат ро̄ви, то̄ва ма̄т ос сыг яктуӈкве ат ро̄ви. Акв ма̄т ма̄хум хотаӈ тэ̄гыт, мо̄т ма̄т ты товлыӈӯй алыщлаӈкве щар ат таи. Хум ва̄с о̄с аквтох, то̄ва ма̄т ка̄тн ат паттэ̄гыт. Сосса ма̄хум янгыщ пуссын аквхурип тэ̄нут тэ̄гыт – нё̄выль, хӯл, товлыӈӯит алыщлэ̄гыт, пил ва̄тэ̄гыт, ла̄хс атэ̄гыт.  
Пēс йис о̄лупса ханищ­тан учёный хо̄тпат А̄с я̄ ва̄та ма̄хум о̄лупсаныл ханищтаманыл порат таи та̄ра-паттысыт, ань мир лӯи нупыл о̄лы те, янгыщ нё̄­выль тэ̄гыт, ос алы ма̄ӈ ма̄хум хӯл тэ̄гыт. Ос тов­лыӈӯй тай пуссын алыщ­лэ̄гыт, пил о̄с пуссын ва̄тэ̄­гыт. Хӯл о̄с та̄лэ-туве пувēгыт, солвалтэ̄гыт, ёхул ва̄рēгыт. 
Ань ты суссылтапын Ханты-Мансийск ӯст о̄лнэ «Панорама» ресторан колт тэ̄нут па̄йтнэ ма̄нь­лат хум Виктор Покуса ёхталас, солвалыӈ хӯл як­тыс, хӯл­ло̄мтыт ня̄нь тар­мыл пин­санэ. Тувыл потыртас, та̄н ань ресторан коланылт сосса мирыт тэ̄нут акваг щё̄питэ̄гыт – ня̄рнё̄выль, ня̄р­хул, хӯл исмит ос со̄­ла­мат пӯт па̄й­тэ̄гыт. Э̄лы ма̄ныл ёхталан ма̄­хум, ла̄ви, тамле тэ̄нут сака пӯм­щалэ̄гыт, акваг ва̄­рыл­тэ̄гыт.
Ётыл Ирина Степанов­на пӯтыт ос а̄ныса̄ныт суссылтас, потыртас, пēс та̄гыл ма̄хманув тэ̄нут ос ща̄й маныр тӣвырт па̄йт­сыт. Ялпыӈ ма̄т я̄нас пӯтыт о̄лэ̄гыт, ла̄выс, тувыл щар акв а̄нысуп манос пӯт виӈкве ат ро̄ви.
Светлана РОМБАНДЕЕВА
