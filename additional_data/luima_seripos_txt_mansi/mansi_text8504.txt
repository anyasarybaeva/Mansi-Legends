
Āс-угорский театрыт рӯпитан ма̄хум ма̄ньщи суссылтап ва̄рсыт, таве «Дети неба» («Нуми То̄рум ня̄враманэ») намтсаныл. Ты пēс йис ма̄ньщи мо̄йт-потыр щирыл Нуми То̄рум хумус такви ня̄враманэ ма̄н ёл-та̄ртсанэ. Та порат ма̄ щар иӈ а̄тим о̄лыс, туп мувлахи акваг вит, яныг ща̄рыщ хумплыс. 
«Нуми То̄рум ня̄вра­манэ» спектакль сус­сылтаӈкве патвес, о̄выл хо̄талт са̄в ня̄вра­мыт оманыл ёт ос ханищ­тан нэ̄т ёт тув ёхталасыт. Сцена пēнтсыл аквтуп ё̄рнколн ма̄хум щалтэ̄гыт, колкан тармыл ка̄миньт ӯнлын утытын манос талква уласытын ӯнтэ̄гыт. Тит артистыг – мо̄йтнэ хум Вадим Важенин ос тав э̄кватэ ёнги Юлия Яркина, тēркур по̄хат ӯнлахо̄лэ̄г. Хум кӯр па̄лтытэ, кӯр ва̄тат ӯнлахо̄лым мо̄йтэ та о̄вылтытэ. Э̄кватэ э̄р­гащ­лы, ты мус щаквщи. 
Ё̄рнкол а̄влат халт я̄ӈк то̄рпа̄лыт тагатым о̄лэ̄гыт, тот мо̄йт щирыл са̄всыр хурит суссылтавет ос ё̄рнкол коныпалт сыресыр суит суйтэ̄гыт. Хумус во̄т та̄кыщ во̄ты, хумус я̄ӈк саквыт хорстэ̄гыт, пуссын аквтуп  тыт ты  суйты. 
Пēс йис потыр щирыл ма̄ньщит са̄т лю̄лит то̄рум о̄ньщēгыт, ма̄н о̄лнэ ма̄в котильт о̄лы, но̄ӈхаль Нуми То̄рум, Карыс Тōрум, Опыль То̄рум. Ма̄в ёлы-па̄лт Ёлы То̄рум, тот о̄с хӯрум лю̄литыг ловиньтаве. Ты хотталь щалтнэ э̄лум­хо̄лас та мирытн виве. 
Спектакль сака ёмас щирыл ва̄рим о̄лы, ма̄нь ня̄врамыт вос торгамты­яныл, вос ва̄ганыл, хумус ма̄ньщи мир о̄лупсаныл о̄вылтахтас. Нуми То̄рум э̄кватэ̄нтыл о̄лэ̄г, тэ̄н ат пыг ос акв а̄ги о̄ньщēг. Пыгыт о̄лыманыл э̄сыг­хатэ̄гыт, та̄н матыр-а̄ти пуссын Āщаныл та̄л вēр­мēгыт, ха̄сэ̄гыт, таи­ма̄г­сыл нэ̄матарыл ат пилэ̄­гыт. Ёлаль сунсэ̄гыт, нэ̄матыр пилыщмаӈыг та̄нанылн ат о̄лы. То̄рум Āщаныл кантмаявес, та̄наныл а̄пал ёл-та̄рт­санэ, тот ёлн о̄луӈкве вос ханищтах­тэ̄гыт. Ёл-та̄рты­манылт та̄н ка̄саласаныл, насати мувлахи акваг вит, ма̄-ло̄мт щар а̄тим. Ма̄нь пыг, тав наме Тэ̄к-Ōйка охсарыг ва̄рапахтас ос лӯи во̄т во̄вуӈкве патыс. Лӯи во̄тыг ēмтыс, ащир­маг патыс, вит осэ я̄ӈкыл по̄львес, та я̄ӈк хосыт пыгыт ос а̄ги ма̄ тармыл ла̄кква та миныгласыт, хотьют хо̄т о̄луӈкве па­тыс. Тох о̄лым, ма̄ щар нас тыглэ-тувле хосыгхаты, аквтуп я̄ӈкылма хурипа, ма̄ сурмыг вос ēмтыс, то̄нт Нё̄р-Ōйка такви э̄нтапе ма̄ тармыл вущкасастэ, яныг суил курыстым нё̄­рыт та нэ̄глысыт, ань Уралыг ла̄вавет. Тох ма̄ сурмыг ēмтыс, та̄н ём­щакв ё̄мыг­таӈкве патсыт. 
Ты На̄й-Ōтырыт ōлнэ коны­пал Нуми То̄рум нас э̄лум­хо̄лас ва̄рыс, тох хо̄тпа о̄лнэ нотэ та о̄выл­тахтас. Ты спектакль ань ōс э̄лаль суссыл­таӈкве пат­вес, хотьют ат сунсыс, ялэ̄н, сунсэ̄н, артистыт сака ёмщакв ёнгēгыт. Ма̄ньщи ос ханты хо̄тпа­нув тӯлы­глахтуӈкве сака ха̄с­нэ̄ныл. Вадим Важе­нин мо̄йт мо̄йтнэ̄тэ по­рат койп ра̄тыглы, тувыл са̄ӈквылтап ка̄тын вуйлы, са̄ӈквылты, Юлия Яркина нё̄тнэ турсуил ма̄ньщи э̄ргыт э̄рги, са̄ӈквылтапыл са̄ӈквылты. Мо̄т артистыт о̄с нэ̄глапа̄лэ̄гыт, потыр­тэ̄гыт, йӣквēгыт, э̄ргēгыт. 
Ты суссылтап режиссё­рыг Вячеслав Игнатов ос Мария Литвинова щё̄питастэ̄н, хурит Павел Мизев по̄слыс, ты коныпал са̄в ма̄хум мо̄т рӯпата ōс ва̄рсыт. 
Галина КОНДИНА
