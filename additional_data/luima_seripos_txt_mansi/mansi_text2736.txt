
Ёсал ха̄йтнэ ма̄хум касыланыл та минас. Ка̄сыӈ та̄л та̄н тыг ёхталанэ̄ныл порат са̄всыр пӯмащ ва̄рыглаве. Ты та̄л хӯл тыналан ма̄хум Ханты-Мансийск ӯст атыглавēсыт, та̄н ма̄гсыланыл «Югорский рыбный фестиваль» о̄лыс.

	Россия са̄всыр ма̄ныл (Москва, Уфа, Архангельск, Воронеж ос мо̄т са̄всыр ӯсытныл) ёхталам хо̄тпат са̄всыр тэ̄нут, пормас тыт та тыналасыт. Округ Ха̄льӯс районныл Та̄гт па̄вылныл, Октябрьский район Приобьеныл, Кондинский район Междуреченский па̄вылныл ма̄н ма̄хманув пилыт, са̄всыр щирыл щё̄питым хӯл, нё̄выль тыт та тыналасыт. «Рахтынья» община ос Ха̄льӯс рыбокомбинат са̄всыр хӯл 

	тыг тотыгласыт. 

	Нила хо̄тал сыс са̄в мир тув ёхталас. Хо̄тыл биатлон касыл суснэ ма̄хум тот атхатыгласыт. Та̄н ма̄гсыланыл пасаныт щё̄питым о̄лсыт, атыӈ хӯл тэ̄пъялым та̄н ты касыл суссыт. Матыр хал те ēмты, та̄н ма̄гсыланыл са̄всыр пӯмащ ва̄рыглавес.

	Акв касыл тамле о̄лыс, та̄н халанылт хотьютаныл хӯл ёмащакв ос молях нилитэ ос ма̄ниг яктытэ. Мо̄т касылт та̄н пельменит ва̄рсыт, ма̄ньщи ла̄тӈыл та̄н «палиӈ ня̄ниг» ла̄вавет. О̄влэ̄т та̄н тэ̄нэ янытыг ва̄рсаныл, тувыл ла̄ввēсыт – хотьютаныл щар ма̄нь ва̄ри. Та юи-па̄лт ос щар яныг-капай хотьютаныл ва̄ри. 

	Та̄н нупыланыл суснэ ма̄хум маттем та мовиньтасыт. Но̄х-патум ма̄хум пуссын мӯйлупсал майвēсыт.

	 

	Валентина Васильева
