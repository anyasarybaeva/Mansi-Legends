
Ма̄ньщи хум Владимир Митрофанович Сайнахов са̄в та̄л Ханты-Мансийск ӯст о̄лы, Театр кукол колт рӯпиты. Лӯпта э̄тпос 11 хо̄талт 50 та̄лэ то̄влыс. Намхо̄талэ кастыл тав ётэ потрамасум, китыглахтасум, хоты рӯтныл о̄лы, хо̄т яныгмас. На̄н ань э̄лаль Владимир Митрофанович потре ловиньтэлы̄н.
– Ам 1973 та̄лт Ха̄льӯс район Кульпас па̄вылт самын патсум. А̄тям Митрофан Ильич Сайнахов. Тав яныг каӈке Николай хо̄нтлын ма̄н ялыс, тот саквата̄лвес, акв ла̄гылпа̄лыл юв ёхтыс. Э̄кватэ наме Александра Никитична, а̄ги-пыг ян­малтасы̄г. 
Николай ёлыпал ув­щитэ Анастасия Ильи­нична Сайнахова а̄квув са̄в та̄л Ханты-Мансийск ӯст о̄лыс, ЮГУт ма̄ньлат ма̄хум ханищтым рӯ­питас. Динара а̄гитэ ань ня̄враманэ ос апыгрищанэ ёт ӯст о̄лы. Китыт увщитэ Елена Ильинична о̄йкатэ̄нт акв пыг янмалта̄лсыг, наме Вячеслав. Та̄н халанылт а̄тям щар ма̄нь о̄лыс. О̄лмēт потырта̄лыс, рӯт ма̄хманыл Лӯски па̄вылныл о̄лсыт.   
Омам Ирина Алексеев­на Мēсыг па̄выл нэ̄, такви о̄парищ наме Кугина. Тав о̄с акв каӈк о̄ньщас Егор ос кит увщи – Домна ос Мария. 
Омагум-а̄тягум Куль­паст акван-минасы̄г, са̄т ня̄врам янмалтасы̄г. Щар яныг увщиюв Ольга, тувыл ма̄н самын патсӯв – Илья, Альбина, Сергей, Евдокия, ам ос щар ма̄нь йӣгри­щув Светлана. Та̄н ань пуссын Кульпаст о̄лэ̄гыт, ня̄враманыл яныгмасыт, то̄ваныл щēмьяӈыг ēмтсыт. 
– Школа а̄стламын юи-па̄лт э̄лаль хо̄т ханищ­тахтасын?
– 1993 та̄лт Москва ӯсн художественный ремёслат школан ханищтахтуӈк­ве минасум. Ха̄льӯс район­ныл ма̄ньлат хо̄тпат тот о̄с ханищтахтасыт, то̄­ват Саранпа̄вылныл о̄л­сыт. О̄лнэ колнакытыл майлувесӯв, хӯрум та̄л тот ма̄щтырласум. Тувыл ювле Кульпасн минасум, школан патхатасум, ня̄в­рамыт по̄слуӈкве ос ка̄­тыл матыр-а̄ти ва̄руӈкве ханищтасанум.  
Э̄квам наме Марина, такви о̄парищ наме Вол­дина. Тав ётэ ма̄ньта̄гыл юртыӈыщ о̄лсумēн, акв классыт ханищтахтасмēн, школат акв пасан ва̄тат ӯнлысамēн. 1993 та̄лт ак­ван-минасамēн, Андрей пыгумēн самын патыс. 
1999 та̄лт э̄лаль ха­нищтахтуӈк­ве номыл­матсумēн, Ханты-Мансийск ӯст о̄л­нэ Югорский госу­дарст­венный уни­вер­ситетн йисумēн. Ам ма̄нь­щи ла̄тыӈ ос литература учителиг ханищтахтасум, Марина рущ ла̄тыӈ ос литература учителиг ха­нищтахтас. ЮГУ кол 2005 та̄лт а̄стласлумēн. 
Э̄квам са̄в та̄л нэ̄пак о̄щнэ колт рӯпиты. Ам о̄влэ̄т А̄с-угорский инс­титутт научный сот­руд­никыг рӯпитасум, тувыл Культура нампа колн патхатыгласум, ётыл кит та̄л Э̄лумхо̄лас ос Ма̄-вит музейт рӯпитасум, та юи-па̄лт ӯсувт о̄лнэ Театр кукол колн патхатасум. Тот 15 та̄л ты рӯпитэ̄гум, ня̄врамыт ма̄гыс рущ а̄канит ва̄рēгум. 
– Наӈ ва̄рнэ тэ̄лан улпыл пӯмыщ манос та̄рвитыӈ рӯпитаӈкве? 
–Тав улпыл ка̄сыӈ рӯпата хольт, то̄ванакт та̄рвитыӈ нак ēмталы – акв хотты хо̄тал кастыл а̄канянув ва̄руӈкве ат те а̄лымēв, э̄ткотиль мус ос ӯщлахтын хо̄талт рӯпитэ̄в. 
Тувыл ос хунь а̄канянув пуссын щё̄питыянӯв, ар­тистанувн ня̄врамытн суссылтавет, ёнгалтавет. 
Ты 15 та̄л сыс ма̄н са̄в спектаклит ос мо̄й­тыт суссылтасӯв, ты кас­тыл сыре-сыр а̄канит щё̄­питасӯв. Ня̄врамыт хунь сунсэ̄гыт, са̄в мовиньтэ̄­гыт, ка̄тпатта ра̄тэ̄гыт. Ты ма̄гыс номтанув ёмасыт, ва̄глӯв, ма̄в ва̄рнэ тэ̄лав а̄гирищитн-пыгрищитн яныг ща̄гт тоты. 
Андрей пыгумēн на̄й харыгтан ма̄т рӯ­пи­ты. Э̄кватэ̄нтыл хӯрум а̄ги янмалтэ̄г – Алиса, Ангелина ос Ка­ро­ли­на, пуссын школат ха­нищтахтэ̄гыт. Ам та̄н ёта­ныл то̄ванакт ма̄ньщи ла̄тӈыл потыртэ̄гум, мощ торгамтэ̄гыт. Ма̄нь порат номилум, омав ма̄ньщи э̄ргыт э̄ргыс, мо̄йтыт мо̄й­тыс. Ань тай акваг рущ ла̄тыӈ нупыл та патсӯв.
Ма̄н, «Лӯима̄ сэ̄рипос» газета ва̄рнэ ма̄хум, Владимир Митрофанович намхо̄талэ̄т янытлылӯв! Са̄в та̄л пус ка̄т, пус ла̄­гыл вос о̄лы, со̄тыӈыщ, щуниӈыщ вос о̄лы!
Светлана РОМБАНДЕЕВА
