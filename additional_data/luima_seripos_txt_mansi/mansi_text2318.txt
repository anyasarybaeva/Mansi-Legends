

	Ты хурит Ханты-Мансийск ӯст о̄лнэ ханты а̄гирищ Маша Гришкина по̄слым олы. Тавēн хӯрумхуйплов та̄л, нёлолов 

	классыт ханищтахты. Маша «Лылыӈ со̄юм» центрын яланты, тот са̄всыр пормасыт ва̄ри, щаквщи. Такви урēт тох 

	потыртас.

	–О̄мам наме Раиса Васильевна, тав Тугияны па̄вылныл о̄лы, 

	ханты ла̄тӈыл потырты. А̄тям 

	Валерий Борисович Головин. Тэ̄н а̄нум тэ̄нти палтэ̄н вистэ̄н. 

	Хӯрум пыг о̄ньщēг, ма̄н ань пуссын аквъёт яныгмēв.

	Ты центрын ялантанэ̄м са̄тыт та̄лыг ты ēмтыс. Тот ам па̄сса, щулкин ос сыре-сыр маснут сагуӈкве ханищтахтасум, сакныл турло̄псыт ос пальсакыт хартуӈкве, ка̄тыл по̄слуӈкве ос мо̄т са̄всыр э̄рнэ тэ̄лат ва̄руӈкве ханищтахтасум. Ты коныпал ма̄н, а̄гирищит ос пыгрищит, 

	ханты ос ма̄ньщи йӣкв йӣквуӈкве ханищтахтэ̄в, са̄ӈквылтапыл са̄ӈквылтэ̄в, э̄ргыт э̄ргēв. Ты колт пуссын ёмас нэ̄т-хумит рӯпитэ̄гыт, тув ялантаӈкве 

	а̄нумн сака мӯсты.

	Ты я̄тил ка̄ркам а̄гирищ со̄тыӈыщ вос яныгми, ос са̄в 

	э̄рнэ тэ̄ла вос ва̄ри.

	 

	Светлана Матвеева
