
Ма̄н Югра ма̄в ань ма̄ янытыл о̄лнэ мирн сака пӯмщалаӈкве патвес. Э̄лы хо̄н ма̄ныл тыгле-тувле яласан ма̄хум (туристыт) тыг акваг та нё̄рыглэ̄гыт. Россият о̄лнэ мир о̄с тыг ювыт, то̄ваныл ла̄вēгыт, рēгыӈ Таиландын манос Турциян минуӈкве номтаныл ат паты, та̄нти родинаныл сунсуӈкве таӈхияныл.
Таквсы Ханты-Мансий­ск ӯст о̄лум «ЮграТур» суссылтапын ялнэ-миннэ тэ̄ла палт рӯпитан ма̄хум са̄в ма̄ныл ёхталасыт. Та̄н халанылт акв хум Ека­теринбург ӯсныл о̄лыс, наме Дмитрий Игоревич Зиновьев. Тав «Дикий Север» клубт рӯпиты, яласан ма̄шинат палт пуӈктоты. Свердловский областьт о̄лнэ лӯсум ма̄нь­щи ма̄хманув ёма­щакв ва̄ганэ, ма̄н ла̄тӈув­тыл потыртаӈкве ха̄сы. 
Хум рӯпататэ урыл ки­тыгласлум, турист ма̄хум хоты ма̄т нупыл яланта̄­лэ̄гыт, тув мус манарыл тотыглыяныл. На̄н ань э̄лаль Дмитрий Игоревич потре ловиньтэлы̄н.
– Ма̄н организацияв Свердловский область янытыл рӯпиты. Мӯй ма̄хум ёт на̄н округын вертолётыл ёхталасув, Ха̄льӯс районын тылам­ла̄лсув. Ямал ма̄ Овгорт па̄вылн ялсув. Тот сака нё̄тнэ, сыстам ма̄т о̄лэ̄­гыт, сосса мир ёт ва̄йха­тасув. Ма̄н ма̄вт ма̄ньщи ма̄хум о̄лэ̄гыт, мо̄т хо̄н мирытн та̄н сака пӯмща­лавет. 
Ань э̄рнэ нэ̄пакыт щё̄питэ̄в, на̄н округынт ос Ямал ма̄т рӯпитаӈкве патэ̄в. Ма̄ янытыл яла­сан мирн на̄н ма̄нанын суссылтаӈкве патыянув. Хунь э̄рнэ нэ̄паканув ва̄равет, ма̄н тыт турис­тический база ӯнттэ̄в, тувыл та̄ра рӯпитаӈкве о̄вылтахтэ̄в. Э̄лы хо̄н ма̄хум хӯл алыщлаӈкве сака во̄вхатэ̄гыт, тыт А̄сн ялантаӈкве патэ̄в. 
– Наӈ па̄влытт манос ӯст о̄лнэ ма̄ньщи ма̄хма­нув ёт ва̄йхатэ̄гын?
– Ам э̄квам лӯсум ма̄ньщи нэ̄, Анастасия Анямова. Тав Ушма па̄вылт яныгмас. Ка̄тыл акваг матыр щаквщи, ла̄гыл маснут ю̄нты, ма̄ньщи супыт, а̄канит. Хум хо̄тпат о̄с са̄всыр пормасыт ма̄щтырлэ̄гыт. Та̄н ва̄рнутаныл э̄лы хо̄н ма̄хумн сака ёвтавет, тох сакати мощ олн-ло̄мт сэ̄лэ̄гыт. Ма̄нь Пупыг Нё̄р нупыл ялантанэ̄в порат Тӯрва̄т нампа ма̄ньщи па̄вылн хо̄иглэ̄в, тот э̄т хӯлэ̄в. Ты ма̄гыс туристыт о̄с ойтхатэ̄гыт. 
Ам ма̄ньщи ла̄тыӈ хӯ­лэ̄гум, мощ потыртэ̄гум. Мӯй хо̄тпат о̄с ханищ­тыянув ма̄ньщи ла̄тӈыл потыртаӈкве, та̄нанылн тай пӯмыщ, па̄выл ма̄хум маттем та китыглыяныл, тыи-таи ла̄тыӈ хумус ла̄вуӈкве. Коля Анямов юрт о̄ньщēгум, тав палтэ ёхтэ̄гум, нэ̄матыр ат са̄­литы, нё̄выль та маныр пуссын пасанн ӯнтты. Ам па̄выл ня̄врамытн матыр-а̄ти о̄с акваг то­тэ̄гум – кампеткат, фрук­тыт ос маснут. Коля юр­тум хунь ӯсн ёхты, ам палтум хо̄иглы. То̄ванакт тыналан ма̄гыс матыр тоты, ам тавēн нё̄тэ̄гум, тыналыянмēн. Тувыл ты рēгыл акв-кит хо̄тал о̄лэ̄гыт. Воссыг хотыл олн сэ̄лэ̄гыт, матыр ка̄тын-паттэ̄гыт, таияныл та тыналэ̄гыт. 
– Дмитрий Игоревич, наӈ хо̄т яныгмасын?
– Ам Камчатка ма̄т Берингов пролив ляпат самын патсум. Па̄влувт метеорологыт, нё̄рыт ха­нищтан ос со̄рни киснэ хо̄тпат о̄лсыт. Тувыл сосса ма̄хум – чукчат, корякыт, ненцыт ос эвенкыт, ам та̄н ётаныл яныгмасум. Юрт пыгрищанум ёт ма̄ньта̄гыл хӯл алыщла­сув, во̄раясув, ӯйхул сов тынтлысув. Та ма̄хум ос ты ма̄т о̄лнэ ма̄ньщи ос ханты ма̄хум щар акван-а̄ӈкватахтэ̄гыт, аквхури­пат. Та̄н ла̄палахтуӈкве ат ха̄сэ̄гыт, маныр ном­сэ̄гыт, таи ла̄вēгыт. Хащ­та̄л хо̄тпа ёт сымыӈыщ потрамēгыт, ща̄ил айты­яныл, ощмарлаӈкве ат ха̄сэ̄гыт. 
Тамле ма̄хум халт та яныгмасум, та о̄лэ̄гум. Кос э̄квам, кос тав рӯтанэ, та̄нти На̄й-О̄тыраныл сака янытлыяныл. Ань яныгман ма̄ньлат ма̄хум тувле нупыл сака ат сунсэ̄гыт, ос яныгхо̄тпат та̄нти ялпыӈ ма̄наныл сака ӯргалыяныл. Ам ань о̄с та̄н хольтаныл Тя̄ква̄кв, Витхон, Нё̄ро̄йка ос Во̄рхум янытлыянум, тыгле-тувле яласан хо̄т­патын ты урыл потыр­та̄лэ̄гум. Та̄н ань то̄ва ма̄т мори ул вос ё̄мас­э̄гыт, йӣво̄выл нас тох ул вос са̄гумтэ̄гыт.
