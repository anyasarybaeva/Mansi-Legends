
Белоярский районт акв ма̄ о̄лы, «Нумто» паркыг ла̄ваве. Тав сака ӯргалаве, ма̄тэ сака яныг. Тот пēс йис та̄гыл о̄лнэ ханты ос ё̄рн хо̄тпат ань ты хо̄тал мус та̄нти са̄лыяныл ӯрим, во̄раим ос хӯл алыщлым о̄лэ̄гыт.
Сергей Данилович Рандымов о̄с тот о̄лы. Ма̄тэ лӯима̄ нупыл, щар Ямал ляпат о̄лы. Ань э̄кватэ̄нтыл тэ̄нттетэ̄н во̄рт о̄лэ̄г, ня̄враманэ̄н яныгмасыт, та̄нти щēмьяӈыг ēмтсыт. Ты хум ща̄няге-а̄щаге сас хантыиг о̄лсы̄г. Оматэ Анастасия Кирилловна Молданова, а̄ще Данил Павлович Рандымов са̄лыӈколт яласасы̄г. «Казымский» совхозт рӯпитасы̄г. Тэ̄н нила ня̄врам о̄щсы̄г, Сергей пыгēн титыт ня̄врамыг о̄лыс. Та̄н пуссын са̄лыӈколт яныгмасыт. Та урыл Сергей Данилович тох потыртас:
— Ма̄н яныгмамув порат совхозувт са̄тхуйплов бригада рӯпитас. Акв бригада тит со̄тыратем са̄лы ӯрыс. Омагум-а̄тягум акваг са̄лыӈколт яласасы̄г. Тувыл та̄рвитыӈ пора та ёхтыс. Совхоз кӯщай ла̄выс, совхоз са̄лыт пуссын ма̄хумн нас вос мивет. Акв хо̄тпа 30-40 са̄лыл майвес. Ань туп нила бригада рӯпиты.
Ам о̄с са̄лы о̄щсум. Ма̄н ляпавт о̄лнэ хум ёт са̄в та̄л са̄лы ӯрим яласасум. Мēнттемēн рӯпитаӈкв та̄рвитыӈ о̄лыс, таима̄гыс са̄лыянмēн хот-холтсанмēн. Тав о̄с са̄лы о̄ньщуӈкв воссыг ат ка̄сащас.
Хӯл алыщлаӈкв патсумēн. Тав ма̄тэ ам ма̄м ляпат о̄лы. Мувлахи яныг тӯрыт, ляпат я̄ овты. Хӯл са̄в. Пувум хӯланум «Казымский оленеводческий компаниян» ос рыбкоопн мыганум. Сака э̄лн о̄лнэм ма̄гыс Касум па̄вылн хӯл тотуӈкв сака та̄рвитыӈ. Ёмас лё̄ӈх а̄тим. Ма̄нти яныг техника о̄с ат о̄ньщēв.
Пēс порат тох та̄рвитыӈ ат о̄лыс. Ма̄н са̄в хӯл пувēв те, Ха̄льӯс рыбокомбинатныл ма̄шинат ёхтэ̄гыт, хӯланув пуссын та тотавет. То̄нт ма̄н тэ̄лы сыс 30-40 тонна тув майлысӯв. Ам хӯл пēс щирыл пувēгум, а̄рпи ва̄рēгум. Хӯл тув щалты ос лылыӈ та̄гыл тот та о̄ньщиянум. Хунь пувум хӯланум тотавет, ущ то̄нт мо̄т хӯл пувуӈкв та о̄вылтахтэ̄гум.
Ань ма̄н юи-о̄выл тит ма̄н хӯрум та̄л сыс мо̄тсыр хӯл пувуӈкв патсӯв — писъян, сӯкыр ос хулюмхӯл хурипа па̄нт хӯл щалтуӈкв патсыт. Ты э̄лы-пал та̄лытт тамле хӯл ман аты ва̄щинтасӯв. А̄с я̄ ул сака па̄ӈктаве, хӯл сыстам вит тинсым ма̄нь я̄н щалтуӈкв патыс.
Ня̄враманэ урыл
Сергей Данилович Наталья Викторовна э̄кватэ̄нтыл са̄в та̄л аквъёт о̄лэ̄г. Хо̄т ня̄враманэ̄н пуссын яныгмасыт, та̄нти щēмьяӈыг ēмтсыт. Ат пыгагēн са̄всыр ма̄тт рӯпитэ̄гыт, Татьяна а̄гитэ̄н Ханты-Мансийск ӯст окружной пӯльницат рӯпиты. Ань ща̄няге-а̄щаге ёт во̄рт Геннадий пыгēн о̄лы. Тав о̄с «Нумто» нампа паркыт рӯпиты.
Наталь э̄кватэ са̄в та̄л метеорологыг о̄лыс, ма̄-вит уральтым пенсиян минаме мус тот рӯпитас. Ань тэ̄н сас пенсият о̄лэ̄г, туи пил ва̄тэ̄г, тэ̄лы ос хӯл пувēг.
Ам хум титыгласлум, тав са̄лыӈколт яныгмас, ань са̄лы о̄ньщуӈкв ат таӈхи? Хум ювле ла̄выс, аквторыг тит яныг рӯпата ва̄руӈкв ат вēрми. Са̄лы ӯрнэ ма̄гыс акв ма̄т о̄луӈкв ат ро̄ви, акваг ва̄нтлым тэ̄пыӈ ма̄ тинсуӈкв э̄ри. Ос хӯл пувуӈкв тай акв ма̄т ро̄ви, нэ̄мхотталь минуӈкв ат э̄ри.
Та̄рвитыӈ ва̄рмалит урыл
Нумто па̄выл яныг ӯсныл сака э̄лн о̄лы. Тот о̄лнэ ма̄хум са̄выӈпа̄лэ пуссын рӯпата ат о̄ньщēгыт. Ос то̄ванакт аюӈкв тӯлтхатыглэ̄гыт, ёл-по̄йтуӈкв ат вēрмēгыт. Таима̄гыс ляпат рӯпитан «Сургутнефтегаз» нампа компаниян туп то̄ват вивет. Ос хотьютаныл вина аиматэ те ка̄салаве, та̄ра по̄хан та тēтасаптаве.
Ань нефтяникыт ляпат рӯпитанэ̄ныл ма̄гыс лё̄ӈхыт пуссын лап-пантвēсыт, туп пропуск нампа нэ̄пак о̄щнэ хо̄тпат ос па̄влыӈ ма̄хум та̄н та̄ратавет. Ма̄-во̄й но̄х-минэ ма̄т рӯпитан ма̄хумн тыгле-тувле ялнэ̄ныл порат вина сулья ёт тотуӈкв щар ат ро̄ви. Ка̄сыӈ хо̄тпа ёмащакв уральтаве. Тав сульяӈ та̄гыл те пуваве, та̄ра по̄хан та тēтаве. Па̄влыӈ ма̄хумн сульят ёт-тотуӈкв тай ро̄ви. Таима̄гыс нефтяник палт рӯпитан соссаӈ хо̄тпат та̄нти ма̄хманыл во̄вияныл, та̄н акв-тит сульял та̄наныл вос тотыяныл. Ос юв-ӯрхатуӈкв ат вēрмēгыт, рӯпатат аюӈкв та о̄вылтахтэ̄гыт. Ань ты ва̄рмаль паттат ты компаниян соссаӈ хо̄тпат сака ат вивет. Хотьютаныл тот рӯпитэ̄гыт, та̄н тай са̄в олн тот сэ̄лэ̄гыт.
А̄с ма̄хум нэ̄паканыл ловиньтаӈкв 
ат вēрмавет
Э̄лаль Сергей Данилович ты урыл потыртас, ань та̄н учёныяныл акваг са̄всыр йильпи букват номылматэ̄гыт ос ма̄хманыл ты буквал хансуӈкв ханищтыяныл. Ань ты хо̄тал мус тамле то̄пал буквал хансым са̄в ловиньтан нэ̄пак та̄ратавес, «Ханты ясаӈ» газетаныл о̄с тох хансуӈкв патвес.
Ты тэ̄ла хунь о̄вылтавес, во̄рт ос ма̄нь па̄влыӈ ма̄т о̄лнэ ма̄хманыл ты нэ̄паканыл ловиньтаӈкв ат патсаныл. Хум тох ла̄выс: «Газетав са̄всыр нам о̄ньщис. Тав «Ленин пант хуват» газетаг хунь о̄лыс, тотавēв, янытэ̄т та ловиньтылӯв, ёл-по̄йтуӈкв ат вēрмēв, тув мус ма̄навн пӯмыщ о̄лыс. Ань ос ты йильпи газетав ёхты, ма̄н туп хурит ёмащакв сунсыглыянӯв, тувыл та. Букваныл са̄всыр щирыл ё̄хтыяныл, аквтоп йильпи букват тыит ты. Яныгпа̄ла хо̄тпат акваг титыглахтэ̄гыт: ты манырсырман букват. Ловиньтаӈкв щар ат вēрмēгыт.
Аквматнакт ханты ла̄тыӈ ханищтан хо̄тпа Мария Михайловна Канева Ханты-Мансийск ӯсн ялыс. Ма̄хманув титыгласанэ, манрыг ханты ла̄тӈув ёт тамле лю̄ль рӯпата та̄н ва̄рēгыт? Ювле тох ла̄ввес, тавēн ман тэ̄ла, тав ма̄гсылэ та̄н хунь рӯпитэ̄гыт. Э̄ква номтэ савалым юв та минас.
Ма̄н ань, ма̄нь па̄влыӈ ма̄т о̄лнэ ханты ма̄хум, воссыг маныр ва̄рēв. Нэ̄мхотьютн ат титыглавēв. Акв-тит хо̄тпа матыр номылматы, та ва̄ри. Ос ты рӯпата ёмас тоты ман лю̄ль, та̄нанылн тэ̄ла а̄тим. Ам ты урыл «Новости Югры» рущ газетан пищма хансыгласум. Хоталь пищмам тотвес, та̄нти ва̄ганыл. Нэ̄мхо̄т пищмам аты хасвес.
Ос газетавт рӯпитан хо̄тпатн тамле ла̄тыӈ ла̄вуӈкв таӈхēгум, тув толмащлан хо̄тпа вос выгыт, тав та̄н хансум потраныл ёмащакв вос хансыянэ. Ма̄н та̄н потраныл ловиньтаӈкв вос вēрмиянӯв».
Тамле ты потыр во̄рт о̄лнэ ханты хо̄тпа Сергей Данилович Рандымов потыртас. Тав пēс йис о̄лупса, пēс ва̄рмалит, пēс накыт э̄лаль тотым о̄лы. Ва̄им, ща̄нь ла̄тӈе ма̄гыс сыме сака ща̄рги.
