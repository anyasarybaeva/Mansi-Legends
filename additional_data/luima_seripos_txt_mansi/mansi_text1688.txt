

	Та э̄тпос 18 хо̄талэ̄т округ кӯщай ва̄ӈын хум А. Путин заседание ва̄рыглас. Округувт щēмьятн ос ня̄врамытн нё̄тмил ва̄рнэ программа хумус рӯпиты, ты урыл тот потыртасыт.

	Ань са̄в ханищтахтын колыт о̄лэ̄гыт, ма̄к номтыӈ ня̄врамыт хумус тот нё̄тавет, ты урыл С. М. Буторина потыртас. Тав культура департамент кӯщай ва̄ӈын хо̄тпаг рӯпиты. Нэ̄ ла̄выс, ня̄врамыт ма̄гыс са̄в рӯпата тыт ва̄раве, щар номтыӈ ня̄врамыт са̄всыр ва̄рмальн ханищтавет. Та̄н ма̄гсыланыл хӯрум яныг ханищтап кол о̄лы: Сургут ӯст рущ ма̄хум о̄лнэ-хӯлнэ накыт э̄лаль тотнэ колледж ос акв яныг ёнгын кол тот о̄лы. Ханты-Мансийск ӯс искусства Центр кол рӯпиты. 

	Са̄всыр ма̄т пуссын аквъёт налыман нупыл ат со̄тыра номтыӈ а̄гит-пыгыт ханищтахтэ̄гыт. Ты ня̄врам маныр тэ̄ла щирыл ханищтахтуӈкве таӈхēгыт, та̄н нё̄тавет.

	Та̄н номтаныл э̄лаль тотнэ ма̄гыс 2014 та̄лт ня̄врамыт ма̄гыс культура программа щирыл китхуйплов мероприятие ва̄рыглавес, конкурсыт, суссылтапыт ос фестивалит о̄лсыт. Ос щар номтыӈ ня̄врамыт всероссийский касылн э̄лаль касуӈкве тах кēтавет. 

	 

	Николай МЕРОВ
