
Ты та̄лт ма̄ньщи ос ханты газетагт рӯпитан ма̄хум ня̄врамыт ма̄гсыл «В мире сказок и легенд» нампа касыл ва̄рыгласыт. А̄гирищит-пыгрищит сосса мир мо̄йтаныл, пēс потраныл ёмащакв ловиньтасыт ос ты урыл акв ло̄псын хаснэйӣвыл манос ōльпыл хури по̄слысыт. Ос акв-кит ла̄тыӈ ма̄ньщи манос ханты ла̄тӈыл тув хассыт. Рущ ла̄тӈыл ты хурит «комиксыг» ла̄вавет.  
Ты та̄л я̄ӈк на̄тнэ э̄тпос­ныл ос яныг таквс э̄тпос мус ма̄ньщи ос ханты ня̄врамыт 104 по̄слум хурит ма̄н редакциявн кēтсыт. Та̄н халанылт 60 хури ма̄ньщи ла̄тӈыл хансым о̄лсыт ос 44 – ханты ла̄тӈыл. По̄слым хурит Ха̄льӯс, Октябрь­ский, Сургутский, Белояр­ский, Нижневартовский, Кондинский районыт­ныл ос Югорск, Ханты-Мансийск, Радужный ос Мегион ӯсытныл ма̄навн кēтвēсыт. 
Ты касыл 6-18 та̄л яныт ня̄врамыт ма̄гсыл щё̄питавес. Акв ня̄врам такви по̄слум хӯрум комикс-хурит кēтуӈкве вēрмыс. 
Ва̄т са̄грапнал э̄тпос о̄выл хо̄талэ мус жюри-хо̄тпат по̄слым хурит ёмащакв сунсыгласаныл ос 6-12 та̄л яныт а̄гири­щит-пыгрищит халт ос 13-18 та̄л яныт а̄гит-пыгыт халт но̄х-патум ня̄врамыт пēриясыт. Жюри-хо̄тпаг ма̄н редакциявт, «То̄рум Маа» музейт, А̄с-угорский институтт ос «Югра-Экспо» колт рӯпитан ма̄хум о̄лсыт.
Ма̄нь ня̄врамыт халт:
1 места – Анямова Варвара, Ха̄льӯс район Хулюмсӯнт па̄вылт о̄лнэ а̄гирищ вис. Варвара «Пилсам, саӈквлыпил, пумло̄мт» нампа мо̄йтыт урыл комикс-хури по̄слыс. 
2 места – Петрова Анна, Ха̄льӯс район Саранпа̄вылныл о̄лнэ а̄ги майвес. Тав пēс потыр щирыл хури по̄слас ос намаястэ – «Хумус ворщик па̄выл ӯргалаӈкве патыс».
3 места – Карсканова Владислава, Октябрь­ский район Ня̄рихумит па̄вылт о̄лнэ а̄ги вис, тав «Ма̄таприщ ос ха̄ройка» мо̄йт урыл хури по̄слас. 
13-18 та̄л яныт а̄гит-пыгыт халт:
1 места – Алгадьева Надежда, Ха̄льӯс район Хулюмсӯнт па̄вылт о̄лнэ а̄ги майвес. Тав «Хо̄т ла̄г­луп со̄рп» мо̄йт нэ̄пакн по̄слас. 
2 места – Мурадымов Михаил вис. Пыг «Во̄раян хум» по̄слум хуритэ ма̄г­сыл янытлаве.
3 местат – Лонгортова Анастасия о̄лы. Тав «Э̄тпос ос хо̄тал» ма̄ньщи мо̄йт урыл по̄слас. 
Жюри-хо̄тпат Ха̄льӯс район Кульпас па̄вылт  о̄лнэ а̄гирищ Нуриева Евгения «Са̄с нёл» кēтум хуритэ ма̄гсыл янытлаӈ­кве ла̄всыт. Тав по̄слум ху­ритэ ма̄гсыл «спецприз» нампа мӯйлупсал миве.   
Но̄х-патум ня̄врамаквет ма̄н янытлыянӯв, сымыӈ ла̄тӈыл ос пӯмащипа ла̄тӈыл ла̄виянӯв. Ты а̄гит, пыгыт янытлан нэ̄пакыл ос мӯйлупсал мӯйлупты­янӯв, диплом-нэ̄пакыл тах кēтыянӯв. 
О̄выл касыл 2018 та̄лт Наталья Анадеева ва̄рыс, то̄нт «Легенды Югорской земли» намаястэ. Ты юи-па̄лт «Э̄ква-пыгрищ» нампа касыл щё̄пи­та̄лыс. Ань ма̄н ты рӯпата э̄лаль тотылӯв, ос ня̄вра­мыт хурит по̄слуӈкве акваг во̄выглыянӯв. 
Людмила ТЕТКИНА
