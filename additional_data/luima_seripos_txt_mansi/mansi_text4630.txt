
Россияв янытыл таквсы порат сӯкыр э̄тпос онтолов хо̄талт о̄с нэ̄пак та̄ратаӈкве патэ̄в, тав рущ щирыл «Единый день голосования» ла̄ваве. Ка̄сыӈ ма̄т депутатыт, ӯс ос па̄выл кӯщаит пēрияӈкве тах э̄ри. Ты урыл ля̄ххал хаснэ хо̄тпат ёт потыртаӈкве округ избирательный комиссият рӯпитан кӯщай хум Денис Корнеев ёхталас. Тав ла̄выс:
— Ма̄н Тюменский областин губернатор пēрияӈкве патэ̄в, ты коныпал 727 са̄всыр ма̄тын депутатыт ос 46 ӯс ос па̄выл миркол кӯщаит ма̄гыс нэ̄пак та̄ратаӈкве э̄ри. Мо̄лал Россия Президентув пēриян ва̄рмаль о̄лум хольт мо̄т участокт нэ̄пак та̄ратаӈкве ань ат патэ̄в, ма̄хум туп та̄нти участканылт нэ̄пак та̄ртуӈкве вēрмēгыт. Са̄ртын нэ̄пак та̄ратаӈкве тай ро̄ви, то̄нт во̄ртур э̄тпос ва̄т нупыл онтолов хо̄талныл пēриян ва̄рмаль о̄вылтахты, тав ла̄ваве — «досрочное голосование». Са̄ртын нэ̄пак та̄ратаӈкве та э̄лумхо̄ласн рови, хотьют ма̄к ва̄гтэ, тав та хо̄тал ёхталаӈкве тах ат вēрми. То̄ват хотталь э̄рыӈ э̄л ӯщлахтуӈкве минэ̄гыт манос пӯльницан пинавет ос мо̄т хотты тэ̄ла мус та хо̄тал ёхталаӈкве ат вēрмēгыт.
Ань то̄тапын та̄ртым нэ̄пакыт ловиньтаӈкве кӯпнитнувег патыс, са̄всыр ищхӣпыӈ утытыл ловиньтавет. Та̄ратым нэ̄пакыт ловиньтавет ос акв нэ̄пакн хансавет, тав протоколыг ла̄ваве, та̄н по̄с о̄ньщēгыт, та по̄сыт хосыт ищхӣпыӈ утыт ловиньтыяныл.
Яныг ӯсыӈ ма̄т нэ̄пак та̄ратан колыт видеокамерал ва̄рим о̄лэ̄гыт, тох ма̄н округувт 80% колыт сунсыглан утыт о̄ньщēгыт.
Ос э̄лын о̄лнэ са̄лыӈ ма̄хум палт, ма̄нь па̄влытын ос ма̄-во̄й но̄х-винэ ма̄н рӯпитаӈкве ёхталан ма̄хум ма̄гыс аквтох са̄ртыннув нэ̄пак та̄ратан то̄тапыт тотыглавет. Ма̄н округувт са̄в па̄влыт та̄лэ-тувēт яласан лё̄ӈхыт ат о̄ньщēгыт, таима̄гыс тот о̄лнэ ма̄хманув са̄ртын нэ̄пак та̄ратэ̄гыт. Э̄лн о̄лнэ па̄влыт видеокамерат ат о̄ньщēгыт, ма̄н туп са̄в мир ёхталан колыт ва̄рим о̄ньщиянӯв, хуньт ма̄нь па̄влыт ос тах э̄рыӈ интернетыл ва̄равет, то̄нт та̄наныл о̄с ро̄ви сунсыглан утыл ва̄руӈкве.
Пуссын аквъёт 1494 хо̄тпа та̄нти нэ̄паканыл избирательный комиссиятын тотсаныл, 331 хо̄тпа партиятныл та̄нти нэ̄паканыл атсаныл, 1163 хо̄тпа партият па̄лыл нэ̄паканыл майвēсыт. Та̄н пуссын ёмщакв уральтавет ос ущ э̄лаль пēрияхтуӈкве вēрмēгыт. Ты хо̄тпат депутатыг ос ӯс, па̄выл миркол кӯщаиг рӯпитаӈкве таӈхēгыт.
