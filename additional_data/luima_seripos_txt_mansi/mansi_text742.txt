
Кондинский район Леуши па̄выл ты та̄л 430 та̄лэ то̄влы. Па̄влыӈ ма̄хум ты ялпыӈ хо̄тал тув порат янытлаӈкве щё̄питахтэ̄гыт. Хоты порат тот ма̄хум о̄лмыгтасыт, та урыл Елена Павловна Кульчицкая пēс нэ̄пакт ловиньтас. Ос тувыл «История села Леуши в документах и в воспоминаниях его жителей» нампа нэ̄пак та̄ратас. Тав Леуши па̄вылт школат ханищтан нэ̄г рӯпиты ос школьный музейт кӯщаиг о̄лы. Музей урыл таи потыртас:- О̄влэ̄т Леуши па̄выл школат акв колнакт «История боевой славы» нампа суссылтап рӯпитас. Тот войнат хо̄нтлам ма̄хум  хурияныл ос пормасаныл, нэ̄паканыл акван-атым о̄лсыт. Яныг школа хунь ӯнттувес, суссылтап тыг тотвес. То̄нт ма̄н ня̄врамыт ёт э̄лаль са̄всыр пēс пормасыт акван-атуӈкве патсӯв. 

	Хунь ма̄хум ты ма̄н о̄лмыгтасыт, ам хо̄сат та̄гыл пӯмщалахтэ̄гум. Са̄всыр ма̄тт ла̄тыӈ кинсэ̄гум.  Акв нэ̄пакт хансым о̄лыс, Ермак ма̄хманэ ёт са̄всыр мирыт ёт хо̄нтлас. Тав хунь порславес, ма̄хманэ киттыг-ӯртхатсыт, акват тыт хультсыт, мо̄таныт ювле минасыт. Ювле минаманыл порат ты Леуши па̄вылн хо̄игласыт. То̄нт ма̄ньщит та̄нки щēмьяныл ёт тыт о̄лсыт.  Ты ва̄рмаль 1584 та̄л порат о̄лыс. 

	Пēс нэ̄пакыт кисхатым, ам Тобольск ӯсн ялсум, тот архив-колт ма̄нки па̄влув урыл ла̄тыӈ киссум. Тот ос акв пӯмащ ва̄рмаль хо̄нтсум. Леуши па̄вылт о̄лнэ ма̄хум ясак мощща о̄йтсыт.  Ты ва̄рмаль 1614-1617 та̄лытт о̄лыс. Ам пуссын хо̄нтум нэ̄паканум районный Думан кēтсанум, депутатыт ловиньтасаныл ос постановление пирмайтасыт, ты та̄л па̄влув 430 та̄лэ то̄влы. 

	Рущ ма̄хум ты ма̄т хосат та̄гыл о̄лэ̄гыт, кӯпса ма̄хум Леушит о̄с о̄лсыт. Та̄н халанылт Степан Сафронович Новосёлов щёлыӈ о̄йка о̄лыс. Советский власть ёхтум порат такви мисанэ, луванэ колхозн мисанэ, такви тот рӯпитаӈкве патыс. Тав о̄лум колэ̄т пӯльница ва̄рвес. Музеюв акв пēс хури о̄лы, тот ты пӯльница 1960 та̄л порат по̄слувес.

	Ос пупкол хунь 

	тыт  ӯнттувес, ты ва̄рмаль урыл ос нэ̄пакыт киссум. Музейт пēрна о̄лы, совеский власть ёхтум порат церковь-колыт хо̄т-ло̄сталаӈкве, са̄кватаӈкве патвēсыт, то̄нт ты пēрна Иван Кравченко ма̄нь пыгрищиг  ёл-паттыстэ. Ань музеювт ты пēрна суссылтылӯв. 

	«Югра» нампа энциклопедият ам  таи ловиньтасум, Леуши па̄вылт пупкол 1888 та̄л порат ӯнттувес, ам ос Тобольск ӯст архивыт кисхатым мо̄т ла̄тыӈ хо̄нтсум. То̄нт йильпи пупкол ӯнттувес, ты э̄лы-па̄лт рӯпитам пупкол на̄йин ё̄свес. Мо̄т нэ̄пакыт ос ха̄нсым о̄лы, 1712 та̄лт пуп о̄йка Фёдор Лещинский Сатыги па̄вылн ма̄ньщит палт ялыс ос тыг ёхталас, то̄нт тыт Сатыгин ка̄-нащ  щēмьятэ ос рӯтанэ ёт о̄лыс. Тыт пуп о̄йка та̄наныл ос рущ То̄рум нупыл по̄йкщуӈкве ка̄щилтасанэ. 

	Музеювт советский власть пора урыл ос са̄в нэ̄пакыт, хурит, пēс пормасыт акван-атым олэ̄гыт. Тыт 1941-1942 та̄лыгт та̄ратым «Сталинская трибуна» нампа газета, са̄всыр докладной-нэ̄пакыт, по̄лщ тотнэ нэ̄пакыт ловиньтаӈкве ро̄ви. Ты нэ̄пакыт ма̄н акв пēс колыт хо̄нтсанӯв. Ма̄н палтув акв нэ̄ рӯпитаӈкве ёхтыс, тав пēс колт о̄лмыгтас. Акв порат куре хо̄т-саквалас, посым юв хартуӈкве патвес, хум хо̄тпат колалан тур сунсуӈкве но̄х-ха̄хсыт,  тот таса̄вит нэ̄пак хо̄нтсыт. Пēс газетат, нэ̄пакыт пуссын музейн тотсаныл. 

	Акв докладной-нэ̄пакт хансым о̄лыс, мис поснэ нэ̄ са̄в рӯпитаме ма̄гсыл щаквитыл ат майвес. Акв о̄йка мисэ а̄гмыл ēмтыс,  Ямки па̄вылныл ӯйхул пусмалтан лēккар во̄выс. Тэ̄н аквъёт хӯрум хо̄тал вина айсы̄г, мисэ̄н ат пусмалтасы̄г. Тувыл мис алыстэ̄н ос нё̄выль э̄лаль тыналастэ̄н. Справка ва̄рсыг, э̄рттам мис а̄гм ат о̄ньщас. Тамле нэ̄пак ма̄н музейт ты о̄ньщēв. 

	Афганистан, Чечнят хо̄нтлам пыганув урыл о̄с суссылтап щё̄питасӯв. Па̄вылныл 24 пыгыт хо̄нтлуӈкве ялсыт. Та̄н халанылт акв пыг юв ат ёхтыс. Акв пыг «Орден мужества» нампа ма̄гылн тагатан по̄с о̄ньщи, тав Чечня ма̄т хо̄нтлым тамле мēта-лил майвес. 

	Музеюв ма̄ньщи маснут ос мо̄т са̄всыр пормас мощща о̄ньщēв. Са̄всыр мирыт пēс йис та̄гыл тыг ёхталаӈкве патсыт. Ма̄ньщиянув пуссын та̄н халанылт тэ̄лыгласыт. Та̄нки пēс йис ва̄рмаляныл ос ща̄нь ла̄тӈаныл хот-ёрувласаныл.

	Людмила 

	Теткина 

	 
