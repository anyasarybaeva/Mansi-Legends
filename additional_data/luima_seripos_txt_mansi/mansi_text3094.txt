

	Округ правительство колт соссаӈ мир о̄лупсаныл ӯргалан ма̄гыс о̄выл совет нампа сапра̄ни ва̄рыглавес.  Тамле совет соссаӈ ма̄хманув мо̄лты та̄гыл ва̄руӈкве тахсыт ос тахольт та̄н ла̄тӈаныл хӯнтамлавēсыт. Таве ва̄рнэ ма̄гыс пуссын э̄рнэ нэ̄пакыт щё̄питавēсыт ос тувыл са̄в па̄лыл ма̄хум тув пēриявēсыт. Совет ты та̄лт я̄ӈк на̄тнэ э̄тпост ва̄рвес, ос тынакт о̄выл сапра̄нитэ о̄лыс.


		Ты совет ханты, ма̄ньщи, ё̄рн ма̄хум пуссын о̄лыглам тэ̄ланыл тармыл уральтаӈкве патавет, матыр нё̄тмил ва̄руӈкве аквъёт кисхатэ̄гыт, пēс йис о̄лупсаныл ӯргалавет. Ань та̄н тэ̄ланыл ма̄гыс советын пēриян хо̄тпат пуӈктотуӈкве патэ̄гыт. Ка̄сыӈ ӯст ос районыт хоты акв соссаӈ хо̄тпа советын пēриявес, та̄н о̄выл сапра̄нит наманыл ла̄ввēсыт. Са̄выӈпа̄лэ хо̄тпат «Югра лылыēп»  общественный организацият рӯпитэ̄гыт, таима̄гыс соссаӈ мирытн та̄н ва̄вет. Правительство колт акван-атхатам кӯщаит та̄н ётаныл ищхӣпыӈ ут хосыт ва̄йхатасыт. 

		О̄выл пащалахтын ла̄тыӈ округ кӯщай нэ̄ Наталья Комарова ла̄выс. Тав рӯпататэ щирыл Сургут ӯст о̄лыс ос ма̄хум ёт ищхӣпыӈ ут хосыт потыртас: «Соссаӈ ма̄хум совет рӯпататэ ущты о̄вылтытэ. Тув ань са̄всыр тэ̄лат ва̄нэ хо̄тпат пēриим о̄лэ̄гыт, тыи общественный рӯпата ва̄рнэ хо̄тпат, матумпа̄ла ос ма̄ньлат хо̄тпат, во̄рт о̄лнэ пēс о̄лупса ёмщакв ва̄нэ хо̄тпат. Ты э̄лы-па̄лт соссаӈ мир о̄лупсаныл ӯргалан щирыл хо̄т департаментыт пуӈктотсыт. Ань ос я̄нас совет щё̄питасӯв ос та̄н пуссын департаментыт ёт акван-нё̄тхатым государственный программат ма̄кыг, мӯсхалыг вос ва̄рияныл». 

		Та юи-па̄лт советыт рӯпитан хо̄тпат та̄нки палтаныл кӯщай хо̄тпа пēриясыт. Ты хо̄тпаг та̄н Александр Новьюхов наме ла̄всаныл ос правительство па̄лыл мо̄лал А.В. Шипилов паттувес.

		Тувыл ханты, ма̄ньщи, ё̄рн ма̄хум палт маныр нё̄тмил ва̄рсыт, хумус тэ̄ланыл о̄лсыт ма̄-вит ӯргалан департамент па̄лыл А.Ю. Комиссаров, соссаӈ ня̄врамыт ханищтан тэ̄лат палт пуӈктотнэ нэ̄ И.Б. Лесютина, культура тэ̄лат палт Н. М. Казначеева потыртасыт. Та̄нки па̄лныл щё̄питалум социально-экономический программаныл ёт акваг рӯпитэ̄гыт, матыр-а̄ти нё̄тмил ва̄рыглэ̄гыт.

		Ты э̄лы-па̄л хо̄талыт Пра-вительство па̄лыл соссаӈ ма̄хум колыт ӯнттын манос ёвтын ма̄гыс 200 миллион солко̄ви та̄стувес. 

		 

		Тамара Мерова

		 

 
