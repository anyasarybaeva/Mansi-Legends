
Ка̄сыӈ туи Ханты-Мансийск ӯст «То̄рум Маа» музейт ня̄врамыт ма̄гыс «Та̄ксар ма̄хум» (рущ ла̄тӈыл «Крепкие люди») нампа лагерь ва̄рыглаве. Тынакт тот ханищтан хо̄тпат ос ня̄врамыт 15 щёс акван-атхатыгласыт.
Ты тэ̄ла тармыл пуӈк­тотнэ хум Вячеслав Кондин ла̄вме щирыл, ка̄сыӈ та̄л та̄н ня̄врамыт ма̄гыс кит смена щё̄пи­та̄лэ̄гыт – акв смена лӯпта э̄тпост, китыт смена о̄йт­тур манос во̄ртур э̄тпост ва̄рыглэ̄гыт. Хум ла̄выс: 
– Ань ты лагерин 18 а̄гирищит ос пыгрищит ялантасыт. Ня̄врамыт ха­нищтасанӯв, во̄рт хумус о̄луӈкве э̄ри, на̄й пēлам­таӈкве ос а̄ращ па̄лтуӈ­кве вос ха̄сэ̄гыт, колпал ва̄руӈкве вос вēрмēгыт. Хӯнтхӯрганыл щё̄питаӈ­кве нё̄тсӯв, потыртасанӯв, вōрн миннэ̄ныл порат тув туп э̄рнэ пормасыт вос пинэ̄гыт - щēранка, а̄ныса̄н, лё̄мвой тэ̄рпи, со̄пас маснут. Во̄рыӈ ма̄т хот ул вос тыпēгыт, лё̄ӈх хумус кинсуӈкве э̄ри, ханищтасанӯв.
Акв хо̄тал ня̄лыӈ ёвтыт ва̄рсӯв, тувыл ня̄врамыт ня̄л па̄хвтысыт. Мо̄тыт хо̄тал ос халанылт кассыт, ква̄лыг со̄хтысыт, ла̄квыт тӯщтым йӣвн па̄хвтысыт. Музеювт ква̄лгыӈ парк о̄ньщēв, тув ялсӯв. Та ма̄ тай сака э̄руптыяныл, тот маттем та ха̄хталахтасыт, ква̄лгыт тармыл ё̄мим, ква̄лгын пувхатым ла̄щ­лакв лаквсасыт, яласасыт.
Ам номсэ̄гум, ня̄вра­мытн во̄рыӈ ма̄т, йӣвыт ляпат о̄луӈкве, ӯщлах­туӈкве ёмас, тыт ща̄гтым ёнгасэ̄гыт, ха̄йтыгтэ̄гыт.
Музейт научный сот­руд­никыг рӯпитан хум Виктор Банк тох потыртас:
– Ня̄врамыт пуссын сака ка̄ркамыт, матыр-а̄ти акваг пӯмщалэ̄гыт, китыглахтэ̄гыт. 
Та̄нанылн ма̄н музейт о̄лнэ колыт, сӯмъяхыт, ха̄пыт, суныт суссыл­тасанӯв, сосса мирыт о̄лупса, пēс йис накыт урыл потыртасӯв. Ман­хурип ёнгилыт о̄щсыт, ос ань тыхо̄тал мус ма̄нь ня̄враманыл хумус ёнгал­тыяныл, са̄всыр лув­сак­выт, йӣво̄в­лыт суссыл­тасӯв, мощ ёнгасасыт. 
Ома-а̄тяныл ма̄н нуп­лув ла̄вēгыт, ня̄враманыл юв ёхтэ̄гыт, музей урыл ща̄гтым потыртэ̄гыт, ань сосса мир о̄лупса о̄вылтыт манхурип потыр хӯлсыт, хумус та̄н пēс та̄гыл о̄лэ̄­гыт, алыщлэ̄гыт, манарыл яласэ̄гыт. А̄гирищит ос пыгрищит лагерьт о̄лнэ̄ныл сыс ос хунь юв ёхтэ̄гыт, телефонаныл ну­пыл тэ̄ланыл а̄ти, во̄рыӈ ма̄т татем ха̄йтыгтэ̄гыт, ва̄гта̄л патэ̄гыт, тувыл ты утаныл ат иӈ э̄рēгыт. 
Ма̄н, музейт рӯпитан ма̄хум, о̄с ты урыл акваг номсэ̄в, таима̄гыс тамле лагерь ва̄рēв. Ма̄нь ма̄хум кон вос ёнгасэ̄гыт, сыстам лылыēпыл вос лылтэ̄гыт, то̄нт та̄ксарнувег ēмтэ̄гыт, нэ̄матыр а̄гм та̄н палта­ныл ат ханы тах. Ма̄н тох ты яныгмасӯв. 
Светлана РОМБАНДЕЕВА
 
