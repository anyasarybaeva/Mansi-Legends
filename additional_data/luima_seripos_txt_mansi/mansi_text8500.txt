
Ольга Андреевна Ванюта ёт ам ня̄врамыт ӯщлахтын «Ма̄нь Ӯсквет» хо̄нтхатыгласум, тав ётэ тот потрамасум. Ня̄врамыт ӯщлахтын ма̄ Я̄сунт па̄вылт о̄лы, тот тит я̄г Ма̄нья ос Хулга акван-патэ̄г, тувыл э̄лаль Сакв я̄ овты. 
Ма̄ньщи щирыл Хулга я̄ ос Сакв я̄г ла̄ваве. Ольга Ванюта ёт мēн тав рӯтанэ ос о̄лупсатэ урыл потыртасмēн. Ам о̄влэ̄т омаге-а̄тяге урыл титыгласлум, тав тох потыртас:
– Ам Сӯкыръя па̄вылт самын патсум ос тот яныгмасум. Омам Анна Степановна Кустышева, а̄тям Андрей Степанович  Ванюта о̄лсы̄г, тэ̄н ань сас а̄тимыг. Ма̄н лов ня̄врам Ефим, Люда, Зоя, Ага, Миша, Лена, Вася, Надя, Саша ос ам самын патсӯв, то̄ва каӈканум-увщиянум холасыт. Омагум-а̄тягум акваг Сӯкыръят о̄лсыг, ма̄н тот яныгмасӯв. Омам са̄лыӈ ма̄хум щēмьяныл о̄лыс, та̄н нё̄рт са̄лыяныл ёт яласасыт. Тав 3 классыт ханищтахтамēт та̄н на̄лув о̄лмыгтасыт, то̄нт анēквам а̄гмыл ēмтыс, па̄влын ва̄нтлысыт. 
Āтяв о̄лме нотэ палы­тыл акваг хӯл алыщлым, во̄раим совхозт рӯпитас. Тав ё̄рн хум о̄лыс, омав саран нэ̄. Омагув-а̄тягув саран ос ма̄ньщи ла̄тӈыл ёмщакв потыртасы̄г, ханты ла̄тыӈ о̄с торгам­та­сы̄г. Пēс порат пуссын тох потыртасыт, рущ ла̄тӈыл потыртаӈкве мо̄рсыӈ хо̄тпат ха̄ссыт, таима̄гсыл са̄в ла̄тӈыл халанылт потыртасыт. 
– Ольга Андреевна, наӈ школа хо̄т а̄стласын, маныр ва̄рнэ хо̄тпаг ханищтахтасын?
– Ам Саранпа̄вылт школа а̄стласум ос Ягрим па̄вылн э̄лаль ха­нищтахтуӈкве минасум, тот маснут ю̄нтнэ хо̄тпаг ханищтахтасум. Ос ётыл 2004 та̄лт социальный педагогыг рӯпитан хо̄тпаг ханищтахтуӈкве ялсум. Ōйкам ёт Ягрим па̄вылт акван-хо̄нтхатсумēн, тот ва̄йхатуӈкве патсумēн, тав наме Дмитрий Исаев. Тав Брянский область­ныл о̄лы. Мēн Ягримт о̄лнэмēн порат Лера а̄гимēн самын патыс, тувыл мēн Саранпа̄вылн ва̄нт­лысамēн ос тав тыт школат инфо­рматика урокн ня̄врамыт ханищ­тасанэ. Ярослав пыгмēн тыт Саран­па̄вылт самын патыс. 
– Наӈ ань «Ма̄нь Ӯск­вен» ёхтысын, ты э̄лы-пал тыг ёхталасын? Щēмьяныл хотьютын щар са̄ртын тыг ёхта­лаӈкве патыс?
– Āгим тав хунь 11 та̄лэ о̄лыс, рума̄гитэ̄н Я̄сунтын во̄ввес, тавēн тыт сака ёмас о̄лыс, ня̄врамыт ёт ёнгасас, матыр-а̄ти ва̄руӈ­кве ханищтавес, таима̄г­сыл тав тувыл ка̄сыӈ туи тыг ялантаӈкве патыс. Тыгыл сысы минуӈкве ат таӈхыс. Ярославум хӯр­мит та̄л тыг о̄с акваг ёх­талы. Щар са̄ртын каӈкум пыге Слава Ванюта тав «Ма̄нь Ӯсквен» ялантаӈ­кве патыс, тав потранэ хӯнт­лым ман пуссын тыг тахма­ясӯв. Ōйкам о̄с тыг ёхталаӈкве патыс, ня̄врамыт са̄всыр тэ̄нут ва̄руӈкве ханищтыянэ, янгыщ ня̄нь та̄нти тэ̄лыг­тэ̄гыт ос ма̄ньщи кӯрт ва̄рēгыт. Хӯлыӈ ня̄нь о̄с ва̄руӈкве ха̄сэ̄гыт. Димам ань па̄влувт клуб-колт рӯпиты, школаныл по̄хан минас. 
Ам ня̄врамагум ма̄нь порат тэ̄натэ̄н янмалта­сум, тувыл Сӯкыръят ня̄в­рамыт ёт рӯпитан хо̄тпа тисвес, ам тув рӯпитаӈкве пат­хатасум ос ань тыг мус тот 13 та̄л рӯпитэ̄гум. Амти рӯпатам сака э̄руп­тылум, ма̄нь ня̄врамыт ёт рӯпитаӈкве пӯмыщ.
– Наӈ саран ла̄тӈын ва̄глын? Потыртаӈкве вēрмēгын?
– Амти саран ла̄тӈум­тыл ам ёмщакв потыр­тэ̄гум, тавēтыл ма̄н ма̄нь та̄гыл омагув-а̄тягув ёт потыртасӯв, ань хунь акван-атхатэ̄в, ма̄нти ха­лувт потыртэ̄в. Яныгнув ня̄врамыт ща̄нь ла̄тӈув о̄с ва̄ганыл, туп ма̄ньнув ня̄врамыт та̄н ат потыр­тэ̄­гыт. Школат коми ла̄тӈыл ня̄врамыт ханищ­тавет кос, ос тав а̄ти ма̄н ла̄тӈув хурипагнув о̄лы. То̄ва ла̄тӈыт щар ат торгам­тах­тэ̄гыт. 
– Наӈ ты э̄лы-пал манрыг «Ма̄нь Ӯсквен» ат ёхталасын, ат тахсын манос матыр ма̄гсыл ат а̄лымасын?
– Ам номсасум кос, ос ня̄врамагум аквосытыл ла̄выгласы̄г: «Ома, наӈ юн о̄лэн». Ам ос амти номсасум, тыт улпыл сака са̄в лё̄мвой ос ма̄ньуй о̄лы, пулиг-пуравем. 
– Ольга Андреевна, наӈ о̄йкан саран ла̄тыӈ торгамты манос э̄рыӈ потыртаӈкве вēрми?
– Ōйкам тай саран ла̄тыӈ ёмщакв торгамты, ювле матыр ла̄вуӈкве о̄с вēрми. Тав то̄ва ма̄ньщи ла̄тӈыт ва̄г, тыг ёхтала̄лы, ма̄ньщи ла̄тыӈ ханищты. Ам тыг йинэм э̄лы-па̄лт юн о̄с ханищтавēсум ху­мус ма̄ньщи ла̄тӈыл «пӯма­щипа» ос мо̄т ла̄тӈыт ла̄вуӈкве э̄ри. Ос ты ко­ныпал ла̄всыт: «Наӈ ул пилэн, маныр э̄ри ла̄вуӈ­кве, наӈ тах тот ханищ­тавен». Тыт насати щар мо̄т щирыл ма̄хум ос ня̄в­рамыт о̄лэ̄гыт, щар акв­туп пуссын акв щēмья, ха­ланылт нё̄тхатэ̄гыт, ма­тыр-а̄ти аквъёт ва̄рēгыт, ёнгасэ̄гыт. 
Ам ань номсахтэ̄гум, ма̄н яныгмамув порат ман­рыг тамле «Ма̄нь Ӯс­кве» а̄тим о̄лыс, ам о̄с тох о̄луӈкве сака таӈхēгум, о̄с акваг тыт о̄лнувум, ня̄в­рамыт ёт ха̄йтыгтанувум, тох яныгмаӈкве сака ёмас о̄лнэ̄тэ. 
Амти о̄с ма̄нь па̄вылт яныгмасум, тот ма̄ньщит ос сараныт о̄лсыт, ма̄н ха­лувт пуссын ва̄йхатсӯв, акван-нё̄тхатым яныг­масӯв, пуссын лув-мис о̄щсыт, рӯпитасыт, хӯл алыщласыт, амти яныг­мам порам акваг ёмас номтыл ка̄стыглылум. 
– Тыт «Ма̄нь Ӯсквет» о̄лнэ сыс маныр ва̄руӈ­кве ханьщувласын? 
– Ам янгыщ са̄сныл со̄вт, са̄н, ёнгасан ма̄нь а̄па ю̄нтуӈкве ханищта­вēсум. Тыима̄гсыл ам ном­тум татем ёмас, хунь са̄с­ныл матыр ю̄нтуӈкве о̄выл­тахтэ̄гын, ты рӯпата ёл-по̄илттаӈкве ат э̄ри, атиӈк са̄с молях тув-то̄сы, саквалаӈкве манос хот-поклуӈкве паты. Ам таима̄гсыл со̄втум молях а̄стласлум. Тувыл са̄н ю̄нтнэ ма̄гсыл састум са̄с пēриясум, хот-халюп­тас­лум, йиныслум. Са̄сныл матыр ю̄нтуӈкве сака ёмас о̄лнэ̄тэ, са̄всыр э̄рнэ пормас ро̄ви ва̄рапаӈкве, матъёмас тыг ёхтысум, ханищтан хо̄тпатын ам яныг пӯмащипа ла̄вēгум, тахольт ты ва̄рмаль э̄лаль тотыяныл, та̄нанылн пус­та̄гыл о̄лнэ ла̄тыӈ ла̄вēгум. 
Ос «Ма̄нь Ӯскве» кӯщай нэ̄н Любовь Павловна Стаканован яныг пӯма­щипа ла̄вēгум, тав тыса̄­вит та̄л сыс са̄в ня̄в­ра­мытын э̄лаль о̄лнэ ёмас номт хӯлтыс.
Ольга Андреевна пыге Ярослав ань ты накт «МедиаШкола» форумт ханищтахтас, тот ань йист хумус ля̄ххалыт хансуӈ­кве, хумус хурит по̄слуӈ­кве, ма̄нь тинат ва̄руӈкве – та̄н ханищтавēсыт. Ярослав школат ханищ­тахтынэ̄тэ порат Саран­па̄выл музейн яланты, тот «Исторический клуб» ня̄врамыт ёт па̄влыӈ мир урыл потрыт хансэ̄гыт. Яныгпа̄ла э̄кват пēс йис о̄лупса урыл титыглыяныл, манхурип организацият па̄вылт о̄лсыт, хо̄т ма̄хум рӯпитасыт – та урыл по­тыр атэ̄гыт, о̄с са̄в ёмас, э̄рнэ тэ̄лат а̄гири­щит-пыг­рищит ва̄рēгыт. 
Ам ты Ванюта-Исаев колта̄гылн пуста̄гыл о̄лнэ ла̄тыӈ тēтэ̄гум, нэ̄г-хумыг ня̄врамагēн ка̄ркамыг о̄луӈкве ханищтасагēн. 
Ос аквтох э̄лаль юрты­ӈыщ вос ōлэ̄гыт.
Галина КОНДИНА
