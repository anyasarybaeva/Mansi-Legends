
Социальный фонд кол кӯщай нэ̄ Татьяна Зайцева мирн потыртас, ня̄врамыт мāгыс «материнский (семейный) капитал» нампа олн-нё̄тмил хоталь ойтуӈкве рōви. Ты э̄лы-пал тавēн сāв мāхум титыглахтын лāтыӈ хассыт, тāн тамле вāрмалитыл пӯмщахтасыт:
– Ты нэ̄пак хумыс ка̄­тын-паттуӈкве ос хōт виӈкве рōви?
– Социальный фонд колт мāн мāнки ты нэ̄пак вāрилув ос оматын «Гос­услуги» нампа ло̄псын кē­тыянӯв. Кāсыӈ ома такви нэ̄паке тот кāсалаӈкве вēрми.
– Ты олн-нё̄тмилыл ойтхатуӈкве рōви?
– Āти, ты олныт туп ня̄врамыт ханищтан мā­гыс ойтуӈкве рōви. Омат, хотьют ханищтахтуӈкве таӈхи ос мāнь ня̄враме ёт юн ке ӯнлы, мир рӯпатал минэ департамент колт сāвсыр ханищтапыт ōлэ̄­гыт, омат тот ханищтах­туӈкве вēрмēгыт.
Акв нэ̄ китыглахтас, ōлнэ кол ёвтнэ мāгыс «материнский капитал» олныл ойтхатуӈкве вēрми? Татьяна Сергеевна тавēн лāвыс: «Сāккон хосыт тох кол ёвтуӈкве рōви кос, та урыл ос тамле вāрмаль хансым ōлы, олн минэ щāнь такви омаге-āтяге ёт тув кол кӯщаиг ōс вос хан­саве.
– 2023 тāлт ты олн-нё̄тмил мансāвитыг ōлы?
– Ты тāл ōвылтахтаме пāсныл округувт ты нё̄т­милыл 15 сōтыра кол­тāглыт майвēсыт. Тав ōвыл ня̄врам мāгыс – 586 сōтыра 946 солкōви сāвит, 188 сōтыра 681 солкōви – китыт ня̄врам мāгыс. Пуссын аквъёт ты нё̄тмил – 775 сōтыра 628 солкōви сāвит.
Олныт ты тэ̄латн хол­туӈкве рōви:
– колтāгыл ōлнэ кол ёвтнэ мāгыс ойтхатуӈкве вēрми: ипотекан нё̄туӈкве, кол хот-щё̄питан мāгыс виӈкве, кол ӯнттуӈкве;
– ханищтап мāгыс олн-нё̄тмил кēтуӈкве рōви; мāнь ня̄врамыӈ колн ойт­хатуӈкве, хотьют ВУЗыт ос колледжит ханищтах­ты, тāнаныл ханищтан ос ōлнэ кол мāгыс ойтавет;
– мощща олн сэ̄лнэ щēмьят ка̄сыӈ э̄тпос ма̄нь ня̄враманыл ма̄гыс тувыл олн-нё̄тмилыл мивет;
– омат мāгыс пенсия олныг кēтуӈкве вēрмēгыт;
– а̄гмыӈ-мосыӈ ня̄врам пусмалтан мāгыс ойтха­туӈкве.
2023 тāлт 9,5 сōтыра мāхум кол ёвтнэ мāгыс ты олнаныл висаныл.
Ня̄врамыт ханищтан мāгыс 2,7 сōтыра щēмьят ойтхатсыт, ты 18% сāвит колтāглыт ос мощща олн сэ̄лнэ 2,7 сōтыра щēмьят ка̄сыӈ э̄тпос ма̄нь ня̄вра­маныл ма̄гыс тувыл ол­ныл мивет. 51 щēмьят пенсият мāгыс кēтсаныл, омат пенсия тувыл виӈкве вēрмēгыт. Āгмыӈ-мосыӈ ня̄врам пусмалтан мāгыс нэ̄м­хотьют олн ат вōвыг­лас. Ма̄н ма̄вт о̄лнэ мāхум 8-800-100-00-01 телефон хосыт сво­нитаӈкве ос китыглах­туӈкве вēрмē­гыт.
Оксана АЛБИНА
