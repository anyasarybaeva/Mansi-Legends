
Округ архив-колт «Женщина на войне — это уже подвиг» рущ ла̄тӈыл намаим суссылтап щё̄питавес ос тав я̄ӈк на̄тнэ э̄тпос атыт хо̄талэ̄т суссылтаӈкве о̄вылтавес. Тав Победа ялпыӈ хо̄тал ос округ ма̄хманув пуста̄гыл о̄лнэ та̄л кастыл ва̄рвес. Пилыщмаӈ хо̄нт порат са̄выӈпа̄лэ нэ̄квет хо̄нтлам ма̄т сакватым хо̄тпат пусмалтасыт, мо̄таныт радисткаг, пулемётчикыг о̄лсыт ос мо̄т та̄рвит рӯпата ва̄рсыт.

	Ань хо̄нтлам нэ̄т о̄вылтыт пēс документ-нэ̄пакыт, пищмат ос хурит суссылтым потыртасыт. Тот «Ма̄-вит ос Э̄лумхо̄лас» музейныл маим то̄ва пормасыт о̄лсыт. Ос хо̄нтлым порат о̄лум ва̄рмалит о̄вылтыт са̄в ля̄ххал Леонид Струсь ва̄г. Тав са̄в та̄л ма̄хум пусмалтым округ янытыл яласас, та̄нанылныл хӯнтла̄лум потрыт газетан хансыгласанэ, хурит о̄с о̄ньщи. Матумпа̄ла э̄ква Нина Кузьминична Страшкова архивный службат са̄в та̄л рӯпитас. Тав рӯпитаме сыс «Коллекция документов участников Великой Отечественной войны» нампа 410 фондын пēс нэ̄пакыт атыс. Урай ӯст о̄лнэ нэ̄ Ольга Николаевна Гаврилова акв тамле тэ̄лат та̄ра-паттыянэ. Ань та̄н нё̄тмил ва̄рнэ̄ныл хосыт хо̄нтлам хо̄тпат урыл ма̄н са̄внув ва̄ӈкве патсӯв. Архивт рӯпитан хо̄тпат пуссын ты ма̄хумн яныг пӯмащипа ла̄тыӈ ла̄вēгыт.

	О̄влэ̄т акван-атхатам ма̄хум ёт архив-кол кӯщай нэ̄ Наталья Судакова пащалахтас. Ос тувыл архив тэ̄лат пуӈктотнэ нэ̄ Людмила Дмитриевна Сажаева потыртас. Тав такви а̄ще Дмитрий Антонович Косырев о̄вылтыт тох ла̄выс: «Ма̄н ты рӯпитан колувн а̄тям ос мо̄т хо̄нтлам хо̄тпат ка̄сыӈ та̄л ёхталасыт. А̄тям ань яныгса̄т нупыл кит та̄лэ то̄влыс. Ты та̄л а̄гме паттат тыг ёхталаӈкве ат вēрмыс. Тав танкистыг лусытас. 1945 та̄лт Победа хо̄талт тав Кёнигсберг ӯст о̄лыс, тот госпитальт сакватым ла̄глаге пусмалтавесы̄г. А̄тям акваг ла̄выглас, тамле пилыщмаӈ нак воссыг нэ̄мхуньт ул вос ēмты. Ма̄хумн посыӈ хо̄тал э̄лаль о̄луӈкве э̄ри, ня̄врам янмалтаӈкве ос ма̄ньлат хо̄тпатын номтыӈыг ханищтахтуӈкве э̄ри. Ос ма̄навн хо̄нтлуӈкве ялум хо̄тпат урыл ёрувлаӈкве щар ат э̄ри».

	Тувыл архивт рӯпитан нэ̄г Марина Васильевна Качаненко ос Светлана Владимировна Тюлина хо̄нтлуӈкве ялум нэ̄ хо̄тпат урыл потыртасы̄г. Та̄нанылн тот сака та̄рвит о̄лыс, тыи а̄ти нэ̄ хо̄тпа ва̄рмаль кос. Та̄н ня̄врам самын паттэ̄гыт, ня̄врам янмалтэ̄гыт ос войнат э̄лумхо̄лас па̄тлуптаве. То̄ват та̄нки саманыл сунсым хо̄нтлан ма̄т таса̄вит сакватым хум хо̄тпат хо̄нтыгласыт ос пусмалтаӈкве ювле харттысаныл. Мо̄таныт э̄тэ-хо̄талэ̄т госпитальт рӯпитасыт ос ка̄таныл ман ла̄гланыл сакватым хо̄тпат пусмалтасыт. Нэ̄мхотьют рӯпатаныл сысы ат ояс, та̄н ты хум хо̄тпат о̄лупсаныл ма̄гыс капыртасыт.

	Тэ̄н Саранпа̄вылныл о̄лнэ нэ̄ Елена Ильинична Артеева урыл, тав юв хансум пищманэ щирыл потыртасы̄г. Елена са̄лы янмалтан колта̄гылт самын патыс. Тав Ханты-Мансийск ӯст лēккарыт ханищтан училище а̄стламе юи-па̄лт акв та̄л Октябрьский районт рӯпитас ос ма̄нь таквс э̄тпос 1941 та̄лт хо̄нтлуӈкве кēтвес. Ма̄ньлат а̄ги 308 противотанковый дивизиян санитаркаг паттувес. Акв щёс та̄рвит хо̄нтлан ва̄рмальн ēмтсыт. Елена ка̄салас, ма̄хманэ пусмалтан ма̄ нупыл немецкий танк ты мины. Тав гранатаӈ та̄гыл танк ляльт ха̄йтыс ос тув вущкасастэ, такви ос порсыс. Тох ма̄хманэ лылыяныл нэ̄глысыт. То̄нт ты урыл Саша Кудрявцева, тав юрта̄гитэ потыр-тас. Ты ва̄рмаль сӯкыр э̄тпос 1942 та̄лт Котлубань Гродинский район Сталинградский областит о̄лыс. Тавēн ва̄т нупыл кит та̄лэ туп о̄лум. Ма̄н школат ханищтахтамув порат Елена Артеева пилта̄л хо̄нтлуме урыл о̄с хӯлыгласӯв. Саранпа̄вылт тав намēтыл акв ӯсхулы намтвес.

	Ань са̄в лēккар нэ̄ хо̄тпат урыл потыр хӯнтлысӯв. Евдокия Ивановна Корепанова 1944 та̄лт Кремлит военный кӯщаит э̄лы-па̄лт ла̄тыӈ тотыс, Галина Николаевна Оносова урыл «девушка, победившая смерть» намыл ла̄выглыма. Таисья Васильевна Гаврина, Мария Петровна Гиреева, Ольга Ивановна Пинягина (Такунцева) ма̄хум пусмалтан коныпал лейтенант нам о̄щсыт. Лидия Васильевна Морякова Волховский фронтыт пулемётчикыг о̄лыс, Татьяна Степановна Зимаева радисткаг о̄лыс. Марина Игнатьевна Мокрова (Андреева) связистыг лусытас, тав Псков ӯс вуянтым порат рота командире тармыл пантыстэ, тох кӯщай лылыӈыг хультыс. Нэ̄ то̄нт сакватавес, пусмалтахтуӈкве кēтвес.

	Ка̄сыӈ нэ̄ урыл матыр яныг ва̄рмаль потыртавес. На̄н матыр ва̄ӈкве таӈхегы̄н ке, архив-колн пищма кēтуӈкве вēрмегы̄н, ос на̄нан ты э̄лумхо̄лас о̄вылтыт ювле хансэ̄гыт. Та̄н ань тыг мус хо̄нтлам ма̄хманув урыл са̄всыр документ-нэ̄пакыт, пищмат акван-атэ̄гыт.
