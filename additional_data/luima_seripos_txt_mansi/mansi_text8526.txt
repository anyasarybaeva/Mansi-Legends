
Ань ты поравт э̄лумхо̄лас пуста̄гыл о̄лнэ наке ка̄сыӈъēмт уральтаӈкве э̄ри. Тувыл йильпи пӯльницат ӯнттын ва̄рмалит ос тот ма̄хум пусмалтан ма̄гыс ищхӣпыӈ утыл пēнтавет ке – тыи щар ёмас ос э̄рнэ тэ̄лаг о̄лнув. 
Та щирыл Ханты-Мансийский районт о̄лнэ ма̄хум ма̄гыс ёмас ля̄ххал о̄ньщēв: Горноправдинск па̄вылт о̄лнэ пӯльница ӯнттын ма̄ныл а̄стлавес ос сыре-сыр а̄гмыт пус­малтан ма̄гыс э̄рнэ утыл та та̄стувес. Та йильпи пӯльницат о̄йттур э̄тпос онтоловхуйплов хо̄талт ма̄хум пусмалтаӈкве та о̄вылтавēсыт. 
Горноправдинск – Ханты-Мансийский районт тав щар яныг па̄влыг ōлы ос са̄в ма̄хум о̄лнэ павлыг ловиньтахты. Ты йильпи пӯльницат тав ляпатэ̄т ӯнлын ма̄нь па̄влытыт (тыи Бобров­ский, Луго­филинский, Цингалы, Батово ос Чем­бакчино па̄влыт) о̄лнэ ма̄хум тув о̄с ёхталэ̄гыт.    
Ань та пӯльница 5 со̄ты­ра арыгкем э̄лумхо̄ласн матыр а̄гманыл пусмал­тан порат нё̄ты. Колнакыт пус­сын ищ­хӣпыӈ утыл ва̄р­вēсыт, тот ка̄сыӈ хо̄тпа алпитэ сыре-сыр аппара­тыл мӯс­халыг ураль­тым сун­саве. Тав а̄гманэ та̄ра-пат­тавет ос э̄рнэ щирыл пус­малтах­туӈкве тах ла̄­ваве. 
Поликлиникат ань са̄всыр лēккарыт та̄нки колнаканылт рӯпитэ̄гыт, тыи терапевт, ня̄врамыт пусмалтан лēккар, хирург, невропатолог, нэ̄ хо̄тпат пусмалтан лēккар, паль, тур ос нёл а̄гмыт суснэ лēккар, сам лēккар. Ту­выл флюорография ос УЗИ ва̄рнэ колнакыг, ӯлщ­пуӈкыт пусмалтан ма̄гыс пуссын матыр-а̄ти э̄рнутаныл о̄лэ̄гыт. 
Ма̄хум пӯльницат хо̄тал палыт суснэ щирыл 11 койка ӯнттым о̄лы. Тув лабора­ториян, рентген­тын ос «скорый помощь» колна­кын ёхталам хо̄тпат о̄нь­щавет. Ма̄хум э̄тэ-хо̄талэ тот хуим пусмалтан ма̄г­сыл – 50 койка о̄лы. 
Та пӯльницат лēккарыт пуссын ёмас ханищтахта­сыт ос ма̄кыг пусмал­таӈ­кве ха̄сэ̄гыт. Ань тот 22 сыре-сыр а̄гмыт ураль­тан лēккарыт рӯпи­тэ̄гыт, 82 лēккарн нё̄тнэ хо̄тпаг о̄лэ̄гыт ос 17 ма̄нь лēккар рӯпатат ос мо̄т рӯпата ва̄рнэ ма̄т 34 э̄лумхо̄лас.
Сым а̄гмыт пусмалтан ва̄рмаль
Ханты-Мансийск ӯст о̄лнэ пӯльницат сым а̄г­мыт сака ёмщакв ос мӯс­халыг пусмалавет. Тот сым лēккарыт пуссын ищ­хӣпыӈ утыл ха̄снэг э̄лум­хо̄лас сыме ураль­ты­яныл, та̄н ка̄сыӈ са̄тыт, э̄тэ-хо̄талыт, та̄л сыс 365 хо̄тал акваг рӯ­питэ̄гыт. Ос ка̄сыӈ хо̄тпа нупыл акваг ла̄вēгыт: «Сымын на̄нки ӯргалым о̄ньщелы̄н!» То̄­ванакт э̄лумхо̄лас такви матыр лю̄ль ва̄ри, таи­ма̄гыс сыме а̄гмыӈыг ēмты. 
Тыи хохса хартнэ порат! Тот никотин ос тув тэ̄лыгтым мо̄т лю̄ль та̄врит кēлпын пасапēгыт, то̄нт кēлп та̄рсыт лап-ӯнтавет ос э̄лумхо̄лас сыме лю̄льсаӈ рӯпиты. Ты а̄гм «ишемияг» ла̄ваве.
Вина айнэ ва̄рмаль! То̄нт э̄лумхо̄лас лылытэ тув мари, сымēт хо̄т а̄гм о̄ньщи, та щирыл ке сыме илттыг ёл-пōйтуӈкве вēрми.
Алпитэ̄т арыг кила о̄щнэ порат! Сака во̄иӈ хо̄тпа давлениятэ ос холестеринэ но̄х-лапи, са̄ккар (диабет) а̄гмыл ēмты ос та̄н пуссын сым а̄гмын хо̄ēгыт. Таима̄гыс во̄иӈ хо̄тпа акв ма̄т ӯн­лым, хуйгала̄лым ул вос о̄лы, акваг вос нёвсы. Кон щё̄с охсакем ке ё̄мыгты велосипед тармыл ке яласы, витыт ке пувлы, ка̄таге-луванэ нёв­сал­ты­­янэ ке, щар ёмас о̄лнув. То̄нт нэ̄мат а̄гм ат нэ̄глы. 
Сым а̄гмыт пусмалтан лēккарыт тох ла̄вēгыт, э̄лумхо̄лас сым пōхат ма­тыр а̄гм ке хӯлы, тувыл та̄рвитыг ке ēмты, та̄ра пӯльницан вос ялы. Ма­тыр лю̄ль та̄ра ке хо̄н­таве, таит кӯпнитыг пус­мал­тавет ос э̄лумхōлас сака ат савалы. 
Ма̄хум пусмалтан департаментыл кēтым ля̄ххал ма̄ньщи ла̄тӈыл Тамара МЕРОВА хансыстэ
