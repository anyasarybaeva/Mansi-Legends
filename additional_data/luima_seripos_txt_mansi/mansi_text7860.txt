
Ма̄ньщи нэ̄ Татьяна Абрамовна Качанова Ха̄льӯс район Кульпас па̄вылт о̄лы. Туи тав ётэ хо̄нтхатыгласум, мощ потрамасмēн. Татьяна Абрамовна омаге-а̄тяге ос рӯт ма̄хманэ о̄вылтыт потыртас, яныгмам поратэ номылматыгластэ.
– А̄тям Абрам Василь­евич Качанов Ра̄ктъя па̄­выл хум о̄лыс, тот самын патыс, рӯт ма̄хманэ пус­сын тот о̄лсыт. Тав потыр­та̄лыс, хунь а̄тяныл яныг хо̄нтын вуйвес, школа ос­сувластэ, яныгхо̄тпат ёт рӯпитаӈкве патыс. Колта̄г­ла­нылт тав щар яныг, 8 та̄л яныт о̄лыс. Во̄раяӈкве ялантас, а̄тятэ ёсаг масы, во̄рн та мины. Са̄лыт о̄щ­сыт, ма̄ньта̄гыл са̄лыл яла­са­сыт. Номитэ, хунь о̄выл щёс лэ̄ӈын юв тотыс, оматэ самвитанэ нэ̄глысыт, ань пыге нё̄туӈкве та патыс. О̄пав юв ёхталас, Куль­паст а̄тимыг ēмтыс, ам таве ат номилум. 
Омам Фёкла Филиппо­вна, такви о̄парищ наме Садомина, Каркасье па̄­вылт самын патыс, тот яныгмас. Ты па̄выл Потра­сӯй тапа̄лт о̄лы. Филипп ащо̄йкам ма̄ньта̄гыл са­валапыг хультыс. Рущ ла̄тӈыл сака ёмащакв потыртас, ловиньтаӈкве ос хансуӈкве ха̄сыс. Пēс порат купсат яласасыт, акв купса хум ащо̄йкам са̄литастэ, такви палтэ вистэ. Та ма̄хумн тав нё̄­тыс, Тобольск манос Ха̄ль­ӯс мус яласасы̄т, та сыс рущ ла̄тыӈ ханищтас.
Хумыг-ӯйыг ēмтыс, па̄в­лэ̄н ювле ёхтыс, ӯйхул сов приёмщикыг рӯпитас, толмащлан хо̄тпаг о̄лыс. Та порат ма̄ньщи мир рущ ла̄тӈыл ат потыртасыт. Советский власть порат о̄с потрыт толмащлаӈкве мирколн акваг во̄винь­та̄лвес. Анēквам Софья, такви о̄парищ наме Гын­ды­бина. Тэ̄н онтолов ня̄врам о̄ньщигласы̄г.
Ма̄н омав ха̄йталавес, тувыл тэ̄н а̄тяв ёт са̄в та̄л нё̄рт са̄лыколт яласасы̄г. 1961 та̄лт колхозыт хот-виӈкве патвēсыт, са̄лыт пуссын Саранпа̄выл сов­хоз нупыл хасвēсыт. Хотьют тув ва̄нтлуӈкве ка̄сащас, минасыт. Тэ̄н нё̄рт яласамēн сыс, рыбо­участок па̄лыл Кульпаст колыл ӯнттувесы̄г, тувыл 1981 та̄лт тыт акваг та о̄лмыгтасыг. Ма̄н хо̄т ня̄врам пуссын та колт яныгмасӯв – щар яныг каӈкув Ефим, тав ёлыпал ам, тувыл Ольга, Митя, Соня ос Вика. Омагув-а̄тягув хосат а̄тимыг ēмтсы̄г. 
– Наӈ хоты та̄лт самын патсын?
– Ам 1954 та̄лт яныг­поль э̄тпос 6 хо̄талэ̄т Кульпаст самын патсум. Тыт школа а̄стласум, та̄ра рӯпитаӈкв минасум. Э̄лаль нэ̄мхо̄т ат ханищ­тах­тасум, акваг юн о̄лсум. О̄влэ̄т рыбоучасткат рӯпитасум, тувыл пӯльницан колкан ловтуӈкве патхата̄лсум, ётыл зверофермат рӯпи­тасум. Саранпа̄выл хум ва̄рыгласум, Пēтр Яптин, а̄гимēн самын патыс. Аквъёт хоса ат о̄лсумēн, киттыг минасамēн, ам ювле па̄влумн йисум.  А̄гирищум тыт яныгмас, школа а̄стлас. Ханты-Мансийск ӯст а̄т хӯратан тэ̄лан ханищтахтас. Ань колта̄глэ ёт тыт о̄лы, пыгрищ о̄ньщи.
– Ма̄ньщи супын татем нё̄тнэ, наӈти ю̄нтсын?
– Амти ю̄нсхатэ̄гум. Тучаӈыт, а̄канит ю̄нтэ̄гум. Музей ма̄гыс пӯтска щё̄­питасум, хорамыл ва̄­рыс­лум. Омав акваг ю̄нс­хатас, совныл нэ̄ ос хум хо̄тпа пӯркат, кēнтыт ю̄нтыс. Та­вēн нё̄тсум, аквъёт щакв­щисамēн. Анфиса Михай­ловна Хромова ёт э̄ргим-йӣквим яласасӯв, та порат о̄с ма̄ньщи супыт ма̄нти ю̄нтсӯв.  
Ма̄н, ма̄ньщи нэ̄т, ань ка̄сыӈ са̄т нилыт хо̄талэ̄т музейн атхатыглэ̄в, ю̄нс­хатэ̄в – З. Тоголмазова, Л. Таратова, Н. Шесталова, А. Кулешова ос Н. Трубина. Туи Саранпа̄вылн ялсӯв, тот пēс щирыл щаквщин ханищтап ва̄рыглавес, мощ ю̄нсхатасӯв, ханищ­тахтасӯв.
Омав мо̄йтыс, э̄ргыт э̄ргыс, акваг потырта̄лыс, хумус та̄н о̄лсыт, яныгма­сыт. Акв хотты о̄йка ла̄­вылтастэ, са̄ӈквылтаӈкве сака ха̄сыс. Пēс порат ма̄ньщи мирув халт мо̄йт ва̄нэ хо̄тпа са̄в о̄лыс. Ма̄н э̄типа̄лаг а̄прамтахтэ̄в, омав ла̄ви, ул а̄прамтахтэ̄н, ат ро̄ви. А̄тяв тай ат э̄ргыс, акваг во̄раим, хӯл алыщлым яласас. 
Ам ань «Ра̄ктья па̄выл» э̄рыг э̄ргилум, хотьютн ва̄рвес, ат ва̄глум. А̄тям э̄ще Евдокия Яптина о̄л­тēт акваг э̄ргыгластэ. 
Ра̄ктъя па̄выл
Ра̄ктъя па̄выл ма̄ньпа̄вылтēв
Витхул о̄лнэ ма̄нь я̄тев-а
Во̄рӯй ха̄йтнэ нё̄тнэ ма̄тēв
Мо̄йт мо̄йтнэ ёмас ма̄тēв.
Куккук ро̄хнэ са̄в во̄рнёлтēв-а
Ма̄н холнэтēв юи-па̄лта
Во̄р са̄квалякын та ро̄ӈхаве,
Во̄р хулахын та ро̄ӈхаве.
Ра̄ктъя па̄выл ма̄ньпа̄вылтēв
Витхул о̄лнэ ма̄нь я̄тев-а
Во̄рӯй ха̄йтнэ нё̄тнэ ма̄тēв
Мо̄йт мо̄йтнэ ёмас ма̄тēв.  
Светлана РОМБАНДЕЕВА
