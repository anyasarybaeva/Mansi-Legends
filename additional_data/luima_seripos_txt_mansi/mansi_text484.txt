
Югра правительстват рӯпитан кӯщаит 2014 та̄лн ос тыгыл э̄лаль 2015-2016 та̄лыг кастыл бюджет олныт ёмщакв ловиньтасаныл ос са̄всыр программат щирыл ма̄кыг ла̄кква-уртсаныл. Ты о̄вылтыт губернатор ва̄ӈын нэ̄ Вера Аркадьевна Дюдина журналистытн потыртас.

Округувт та̄л сыс манса̄вит тонна ма̄-во̄й но̄х-виве ос ма̄ янытыл акв баррель ма̄гыс манса̄вит тын пинаве, кӯщаит тув ро̄влахтым  олныт э̄лаль ловиньтыяныл. Мо̄тыт 
та̄лт 253,5 млн. тонна ма̄-во̄й тах но̄х-виве. Ос баррель ма̄гыс та̄н 101 доллар са̄вит тын пинсыт. 
2015 та̄лт - 249,7 млн. тонна, 2016 та̄лт - 247 млн. тонна ма̄-во̄й виӈкве таӈхēгыт ос 100 доллар са̄вит тыныл тыналаӈкве хассаныл. Тувыл та щирыл пуссын сэ̄лнэ олныт РФ янытыл са̄всыр ма̄н ла̄кквауртавет.
Ань 2014 та̄лн округ бюджет ма̄гыс 166,4 млрд. солко̄ви та̄стувес. Та̄н 25 са̄всыр программа щирыл тах холтавет. 2015 та̄лн - 172,3 млрд. солко̄ви, ос 2016 та̄лн 178,9 млрд. солко̄ви ловиньтасыт. Ты коныпал  «резервный фонд Югры» ла̄внэ олн атнэ ма̄н 13 млрд. солко̄ви со̄пасыг пинсыт. 
Ка̄сыӈ та̄л кол ӯнттын программан  са̄внув олн та̄ставе, пēс колыт хот-куритаӈкве ос ЖКХат  са̄всыр ва̄рмалит ёмщакв щё̄питан ма̄гыс о̄с я̄нас олн та̄стэ̄гыт. 2014 та̄л «Культура та̄лыг» ла̄ввес. Таима̄гыс тув хансым программатытн 538 млн. солко̄ви миве. Тыгыл 400 млн. солко̄ви культурный центрыт, клубыт манос театрыт ӯнттын ма̄гыс холтавет тах. Мо̄т программат олн та̄л о̄с ат хультэ̄гыт.  
 
Тамара Мерова
 

 
