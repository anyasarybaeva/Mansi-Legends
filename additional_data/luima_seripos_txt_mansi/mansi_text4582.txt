
Тамара Семёновна Мезенцева, такви о̄парищ наме Сайнахова, Ягрим па̄вылт колта̄глэ ёт о̄лы. Тав ётэ ам ма̄ньполь э̄тпост хо̄нтхатыгласум. Ма̄ньщи нэ̄ такви яныгман поратэ номылматыглас ос ты урыл тох потыртас.
— Ам А̄нъят самын патсум, омам потырта̄лыс, ма̄нь порат сака ворыӈ о̄лсум, сака лю̄щсум. Лю̄ньщим о̄лсум,  садикын ат ялантасум. Ты э̄лы-пāлт яселькан тотыглавēсум, тувыл тув мус та лю̄щсум, тот рӯпитан хо̄тпат паляныл, улпыл, лап-минасыт, клеёнкал супум лап-ханлысаныл. Кит повар нэ̄гн хо̄нтвēсум, осум щар сэ̄млыг ēмтыс, лылым тув марыс. Садикн воссыг ат тотыглавēсум, юн о̄лсум.
Ма̄хманум потырта̄лсыт, нэ̄мхоталь ат а̄ртмысум, юрт а̄гиянум саватасанум, ам ётум ат ёнгасасыт. Яныг хо̄тпат ёт ӯнлуӈкве о̄с ат вēрмысум, каӈканум ёт юи-па̄лт та ня̄влалахтасум, мечик са̄ӈхим та ха̄йтыгтасум. Акв порат сып ёлы-па̄лн а̄латы рагатасум, Ваня Ендыревн пувуӈкве а̄лымавēсум. Я̄ӈк на̄тнэ порат ты ва̄рмаль о̄лыс. Ат ке пуввēсум, я̄ӈк ёлы-па̄лн та минасум.
Ос хотталь ялуӈкве кēтавем, то̄ванакт хот-тӯйтхатэ̄гум, во̄рн минэ̄гум ос ма̄нь таргыт о̄ӈханыл тот атэ̄гум, о̄ӈх то̄втащлэ̄гум. Тувыл пусасын но̄х-ха̄ӈхēгум, тот та ӯнлахо̄лэ̄гум. Акв порат а̄щум ха̄п ва̄рыс, ма̄нь а̄пщим ёт тавēн нё̄туӈкве ёт-висаге. Йӣв-о̄выл хумус сартуӈкве, мēнамēн хӯлтыс. Мēн сартуӈкве та о̄вылтахтасмēн, йӣв-о̄выл во̄вта. Тамле утыл ха̄п акван-хасумтаве. А̄пщирищум иӈ ма̄нь. Такос сартымēн, сартнэкēр та порги, тувыл а̄пщирищум ка̄тэ кит щёс та щуртумтастэ.
А-на-на, кēлп та со̄схаты, ам тыи ка̄саласум, ӯльпан но̄х молях ха̄ӈхыгпасум. Ёл-сунсэ̄гум, тав тай та щисги, та лю̄ньщи. А̄щум ёхтыс, китыглахты: «Хумле ēмтапас?» А̄пщирищум ущпыл лю̄ньщалтахтас.
Ам тай ёл та сунсэ̄гум. Ка̄тэ лап-нэ̄гсаластэ ос китыглахты: «Я-та, Тамарам ос хоталь минас?» Ам тай роттыг ӯнлэ̄гум, номсэ̄гум, ёл ке ва̄глэ̄гум, хо̄явем. Тэ̄н атхатсы̄г, юв минасы̄г, ам та хультсум. Манаса̄вит ӯльпат ӯнлысум, ат номилум. Итӣпалаг юв ёхтысум.
Пыгрищит юи-па̄лт ха̄йтыгтаӈкве ё̄р о̄щсум. Каӈкум са̄т та̄л яныгнув о̄лыс. Пыгрищит акван-атхатэ̄гыт, ня̄л та̄ратэ̄гыт, ам о̄с тув юрщхатэ̄гум, та̄н ётаныл тӯйт кӣвырт та мӯрсэ̄гум.
Ӣтипа̄лаг ēмты, э̄тпосыӈ порат па̄влыӈ ня̄врамыт акван-атхатэ̄в, са̄лы совныл сып ёлы-па̄лн тахсэ̄в. Юв ёхтэ̄в, а-на-на, ва̄янув тув по̄лявет. То̄нт ма̄н пупайкал яласасӯв, о̄с тув по̄лявет. Кон акваг ха̄йтыгтасӯв, щар ат а̄гмылтасӯв. Ань ня̄враманув юв я̄ртхатэ̄гыт, юн ӯнлэ̄гыт.
Щащēквам кантыӈ э̄ква о̄лыс, акв порат тавēн вит а̄лумтаӈкве ла̄ввēсум. А̄щум вēтрасовыл ва̄рвēсум. Вит а̄лумтасум, а̄лумтасум, пӯтэ ты та̄гиньтас. Роп йӣвыт атэ̄гум, тавēн о̄с тотэ̄гум. Ёхтэ̄гум, щащēквам ла̄ви: «Наӈ нэ̄матыр ат ва̄рсын, ат тэ̄пъялэ̄гын. Ялэ̄н, мисэ̄кван юв тотэ̄лн». Мис юв та ва̄нттылум. Юв ёхтэ̄гум, щащēквам о̄ста ла̄ви: «Щар нэ̄матыр ат ва̄рсын».
Щащēквам а̄нумн ла̄ви: «Наӈ суливо̄й ул та̄ēн, щаквит ракс ул тэ̄пъялэ̄н, наӈ щар нэ̄матыр ат ва̄рсын». Ам кантмаявēсум, а̄нысанум хот-вущкасаслум. Кон ха̄йтсум, юв ёхтыгпасум, хот-тӯйтхатасум. Хӯрум хо̄тал щащēквамн кисвēсум.
Каӈкум Павел армияныл юв ёхтыс, ты 1959 та̄л порат о̄лыс. Ам школан минасум. Кирилкан школан тотвēсум, о̄выл партат ӯнттувēсум. Та ӯнлэ̄гум, амкирот номсэ̄гум, Павел на̄иӈха̄пыл ты ёхты. Акв урок а̄стыс, юв та оясум.
Юв щалтсум, Павел ӯнлы. Ам номилум, тав армиян минас, хӯрум та̄л тот о̄лыс. Тав сāнснакын ӯнттсум, а̄щум яныг хорам курыскал ща̄й аēгум. Та курыска ка̄тын кос вислум, тав ёл-нёплатас, киттыг та саквалас. Ам хот-рохтысум, кон оясум, мискол алан но̄х-ха̄хсум, пум кӣвырн тув тӯйтахтасум.
Тот тӯйтхатамум ёл-ойвēсум, тувыл но̄х-са̄йкаласум, хӯлэ̄гум, ма̄хманум ро̄ӈхēгыт: «Ма̄нь а̄ги аман хоталь минас? Хо̄т яласы? Со̄рни хо̄тал, аты тэ̄пъялас». Тувыл хӯлэ̄гум, хотьют ам по̄хамт суйты, а̄щум вилал пум мис ма̄гсыл вис, щар ам по̄хамт вила та минас, а̄латы хо̄йвēсум. Со̄т-ло̄мт о̄щсум, то̄нт иӈ ма̄нь, аты торгамтаслум, торген а̄ны ма̄гсыл рохтысум. Са̄всыр тамле ва̄рмаль са̄в о̄щсум.
Школан минасум, ханищтахтэ̄гум. Номилум, Новинский па̄вылныл ня̄врамыт ма̄н палтув ханищтахтасыт. Ныюм пыге Боря школан та̄ртылум, Волохов Васька ат та̄ртылум. Сака лю̄ль ла̄тӈыл капыртас. Ам нупылум лю̄ль ла̄тыӈ ля̄галы, ам таве та пувилум.
Тав ма̄гсылэ акваг колнак са̄мн та тӯщтавем. Тав а̄нумн хаснэ урак ат мыг. А̄нъя па̄выл ня̄врамыт тамле ла̄тыӈ ат ва̄сыт. По̄х па̄вылныл ёхтум ня̄врамыт тай лю̄ль ла̄тӈыл потыртасыт. Лю̄ль ла̄тӈыл пинавем, ат таве та пувумтылум манос чернильницатэ ёл-со̄сантылум. Маткем тав ётэ та а̄лхатсум.
Китыт та̄лт ня̄врамыт ханищтахтуӈкве ёхтысыт, на̄иӈха̄пыл на̄лми ва̄тан ва̄глэ̄гыт, ам ныюм пыге Борька на̄лми ва̄тан та̄ртыслум, Волохов Васька витын туясаслум, па̄г ат та̄ртыслум. Ань то̄ва порат номылматэ̄гум, амкинам китыглылум: «Наӈ манрыг тамле о̄лсын?» Ань тай сака сэ̄ръёр.
Аквнакт кисыӈ-йӣвыл я̄н вит ма̄гсыл минасум. Ё̄мимам ка̄саласлум, клуб по̄хыт пыгрищитн а̄пщирищум та ра̄таве. Вēтраг ёл-вӯщкасасагум, кисыӈ-йӣв вислум, пуссын та ра̄тлыгтасанум. Тувыл вēтрагум висагум на̄лми ва̄тан вит ма̄гсыл э̄лаль та ё̄мантасум.
Юи-о̄выл классыт Сортыӈъя па̄вылт ханищтахтасум. Па̄влыӈ ма̄хумн о̄с нё̄туӈкв ла̄выглавēсум, ам акв колн щалтэ̄гум, ёмащакв ща̄ил айтавем, тыттавем. А̄щум хольт сака потрыӈыг о̄лсум. Колн ла̄щлакв щалтэ̄гум, найӣв кӯр по̄хан пинэ̄гум. Пасан ва̄тан во̄вавем, ам тот тай маткем та мо̄йтэ̄гум, потыртэ̄гум. Акв колт тох ӯнлахо̄лэ̄гум, мо̄т колн минэ̄гум, матыр нё̄тлыгтэ̄гум о̄с пасан ва̄тан тэ̄пъялаӈкве ӯнттавем. А̄гиянум тувыл китыглахтэ̄гыт: «Наӈ хо̄т таса̄вит пора о̄лсын?» Ам ювле ла̄вēгум: «Тэ̄пъяласум». Найӣв сартуӈкве то̄нт кēтавēв, ам тай са̄грап, сартнэкēр ма̄гсыл щар о̄влэ̄т та ха̄йтэ̄гум.
Учителюв наме Туев Николай о̄лыс, отчестватэ хот-ёлувласлум. Акв пӯмащ о̄лыс, тав па̄рт тармыл матыр хансы. То̄нт маснутыл сака ат майвесӯв, колнакыт ащирмаӈ, кит кӯр кос. Яныг ша̄лил майвēсум, ам лап-утхатасум ос па̄ртын тув нэ̄гсалахтасум.
Ам по̄хамт Фая Хозумова ӯнлыс. Ам пример хансуӈкве а̄стысум, тувыл пуӈкум тыщирыл но̄х-а̄лмаяслум, партам но̄х-ла̄паяхтас, Фаям кӯр по̄хан хо̄ны та ра̄гатас. Учителюв ам палтум ёхтыгпас, ам хоса ат номсысум, минаяптаслум, самкēраге  хот та рагатасы̄г. Аман нервныйиг о̄лыс, питьмияге нас то̄ргысы̄г. Пыгрищит ос но̄х-лю̄люмтасыт, ам сайтум та ра̄твес.
Перемена порат ма̄н Валя, Фая, Света Гындыбина, Соня коридорн минэ̄в, скакалкал тот поргēв. Ювле щалтэ̄в, учителюв сӯльясов ты аи. Тувыл ма̄навн ханищты.
А̄щум тэ̄лы ты ёхтыс, ам школат мори капыртамум ма̄гсыл директор палт во̄ввес. Директор ла̄ви: «Семён Кириллович, наӈ а̄гин сака лю̄ль, ня̄врамыт акваг ра̄тыянэ, ам нупыл алхаты». Ам палюм а̄вин пиныслум, хӯнтлэ̄гум. А̄щум ювле китыглахты: «А̄гит о̄с ра̄тыянэ, нэ̄ учителит нупыл о̄с алхаты?»
Хум ювле ла̄ви: «А̄ти, та̄наныл ат новиянэ, пыгрищит ёт алхаты. Учитель нэ̄н э̄сгаве». А̄щум пасан тармыл щахныл та ю̄ныгтас ос ювле ро̄ӈхалтахтас: «Наӈ ос манрыг ла̄вēгын, ам а̄гим лю̄ль». Ам та оясум, хот-тӯйхатасум, воссыг ат хӯлыслум, маныр потыртасы̄г.
Ханищтахтуӈкве а̄ст-ласӯв, ма̄хманум пуссын ёмас характеристикал хасвēсыт, ам лю̄ль нэ̄пакыл майвēсум. Лю̄ль характеристика ёт культпросветучилищан та минасум. Тот хумус о̄лсум, ты тай мо̄т потыр.
