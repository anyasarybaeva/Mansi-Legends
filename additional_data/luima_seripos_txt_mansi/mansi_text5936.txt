
Ма̄ньполь э̄тпос 26 хо̄талэ̄т округ Думат рӯпитан депутатыт акван-атхатыгласыт. Та̄н 26 са̄кконыт ос постановление-нэ̄пакыт пирмайтасыт. Сапра̄нин Государственный Думат рӯпитан ма̄ньщи нэ̄ Татьяна Гоголева о̄с ёхталас.  
О̄влэ̄т депутат-хо̄тпат округув янытыл о̄лнэ 31 э̄лумхо̄лас янытлан ма̄гсыл нэ̄пак пирмайтасыт. Та̄н Почётный грамотал манос мо̄т янытлан нэ̄пакыл ань тах мивет. 
Ты юи-па̄лт та̄н округ бюджет урыл потыртасыт. Нэ̄пак хӯрум 2020, 2021 ос 2022 та̄лытн хасвес. Округ Дума кӯщай хум Борис Хохряков ла̄выс, депутат-хо̄тпат акв та̄л сыс нила щёс тув йильпи ла̄тыӈ хансуӈкве вēрмēгыт. 2020 та̄л ань са̄внув олныл хасвес, ты пора сыс 272 млрд солко̄ви тах холтаве. 
Та̄л котиль э̄тпост Россия Президентув Владимир Путин ма̄хумн ла̄тыӈ кēтыс. Тав са̄в э̄рнэ рӯпата ва̄руӈкве ла̄выс, ма̄нь ня̄врамыт олн ойтнэ та̄л школат вос тыттавет, а̄гит-пыгыт ханищтан хо̄тпат сэ̄лнэ олнаныл но̄х вос нё̄тавет, ма̄нь ня̄враманыл ёт юн о̄лнэ нэ̄квет са̄внув пособие-олныл вос ойтавет ос са̄в мо̄т э̄рнэ ва̄рмалит урыл то̄нт тав потыртас. Ма̄н округувт ты рӯпата ва̄рнэ ма̄гсыл округ бюджетныл 5,4 млрд солко̄ви ань холтаве. 
Кол ӯнттын ва̄рмалит о̄с са̄внув олныл хасвē­сыт. Ань пēс коланылт о̄лнэ са̄внув щēмьят йильпи колыл ёвтавет. Нефтеюганск, Сургут ос Лангепас ӯсытыт хо̄т колыт а̄стлан ма̄гсыл о̄с олн та̄ставе. Ты ӯсы­тыт са̄в щēмьят о̄лнэ колыт ёвтсыт, тувыл уркуптавēсыт, коланыл ань тыг мус аты а̄ст­лавēсыт. Ань округ бюджетныл олныл мивет.
Ма̄нь ня̄враманыл янмалтан щēмьят йильпи пособие-олныл ойтуӈкве ань патавет. Нуса тотнэ нэ̄т-хумыт  3-7 та̄лыт яныт ня̄врама­ныл ма̄гсыл олныл тах ойтавет. Са̄в ня̄врамыт янмалтан щēмьят по­со­бияныл о̄с но̄х-нё̄т­вēсыт. Савалап ня̄врамыт колыл ёвтнэ ма̄гсыл са̄внув олн та̄с­таве. 

Депутатыт о̄с акв э̄рнэ са̄ккон пирмайтасыт. Ань йильпи нэ̄пак щирыл ня̄врам тэ̄лы ащирмаӈ хо̄талыт ос ӣтипа̄лаг автобуст олн ойтнэ та̄л ке мины, таве кон-ня̄влуӈкве щар ат ро̄ви. Тамле са̄ккон Россия янытыл о̄лы, ань ма̄н о̄лнэ ма̄вт тамле нэ̄пак о̄с пирмайтавес.
Депутат-хо̄тпат «Югорский семейный капиталыг» ла̄внэ олныт о̄с но̄х-нё̄тсаныл. Щар о̄влэ̄т нэ̄пак хунь пир­майтавес, щēмьят хӯр­мит ня̄враманыл ма̄г­сыл яныгса̄т со̄тыра сол­ко̄вил ойтвēсыт. Ты юи-па̄лт 116 со̄тыра солко̄ви мус но̄х-нё̄т­вēсыт, 2019 та̄л ва̄т са̄грапнал э̄тпос 31 хо̄талэ мус самын патум ня̄врамыт аквты са̄вит олныл ойтавет. 2020 та̄л па̄сныл самын патум ня̄врамыт 150 со̄тыра солко̄вил миӈкве патавет.  
Пēс йис ма̄т о̄лнэ сосса щēмьят урыл депута­тыт о̄с потыртасыт. Та̄н округ са̄кконытн йильпи ла̄тыӈ хассыт. Ань тот о̄лнэ то̄ва щēмьят ма̄-во̄й но̄х-винэ компаният ёт соглашение-нэ̄пакыт хансэ̄гыт. Тамле нэ̄пак щирыл та̄н «Бураныл», моторыл, ха̄пыл, хӯлпыл ос мо̄т пормасыл мивет, ос олныл ойтавет. Тувыл ты нё̄тмил ма̄гсыл сосса хо̄тпат на̄лок-олныт та̄нки ойтуӈкве ла̄вавет. Щēмьят са̄лы ӯрим, хӯл алыщлым, во̄раим о̄лэ̄гыт, олн сака ат о̄ньщēгыт. Ань ты пирмайтым нэ̄пак щирыл сосса ма̄хум на̄лок-олн воссыг ат ойтэ̄гыт. Тамле э̄рнэ ла̄тыӈ сосса ма̄хум Ассамблеят рӯпитан хо̄тпат щё̄питасыт. Де­путатыт йильпи ла̄тыӈ са̄кконыт хансуӈкве ка̄сащасыт ос пуссын ка̄тпос пинсыт. 
Сапра̄ни оигпам э̄лы-па̄лт округ Дума кӯщай хум Борис Хохряков ла̄выс, ань ма̄ янытыл ма̄хум «коронавирус» а̄гмыл ēмтэ̄гыт, ты та̄лт сака са̄в э̄лумхолас а̄тимыг ēмтсыт. Россия янытыл о̄лнэ мир ты пилыщмаӈ а̄гмыл ул вос ха̄хтавет, са̄в хо̄тпат юн рӯпитаӈкве ла̄ввēсыт. Округ Думат рӯпитан депутатыт о̄с тох ак­ван-атхатыглаӈкве ат патэ̄гыт. Та̄нки халанылт туп кина суснэ то̄тап хосыт ань потыртэ̄гыт. 
Людмила ТЕТКИНА
