
Ювле хультум э̄тпост округ Дума сапра̄нитэ о̄лыс. Тув пēриим депутат-хо̄тпат ань округувт о̄лнэ мирн нё̄тмил ва̄рнэ ма̄гыс са̄в са̄ккон пирмайтасыт.
Округ олнанэ урыл
Ань ты та̄л оигпан мус округувт манаса̄вит олн холтаве, ты урыл депутатытн Вера Дюдина потыртас. Тав олн ловиньтан департаментыт кӯщаиг о̄лы. Нэ̄ ла̄выс, ань ты тит э̄тпосыг сыс иӈ 7 млрд солко̄ви о̄лнэ кол ӯрнэ ма̄хум ма̄гыс та̄ставе. Ты та̄л оигпан мус пуссын аквъёт 17 млрд солко̄ви та̄н тах холтэ̄гыт. Ань 5 млрд солко̄ви тēр балок-колытт о̄лнэ ма̄хумн мивет. 
Счётный палата колт рӯпитан ма̄хум та̄л сыс бюджетный колыт уральтым рӯпитэ̄гыт. Ка̄сыӈъēмт мо̄т-мо̄т организациятн ёхталэ̄гыт, таит округ мирколныл маим олныт хумус холтсаныл. Ты о̄лум сапра̄нит тамле потыр о̄лыс. Югорск, Ханты-Мансийск ӯсыгт сака са̄в рӯпитан колыт олн мори холтмыт. 
Ань УКС (управление капитального строительства) нампа кол ос медакадемия кӯщаит ла̄ввēсыт, ат ро̄внэ щирыл холтум олнаныл ювле округ мирколн вос мыганыл. Ос кӯщаит, хотьют та̄нтина̄нылн арген са̄в олн ойтмыт, та̄н зарплатаныл ты олныт пуссын ювле-пуввēсыт. 
Ты тэ̄ла ёт ат ка̄сащам кӯщай-хо̄тпат ань прокуратуран ущпылнэ̄г та̄кыщ уральтавет. Ос та юи-па̄лт та̄н ул сутытаӈкв тах та патавет.
«Ветеран труда» нам урыл
Ты намыл ка̄сыӈ хо̄тпа, хотьют са̄в та̄л округувт ёмащакв рӯпитас, миӈкв э̄ри. Ос ань тамле са̄ккон хансым о̄лы — ты намыл туп мо̄т матыр яныг нам манос мēталь о̄щнэ хо̄тпа миве. Ты тэ̄ла ёт ань нэ̄мхотьют ат ка̄сащи.
Ты сапра̄нит депутатыт ла̄всыт, ты та̄л о̄вылтахтам па̄сныл округувт 55 хо̄тпа сутн сутытахтуӈкв ялсыт. Та̄н сут та̄ра «ветеран труда» намыл майвēсыт. Ань э̄лаль ул матыр са̄ккон хансаве, со̄ль, ма̄нь па̄влыӈ ма̄тт са̄в тамле хо̄тпа о̄лы. Та̄н рӯпитаманыл порат нэ̄мхотьют мēталил ат янытлавēсыт. Рӯпитан ма̄ныл по̄йтсыт, пенсия-олн мощща выгыт, о̄лнэ коланыл ма̄гыс ойтум олнаныл о̄с ювле ат мивет.   
Факторият урыл
 
Ма̄н округувт туп 11 общинат факторияг ла̄ввēсыт. Ка̄сыӈ районт акв хотты община ты рӯпата ва̄рыс. Ха̄льӯс районувт «Рахтынья» о̄с факторияг о̄лыс. Тот рӯпитан хо̄тпат па̄влыӈ мирныл пил, хӯл ос ла̄хыс ёвт-сыт. Ты рӯпата ва̄рнэ ма̄гыс та̄н округувныл арыг олныл майвēсыт.
Ань Еремей Айпин ла̄выс, 2013-2018 та̄лыт сыс ты общинат пуссын аквъёт туп 1 млн 580 со̄тыра солко̄вил майлувēсыт, ты сака мощща. Ты олныт акв-хуйплов община халт ла̄кква-уртвēсыт. Ань ты Дума сапра̄ни о̄лум порат Еремей Данилович округ кӯщаит во̄всанэ, округ мирколныл са̄внув олн вос миве. Во̄рт ос ма̄нь па̄влыӈ ма̄тт о̄лнэ хо̄т-пат пил, хӯл ос ла̄хыс 
тув мыгыт, сакати, та̄н ты щирыл мощ олн сэ̄лэ̄гыт. Тох нё̄туӈкв ат те патавет, та̄н воссыг хо̄т олн-ло̄мт сэ̄лэ̄гыт.
Факторият урыл хансым са̄ккон ат та̄лн пирмайтым о̄лыс, ань тав йильпииг хансуӈкв ос пирмайтаӈкв э̄ри. То̄нт во̄р ма̄т ос па̄влыӈ ма̄т о̄лнэ сосса хо̄тпат ва̄ӈкв тах патэ̄гыт, са̄в пил те ва̄тэ̄гыт манос са̄в хӯл те пувēгыт, тув тыналаӈкв вēрмēгыт. 
Ма̄нь па̄выл кӯщаит, старостат, урыл
Старостат урыл са̄ккон ань о̄с щё̄питыма. Округ Дума кӯщай Борис Хохряков ла̄выс, МЧС хо̄тпат акваг депутатыт во̄всаныл — старостат урыл са̄ккон вос хансаве. Тув сыс, хунь яныг вит ва̄ри манос на̄й хо̄т пēламла̄лы, старостат ты тэ̄лат урыл акваг титыглаӈкв патавет. 
То̄ва ма̄нь па̄влытт яныгса̄ттем хо̄тпа о̄лы, ос тот кӯщай щар а̄тим. Ма̄хум та̄нтирот тот та о̄лантэ̄гыт. 
Ань ты са̄ккон пирмайтым юи-па̄лт старостат о̄с кӯщаиг ловиньтаӈкв патавет. Та̄н ул вос номсэ̄гыт, ты нас рӯпата. Матыр та̄рвитыӈ ва̄рмаль те о̄лы, па̄выл кӯщай -ты рӯпататэ такви вос ва̄ритэ ос ты урыл э̄лаль вос потырты. Ма̄нь па̄влыӈ ма̄тт о̄лнэ ма̄хум ул вос савалэ̄гыт.
Хо̄талъят порат юн рӯпитаӈкв ат ро̄ви
Ань ма̄хум яныг кӯщаитн полщ тотнэ нэ̄пак хансуӈкв акваг патсыт. Ты пищмат юи-па̄лт ань тамле йильпи са̄ккон пирмайтавес. Са̄в квартираӈ колытт о̄лнэ ма̄хумн хо̄талъят порат (13.00 – 15.00 тит щё̄с сыс) юн нэ̄матыр суиӈ рӯпата ва̄руӈкв ат ро̄ви. 
Рӯпитан мир хо̄талъят юв тэ̄пъялаӈкв ёхталэ̄гыт. Та̄н мощ ӯщлахтуӈкв о̄с таӈхēгыт. Ос ма̄нь ня̄врамыӈ щēмьят ла̄вēгыт, та̄н ня̄враманыл ты порат ёл-хуи ос юн матыр ра̄туӈкв, пасатаӈкв ат ро̄ви. Таима̄гыс ты са̄ккон тамле йильпи ла̄тӈыл ты хасвес. Хотьют ос о̄лнэ колэ̄т матыр рӯпата те ва̄ри, тав 8.00 щё̄сныл 13.00 щё̄с мус ос 15.00 - 21.00 щё̄с мус рӯпитаӈкв вēрми. 
Тамле ты йильпи са̄кконыт ань пирмай-тавēсыт. 
 
