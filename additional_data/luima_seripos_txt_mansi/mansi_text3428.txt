

	Округ мирколт колыт уральтан, йильпииг щё̄питан ос на̄йпос тэ̄ла Департамент кӯщай хум Егор Ковальчук 2016 та̄л сыс ва̄рум рӯпатаныл урыл потыртас. 

	Тав ла̄вме щирыл, 2016 та̄лт 551 ко̄л йильпииг щё̄питаӈкве номсысыт, ос туп 501 са̄в квартираӈ кол щё̄питаӈкве а̄лымасыт. Тув 2,9 млрд. солко̄ви холтвес. 50 колыт ты та̄л щё̄питавет тах. Ань колыт йильпииг ва̄рнэ ма̄гыс округув янытыл ма̄хум са̄выӈпа̄лэ олн ойтэ̄гыт, 88% са̄вит мир ойтхатсыт. На̄йпос округ мир халт мӯсхал щирыл уртаве, Россия янытыл ты ва̄рмаль щар ма̄к э̄рнэ щирыл ма̄н ма̄вт ва̄раве. Округувт на̄йпос постын тэ̄ла о̄вылтыт 15 са̄вит э̄рнэ нэ̄пак хасвес. Егор Ковальчук ла̄выс, ювле  хультум та̄лт 16 па̄влытыт на̄йпос мӯсхал щирыл ва̄рвес, тот ань 20 со̄тыра арыгтем хо̄тпа о̄лы. Ты ва̄рмаль нила та̄л сыс ва̄руӈкве тахсаныл кос, ос тувыл вуйхатасыт, акв та̄л сыс ва̄рапасаныл.

	Ты хум ла̄выс: «На̄йпос минэ яныг станция палт ма̄н хӯрум па̄выл о̄лтсӯв: Нялина Ханты-Мансийский район, Устрём ос Тэ̄к па̄влыг Ха̄льӯс районт ӯнлэ̄г. Тув ань соляра тотуӈкве ат э̄ри, па̄ӈкыӈ колт консуӈкве ат э̄ри. Та па̄влытт на̄й ань э̄тэхо̄талэ тэ̄г, ма̄хум са̄в олн ат ойтэ̄гыт. Сака ёмас, хунь па̄выл яныг станция палт о̄лтаве, ма̄хум са̄в э̄рнэ тэ̄ла ва̄руӈкве вēрмēгыт. Посыӈ на̄й о̄щнэ па̄вылт мир о̄лупсаныл кӯпнитнуве ос номтаныл ёмас».
