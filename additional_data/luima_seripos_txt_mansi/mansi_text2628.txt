
Наталья Комарова ты э̄тпост Нефтеюганск ӯст о̄лме порат  хӯрумса̄т арыгкем хо̄тпа ёт акван-хо̄нтхатыглас. Мо̄лты та̄л тав ма̄ньполь э̄тпос атхуйплов щислат тув ялыс, ӯст та̄рвитыӈ тэ̄лат та̄рапаттыс. То̄нт са̄выӈпа̄лэ хо̄тпат пусмалтан ос коммунальный тэ̄лат палт  са̄в та̄рвитыӈ ва̄рмаль о̄щсыт. Та сыс матыр ёмасыг ва̄рвес ман а̄ти, ань та урыл э̄лаль потыртасыт. 

	Мо̄лты та̄л 16 микрорайонт 87 колт о̄лнэ хо̄тпат нё̄тмил во̄всыт. Та кол ёмщакв щё̄питаӈкве патвес кос, ос ань тыг мус коланыл киврыт ащирмаӈ. Ты ва̄рмалит ань э̄лаль уральтаӈкве э̄рēгыт. Тувыл кол ӯнттын хо̄тпат та̄нки юн электроплитка о̄щнэ̄ныл ма̄гыс мощща олныл вос ловиньтавет, тамле ла̄тыӈ ла̄всыт. Та юи-па̄лт ӯс кӯщаит кол ӯнттын ма̄хум ма̄гыс э̄рнэ нэ̄пакыт щё̄питаӈкве патсыт. Ань ва̄т щēмьят нэ̄паканыл э̄лаль та̄ра ва̄рсаныл ос та̄н мощщанув олныл ловиньтаӈкве патвēсыт.

	Тувыл ӯс ма̄хум айнэ вит урыл са̄в потыртасыт. Та̄н айнэ витаныл сака лю̄ль, мо̄лал Россия мо̄т ӯсыт халт Нефтеюганск ӯс тот о̄с хӯлтвес. Вит тотнэ турпат хосат пēсыг ēмтсыт, та̄наныл са̄в ма̄т йильпииг пēнтуӈкве э̄рēгыт, тыи ма̄гыс вит сака па̄ӈкыӈыг о̄лы. То̄ва ма̄т вит сыстамтан утыт ань ва̄рвēсыт. Ос ӯст айнэ витаныл янытэ̄т сыстамтан ма̄гыс иӈ са̄в рӯпитаӈкве э̄ри. 

	Мир пусмалтан тэ̄лат о̄вылтыт тох потыртасыт. Мо̄лалнув то̄ва а̄гмыт пусмалтан лēккарыт тот а̄тим о̄лсыт. Кӯщай хо̄тпатытн та̄н аквхуйплов йильпи рӯпитан местал пӯльницат щё̄питавēсыт. Тувыл лēккарлан ва̄рмалит уральтан порат, таи та̄рапатыс – то̄ва ма̄хум олн ойтнэ щирыл пусмалтахтуӈкве ла̄вимат. Ты ма̄хум наска̄ссыг ла̄пала̄лавет. Тэ̄рпит тынта̄лнув вос о̄лэ̄гыт, тэ̄рпи тыналан ма̄хум ва̄рмаляныл о̄с уральтавēсыт, та̄н мӯсхалыг ва̄равет. 

	То̄ва пенсионерыт коланыл ляпат о̄лнэ ма̄-ло̄мтыт та̄нки нупыланылн хансуӈкве тахсыт. Ос ӯсыӈ кӯщаитн яныгса̄т метра, акв сотка ма̄гыс лов со̄тыра солко̄ви ойтуӈкве ла̄вимат. Губернатор ты тэ̄лат уральтаме юи-па̄лт пенсионерыт кит со̄тыра солко̄ви ойтуӈкве ла̄ввēсыт. 

	Кӯщай нэ̄ ёт по-тыртам хо̄тпат ка̄сыӈ ва̄рмаляныл ань э̄лаль  акваг уральтаӈкве патавет, ос та̄наныл ёмщакв ва̄рнэ̄ныл мус са̄всыр кӯщаит рӯпитаӈкв тах патэ̄гыт. 

	 

	Губернатор пресс-службаныл кēтым ля̄ххал 

	ма̄ньщи ла̄тӈыг Тамара Мерован хасвес
