
Саранпа̄вылт ловмантем та̄л община рӯпиты, ма̄ньщи ла̄тӈыл тох ла̄ваве – «Э̄рупса». Община кӯщаиг Евгения Валерьевна Вьюткина о̄лы. Тав ётэ рӯпитан хо̄тпат 2014 та̄л па̄сныл тох рӯпитаӈкв о̄вылтахтасыт. Та̄н ма̄ньщи ща̄й лӯптат атэ̄гыт, ёмащакв то̄слыяныл, тувыл ща̄й та̄врииг ва̄рияныл. 
Ты ща̄й лӯптат та̄н Саквъя̄, Ма̄нья, Сӯкыръя ва̄та хосыт атэ̄гыт. Тот са̄в пӯмкан о̄лы. Ань юи-о̄выл та̄лытт па̄влыӈ ма̄хум ӯйхул юн ат о̄ньщēгыт. Пумканыт нас лап та яныгмавет. Тот ты са̄в ща̄й лӯпта атаве.
Ты тув порат та̄н тит щёс па̄влыӈ ма̄хум ща̄й атункве во̄рн тотыг­ласа­ныл. О̄выл щёс ты нэ̄квет ялсыт – Матрена Прокопьевна Сайнахова, Валентина Романовна Хозумова, Татьяна Влади­мировна Хатанзеева, Мария Васильевна Фри­зоргер, Нина Дмитрие­вна Хатанзеева. Та̄н пус­сын ма̄щтырлан колнакн ялантэ̄гыт, тот ю̄нсхатэ̄­гыт. Ань ос ма̄ньщи ща̄й лӯптат атуӈкв нё̄тсыт.
Та̄н ётаныл ма̄ньщи хумквет о̄лсыт – Петр Константинович Анямов, Владимир Савельевич Меров, Максим Андре­евич Анямов, Валерий Константинович Сайна­хов. Щар ма̄ниг Макар Сайнахов Егор а̄пщи­тэ̄нтыл тот о̄лсы̄г. Макар пыгрищакве са̄т та̄лэ то̄влыс, ты та̄л школан мины. Тав яныг хо̄тпат ёт о̄с ёмащакв рӯпитас, са̄в ща̄й лӯпта атыс.  
Ты рӯпитам ма̄ньщи нэ̄квет потырта̄лэ̄гыт, та̄н ма̄ниг о̄лманыл порат оманыл-а̄тяныл ёт пум ва̄рнэ ма̄н ёт–тотыглавēсыт. То̄нт та̄н ты лӯптаӈ ща̄й айсыт. Титыт щёс та̄н ос «Иван-чай» нампа лӯпта атсыт. Тит ха̄пыл са̄в хо̄тпа ялсыт. Ща̄й лӯптат атум ка̄сыӈ хо̄тпа тамле ща̄ил ань ёт-майвес.
Юв ёхтуманыл юи-па̄лт ты лӯптат ка̄сыӈа­ныл тув-пēравет. Елена Владимировна потыр­тас, та̄н ща̄й ва̄рнэ ма̄гыс са̄всыр э̄рнэ ут, оборудо­вание ёвтсыт. Ты утыл ёмас ща̄й ва̄руӈкв ро̄ви. 
Ты лӯптат хунь ёма­щакв пēрыгтавет, та̄н аквтопмат хот-сакуӈкв о̄выл­тахтэ̄гыт. Матах хо̄тал тох хуēгыт, ос хунь пораныл ёхты, та̄н татем атыӈ атыл пасматэ̄гыт, аквтупмат ма̄г атыл пасы. 
Ты ат нэ̄глын юи-па̄лт ща̄й лӯптат ёмащакв то̄славет. Ос тувыл та̄н сэ̄млыг ēмтэ̄гыт ос ма̄нь та̄врииг сакватавет. Тōс­лым ща̄й нэ̄пакныл ва̄рим хӯрыгсов тӣврын пинаве ос тох э̄лаль тыналаве. То̄ва порат ма̄хум ты ща̄й э̄лы ма̄т о̄лнэ ӯсныл ёвтуӈкв ка̄сащēгыт. То̄ва порат ща̄й хургын иныг­йив пиланэ пинавет. То̄нт ща̄й атыӈнувēг ēмты.
Тамле ты ёмас рӯпата Саранпа̄вылт о̄лнэ ма̄нь­лат хо̄тпат ва̄рēгыт. Та̄н ва̄рнэ рӯпатаныл аквтох э̄лаль ёмащакв вос мины, са̄в ма̄ньщи ща̄й вос атэ̄гыт, са̄в олн вос сэ̄­лэ̄­гыт. 
Елена Фризоргер хансум потре ма̄ньщи ла̄тӈыг Валентина УЗЕЛЬ хансыстэ
 
