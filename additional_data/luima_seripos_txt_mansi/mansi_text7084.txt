
Та̄нварп э̄ква кит а̄гияге ёт о̄лы. А̄гииг татем нё̄тнэг яныгмасыг, сома тӯяг кит ха̄лиг ущ нэ̄глын лӯптанэ̄н ёт сусхатэ̄г. Э̄ква номсы, ань матумыг ты ēмтыс, а̄гияге хум вос ва̄рēг. 
Аквматнакт Та̄нварп э̄ква колэ по̄хат таса̄вит пыгыт атхатасыт. Ты на­сати А̄с я̄ ло̄ӈхаль ӯнлын Яныг ӯсныл о̄лнэ та̄ксар хум 50 пыганэ ёхтумыт. Та̄н ляпанылт кит пыгыг лю̄ляхо̄лэ̄г, нас маснутыл о̄лэ̄г, во̄раян хумыг.  Акватэ наме Нёлпас, мо̄танэ – Парпаль. 
Тыг ёхтум ка̄сыӈ пыг Та̄нварп э̄ква нё̄тнэ а̄ги нэ̄гыг виӈкве таӈ­хыстэ. Атхатам пыгыт та ӯрха­тэ̄гыт, ань хунь э̄ква такви кон-ква̄лы, пӯри урыл потыр­таӈкве паты. Ос кон нэ̄мхотьют ат та нэ̄глы.
Нёлпас лю̄лис-лю̄лис, тувыл Парпаль юртэ нупыл ла̄ви:
– Э̄ква колн щалтсэн, китыглэ̄лн, ма̄навн маныр ла̄вуӈкве таӈхи?
Во̄раян хум ат молям­лы, колн щалтыс, а̄ви сӯнтыт сӯпнелмта̄л та лю̄ляхо̄лы. Та̄нварп э̄ква таве ка̄саластэ, ла̄ви:
– А̄гиягум наманэ̄н ханьщияны̄н те, хотты пыгыг палт маньнэг вос минэ̄г. Нэ̄матыр а̄нумн ат э̄ри, хум хо̄тпаг палт нас тох та̄ртыягум.
Парпаль номсахтым хоса лю̄ляхо̄лыс, а̄гииг наманэ̄н ханьщуӈкве ат вēрмысаге.
Кон ань сатапас, пыг кон-ква̄лыс, сунсы, 50 пыгыт та̄нти о̄лнэ ма̄на­нылн та нёвумтасыт. Та̄н юи-па̄ланылт во̄раян ханты пыгыг паттапахта­сы̄г. 
Ты халт ос юн а̄гииг тыгле-тувле та ё̄мыгтэ̄г, колкан па̄ртыт нас щи­хыртэ̄гыт, тамле та та̄к­сар ма̄ньлат нэ̄г, оматэ̄н нупыл кантыӈыщ ла̄вēг:
– Пыгыт хунь ва̄ганыл мēн намагмēн. Та̄наныл манрыг наска̄ссыг сава­тыянын. Мēнамēн та̄н ётаныл ва̄йхатаӈкве э̄ри!
Мо̄тыт хо̄тал Парпаль Нёлпас нупыл ла̄ви:
– Тыхо̄тал наӈ ялэн Та̄нварп э̄ква палт, китыглэ̄лын, ма̄­навн ма­ныр ла̄вуӈкве таӈхи?
Нёлпас нэ̄мхотталь ат молямлы, Та̄нварп э̄ква колэ ляпан ёхтыс, сунсы, Яныг ӯсныл о̄лнэ та̄ксар хум 50 пыганэ а̄ви по̄хат лю̄лēгыт. Тав та̄н та̄раныл ё̄мыс, колн та щалтыс. Яныг э̄ква таве туп ка̄са­ластэ, ла̄ви:
– А̄гиягум наманэ̄н ханьщиягы̄н те, хотты пыгыг палт маньнэг вос минэ̄г. Нэ̄матыр а̄нумн ат э̄ри, хум хо̄тпаг палт нас тох та̄ртыягум.
А̄гииг пыг палт нэ̄глы­сыг, тыгле-тувле та ё̄мыг­тэ̄г, колкан па̄ртыт нас щихыртэ̄гыт, тамле та та̄ксар ма̄ньлат нэ̄г.
Нёлпас такос номсах­тас, а̄гииг наманэ̄н хань­щуӈкве ат вēрмысаге. 
Ань кон ты э̄тимлас, 50 пыгыт та̄нти о̄лнэ ма̄на­нылн та нёвумтасыт. Та̄н юи-па̄ланылт во̄раян ханты пыгыг паттапах­тасы̄г.  
Хӯрмит хо̄тал Нёлпас ос Парпаль халэ̄нт по­тыр­тэ̄г:
– Тыхо̄тал о̄с ялымēн Та̄нварп э̄ква палт, мēнамēн маныр ла̄ви?
Кол ляпан ёхтэ̄г, 50 пыгыт а̄ви по̄хат лю̄лēгыт. Юртхумыг та̄н та̄раныл ё̄мсыг, колн та щалтсыг. Та̄нварп э̄ква кит пыгыг ка̄салас, хащсаге, ла̄ви:
– А̄гиягум наманэ̄н ханьщиягы̄н те, нэ̄н пал­тын нэ̄гыг вос минэ̄г. Нэ̄­матыр а̄нумн ат э̄ри, нэ̄н палтын нас тох та̄ртыягум. 
Пыгыг а̄висӯнтыт сӯп­нелмта̄л та лю̄лēг. Тувыл Та̄нварп э̄ква та̄кыщ та ро̄ӈхувлас:
– Ам кēлпум – ам ал­пим, ам нё̄тнэ а̄гитēгум во̄раян ма̄ньлат хумн, Нёлпасын, э̄лы ма̄н та тотавēг!
Тох потыртаме юи-па̄лт, яныг а̄гитэ Нёлпас пыгын ла̄выстэ, ма̄нь а̄гитэ – Парпаль палт ӯнттыстэ. 
Тувыл э̄ква кон-ква̄­лыс, пыгыт нупыл ла̄выс, ань а̄гияге та ха̄йтала­весы̄г, ёмас хум хо̄нтсыг. А̄с я̄ ло̄ӈхаль ӯнлын Яныг ӯсныл о̄лнэ та̄ксар хум 50 пыганэ нэ̄ кинсуӈкве мо̄т ма̄н та нёвумтасыт. 
Нёлпас та̄ксар ос мӯс­хал хо̄тпаг о̄лме ма̄гыс, нэ̄ хо̄нтыс, Пар­паль юртэ̄н нэ̄ тотуӈ­кве о̄с нё̄тыс. Та̄н ань тыхо̄тал мус ма̄н ляпавт о̄лэ̄гыт-хӯлэ̄гыт. 
Ты нэ̄т-хумит по̄хат ю̄нтуп вущкасаӈкве те, таве та ма̄т хо̄нтылын. Та мус та сымыӈ, вēщкат ма̄хум, мо̄т хо̄тпа порма­сын ат новхатэ̄гыт.
Владимир Енов хансум мо̄йтэ ма̄ньщи ла̄тӈыг Светлана РОМБАНДЕЕВА толмащластэ 
