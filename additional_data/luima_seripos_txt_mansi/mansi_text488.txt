
Округ янытыл  Ханты-Мансийск ӯсн са̄в ма̄хум ёхталасыт. Та̄н пуссын общественный объединеният рӯпитэ̄гыт, та̄н ма̄гсыланыл ты сапра̄ни ва̄рыглавес. О̄с аквта порат «Социальная ярмарка некоммерческих организаций ХМАО-Югры»  о̄лыс.
  Ка̄сыӈ обществен-ный организация тот я̄нас суссылтап ва̄рыглас. Та̄н мирн суссылтасыт, манхурип рӯпата ва̄рēгыт. Ты организацият рӯпатаныл хосыт яныг тэ̄ла ва̄рēгыт - та̄н ма̄хумн нё̄тэ̄гыт. Ань та̄н та̄нки халанылт вос ва̄йхатэ̄гыт, акван-юрщхатым ос мирн нё̄тым э̄лаль ёмащакв вос рӯпитэ̄гыт. Суссылтапын ёхталам ма̄хум, ветераныт, а̄гмыӈ-мосыӈ хо̄тпат, яныгпа̄ла хо̄тпат,са̄в мо̄т организацият рӯпатаныл урыл пӯмщалахтасыт.  
Соссаӈ ма̄хум организацият тув о̄с во̄виньта̄лвēсыт. А̄с-угорский ма̄ньлат хо̄тпат организация, «Югра лылыеп» Белоярский отделениятэ суссылтапыг тот о̄с ва̄рыгласы̄г. 
Ярмарка ос форум о̄лум порат ма̄хум са̄всыр ва̄рмаль урыл потыртасыт. Округувт о̄лнэ са̄всыр мирыт та̄нки халанылт хумус о̄лэ̄гыт, «Многонациональная Югра» нампа секцият ма̄хум тот ты урыл потыртасыт. 
Сапра̄ни оигпам юи-па̄лт та̄н нэ̄пакн хассыт,  ань са̄всыр мирыт халанылт юртыӈыщ вос о̄лэ̄гыт, Общественный палата, культура департамент, районный миркол кӯщаит са̄всыр фестивалит, ялпыӈ хо̄талыт ос са̄в мо̄т э̄рнэ рӯпата ва̄тихал вос ва̄рēгыт. 
 
Людмила Теткина
 
