
Мо̄лал хащта̄л а̄гм паттат мирн акван-атхатыглаӈкве щар ат ро̄выс. Ань ты а̄гмыл мощщанув хо̄тпа ēмтуӈкве патыс. Тыима̄гыс округ кӯщай нэ̄ Наталья Комарова постановление-нэ̄пак хансыс. Ань ма̄хум кон о̄лнэ каснэ ма̄т ос колнакытыт ню̄нсалахтын ма̄гыс та̄ртуӈкве ты патвēсыт. Касылыт ва̄рыглаӈкве о̄с ро̄ви кос, ос каснэ тэ̄ла суснэ ма̄хум тув та̄ртуӈкве иӈ ат патавет. 
Ты ва̄рмаль ма̄гыс во̄ртур э̄тпос онто­ловит хо̄талэ̄т РИЦ «Югра» ля̄ххал тотнэ колн округ касыл департамент кӯщай хум Сергей Артамонов ос «ЮграМегаСпорт» кӯщай ва̄ӈын хум Олег Дресс ёхталасы̄г. Тэ̄н ты касылыт урыл потыртасы̄г.
Сергей Артамонов ла̄вме щирыл, туп каснэ ва̄рмалит та̄ртуӈкве патвēсыт, кӯщаит та̄ра щё̄питахтуӈкве пат­сыт. Округувт пуссын аквъёт хо̄тса̄т арыгкем каснэ организация о̄лы. То̄ват са̄ртын сытамыг рӯпитасыт, ань та̄н пус­сын осн-пат­сыт. Каснэ кол о̄щнэ кӯ­щаит ка̄сыӈ хо̄тал заявка-нэ̄па­ка­ныл депар­таментын мыга­ныл, то̄ват рӯпи­таӈкве о̄выл­тахтасыт. 

Каснэ кол кӯщаит тамле ва̄рмаль щё̄пи­таӈкве ла̄ввēсыт. Тув ёхтын хо̄тпат ма̄гыс а̄висӯнтыт температура уральтан ут вос о̄лыс. Тувыл ка̄сыӈ хо̄тпа сӯп ос нёл пантнэ то̄рыл, резиновый па̄ссал мас­хатым вос ёхты. Па̄сса та̄л колн щалтнэ э̄лум­хо̄лас, ка̄таге ищпиртыӈ витыл вос ловтыяге, ты ут о̄с тот та̄стуӈкве э̄ри. Каснэ порат мо̄т хо̄тпат ёт халанылт китахкем метра вос о̄лы. Акв ляпан ул вос минэ̄гыт, халанылт э̄лыннув вос ню̄нсалахтэ̄гыт. 
Ты ва̄рмалит пуссын э̄рнэ щирыл щё̄питым ке о̄лэ̄гыт, 2-3 щёс са̄виткем мины, каснэ кол кӯщаит рӯпитан ма̄гыс департамент па̄лыл э̄рнэ нэ̄пакыл та мивет тах.

Ос тув ёхтын э̄лы-па̄лт, о̄влэ̄т пӯльницан ялэ̄н, лēккарыл справка-нэ̄пак вуēн. Ты нэ̄пакын каснэ колн тотэлы̄н ос тув маелы̄н. Ма̄хум хащ­та̄л а̄гмыл ул вос ха̄хт­хатсыт, о̄влэ̄т ураль­тах­туӈкве э̄ри. 
Тувыл «ЮграМега­Спорт» кӯщай ва̄ӈын хум Олег Дресс ос потыртас, тав ла̄выс: «Ма̄н ма̄вн хащта̄л а̄гм тӯяг ёхтыс. То̄нт спорт щирыл каснэ колыт та̄ра лап-пантсанӯв. Ань та̄н пуссын э̄рнэ щирыл щё̄питасанӯв. Ханты-Мансийск ӯст каснэ стадионыт, тов­тыл ха̄йтнэ биатлон­ный центр ос мо̄т каснэ колыт пӯсвēсыт. Ка̄са­щан хо̄тпат тув ёхтуӈ­кве вēрмēгыт». 
Мощ мо̄лалнув Ханты-Мансийск ӯст «Арена Югры» яныг каснэ кол рӯпитаӈкве о̄выл­тахтас. Во̄ртур э̄тпос ва̄т нупыл нилыт хо̄талныл о̄с акв яныг каснэ кол рӯпитаӈкве патыс. Тот пувлуӈкве ос ню̄нсалахтуӈкве ро̄ви. 
Николай МЕРОВ
