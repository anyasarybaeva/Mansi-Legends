
Паща о̄лэ̄н, ам намум Арина, ань туи сыс хумус ӯщлахтасум, ты урыл на̄нан потыртэ̄гум. Ам палтум туи э̄щагум ос а̄пщим, Илона, Яна ос Никита Ромбандеевыт Ло̄пмус па̄вылныл ёхталасыт. Ты ма̄нь па̄вылкве Кульпас ляпат о̄лы, тувыл сака та̄рвит хотталь минмыгтаӈкве о̄лы. Тув я̄ хосыт метеорыт ман на̄иӈхапыт ат яласэ̄гыт.   
Тувыл тахольт та̄н Ло̄п­мусныл йигмыгтаӈкве вēрмысыт ос ма̄н палтув та ёхтысыт. Тыт Ханты-Мансийскат ам та̄нанылн ӯс суссылтаслум, аквъёт нас ёнгысӯв, ка̄с ва̄рсӯв. Ос омагум-а̄тягум отпускан минамēн юи-па̄лт ма̄н пуссын Сэ̄мыл ща̄рыщ ва̄тан ӯщлахтуӈкве ми­насӯв. 

Тот ма̄н ка̄сыӈ хо̄тал ща̄рыщт пувлысӯв, сы­ресыр аттракционын, ак­вапаркын тотыглавесӯв. Ма̄навн сака пӯмыщ о̄лыс, ам э̄щагум, а̄пщим ма̄гыс ща̄гтым о̄с о̄лсум. Та̄н о̄выл щёс ща̄рыщ ка̄саласыт. Аквнакт ма̄н по̄хавт кит дельфиныг нё̄тнэ̄г уйсы̄г. Ма̄хум пуссын ща̄гтым суссыт. Ам са̄в щёс ща̄­рыщн тотыглавēсум кос, ос та̄наныл о̄выл щёс ка̄саласагум.  
Тувыл тот акв о̄лыг­латта̄л нак ēмталас. Ща̄­рыщ на̄лми ва̄тат ма­тахмат хо̄тал такем са̄в «божья коровка» кē­рыӈ­хомлахыт о̄лсыт. Та̄н хоталь-а̄ти тагмата̄лсыт, алпин о̄с ӯнтэ̄гыт. Тувыл, насати, такем та̄кыщ тов­масахтэ̄гыт. Щар лё̄м­войт хольт пурхатэ̄гыт. Нэ̄мхуньт тамле ва̄рмаль ат ва̄щинтасӯв, тот о̄лнэ ма̄хум та̄нки о̄с хот-оща­тахтасыт.
Ань ам юн ӯщлахтэ̄гум, мощēртын школан миннэ пора, тыи о̄с ёмас.  
Арина Низамова, 
10 та̄л, Ханты-Мансийск
