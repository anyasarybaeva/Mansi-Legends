
"Хо̄тал" нампа А̄с-угорский  театрыт рӯпитан ма̄хум "Дети неба" ёнгиланыл ёт тӯяг Москва ӯсн ялсыт. Та̄н тув "Золотая маска" нампа яныг фестивальн во̄выглавēсыт ос тот мо̄т театрыт ёт  хӯрум касылытт кассыт.  Тув та̄н российский театрыт экспертный совет па̄лыл пēриялвēсыт. Ты э̄лы-па̄лт ты совет 767 са̄всыр спектаклит суссыт ос щар ёмас, пӯмащ ёнгилыт э̄лаль касуӈкве висаныл.

	«Дети неба»  ёнгил та̄н  «Лучший спектакль в театре кукол» (Вячеслав Зайчиков), «Лучшая работа режиссёра» (Мария Литвинова, Вячеслав Игнатов) ос «Лучшая работа художника» (Павел Мизёв)  номинациян кēтсаныл.  

	«Хо̄тал» нампа колув мо̄т каснэ театрыт халт мощща та̄л рӯпиты, артистанув мирн иӈ сака ат ва̄вет. Та̄н тамле намыӈ-суиӈ театрыт ёт, Мариинский театр, театр им. Е. Вахтангова ос са̄в ма̄хумн ва̄нэ артистат ёт рӯпитасыт. Ма̄н ма̄ньщи, ханты артистанув рӯпатаныл о̄с ма̄щтырыг тот ва̄рсаныл. Ань пēриян номинацият та̄н но̄х ат патсыт кос, ос мо̄т театрытын ань ва̄вет, тувыл са̄всыр э̄рнэ пищитн э̄лаль ханищтахтасыт. 

	Тэ̄лы А̄с-угорский ма̄хум театрув  «Монти Танья» ёнгил щё̄питан порат Евгений Литвинчук, кӯщаиг о̄лнэ хум, потыртас: «Ма̄н театрув ювле хультум хӯрум та̄л сыс ёмас спектаклит щё̄питаӈкве а̄лымас ос та тэ̄ланув ма̄гыс сака э̄сгувесӯв. Тувыл  Йошкар-Ола ӯсн, Москван, Санкт-Петербургын спектаклянув суссылтаӈкве ялсӯв. Ам номсэ̄гум ты таима̄гыс, тыт номтыӈ, ка̄ркам ос акван-юрщхатнэ ма̄ньлат хо̄тпат рӯпитэ̄гыт. Анна-Ксения Вишневская мӯтраӈ ос сымыӈ режиссёр нэ̄, такви рӯпататэ сака ёмащакв ва̄ритэ. Та̄н пуссын акван-нё̄тхатым рӯпатаныл пӯмщиг ва̄рияныл.

	Са̄в та̄л рӯпитан хо̄тпат Александр Тургачёв, Вадим Важенин, Дмитрий Решетников, Марина Кашпирева мо̄т артистат халт ос та̄н сака ма̄щтырыг ёнгēгыт, потыртэ̄гыт. 

	Ма̄н ка̄сыӈ артистув такви щирēтыл ва̄рнэ ёмас  пищ о̄ньщи, ос таитэ̄тыл тав мо̄т ма̄хумн ханьщаве ос э̄руптаве. Тувыл  художникув, композиторув рӯпатаныл ёмащаквег ва̄рнэ̄ныл ма̄гыс спектаклит о̄с пӯмщиг о̄лэ̄гыт. Ма̄хумн та̄наныл сунсуӈкве сака мӯсты.

	Ма̄н ёнгиланув искусство тармыл са̄в та̄л рӯпитан хо̄тпатын о̄с ва̄вет, таима̄гыс ма̄н сыресыр театральный фестивальн во̄виньта̄лавēв. Тот ма̄н спектаклянув хосыт ханты ос ма̄ньщи ма̄хум культураныл, о̄с мирн ва̄ӈкве патавет. Соссаӈ ма̄хум ла̄тӈыг о̄с э̄лаль тотылӯв, пēс э̄ргыт, йӣквыт хотты ёнгилытн ва̄риянӯв.

	Фестивалитн яланталнэ̄в порат хус са̄вит театрыт халт касыглэ̄в. Тох «Чёрная песня», «Всё, наконец», «Любить..» ёнгиланыл суссылтаӈкве тотыгласанув. 

	Финно-угорский рӯт ма̄ныл тув акваг ма̄хум ёхталэ̄гыт. Та̄н о̄с та̄нки мираныл урыл матыр пēс потрыт манос мо̄йтыт суссылтэ̄гыт.  

	Ма̄нки халувт тот акваг ханищтахтэ̄в, театральный искусстватыт йильпи накытн а̄рталахтэ̄в. Ань аквъёт касыглан то̄ва театрыт э̄лы-па̄лт ма̄н о̄выл ма̄н ēмтсӯв, тох "Золотая маска" яныг фестивальн хӯрум номинацият янытлавесӯв. Тот мо̄т ма̄хум халт но̄х-патэ̄в манос а̄ти, а̄т ва̄глӯв. 

	Ос ам таи ла̄вуӈкве таӈхēгум, округт ты э̄лы-па̄лт нэ̄мхотты театр тамле яныг мӯйлупсан ат пēрия̄лвес. Ма̄н о̄выл щёс са̄в суиӈ-намыӈ театрыт ос са̄в мирн ва̄нэ артистат ёт аквъёт касуӈкве патэ̄в тах. Ма̄н ма̄гсылув тыи ань  о̄с но̄х-патнэ ва̄рмалиг о̄лы".

	Ва̄им, ма̄н о̄с аквтох номсэ̄в. Тувыл ты театрув мо̄т ӯсытн ялантанэ̄тэ сыс са̄в ма̄хумн э̄лаль ва̄ӈкве патвēсыт. Ханты-Мансийскат та̄н рупатаныл о̄с акваг  пӯмщалавет. Ань «И дольше века длится день» намаим спектакляныл  мо̄т ӯсыт, па̄влыӈ ма̄т китыглаве ос тот ӯраве. Театрыт рӯпитан хо̄тпат ань туи пора сыс мощ ӯщлахтэ̄гыт, ос таквсы порат ма̄н мо̄т ёнгиланыл тах ӯриянӯв. 

	Тамара Мерова

	 
