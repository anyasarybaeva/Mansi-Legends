
Людмила ос Евгений Угрюмовыг Кондинский район Леуши па̄вылт о̄лэ̄г. Людмила Ильинична такви щēмьятэ урыл ла̄выс:– Мēн о̄йкамēнтыл хӯрум пыг о̄ньщимēн. Ам акваг а̄ги урыл номсысум. Тох та та̄ланум ювле хультсыт. Яныг пыгагум школа а̄стласы̄г, э̄лаль ханищтахтуӈкве минасы̄г. О̄йкам ос ма̄нь пыгмēн ёт юн хультсӯв. То̄нт номсахтуӈкве патсум, э̄рыӈ савалап колт ма̄нь а̄гирищ виӈкве. 

	О̄йкам ты урыл ла̄всум, тав тай ёмащакв ва̄гтэ, ам сака а̄гирищ о̄ньщуӈкве тахсум. Тувыл Урай ӯс савалап ня̄врам колн ялсумēн, тот мēнки нэ̄паканмēн хульсанмēн. Ос ты юи-па̄лт са̄всыр справкат ос мо̄т нэ̄пакыт акван-атуӈкве о̄вылтахтасмēн. Нэ̄пакыт ёт капыртым акв та̄л минас. 

	Ма̄нь а̄гирищкве кинсым Ханты-Мансийск, Тюмень ӯсыгн савалап ня̄врам колн ялсумēн. Нэ̄паканмēн Новосибирск ӯст о̄лнэ савалап ня̄врам колн  ос кēтсанум. Ань ка̄сыӈ тамле кол интернетыт такви ло̄пс о̄ньщи, тот о̄лнэ ня̄врамыт хурияныл сунсыглаӈкве ро̄ви. 

	Тот ты ам Василиса хуритэ ка̄саласлум. Тув свонитасум, а̄ги урыл китыглахтасум, ювле ла̄ввēсум, Василиса йӣгрищ о̄ньщи, наме Маргарита. Ос туп кит а̄ги виӈкве э̄ри, аквъёт вос яныгмēг. Мēн о̄йкамēнтыл а̄гирищиг палт  минасмēн. Тэ̄н ётэ̄н хунь ва̄щинтахтасмēн, Василиса ам нуплум нас сунсыс, Рита хащ-та̄л хо̄тпа ка̄саламе торыг, лю̄ньщалтахтас. Амки а̄латы тот лю̄нь-щалтахтасум. То̄нт о̄йкам ла̄выс, ты а̄гииг сас выгагмēн. 

	Междуреченский па̄
	вылн нэ̄пакыт щё̄-питаӈкве минасмēн, ла̄ввēсмēн, о̄влэ̄т ха-нищтахтуӈкве э̄ри. Ханищтахтуӈкве а̄ст-лысмēн, экзаменыл ва̄рвесмēн, са̄всыр нэ̄-пакыт хассумēн. Психологыт ос мо̄т хо̄тпат 

	мēн ётумēн рӯпитасыт. Ос ты юи-па̄лт ущ а̄гирищиг ма̄гсыл Новосибирск ӯсн минасмēн. 

	То̄нт Рита туп акв та̄лэ то̄влыс, Василиса хӯрум та̄лэ о̄лыс. Хунь юв тотсагмēн, о̄влэ̄т лю̄щсы̄г, о̄йкамныл ос пыгумныл пилсы̄г. 

	Савалап ня̄врам колт

	туп нэ̄ хо̄тпат рӯ-питэ̄гыт, тыи ма̄гсыл о̄йкам ка̄саламēн 

	порат сас лю̄ньщуӈкве о̄вылтахтасы̄г.  Ань тай ханьщувласы̄г, о̄йкам рӯпатаныл сака ӯритэ̄н, юв ёхты, сас тав палтэ ха̄йтэ̄г, такем та аниглытэ̄н. 

	О̄йкам МЧСт рӯпиты, ам садикыт лēккарыг о̄лэ̄гум, а̄гиягум о̄с тув ялантэ̄г. Хо̄тал палыт ам по̄хамт о̄лэ̄г, садикыт акваг тэ̄н группа
	тэ̄н щалтапа̄лэ̄гум, уральтыягум.  

	Яныг пыгмēн Андрей строительный институтыт ханищтахты, котиль пыгмēн Илья машиностроительный колледжит о̄выл курсыт ханищтахты. Ма̄нь пыгмēн о̄вылт классын яланты. 

	Хӯрум ня̄врам янмалтым, ма̄н яныг щēмьяг ловиньтахтасӯв, са̄в--сыр льгота о̄щсӯв. О̄йкам са̄в олн сэ̄лыс, тыи ма̄гсыл пособия-олныл ат ойтвесӯв. Пыганум  школат  кит щёс тыттувēсыт, ты коныпал мо̄т нё̄тмил ма̄н ат ва̄щинтасӯв. 

	Ань а̄гирищит ма̄гсыл олныл ойтавēв, тувыл матыр ёвтуӈкве э̄ри, чекыт пуссын акван-атыянум ос опекан тотыянум. Ма̄нав ӯральтаӈкве та̄н ва̄тихал ёхталэ̄гыт. Сунсэ̄гыт, хо̄т а̄гирищиг хуēг, манхурип маснут о̄ньщēг, манхурип тэ̄нут тэ̄гы̄г. О̄влэ̄т маныр э̄ри, пуссын суссылтасум, тувыл номсэ̄гум,  акваг тох ӯральтаӈкве о̄с ат э̄ри. Па̄вылт таса̄вит вина айнэ хо̄тпа о̄лы, ня̄враманыл нупыл тэ̄ланыл щар а̄тим. Нэ̄мхотьют ат пӯмщалахты, манхурип та̄н маснут масэ̄гыт, хо̄т хуēгыт ос маныр тэ̄гыт. Ос ювле ла̄вавем, олныл ойтавем ос тыи ма̄гсыл ты уральтавем. 

	Ань о̄йкамēнтыл о̄лнэ колув ремонтыл ва̄рысламēн, Василиса ос Маргарита ма̄гсыл акв колнак йильпииг щё̄питаслумēн, са̄всыр йильпи ёнгын утытыл ёвтсагмēн. Тэ̄натэ̄н мēн э̄руптым ос ӯргалым янмалтыягмēн. Ма̄нь пыгум а̄гирищиг ёт акваг ёнгасы. Тав такви иӈ  ма̄нь, о̄влэ̄т китыглахтас, манрыг ты а̄гирищиг тотвесы̄г. Ань ос тав ханьщувлас, школаныл ёхты, та̄ра а̄гирищиг урыл китыглахты. 

	 

	Людмила Ильинична ос о̄йкатэ Евгений Владимирович сас ма̄ньщииг, Кондинский районт самын патсы̄г, тот яныгмасы̄г. Акван хунь минасы̄г, Леуши па̄вылн о̄луӈкве ва̄нтласы̄г. Тэ̄нки яныг кол ӯнттысы̄г. 

	Ам Людмила Ильинична нэ̄ янытлан хо̄талыл янытлылум. Тав сымыӈ хо̄тпаг о̄лы, савалап ма̄нь ня̄врамыг о̄ньщи. А̄гирищиг тав палтэ 

	молях ханьщувласы̄г, таве омаг ла̄витэ̄н. Ты щēмья со̄тыӈыщ, щуниӈыщ э̄лаль вос 

	о̄лы. Пус ка̄т, пус ла̄гыл. 

	 

	 

	Людмила 

	Теткина

	 
