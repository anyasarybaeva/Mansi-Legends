
Ханты-Мансийск ӯст «Ёмас» нампа маснут ю̄нтнэ организация о̄лы, тот Сергей Сергеевич Ставский тав пуӈктоты. Хум «Югратур» хо̄нтхатыглапт ва̄слум, потрамасмēн. Китыгласлум, тэ̄ланыл манрыг ма̄ньщи щирыл намтсаныл – «Ёмас». Сергей Сергеевич тох ла̄выс:
– Ма̄н маснут ю̄нтэ̄в – ня̄врамыт, хум ос нэ̄ хо̄тпат ма̄гыс рēгыӈ супохсат, а̄гирищит ос нэ̄т ма̄гыс супыт ю̄нтэ̄в. Хунь ущ рӯпитаӈкве пат­сӯв, номсахтасӯв, ва̄р­нутув хумус намтылӯв. Тувыл ма̄ньщи хо̄тпат китыгласанӯв, тэ̄ланыл мӯсхал щирыл миннэ порат хумус ла̄вēгыт? Та̄н ла̄всыт: «Ёмас». Ма̄н та̄н ётаныл ка̄сащасӯв, тэ̄лав «Ёмас» та намтыслӯв.
«Ёмас» мирн та урыл ла̄ви: ма̄н ёмас ма̄т о̄лэ̄в, ёмас тэ̄ла ва̄рēв, ёмас маснут ю̄нтэ̄в, ёмас хурит по̄слэ̄в. О̄лнэ ма̄вт маныр ва̄рēв, мирн маныр сус­сылтэ̄в, маныр урыл потыртэ̄в – ты пуссын ёмас!
Маснут та̄ра ма̄н лӯи ма̄ о̄вылтыт потыртэ̄в, хури­я­нувт ӯйхулыт по̄слэ̄в. Ка̄сыӈ хури ёмащакв ха­нищтылӯв, хо̄т таве ро̄ви по̄слуӈкве, хо̄т ат таи. Пупа̄пщи нэ̄ маснутын ат ва̄рилӯв, тамле хури ёт ё̄мыгтаӈкве та̄нанылн ат  таи, туп хум хо̄тпат вос о̄ньщēгыт тамле маснут. Нэ̄ супын ма̄ӈквла по̄с­луӈкве ро̄ви, ты мӯтраӈ тов­лыӈӯй. Нэ̄ а̄ращ па̄лты, кол ӯргалы, ня̄врамыт ян­малты, таима̄гыс ма̄ӈквла нэ̄ хо̄тпа супын ва̄рилӯв. 
Ма̄ньщи хансат ос хорамыт маснутанувн ат по̄слэ̄в, та̄наныл ёмащакв ат ва̄ганув, ка̄сыӈаныл мӯсхал щирыл ханищ­таӈкве э̄ри. Ма̄н ва̄глӯв, ат те торгамтэ̄гын, ул новхатэн, таима̄гыс тув ат вуйхатэ̄в.
То̄ва хо̄тпа вольгыӈ маснут о̄ньщуӈкве таӈхи, то̄ва ос нёмса, хурит нас хотты йӣв манос хора­мыӈ лӯпта вос о̄лыс. Тамле э̄лумхо̄лас ма̄гыс ма̄н о̄с ва̄рēв маснут, хо̄вт, пилыт ос лӯптат по̄слэ̄в. Акв хури э̄тпостем щё̄питылӯв  
– Маснутанын хо̄т ю̄н­тыя­ны̄н, тыналыяны̄н?
– Тыт юн по̄слыянӯв, ам ётум маснут щё̄питан дизайнерыт рӯпитэ̄гыт, аквъёт номсахтэ̄в, по̄слэ̄в. Тувыл хуриянув Екатерин­бург ӯст о̄лнэ фабрикан кēтыянӯв, тот рӯпитан ма̄хум ёт потыртахтасӯв, маснутанув нилыт та̄л ты ю̄нтыяныл. 42–54 размер яныт супыт ос супохсат ва̄рēв.   
По̄слум хуриянув щи­рыл маснут ва̄рнэ тэ̄ла тох ла̄ваве: шелкография. Ты щирыл ва̄рум масну­тув хуриянэ витыт поснэ порат хот ат патэ̄гыт, о̄ль­пыт хот ат хусыгпēгыт, тув та̄кыщ ханэ̄гыт. Тамле маснут хоса о̄ньщуӈкве патаве. Сунсэ̄н, тэ̄лав нам­тыслӯв «Ёмас», маснутыт ёмащакв, мӯсхал щирыл ва̄равет, э̄лумхо̄ласын хоса о̄ньщавет, са̄в ща̄гт та̄нанылн тотэ̄гыт. 
Маснутанув янгыщ ищхӣпыӈ ут хосыт тына­лыянӯв, тот «Ёмас» нампа ло̄пс о̄ньщēв, та хосыт ма̄хум ёвтэ̄гыт. То̄ванув Ханты-Мансийск ӯст Ма̄-вит ос Э̄лумхо̄лас музей колнакт тыналыянӯв. 
– Сергей Сергеевич, наӈ хотыл о̄лэ̄гын?
– Ам Радужный ӯст самын патсум, тот яныг­масум. Школа а̄стламум юи-па̄лт Нижневартовск ӯст Академический институт прикладной энер­гетики колт ханищ­тах­та­сум. Тувыл Ханты-Мансийск ӯсн ва̄нтлы­сум, тыт Кванто­риум колт ня̄врамыт ханищтым рӯпитэ̄гум. 
«Ёмас» тэ̄ла ма̄н олн сэ̄лнэ ма̄гыс хунь кос ва̄рилӯв, ос ма̄к таи таӈ­хēв – лӯи ма̄ ма̄хум та̄нти ма̄наныл вос янытлы­яныл, тыгыл о̄лнэ хо̄тпа хо̄т-а̄ти вос ханьщаве. Ма̄н ва̄рнэ маснутанув хосыт на̄ӈки, лӯи ма̄хум о̄лнэ ма̄наныл хумус э̄руптыяныл, янытлыя­ныл. Ань янгыщ ма̄ньлат хо̄тпат пӯмщалахтэ̄гыт, рӯт ма̄хманыл ос рума­ныл ма̄гыс тамле маснут ёвтэ̄гыт, мӯйлуптэ̄гыт. То̄ва хо̄тпа тыт са̄в та̄л о̄лыс, тувыл мо̄т ма̄н ва̄нтлыс, тамле супыл ман супохсал тотаве, атхунь ща̄гты. Тот тавēн э̄рнэ, тавēн а̄ртмын ӯйхулыт ос лӯптат-пилыт по̄слым о̄лэ̄гыт, таима̄гыс хо̄тпа номтэ ёмас.
Светлана РОМБАНДЕЕВА
