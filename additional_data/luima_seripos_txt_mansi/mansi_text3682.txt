
Са̄в мирн ва̄нэ «Спасти и сохранить» нампа ма̄-вит ӯргалан акцияв рӯпататэ та о̄вылтавес. Округув янытыл са̄всыр ӯсыӈ ос па̄влыӈ ма̄т ты тэ̄ла о̄вылтыт потыртаве, ма̄хум ма̄т порс хот-атэ̄гыт, ма̄нь йӣвыт ӯнттэ̄гыт ос са̄всыр кина-охсат сунсэ̄гыт.

	Тамле тэ̄ла округувт атхуйпловит та̄л ва̄раве. Ос ты э̄лы-па̄лт аквтох намтым касылыт кина по̄слын ма̄хум нас та̄нки халанылт кассыт. Ань туи порат XXI мирхал телефестиваль ēмты тах, тав лӯпта э̄тпос нила щисланыл ос хо̄тыт щисла мус ва̄раве.

	Ты о̄вылтыт ля̄ххал тотнэ хо̄тпатн «Югория» нампа телекомпаният кӯщай нэ̄ Тамара Емельяновна Сутягина потыртас. Хуньт та̄н тамле касыл ва̄руӈкве номылматсыт. Э̄ква ла̄выс:

	— Ты каснэ фестиваль ма̄н о̄выл щёс округт рӯпитан телекомпаният халт ва̄рыгласлӯв. О̄выл та̄лт ва̄т ма̄нь кинат суссанӯв. Ка̄сыӈ ēмт ты тэ̄лав о̄вылтыт са̄в ма̄хум пӯмщалахтасыт. Тувыл ма̄-вит ӯргалан ва̄рмаль урыл ва̄тихал потыртаӈкве патсыт, ос ма̄н о̄вылтам рӯпатав мо̄т кӯщаитн ка̄салавес, та̄н нё̄тмил ва̄рсыт ос ань э̄лаль та тотылӯв.

	Хус та̄л сыс ма̄н телефестивалюв урыл ань ма̄ янытыл ва̄ве. Ты та̄л касылув «Заповедники России» тох намтыслӯв. Ма̄навн ань 625 са̄всыр телекомпанияныл ос нас хо̄тпат 774 рӯпатат кēтсыт. Та̄н 76 сыресыр мо̄т хо̄н ма̄ныл ёхтысыт. Ты коныпал ня̄врамытын по̄слым кина-охсат я̄нас атыянӯв, ань 26 са̄всыр студияныл 46 кинат кēтвēсыт. Та̄н о̄с са̄всыр ма̄ныл о̄лэ̄гыт, ты та̄л о̄выл щёс Бразилияныл, Великобританияныл ос Колумбияныл рӯпатат ёхтысыт. Тувыл США, Эстония ма̄ныл ма̄хум о̄с тыт мӯйлуӈкве патэ̄гыт. Та̄н тыг кинат тотсыт ос тыияныл суссылтэ̄гыт. Рущ кинат халт «В тени больших деревьев» намаим кина суссылтаве. Таве Вадим Витовцев по̄слыстэ, тав «Моя планета» телеканалт рӯпиты.

	Акван-атхатам мӯй ма̄хум ма̄гыс сыре-сыр ханищтапыт, суссылтапыт ва̄равет. Ӯст о̄лнэ ма̄хум ос тув ялуӈкве вēрмēгыт, мирн ва̄нэ са̄всыр хо̄тпат ёт вос ва̄йхатэ̄гыт ос матыр-а̄ти о̄вылтыт та̄нки вос пӯмщалахтэ̄гыт.

	 Тувыл Ханты-Мансийск ӯст телефестиваль о̄вылтахтын хо̄талыт художественный галерея-кол по̄хат лӯлы товлыӈ ӯй хуритэ памятникыг тӯщтаве. Ань «Со̄рни лӯлы» хосыт ма̄-вит ӯргалан ва̄рмалит акваг номуӈкве патавет тах.
