
Ювле хультум э̄тпос 15-17 хо̄таланэ̄т Ха̄льӯст «Хошум хот» («Тёплый дом») нампа ханищтап о̄лыс, нэ̄ хо̄тпат пуӈкын пиннэ то̄р ю̄нтсыт. Ань тымат а̄гм ма̄гыс мо̄т ма̄ныл ма̄хум ат ёхталасыт, туп ӯст о̄лнэ сосса нэ̄квет акван-атхатыгласыт. 
Культурологический наука кандидат нэ̄ Любовь Васильевна Кашлатова пуӈкын пиннэ то̄р урыл тох потыртас: 
– Сосса нэ̄ са̄в то̄р о̄ньщи – такви ка̄тыл ва̄рум ос ла̄пкат ёвтыг­лам то̄рыт ос то̄рсалит, нас о̄щнэ ос ялпыӈ хо̄та­лыт порат пуӈкын пиннэ то̄рыт, тувыл а̄рсыныг но̄х-ва̄рнэ то̄рыт. 
Э̄лнаӈ нэ̄ о̄йкатэ а̄щ ос тав яныг каӈканэ ляпат о̄лманыл порат кастыс, то̄рēтыл пуӈке ос вильтэ лап-пантытэ (ты тэ̄ла рущ щирыл ла̄ваве: обряд избегания).
Йӣквнэ порат то̄р о̄с э̄ри. Ӯй йӣквнэ мāт нэ̄ ос хум хо̄тпат то̄р пуӈ­кын пинэ̄гыт, вильтаныл лап-пантыяныл, тох йӣк­вēгыт, ань пупа̄пщия­нылн ул вос ханьщавет. 
Ма̄нь ня̄врам о̄с то̄рыл нэ̄гсалаве, лю̄ль матыр тав палтэ ул вос ханы. А̄пат хуи те, а̄патэ то̄рыл лап-пантаве, атиӈк йипыг ёхты, ня̄врам рохтуптаве. 
Нэ̄ хо̄тпат ха̄льйӣвыт яныгман ялпыӈ ма̄н ялантасыт, тот то̄рыт ос то̄рса̄лмыт тагтала̄лсыт. Тамле ма̄т пӯтыӈ тэ̄нут ат па̄йтсыт, юил та̄с тэ̄нут тотыгласыт, а̄ращт ща̄й па̄йтсыт. Колта̄гланыл, ня̄враманыл пуста̄гыл вос о̄лэ̄гыт, На̄й-О̄тыра­ныл нупыл по̄йкщисыт, исум ща̄й аим ӯнлахо̄л­сыт, тэ̄пъяласыт. 

Атхатыглам хо̄тпат то̄р йинуӈкве ос ю̄н­туӈ­кве ма̄щтыр нэ̄квēтн ха­нищтавēсыт – Кашлатова Любовь Василь­евнан, Сидорова Зоя Захаров­нан ос Артанзеева Лидия Егоровнан. Пуссын аквъёт йинсыт, ма̄нь ю̄нтмилыл ю̄нсхатасыт.
Ханты нэ̄ Зоя Захаров­на Сидорова тох ла̄выс:
– Ам ма̄нь па̄вылт яныгмасум, школан Пол­но­ватын тотыглавēсум, 70 вēрыста минуӈкве э̄рыс. Каникулын юв туп йильпи та̄л ёхтын порат ос туи тотыглавесӯв. Ам таима̄гыс ат ва̄щинтасум, омам хумус ю̄нсхатас. Хунь яныгмасум, то̄нт ущ ханищтахтасум матыр-а̄ти ю̄нтуӈкве, ань мо̄т хо̄тпан нё̄туӈкве вēрмē­гум. Ювле хультум та̄лыт сыс ам са̄в а̄гирищит ос нэ̄т щаквщуӈкве ха­нищтасум, пēс пормаса­нув-маснутанув хумус ма̄щтырлаӈкве э̄ри, сус­сылтасум. 
Хӯрмит хо̄талт нэ̄квет щё̄питам пуӈкто̄раныл суссыл­тасаныл, ханищтан хо̄т­патн ка̄сыӈ то̄р ёма­щакв сунсыглавес, аман со̄ль э̄рнэ щирыл, пēс ма̄х­манув ва̄рыглам щирыл ю̄нт­са­ныл, русыяныл та маныр, аман ёмащакв ва̄рсаныл.
Любовь Васильевна рӯпитам нэ̄т янытласанэ, ла̄выс, ань пуӈкто̄р ю̄н­туӈ­кве ка̄сыӈаныл вēрми, туп лыпащ щё̄с вос хо̄нты ос щаквщуӈкве номтэ вос паты. 
Любовь Вынгилева потре ма̄ньщи ла̄тӈыг Светлана Ромбандеева толмащластэ 
Л. Вынгилева кēтум хурииг
