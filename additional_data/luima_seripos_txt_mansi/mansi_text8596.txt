
Лӯсум ма̄ньщи а̄ги Даша Дунаева Советский ӯст политехнический колледжит ханищтахты. Тав Свердловский область Ивдельский  районныл о̄лы. А̄ги ма̄ньщи ла̄тӈыл потыртаӈкве ёмащакв ха̄сы. 
Тав ма̄н редакциявн  потыр-охса кēтыс. Тав потре э̄лаль хансым о̄лы:   
«Сӯкыр э̄тпоста нёло­лов щислат Екатеринбург ӯста нэ̄квет о̄выл мирхал сапра̄нияныл о̄лыс, рущ ла̄тӈыл тох намаявес: «Роль женщин в совре­мен­ном мире». 
То̄нт 3 000 э̄лумхо̄лас са̄всыр ма̄ныл та яныг ӯсна атхатыгласыт. Нэ̄т потыртасыт, хотмус хо̄т ялмантаӈкв э̄ква пищ политикат, наукат, биз­неста, культурат. Ивдель­ский районныл 11 нэ̄т ос а̄гит форумта о̄лсыт, та̄н халанылт хӯрум ма̄ньщит: ам Даша Дунаева, Наташа Курикова ос Юля Косухина. 
Яныг сапра̄нин ёхта­лам ма̄хум хӯнтлаӈкве ма̄навн пӯмащ о̄лыс. Мир э̄лы-па̄лт Владимир Яку­шев, Россия Президент ва̄ӈын хум потыртас. Тав ма̄хум янытласанэ ос ла̄выс, нэ̄т ня̄враманыл янмалтыяныл, колсори рӯпата ва̄рēгыт ос хум хо̄тпат хольт са̄в рӯпи­тэ̄­гыт, мирн э̄рнэ тэ̄лат тотэ̄гыт. 
Сапра̄ни акв хо̄тал сыс рӯпитас, нэ̄т пуссын та̄нки ва̄рмаляныл урыл тот потыртасыт.
Даша ДУНАЕВА
