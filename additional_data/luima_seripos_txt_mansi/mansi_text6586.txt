
Ты та̄л ма̄н округувт са̄в ялпыӈ хо̄тал тах ēмты. Ты э̄тпос 28 хо̄талэ̄т Касум па̄вылт о̄лнэ музей-кол 30 та̄лэ то̄влы. 
Та ēрт пēс йис та̄гыл хантыт, ё̄рныт ос сараныт о̄лэ̄гыт. Ты мирыт пēс на­каныл сус­сылтан ма̄гыс, пēс ва̄рма­ляныл э̄лаль тотнэ ма̄гыс 1991 та̄лт па̄вланылт ты музей ва̄р­вес. 
Музей кӯщай нэ̄ Елена Терентьевна Федотова ань тох хансыс, 1991 та̄лт Касумт музей вос ва̄раве, Андрей Александрович Ерныхов тав кӯщаит ла̄в­санэ. Ты хум хо̄тпа са̄в Ӯй э̄рыг ва̄г, па̄влыӈ ма̄хум сака янытлаве. Тав ё̄ре хосыт Амня пēс па̄выл ӯнлум ма̄т ты музей ӯнт­тувес. Евдокия Задорож­ных ос Ольга Першина тэ̄н о̄с то̄нт са̄в рӯпитасы̄г.
Ос тув яласаӈкв ма̄­хумн та̄рвитыӈ о̄лыс, хо̄т вēрыста ла̄глыл ё̄муӈкв э̄рыс. Тувыл Касум па̄выл я̄ тапал ва̄тан тотуӈкв ла̄ввес. Ань тот са̄в кол ӯнттым о̄лы, рӯпитан ко­ланыл, суссылтапыт ва̄р­нэ кол. Са̄всыр порма­сыт, тэ̄нут, пилыт ос ла̄хсыт ты­налан ма̄гыс я̄нас ма̄ щё̄питавес.
О̄влэ̄т ты музей рущ ла̄тӈыл тох ла̄ввес – этнографический парк-музей. 2019 та̄лныл тав тох ла̄ваве – центр исто­рико-культурного насле­дия «Касум ёх». Елена Федотова потыртас, ты музей ма̄т са̄в щёс Ӯй йӣкв ва̄рыглавес, яныг­па̄ла ма̄хум тот акван-ат­хатыг­лэ̄гыт, пӯрлахтэ̄гыт.   
Са̄всыр ялпыӈ хо̄талыт тот ты ва̄равет – «Ӯри­нэ̄ква хо̄тал», «Тылащ пори» («Э̄тпос пури»), «Няние». Са̄лыӈ ма̄хум каснэ ва̄рмалянылт та̄н о̄с са̄в нё̄тэ̄гыт. Ё̄рнколыт тӯщтэ̄гыт, тот мӯйлын ма̄хум ма̄гыс исум тэ̄нут па̄йтэ̄гыт, ща̄ил айтыяныл. Тох мощ олн-ломт та̄нти ма̄гсаныл сэ̄лэ̄гыт.

Юи-о̄выл та̄лытт та̄н ня̄врамыт ёт ос па̄вылт о̄лнэ ма̄щтыр ма̄хум ёт са̄в рӯпитэ̄гыт. Музейт рӯпитан ма̄хум проект нампа нэ̄пак щё̄питэ̄гыт, тувыл округ миркол па̄лыл олныл мивет. Ты олнытыл туи порат па̄вылт о̄лнэ ня̄врамыт ма̄гыс «Нумсаӈ ёх» этнолагерь ва̄рēгыт, тув сыс са̄в ня̄врам тот ӯщлахты.
Пēс щирыл ма̄хум хӯл хумус алыщласыт, та̄н «Рыболовные традиции Югры» нампа фестиваль ва̄рыгласыт. Ты тэ̄ла щё̄­питан ма̄гыс та̄нанылн «Ильбигор­ская» нампа община сака нё̄тыс. Ань ты тэ̄ланыл мощщан ёл-по̄илттасаныл.  
Касум па̄вылт о̄лнэ нэ̄ Валентина Тарлина музейн о̄с акваг нё̄ты. Ань ты музей намхо̄талэ кастыл таве титыгласлӯв, тав музейт рӯпитан ма̄хум ёт хумус рӯпиты. Тав ювле тох потыртас.
Тэ̄н Юрий о̄йкатэ̄нтыл КФХ (крестьянско-фер­мерский хозяйство) ва̄р­сы̄г. Тэ̄нти са̄лы о̄ньщēг о̄йкатэ во̄рт са̄лыянэ ӯрим о̄лы. Матыр ялпыӈ хо̄тал па̄вылт те ва̄раве, мӯйлын ма̄хум са̄лыӈ суныл тотыглыянэ̄н. Нэ̄ такви ю̄нтум пормасанэ тот тыналыянэ.
Бело­ярский ӯсныл са̄в рущ мир ёхталы, та̄на­нылн са̄лыт сунсыглаӈкве ос ханты ман ё̄рн ма̄хум маснут но̄х-масуӈкве сака пӯмыщ. Мольщаӈыл манос сахил масхатэ̄гыт, тот та по̄слахтэ̄гыт. Ты щирыл нэ̄г-хумыг о̄с мощ олн ка̄тн-паттэ̄г. 
Ань ты та̄л о̄вылтахтам порат музей колт рӯпитан хо̄тпат па̄влыӈ ня̄врамыт ма̄гыс ка̄сыӈ ӯщлахтын хо̄талт мӯйлын хо̄тал ва̄рēгыт, тох намаясаныл – «Лӯима̄ мо̄йт». 
Ма̄хум ня̄врамыӈ та̄­гыл тув хасхатэ̄гыт, тувыл ӯщлахтын хо̄талт та музей канын ёхтэ̄гыт. Тот ня̄врамыт са̄всыр щирыл ёнгалтавет, са̄лыӈ суныл тыгле-тувле тотыглавет.
Ялпыӈ хо̄таланыл кас­тыл ма̄н та̄нанылн са̄в ёмас ла̄тыӈ ла̄вēв – пēс ва̄рмаляныл, пēс наканыл ӯргалым ос янытлым э̄лаль вос тотыяныл, та̄нти ща̄нь ла̄тӈаныл акваг тот вос суйты.
Валентина УЗЕЛЬ
