
Ань округув янытыл общинат манос са̄всыр мо̄т организацият этнотуризм щирыл рӯпитэ̄гыт. Та̄н та̄нки палтыланыл мӯй ма̄хум во̄вēгыт.  Урай ӯст по̄хат о̄лнэ «Силава» этностойбищан туристыт мӯйлуӈкве о̄с ёхталэ̄гыт. Кӯщаиг тот Ольга Александровна Фомичёва рӯпиты. 

	Ювле хультум та̄л таквсы порат са̄всыр некоммерческий организацият Ханты-Мансийск ӯсн акван-атыглавēсыт, то̄нт та̄н ма̄гсыланыл выставка-ярмарка ва̄рыглавес. Ты суссылтапн «Силава» нампа этностойбищат рӯпитан хо̄тпат о̄с ёхталасыт. Тот ма̄хум та̄нки рӯпатаныл урыл потыртасыт ос та̄нки па̄вланылн мир мӯйлуӈкве во̄всаныл.

	Анна Изюмова ты этностойбищат хосат та̄гыл рӯпиты. Тав ла̄вме щирыл,  тамле ярмаркат о̄лнэ порат  са̄в мир ёт ва̄йхатэ̄гыт ос мо̄т ма̄т ма̄хум хумус рӯпитэ̄гыт, сунсэ̄гыт о̄с ханищтахтэ̄гыт. 

	Ольга Фомичёва такви яныгмам па̄влэ о̄лнэ ма̄т ӯщлахтын ма̄ ва̄руӈкве номылматас, «Силава» нампа община ва̄рыс. Тот ма̄ньщи па̄выл ӯнттысыт. О̄выл щёс ня̄врамыт тув ӯщлахтуӈкве 2008 та̄лт ёхталасыт. Та ӯщлахтын ма̄ «Юрсил» намыл намаясаныл. Та̄н ос мо̄т общинат хольт грант-олн винэ ма̄гсыл культура департаментын та̄нки нэ̄паканыл кēтыглыяныл. Ювле хультум та̄лт Урай ӯс по̄хат 50 а̄гирищит-пыгрищит кит сменагт ӯщлахтасыт. Этностойбищат рӯпитан ма̄хум тамле рӯпата ва̄рим, туп тэ̄лы порат олн сэ̄луӈкве вēрмēгыт. Та̄н  ня̄врамыт таквсы, тэ̄лы ос туи каникуланыл порат тув ӯщлахтуӈкве во̄виньта̄лыяныл. Ты коныпал Урай ӯст о̄лнэ мир тот хӯл алыщлэ̄гыт манос нас ӯщлахтэ̄гыт. Ма̄хум ма̄гсыл та̄н программа ва̄рēгыт, ма̄ньщи пēс йис о̄лупса урыл потыртэ̄гыт. 

	Анна Изюмова ла̄выс: «Ты рӯпата ва̄руӈкве о̄с са̄в олн э̄ри, природный ресурс департаментын ма̄нки нэ̄паканув грант-олн винэ ма̄гсыл о̄с ка̄сыӈ та̄л кēтыглыянӯв. Ос са̄всыр спонсор-хо̄тпат кинсэ̄в. 

	Ма̄н Урай ӯст о̄лнэ са̄всыр организацият ёт рӯпитэ̄в. Этностойбищан яныгпа̄ла хо̄тпат во̄виньта̄лыянӯв, та̄н ма̄гсыланыл ӯщлахтын хо̄талыт ва̄рыглэ̄в. Тувыл ма̄хум та̄нки самын патум хо̄таланыл ос мо̄т са̄всыр ялпыӈ хо̄талыт то̄т янытлаӈкве вēрмēгыт. 

	Ювле хультум та̄лт ма̄н «Силава»» этностойбищавт «Чумбардия» нампа фестиваль ва̄рыглавес. Россия янытыл ма̄хум тув ёхталасыт. Ты э̄лы-палт хӯрум та̄л сыс ка̄сыӈ туи э̄ргуӈкве ха̄снэ ма̄хум ма̄н палтув ёхталасыт, а̄ращ ва̄тат ӯнлахо̄лсыт ос э̄ргыт э̄ргысыт. 2013 та̄лт Урай ӯс миркол ма̄хум ма̄навн сака нё̄тсыт. Ань тамле фестиваль ма̄н ка̄сыӈ та̄л ва̄рыглаӈкве патэ̄в».

	Этностойбище «Силава» ань э̄рнэ рӯпата ва̄ри, та̄н хо̄нтаӈ ма̄ньщит пēс йис ва̄рмаляныл но̄х-во̄рмалтэ̄гыт. Пēс нэ̄пакыт щирыл хо̄нтаӈ ма̄ньщит супаныл нэ̄квет ю̄нтуӈкве ханищтахтасыт. Хунь рӯпитаӈкве о̄вылтахтасыт, та̄нанылн яныгпа̄ла ма̄ньщи э̄ква Нина Демьяновна Тихонова нё̄тыс. Тав Кондинский районт о̄лнэ ма̄ньщит пēс йис о̄лупса ёмащакв ва̄гтэ. 

	Йильпи та̄л янытлан хо̄тал кастыл Урай ӯст о̄лнэ мир «Силава» этностойбищат  хӯл алыщлаӈкве, нас ӯщлахтуӈкве ёхталасыт. Ань та ӯс ляпат мо̄т ӯщлахтын ма̄  воссыг а̄тим, ӯст о̄лнэ мир тув ёхталаӈкве ка̄сащēгыт. 

	 

	Людмила Теткина
