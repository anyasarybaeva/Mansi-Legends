
Округувт 1993 та̄л па̄сныл э̄лын ӯнлын па̄влытн «Николай Пирогов» нампа лēккарыӈ на̄иӈха̄п я̄т хосыт мир пусмалтым яласы. Колнакыт пуссын йильпи ищхӣпыӈ утыл та̄стым о̄лэ̄гыт. Па̄влыӈ мир сымкӣвраныл тот янытэ̄т уральтаӈкве вēрмавет. Ань тот онтолов лēккар ос китхуйплов ма̄нь лēккар рӯпиты. 
Та̄н «Центр профес­сиональный патология» пӯльницаныл мир пус­мал­таӈкве кēтыглавет. Ань ты туи на̄иӈха̄п ва̄т нупыл нёлолов па̄влытн ялыс. 
Ханты-Мансийский рай­он Батово па̄вылт рӯ­питаманыл порат ма̄н, ля̄ххал тотнэ хо̄тпат, тув тотыглавесӯв. Тот лēк­карыт та̄нки рӯпатаныл суссылтасыт ос манырсыр нё̄тмил ма̄хумн ва̄рēгыт, ты урыл потыртасыт. 
Батово па̄вылт хӯрум со̄тыра са̄виткем э̄лум­хо̄лас о̄лы. На̄иӈха̄п тот кит хо̄тал ӯнлыс. Ты сыс ат­хуйпловкем хо̄тпа ураль­тахтуӈкве тув ёх­талас. 

Терапевтыт халт яныг лēккарыг о̄лнэ хум Сергей Кондратенко хосат та̄гыл ты на̄иӈха̄пт рӯпиты. То̄ва па̄влыӈ хо̄тпат ёмщакв ва̄ганэ, та̄н уральтахтын манос та̄ра-паттын ла̄тыӈ ма̄гыс ва̄тихал ёхталэ̄гыт. Хум ла̄выс:
– Ма̄н ка̄сыӈ та̄л на̄иӈ­ха̄пыл атпан нупыл хӯр­махкем са̄вит па̄влытн мир пусмалтаӈкве ёхталэ̄в. Ты сыс акв лēккар ни­ла со̄тыра са̄виткем э̄лум­хо̄лас уральтаӈкве а̄лыми. 
Акв хо̄тпа 10-25 кум лēк­карн сунсаве. 
Ты порат я̄ӈк на̄тнэ э̄тпос оигпам порат рӯпитаӈкве о̄вылтахтасув. Ты та̄л рӯ­патав ма̄нь таквс э̄тпос ва̄т нупыл китыт хо̄талэ̄т Октябрьский район Гор­нореченск па̄вылт ёл-по̄илттылӯв тах.

Лēккарыт са̄тыт хо̄та­ланыл ӯщлахтын хо̄талыг о̄лы. Та̄н ма̄гсыланыл на̄иӈха̄пт я̄нас каснэ кол щё̄питым о̄лы, то̄ва хо̄тпат ӯщлахтын порат тув ялантэ̄гыт. 
Тувыл та̄н ма̄гсыланыл тот са̄всыр ёнгилыт щё̄­питым о̄лэ̄гыт. Хотьют ка̄сащи, нясыл хӯл алыщ­лаӈкве вēрми. То̄ват ки­на сунсым манос нас ӯщ­лахтым ӯнлахо̄лэ̄гыт. Тох ты на̄иӈха̄пт лēккарыт акв хо̄тал ӯщлахтэ̄гыт.  
Ты ищхӣпыӈ утыл та̄с­тым на̄иӈха̄пт па̄влыӈ ма̄хум алпияныл ём­щакв уральтаӈкве вēрмавет. Ты ва̄рмаль ма̄гыс тот матыр-а̄ти пуссын о̄лы. 
Ма̄хум тот са̄всыр ана­лизыт миӈкве вēрмēгыт. Лēккарыт матыр та̄рвит а̄гм осн-паттэ̄гыт ке, та̄­ра та хо̄тпа ма̄гыс направ­ление-нэ̄пак хансэ̄гыт ос пӯльницан та кēтыяныл.
На̄иӈха̄пыл яласанэ̄­ныл порат, са̄всыр ва̄рмаль ēмталы. Тот са̄всыр а̄гмыт осн-паттым рӯпитан яныг лēккар хум Александр Котов тох ла̄выс: 
– Ты та̄л Ха̄льӯс район Саранпа̄вылт туп акв хо̄­тал рӯпитасув. Саквъя̄ ви­тэ молях то̄суӈкве па­тыс. Тыима̄гыс ма̄н мо­лямтахтым ло̄ӈхаль ми­насув. Ло̄пмус па̄вылн па̄г пӯхвтысӯв, тот ма̄хум уральтасанӯв. Саранпа̄выл хо̄тпат моторха̄пыл ма̄н палтув пусмалтахтуӈкве ёхталасыт. 

Мо̄лты та̄л о̄с акв ва̄р­маль о̄лыс. Ань хащта̄л а̄гм паттат Ха̄льӯс район Тэ̄к па̄выл ма̄хум ӯс пӯльни­цан ёхтуӈкве ат вēрмысыт. Мир тотыглан на̄иӈха̄пыт щар ат яласасыт. Ма̄н тув ялсув, ма̄хум уральтасанув ос пусмалтасанув, та̄н ща̄гтым хультсыт. 
Ань та̄рвитыӈ а̄гм ла̄к­ква ул вос та̄рамлас, «Нико­лай Пирогов» на̄иӈха̄пт рӯпитан лēккарыт акваг уральтавет. Хотьют ка̄са­щи, тот прививка-укол ва̄­руӈкве вēрми. Ты ва̄р­маль ма̄гыс тот тэ̄р­пи о̄с о̄лы. Ты лēккарыт сака та̄рвит а̄гм о̄щнэ па̄влыӈ хо̄тпат уральтан ма̄гыс, та̄н пал­таныл ос юв ялэ̄гыт. 

Вадим Шестаков на̄иӈ­ха̄пт хирургыг нила та̄л рӯпиты. Тав ла̄выс:
– Тыт рӯпитанэм сыс са̄всыр ва̄рмаль о̄лыглас. Хо̄тпа матыр лувнаке сак­ватаме порат, сака та̄р­вит а̄ти ке, ма̄н таве ма̄н­ки пусмалтылӯв. О̄влэ̄т сакватам наке ёмщакв сунсылув, та̄рвит ва̄рмаль о̄лы ке, ма̄н таве пӯльни­цан кēтылув. 
Аппендицит а̄гмыл ēм­тум хо̄тпат та̄ра нап­рав­ление-нэпакыл хасыл­тыянув. Тувыл па̄выл лēк­карыт вертолёт во̄вē­гыт, э̄лумхо̄лас операциял ва̄рнэ ма̄гыс пӯльницан тотаве. 
Хум потре щирыл, мо̄л­ты та̄л акв о̄йка лувыл ёл-патыс, ка̄тнаке хот-ё̄ӈхыгпа̄птыстэ. Владимир Викторович таве на̄иӈха̄­пыт марля то̄рыл та̄кыщ лап-пēрыгтастэ ос пус­мал­тахтын мус юв кē­тыстэ. То̄ва хо̄тпат хӯл алыщлыманыл порат ня­сын пēлтхатэ̄гыт, тав са̄в щёс нясыт хот-лэ̄вата̄лса­нэ. Туи порат рӯпата та̄л ат о̄лэ̄гыт. Па̄влыӈ ма̄хум та̄н палтаныл нё̄тмил ма̄гыс акваг ёхталэ̄гыт.

Татьяна Синько ма̄хум уральтым рӯпиты. Та̄н на̄иӈ­ха̄пт клинический ос био­химический анализыт выгыт. Хо̄тпа матыр а̄гм о̄нь­­щи ке, ищхӣпыӈ ут хосыт а̄гме та̄ра хо̄нтаве. Тав ла̄выс:
– Ма̄н тэ̄лы порат «Ка­маз» нампа ма̄шинал па̄влыӈ мир пусмалтаӈкве яласэ̄в. Тот ищхӣпыӈ утыт о̄с та̄стым о̄лэ̄гыт. То̄нт ма̄н акв со̄тыра атса̄т са̄вит­кем хо̄тпа уральтаӈкве а̄лымēв. Туи сыс хӯрум со̄тыра атса̄т са̄виткем э̄лумхо̄лас уральтэ̄в. Та̄л сыс хо̄т со̄тыра хо̄тпа сунсэ̄в. 
Хо̄тпа на̄иӈха̄пт а̄лпыл анализанэ мыганэ, хо̄тыл порат та а̄стэ̄гыт. Обед юи-па̄лт э̄лумхо̄лас ёхты, матыр а̄гм о̄ньщи ке, таве пӯльницан кēтнэ ма̄гыс нэ̄пакыл хасылтылув.
«Николай Пирогов» на̄иӈха̄пт капитаныг Вла­димир Рожко рӯпиты. Тав ла̄выс:
– Ты на̄иӈха̄пув юи-о̄выл щёс 2016-2017 та̄­лыгт тэ̄лы порат моторе ёмщакв хот-щё̄питавес. Ос то̄ва колнакыт йильпи ищхӣпыӈ утыл ӯнттувēсыт. Ам тыт хо̄тыт та̄л рӯпитэ̄гум. 
Округувт о̄лнэ я̄т пуссын ва̄ганум. Ма̄н ма̄гсылув тамле та̄рвит о̄лы, то̄ва я̄т ма̄ниг о̄лэ̄гыт, тот витэ молях то̄сы. Тыима̄гыс хоса тот лю̄люӈкве ат вēрмēв. Хунь витэ ёл-минуӈкве о̄вылтахты, ма̄н та̄ра ювле минмыгтэ̄в, атиӈк тув я̄р­муӈкве вēрмēв.
Хум потре щирыл, та̄кыщ во̄тастан порат я̄ хосыт минуӈкве о̄с сака лю̄ль, на̄иӈха̄п тыгле-тувле то­тыглаве. Тувыл то̄ва я̄т я̄санэ мо̄т ма̄ныл о̄вуӈкве о̄вылтахтэ̄гыт. 
Ка̄сыӈ та̄л я̄ хосыт яласан карта йильпииг ва̄раве. Владимир Анатольевич тот рӯпитанэ̄тэ сыс, ты ва̄р­малит ёмщакв ха­нищ­тасанэ, тав ма̄щтырыг яласы. 
Ханты-Мансийск ӯст «Центр профессио­наль­ной патологии» пӯльницат яныг лēккарыг рӯпитан хум Николай Ташланов ма̄навн о̄с акв тэ̄ла урыл потыртас. Ань йильпи на̄иӈха̄п ва̄рнэ ма̄гыс э̄рнэ нэ̄пакыт щё̄питан ма̄ныл ты а̄стлавет. Тав Нижний Новгород ӯст хӯрмахкем та̄л ва̄руӈкве патаве. 
Йильпи на̄иӈха̄п а̄с­тын юи-па̄лт, «Николай Пирогов» ёмщакв хот-щё̄питаӈкве па̄г хартаве. Ётылнув ма̄н округувт о̄лнэ я̄т хосыт кит на̄иӈха̄пыг мир пусмалтым яласаӈкве тах патэ̄г. 
Николай МЕРОВ
 
