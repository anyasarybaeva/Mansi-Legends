
Ты э̄тпос 9 хо̄талэ ма̄ янытыл о̄лнэ мощщаг хультум мирыт янытлан хо̄талыг о̄лы. Ты ёмас хо̄тал 1994 та̄л па̄сныл янытлаве. Та та̄лт ООН (Организация Объединенных наций) колт рӯпитан кӯщаит ты ялпыӈ хо̄тал ты ва̄рсаныл ос ма̄ янытыл янытлан ма̄гыс хӯлтнэ ла̄тыӈ хассыт.
Ос та кастыл 2008 та̄лт округ кӯщаиг о̄лум хум Александр Васильевич Филипенко тамле ла̄тыӈ хансыс – мирколт яныгпа̄ла ханты ос ма̄ньщи хо̄тпат ма̄гыс Совет вос ва̄раве, рущ ла̄тӈыл та̄н тох вос ла̄вавет – Совет старейшин представителей коренных малочисленных народов Севера. 
Ань тув аквхуйплов хо̄тпат хансым о̄лэ̄гыт: кӯщаиг тот А.М. Констан­тинов о̄лы, тавēн Д.В. Лельхов нё̄ты, тувыл З.Н. Лозямова, М. К. Вол­ди­на, Е.А. Нёмысова, Д.В.Герасимова, В.М. Ку­риков, Р.Г. Решетникова, С. С. Динисламова, П.Н. Серебренников, Ф.П. Иш­тимирова. 

Округ мирколт яныг сапра̄нит о̄лнэ порат та̄н акваг тув во̄выглавет, то̄­ваныл са̄всыр «эксперт­ный совет» нампа комис­сиятн хансым о̄лэ̄гыт. Тув са̄всыр рӯпата ма̄ныл хо̄тпат акван-атавет. Ань ты яныгпа̄ла хо̄тпат матыр ва̄рмалит урыл акваг тот титыглавет, хумус э̄рнэ щирыл ва̄руӈкв ро̄ви манос хумус ат э̄ри.
Ты Совет рӯпитаӈкв о̄вылтахтаме па̄сныл хӯ­румхуйплов та̄л ювле ты хультыс. Юи-о̄выл та̄лытт та̄н хумус рӯпитасыт, ма­ныр рӯпата ва̄рсыт, то̄ва ма̄хманув титыгласанӯв. Та̄н тох потыртасыт.
Александр Михайлович Константинов 
Ты Совет ва̄рима па̄с­ныл тав кӯщаиг тот о̄лы. Рӯпатаныл урыл о̄йка ла̄­выс, ты тит юи-о̄выл та̄лыгт та̄н акван ат ат­ха­тыглэ̄гыт. Советыт о̄лнэ ма̄ньщит ос хантыт пус­сын яныглат хо̄тпат, та̄на­нылн юн ӯнлуӈкв э̄ри. Э̄р­нэ торыг та̄н телефон хо­сыт нас титыглавет.

Та̄н халанылт щар ма̄к яныгпа̄лаг Евдокия Нё­мысова о̄лы, тав 85 та̄лэ то̄влыс. Ва̄т са̄грапнал э̄тпост Мария Волдина ос 85 та̄лэ тах то̄влы. Дина Герасимова ты э̄тпост 79 та̄лыӈыг тах ēмты. Зоя Лозямова – 76 та̄лэ, Александр Константинов –73 та̄лэ. 
Мо̄т хо̄тпат – ты Вла­димир Куриков, Дмит­рий Лельхов, Раиса Ре­шетникова, Светлана Ди­нисламова ос Фаина Иш­тимирова –  та̄н пуссын мощ ма̄ньнувег о̄лэ̄гыт. 
Та та̄лныл ма̄ янытыл та̄рвитыӈ а̄гм та̄рамламе юи-па̄лт та̄н акван ат хо̄нтхатыглэ̄гыт. Ты э̄лы-па̄лт округ мирколн са̄в­сыр сапра̄нитн акваг ат­хатыгласыт. Матыр э̄р­нэ ва̄рмаль урыл ти­тыгла­вēсыт, маныр та̄н ла̄вēгыт, тох э̄лаль та ва̄раве.
Дина Васильевна Герасимова 
О̄с са̄в та̄л ты Советыт рӯпиты. Тав тох ла̄выс:
– Мēн Евдокия Нё­мысова ёт ты Советыт ха­нищтап ва̄рмалит та̄ра-паттым рӯпитымēн. Ща̄нь ла̄тӈыт э̄лаль тотнэ ма̄гыс, ханищтан нэ̄пакыт хаснэ рӯпата, школа а̄стлам ня̄врамытн нё̄тнэ ма̄гыс - пуссын ты тэ̄лат уральтым о̄ньщиянмēн. Хо̄т матыр сапра̄ни ва̄раве те, тув акваг ялымēн. 
Мо̄лты та̄л па̄сныл мēн Светлана Динисламова ёт школат ханищтахтын ня̄врамыт ма̄гыс мо̄т ма̄ньщи ма̄хманув ёт учебник-нэ̄пакыт хассув. 
Ты йист о̄лнэ ня̄врамыт ма̄ньщи ла̄тыӈ щар ат ва̄ганыл, таима̄гыс ты нэ̄пакыт ань мо̄т щирыл хансавет. 

Раиса Германовна Решетникова 
Тав тох потыртас:
– Ам пēс йис накыт, пēс йис ва̄рмалит уральтым о̄ньщиянум. Амки «То̄рум Маа» музейт рӯпитэ̄гум, ты рӯпата ёмащакв ва̄глум. 
Ма̄н палтув са̄в сосса хо̄тпа пищма хансэ̄гыт, нё̄тмил во̄вēгыт. Ань ма̄х­манув тамле ва̄рмальн я̄рмысыт – о̄лнэ кол ёвтнэ ма̄гыс субсидия-олныл ат мивет. То̄ваныл ос ня̄в­раманыл э̄лаль ха­нищтахтын ма̄гыс матыр титыглахтын ла̄тыӈ тēтэ̄гыт. 
Ма̄н, ты Советыт о̄лнэ ма̄хум, тēтым пищмат ёмащакв ловиньтыянӯв, акван-атхатыгланэ̄в порат номсахтэ̄в, та̄нанылн хумус нё̄туӈкв ро̄ви. 
Сапра̄ниянувн са̄в­сыр кӯщаит ма̄н о̄с во̄выглыянӯв, ты пищмат суссылтыянӯв. Та̄н ты хо̄тпатн вос нё̄тэ̄гыт. 
Ань школа а̄стлам ня̄врамыт э̄лаль ха­нищтахтуӈкв патэ̄гыт. Ты ва̄рмалит та̄ра-пат­тын ма̄гыс ханищтап департаментныл Надеж­да Костылева во̄выглы­лӯв. Тав ма̄навн потырты, ты ня̄врамытн хумус нё̄туӈкв ро̄ви.
Ты Советыт о̄лнэ ка̄сыӈ хо̄тпа ка̄ркамыг о̄лы, то̄­ват ань ты хо̄тал мус рӯ­питэ̄гыт. 

Мария Кузьминична Волдина тит йильпи ло­виньтан нэ̄пакыг та̄ратаса­ге. Са̄в та̄лыт сыс хансум потранэ, стиханэ пуссын тув акван-атсанэ. 
Евдокия Андреевна Нёмысова щаквщуӈкв са­ка ха̄сы, ханты маснут ю̄нты, сэ̄тапыл са̄всыр пормас саги. Ханты ня̄врамыт ма̄гыс хансым ловиньтан нэ̄пакыт ёмащакв ло­виньтыянэ. 
Зоя Никифоровна Ло­зямова ю̄нс­хатуӈкв о̄с сака ха̄сы, тав ю̄нтум маснутанэ ма̄гыс «На­род­ный мастер России»  яныг намыл майвес. 
Фаина Павловна Иш­тимирова «Ёмвош ёх» (ма̄ньщи ла̄тӈыл ла̄вуӈкве те – «Ханты-Мансийск ӯс ма̄хум») нампа э̄ргын коллектив атыс. Тув ялнэ ханты нэ̄квет э̄ргим са̄всыр яныг ӯсытн ялантэ̄гыт. Ял­пыӈ хо̄талыт о̄лнэ порат тот акваг э̄ргēгыт. 
Хум хо̄тпат Д.В. Лель­хов, В.М. Куриков, П.Н. Серебренников – та̄н о̄с кӯщаиг са̄всыр ма̄тт рӯпитасыт, ва̄ганыл – хо̄т ос хумус ма̄хумн нё̄туӈкв ро̄ви. 
Ты ма̄хум нас тох хунь тув пēриявēсыт, та̄н на­мыӈ-суиӈ хо̄тпаг о̄лэ̄гыт, са̄в э̄рнэ рӯпата ва̄рсыт. Ос таима̄гыс ты миркол кӯщаит та̄наныл акван-атыглыяныл, та̄н ётаныл потрамēгыт ос матыр-а̄ти титыглэ̄гыт.

Ты Совет старейшин нампа колн хансым яныгпа̄ла хо̄тпат ла̄вēгыт, хотьют матыр ва̄рмаль те о̄ньщи, та̄нанылн пищма вос хансэ̄гыт. Та̄н ань та̄нтирот хунь рӯпитэ̄гыт, та̄нанылн «Югра лылыēп» нампа организация нё̄ты. Аквъёт рӯпитым та̄н са̄в ёмас тэ̄ла ва̄рēгыт. 
Ты ялпыӈ хотал кас­тыл кӯщаяныл Алек­сандр Михайлович Конс­тантинов округувт о̄лнэ мир ос тав ётэ рӯпитан яныгпа̄ла ма̄хманэ яныт­лыянэ ос са̄в ёмас ла̄т­ӈыл тēтыянэ – та̄н са̄в та̄л аквъёт э̄лаль вос рӯ­питэ̄гыт, са̄в ёмас тэ̄ла вос ва̄рēгыт. Ос мощщаг хультум ма̄ньщи ос ханты ма̄хманыл ма̄гыс са̄в ёмас номт вос тотэ̄гыт, пēс наканув, пēс ва̄рмалянув иӈ са̄в нот вос о̄лэ̄гыт, ма̄ньлат мирн вос ва̄вет ос э̄лаль вос тотавет. 
Валентина Хозумова
