
Ма̄ньщит ос хантыт о̄лнэ ма̄вн ма̄н ла̄тыӈ рӯтанув Венгрияныл ос Эстонияныл Юван Шесталов урыл потыртам конференциян ёхталасыт, та̄н халанылт Каталин Шипёц, венгр нэ̄, о̄лыс. Каталин ма̄ньщи газетавт маныр хансэ̄в, та урыт такви докладэ̄т потыртас. Та̄н, насати, татем та ёмщакв ка̄сыӈ газетав ловиньтанэ̄ныл, ка̄сыӈ ла̄тыӈ номияныл.

	Нэ̄ ма̄ньщи ла̄тӈыл пащалахтас ос ла̄выс: «Ам потрум а̄ти Юван Шесталов урыл паты, ам ма̄ньщи ла̄тыӈ урыл потыртаӈкве патэ̄гум. Ты ла̄тӈыл маныр хансаве, манхурип нэ̄пакыт ос хо̄т ты ла̄тӈыл ловиньтаӈкве ро̄ви. Юи-о̄выл хус ос ва̄т та̄лыт сыс са̄внув нэ̄пак та̄ратаӈкве патвес, тот мо̄йтыт, пēс потрыт, э̄ргыт хансавет, ня̄врамыт ма̄гсыл ханищтахтын нэ̄пакыт ос нас ловиньтан нэ̄пакыт та̄ратавет.

	Ам ва̄нэм щирыл, ма̄ньщи ла̄тӈыл хансым потрыт пуссын рущ ла̄тӈын толмащлым ат о̄лэ̄гыт. Ос хо̄т акваг ма̄ньщи ла̄тӈыл ос ща̄нь ла̄тӈыт урыл хансаве, ты «Лӯима̄ сэ̄рипос» газетат, таве са̄в мир ловиньтаӈкве вēрми ос тот туп ма̄ньщи ла̄тӈыл ловиньтэ̄в. «Лӯи-ма̄ сэ̄рипос» 1989 та̄л па̄сыл та̄ратаве, о̄влэ̄т тит ло̄псыг э̄тпос сыс ва̄рвесы̄г, ань хо̄тхуйплов ло̄пс, то̄ва ло̄псыт нё̄тнэ хурил ва̄равет.

	О̄выл ло̄псытыт ля̄ххалыт хансавет ос э̄лаль ма̄ньщи ос ханты мирыг хо̄т маныр ва̄рапасыт манос маныр о̄лыс. Са̄всыр рубрикат о̄лэ̄гыт — «ля̄ххалыт», «кӯщаит рӯпатаныл», «соссаӈ мир культура», «соссаӈ мир о̄лупса», «па̄влыӈ ма̄хум», «рӯтыг о̄лнэ мирыт», «ня̄врамыт ма̄гыс» ос мо̄таныт. Ща̄нь ла̄тыӈ урыл хаснэ са̄всыр потрыт о̄лэ̄гыт, таима̄гыс мēн аквъёт рӯпитан хум ёт 2015 ос 2016 та̄л сыс ва̄рим газетат ёмщакв сунсыгласанмēн ос ловиньтасанмēн.

	Тыт ам та урыл ла̄вуӈкве таӈхēгум, са̄выӈпа̄лэ рубрикат ща̄нь ла̄тыӈ урыл хансаве. Са̄всыр ялпыӈ хо̄талыт, акван-атхатыглан порат, йильпи нэ̄пакыт урыл, рӯтыг о̄лнэ мирыт урыл, ханищтан ва̄рмаль урыл ос мо̄т порат ща̄нь ла̄тыӈ урыл потыртэ̄гыт.

	Ань то̄ват урыл ам мощ потыртэ̄гум. Акв э̄ква редакциян пищма хансум, тав ма̄нь па̄вылт А̄нъят самын патум, тот та порат пуссын ма̄ньщи ла̄тӈыл потыртасыт, тав рущ ла̄тыӈ туп хӯрмит классыт ханищтаӈкве патыстэ. Ётылнув интернатын вуйвес, школа а̄стламе юи-па̄лт Ханты-Мансийск ӯсн минас, тот такви ла̄тӈēтыл о̄с ханищтахтас.

	Та юи-па̄лт мо̄т ма̄н рӯпитаӈкве тēтвес ос такви ла̄тӈēтыл нэ̄мхотьют ёт потыртаӈкве о̄лыс. О̄лнэ ма̄тэ̄т хум ва̄рыс, о̄йкатэ а̄ти ма̄ньщи хум, таима̄гыс нэ̄ такви ла̄тӈēтыл ат потыртас. Аквщёс, хунь яныгмам па̄влэ̄н ёхтыс, хо̄нтмēт тав насати то̄ва ма̄ньщи  ла̄тӈыт ат торгамтанэ̄тэ. Ос па̄вланылт ма̄ньщи ла̄тӈыл потыртан хо̄тпа сака мощщаг ēмтум.

	Матъёмас тав ка̄тэ̄н «Лӯима̄ сэ̄рипос» газета ēмтыс, нэ̄ ловиньтаӈкве патыстэ ос э̄лаль ла̄тӈе номылматастэ, ща̄нь ла̄тӈыл потыртаӈкве ос номсахтуӈкве патыс. Газета хосыт ань тав о̄с ма̄ньщи ла̄тӈēтыл потыртаӈкве вēрми.

	Ла̄тыӈ урыл тамле потрыт хансавет, хо̄т ялпыӈ хо̄тал о̄лыс, хо̄т каснэ ва̄рмалит о̄лыгасыт. Са̄в щёс ма̄ньщи газетат рӯпитан ма̄хум хансэ̄гыт, хумус мо̄т хо̄н ма̄т та̄н ла̄тӈаныл ханищтаве, янытлаве ос э̄руптаве.

	Санкт-Петербург ӯст нёлса̄т ат та̄л арыгтем ма̄ньщи ос ханты ла̄тӈыл потыртаӈкве ня̄врамыт ханищтавет. Лӯима̄ мирыт ла̄тӈаныл школат, университетытт ханищтавет, таима̄гсыл тананылн акваг нё̄туӈкве э̄ри».

	Ос э̄лаль Каталин мо̄т хоты хо̄тпа урыл потыртас, тав ла̄выс: «Акв э̄лумхо̄лас урыл газетат ловиньтасум, тав ла̄ви: «Э̄ргыт, мо̄й-тыт, пēс потрыт э̄ри моляхнув хансуӈкве, атиӈк мощēртын ва̄нэ хо̄тпа ат хульты.

	Йильпи та̄ратым нэ̄пакыт урыл са̄в потыр хансыглаве, тот о̄с акваг ща̄нь ла̄тыӈ урыл потрыт о̄лэ̄гыт. Акв потрыт ма̄н ловиньтэ̄в, Валерий Чернецов ханищтахтын ма̄гыс хансум нэпакыт йильпииг та̄ратымат. Ос хумус ка̄сыӈ ма̄т потыртаве, тащир ла̄тӈыт хансуӈкве э̄ри, ты урыл ма̄н газета статьят ловиньтэ̄в.

	Ловиньтан коныпал хӯнтлын дискыт о̄с ва̄руӈкве э̄ри, ма̄ньлат а̄гит-пыгыт манос ня̄врамыт хӯнтлуӈкве ос ла̄тӈыт ёмщакв ла̄вуӈкве вос ханищтахтасыт. Ань са̄выӈпа̄лэ ня̄врамыт ма̄ньщи ла̄тӈыл щар ат потыртэ̄гыт ос то̄ват ща̄нь ла̄тыӈ аты хӯлыглэ̄гыт.

	Газетат ма̄н ва̄тихал ловиньтэ̄в, хо̄т са̄всыр конгрессыт, фестивалит, конференцият ва̄рыглавет. Тот о̄с акваг ма̄ньщи ла̄тыӈ ос мо̄т ла̄тӈыт урыл потыртаве. Са̄в щёс та урыл газетат ла̄ваве, хумус ща̄нь  ла̄тӈув мо̄т хо̄н ма̄т ханищтаве, янытлаве ос сака пӯмщалаве. Газетат ма̄ньщи ла̄тыӈ коныпал ханты ос ё̄рн ла̄тӈыг урыл о̄с са̄в потыр хансыглаве.

	Аквтох мо̄т ла̄тӈыт урыл ос потрыт о̄лыглэ̄гыт. Акв потыр хакас ма̄хум урыл о̄лы, ня̄врамыт ханищтан нэ̄ потырты, тав школат ня̄врамыт та̄нти ла̄тӈыл потыртаӈкве ханищтыянэ, такви хӯрум ня̄враманэ о̄с ла̄тӈаныл ва̄ганыл. Тав щирēтыл, мощщаг хультум мирыт таима̄гыс ща̄нь ла̄тӈаныл со̄йми, та̄н халанылт ща̄нь ла̄тӈыл потыртаӈкве э̄ссамтэ̄гыт. Юи-о̄вылт тав тащир ла̄ви: «Мощēртын ма̄н о̄с мощщаг хультум мирыт палт ло-виньтаӈкве патавēв».

	Ханищтап урыл я̄нас потрыт «Лӯима̄ сэ̄рипос» газетат хансавет. Ос тот ла̄тыӈ ханищтан урыл мощща хансым о̄лы. Са̄выӈпа̄лэ пēс йис о̄лупса э̄лаль тотнэ урыл хансаве, ты э̄ргыт, йӣквыт ханищтан урыл. Ос ханищтахтын ня̄врамыт халт сака мощща ма̄ньщи ла̄тӈыл потыртэ̄гыт.

	«Лӯима̄ сэ̄рипос» газета ловиньтым таи ла̄вуӈкве ро̄ви, хумус ща̄нь ла̄тыӈ ёрувлаве, хумус тав э̄лумхо̄лас хольт а̄тимыг ēмты манос хотталь со̄йми.

	Ам тох ла̄вуӈкве вēрмēгум, «Лӯима̄ сэ̄рипос» газетат рӯпитан ма̄хум сака э̄рнэ рӯпата ва̄рēгыт, та̄н мир халт ла̄тыӈ э̄лаль тотыяныл, газетанылт ща̄нь ла̄тӈаныл урыл акваг хансэ̄гыт.

	Юи-о̄вылт ам газетат хансым потыр ло̄мтэ ловиньтылум: «Учёный ма̄хум ла̄внэ̄ныл щирыл, акв хотты ла̄тыӈ хотталь те со̄йми, ма̄н пуссын мощ нусагнув та ēмтапēв, ка̄сыӈ мир, ка̄сыӈ ла̄тыӈ туп такви хурип э̄рнэ матыр о̄ньщи, таима̄гыс ка̄сыӈ ла̄тыӈ янытлаӈкве э̄ри», — ты потыр охса тав щар сыстам ма̄ньщи ла̄тныл ловиньтастэ.
