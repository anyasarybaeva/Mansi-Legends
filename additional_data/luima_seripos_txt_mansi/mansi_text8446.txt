
О̄йттур э̄тпост Ханты-Мансийск ӯс ляпат о̄лнэ Шапша па̄вылт ма̄ньха̄пыл яласан касыл ва̄рыглавес. Мир тув са̄в ма̄ныл атхатыгласыт, янге-ма̄не ма̄ньха̄пыл товсыт, халанылт кассыт. 
Округ янытыл о̄лнэ са̄лы ӯрнэ мир Союзаныл палт пуӈктотнэ ханты хум Степан Кечимов тох ла̄выс:
– Матъёмас сосса ма̄­хум пēс о̄лупсав ат ёрув­лыяныл, э̄лаль тотыяныл. Ма̄н ма̄хманув во̄раим ос хӯл алыщлым пēста̄гыл ма̄ньха̄пыл яласасыт, таи­ма̄гыс ня̄врамыт товуӈ­кве ма̄ньта̄гыл ха̄сэ̄гыт. Юграт о̄лнэ мирн са̄в ёмас, ла̄тыӈ ла̄вēгум, пуста̄гыл вос о̄лэ̄гыт, вос щунēгыт! 
Ха̄льӯс районныл ка­суӈкве лов хо̄тпа ёхта­ла­сыт. Пуӈктотнэ хо̄тпаныл Максим Макаров акв-кит ла̄тыӈ ла̄выс:
– Тынакт каснэ ма̄н лов хо̄тпа ёхтысӯв, пуссын Тэ̄к па̄вылныл о̄лэ̄в, 12–50 та̄л яныт ма̄ньлат ма̄хум, нэ̄т ос хум хо̄тпат. Ма̄ньха̄пыл яласан мир­хал касылын хӯрмит та̄л ты во̄ввесӯв, мо̄лты порат Нефтеюганский районт кассӯв. 
Ты сака пӯмыщ ва̄р­маль, яныгхо̄тпат ё̄раныл а̄рталыяныл, ма̄нь ма̄хум товуӈкве ханищтахтэ̄гыт.   
Ма̄ньлат пыг Никита Буторин хӯрмит туи касы. Тав Тэ̄к па̄вылт яныг­мас, ла̄ви, ма̄ньха̄пыл ма̄нь­та̄гыл яласы. Товуӈ­кве сака мат хоса ат ха­нищтахтас, ха̄пын та̄лыс, тӯп ка̄тын вистэ, э̄лаль товуӈкве та патыс. 
Лидия Алясова каснэ ма̄н «Мощ хот» ансамбль ёт ёхталас, сценат татем нё̄тнэг э̄ргысыт, йӣквсыт. Ня̄врамыт пуссын ханты супыл ос ла̄гыл масну­тыл масхатым о̄лсыт, атха­тыг­лам мир та̄н нупла­ныл ща̄гтым суссыт. Нэ̄ ансамбль тармыл пуӈк­тоты, китыгласлум, улпыл ка̄сыӈ порат тамле ма̄т йӣквēгыт. Лидия Александровна тох по­тыртас:
– «Югорские обласа» – ты сака ёмас ялпыӈхо̄тал. Налыман та̄л сыс тамле тэ̄ла ма̄н ма̄вт, Ханты-Мансийский районт, щар о̄выл щёс ва̄рвес, ты ма̄­гыс номтум сака ёмас. 
Ам Шапша па̄вылт о̄лнэ культура колт рӯпитэ̄гум. «Мощ хот» ансамбль ханты щирыл намтыслӯв, ма̄ньщи ла̄тӈыл толмащ­лаӈкве те – «Мо̄йт кол». Ма̄н ханты ос ма̄ньщи э̄р­гыт э̄ргēв, йӣквыт суссыл­тэ̄в, пēс йис о̄лупса но̄х-во̄рмалтылӯв. Сосса мир ялпыӈхо̄талыт порат акваг йӣквēв – Са̄лыл каснэ порат, Ӯринэ̄ква ос Ворщик хо̄талт. Мирхал фестивалитн ялантэ̄в, мо̄лты та̄л Москва ӯст о̄лум «Сокровища Севера» нампа ялпыӈхо̄талын во̄­виньта̄лвесӯв, тот йӣкв­сӯв, э̄ргысӯв. Ня̄вра­мыт са̄ӈквылтапыл та̄н са̄ӈк­вылтаманыл ма̄гыс Лау­реат 1-й степени дипло­мыл майвēсыт. 
Сосса хо̄тпат потраныл нэ̄пакн С. РОМБАНДЕЕВА хассанэ
