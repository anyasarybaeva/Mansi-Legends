
Округувт «Спасти и сохранить» нампа ма̄-вит ӯргалан мирхал ва̄рмаль ка̄сыӈ та̄л ва̄рыглаве. Ты порат нёлоловхуйпловит щёс щё̄питавес, рущ щирыл «Живи в стиле ЭКО» намаявес. 
Мо̄лал ма̄-вит ӯргалан департамент кол кӯщай хум Сергей Пикунов ты кастыл ля̄х­хал тотнэ колн ёхталас. Округувт маныр рӯпата ва̄раве, тав ты урыл потыртас.
Ма̄ янытыл ма̄-вит ӯргалан тэ̄ла хосыт ань ва̄т са̄всыр мероприятие щё̄питавес. Ма̄н ӯсанувт ос па̄вланувт акв со̄тыра яныгса̄т э̄рнэ ва̄рмаль ва̄раве. Ань ма̄-вит ӯрга­лан ма̄гыс са̄всыр ка­сылыт щё̄питавет.

Округувт ма̄-во̄й ос газ ма̄ныл но̄х-винэ атпан­кем са̄вит компаният э̄рнэ рӯпата о̄с ва̄рēгыт. Тыт рӯпитан ма̄-вит ӯрга­лан хо̄тпат, мирн нё̄тмил ва̄рнэ ма̄хум (волонтёрыт), общественный органи­зацият, ня̄врамыт ханищ­тан ма̄хум ос ня̄врамыт ты тэ̄ла вāрим са̄всыр щирыл нё̄тэ̄гыт. 
Ты хо̄талыт миннэ по­рат ма̄ньлат ма̄хум са̄в­сыр проектыт та̄стысыт. Лӯпта э̄тпос о̄выл хо̄тал­ныл ос атыт хо̄талэ мус Ханты-Мансийск ӯст ма̄-вит ӯргалан урыл кинат суссылтавēсыт. Ма̄н ма̄вт ос мо̄т хо̄н ма̄тт ма̄-вит хумус ӯргалаве, ты тэ̄ла хосыт маныр рӯпата ва̄ра­ве, тот тāра-паттаве тах. 
Ань налыман нупыл са̄т са̄в­сыр ма̄ныл ма̄хум акван-нё̄тхатым ма̄-вит ӯрга­лэ̄гыт. Ка̄сыӈ та̄лныл иӈ са̄в ма̄ныл ма̄хум акван-ю̄рщхатэ̄гыт.

Округувт «Спасти и сохранить» акция миннэ порат, тыт ма̄-вит ӯрга­лым рӯпитан ма̄ньлат ма̄хум ХХ мирхал конфе­ренцияныл ва̄рыглаве. Тувыл школат ханищтах­тын ня̄врамыт ма̄гыс ма̄-вит ӯргалан урыл «Крас­ная книга глазами детей» ка̄сыл ва̄раве. Ань ты касылн онтолов мо̄т хо̄н ма̄ныл ос нёлса̄т нупыл кит Россия регионытныл ня̄врамыт та̄нки рӯпата­ныл кēтсаныл. 
Ань ООН мо̄т хо̄н ма̄т о̄лнэ мирхал организация ма̄-вит ӯргалан ва̄рмаль лов та̄лн э̄лаль мāк яныг тэ̄лаг тотуӈкве ла̄всаныл. Ты та̄л Россия коныпал Египет, Италия, Германия, Эстония, Молдова, Бела­русь, Украина, Казах­стан, Узбе­кистан ма̄т пуссын аквъёт хо̄тса̄т со̄тыра э̄лумхо̄лас ма̄-вит ӯрга­лан ма̄гыс акван-нё̄тха­тым рӯпитэ̄гыт. 

Ма̄-вит ӯргалан ва̄р­маль о̄вылтыма па̄сныл округувт са̄тлов нупыл са̄т ма̄-вит ӯргалан ма̄т (природоохранный запо­ведникыт) щё̄питавēсыт. Ань ма̄-вит ӯргалым ат млн. арыгтем э̄лумхо̄лас нё̄тмил ва̄рēгыт. Пуссын аквъёт 87 мо̄т хо̄н ма̄тт о̄лнэ мир, Россият ос 72 регионытт о̄лнэ ма̄хум аквъёт рӯпитэ̄гыт.  
Ань ты ва̄рмаль лӯпта э̄тпос аквхуйпловит хо̄­талэ мус минуӈкве паты. Ты хо̄талыт сыс округувт о̄лнэ ӯсанув ос па̄вланув ӯсхулыт хот-сыстам­тавет, порсыт хот-атавет. Тувыл йӣвыт, хорамыӈ лӯптат ӯнттавет ос мо̄т э̄рнэ рӯпатат тах ва̄равет. 
Николай МЕРОВ
