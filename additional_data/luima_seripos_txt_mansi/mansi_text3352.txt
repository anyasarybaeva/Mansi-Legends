

	Ка̄сыӈ та̄л аквты порат округув намхо̄талэ кастыл тыналахтын ма̄хум са̄в ӯсытныл, па̄влытныл ёхталэ̄гыт. Та̄нти янмалтан манос ва̄рнэ тэ̄нутаныл, ю̄нтнэ пормасаныл тыналаӈкве Ханты-Мансийск ӯсн тотыглыяныл. Тыналахтын хо̄талыт рущ щирыл ла̄вавет – «Товары земли Югорской». Ты ярмаркан мир 1995 тал па̄сныл атхатыглэ̄гыт.


		Ты та̄л тыналахтын ва̄рмаль о̄вылтым порат Экспоцентр-колн округ губеранторув ва̄ӈын хум Алексей Забозлаев хащта̄л ма̄ныл ёхтум тит мӯй хумыг тув тотыглас. Ты Африка рēгыӈ ма̄ныл Бенин республиканыл Анисет Габриэль Кочофа посолыг о̄лнэ хум ос Центрально-Африканский Республиканыл Российский Федерацият полномоч-ный посолыг о̄лнэ хум Клод Безо ёхталасы̄г. Тэ̄н кӯщаянувн тыт ма̄н ма̄вт ва̄рнэ са̄всыр тэ̄нутыл суссылавесы̄г, маныр ка̄сащасы̄г, таи а̄рталасы̄г. 

		Тэ̄натэ̄н сака пӯмыщ о̄лыс, хумус тыт пилыт, ла̄хсыт са̄сныл ва̄рим хусапсовытын пинавет. «Регион-К» Кондинский районт рӯпитан ком-пания пил, ла̄хыс пирмайтэ̄гыт ос та̄наныл то̄слыяныл манос са̄всыр атыӈ тэ̄нутыг ва̄рияныл, нё̄тнэ хусапсовытын пиныяныл. Тэ̄н ла̄вēг, тамле хусап ка̄тын виӈкве ёмас, тамле мӯйлуп-са ка̄сыӈ хо̄тпа виӈкв тахмаи. Титыглахтасы̄г, хумус ты ёмас, нэ̄матыр лю̄ль утыл ат тэ̄лыгтым тэ̄нут та̄н о̄лнэ ма̄нылн тотуӈкве, тот та̄н пал-таныл вос тыналаве. Ань округ кӯщаит ты ва̄рмаль хосыт рӯпитаӈкве патэ̄гыт, потыртахтэ̄гыт ос ма̄н ма̄вт ва̄рнэ тэ̄нут тув тыналаӈкве тах тотаве. 

		Василий Новосёлов ты компаният кӯщаиг о̄лнэ хум ла̄выс, та̄н ань тарыг па̄квныл ма̄г па̄йтэ̄гыт. Па̄квыт па̄йтыяныл, витэ ма̄г хольт ēмты, та витын пил та̄ртэ̄гыт, та щирыл атыӈ тэ̄нут ва̄рēгыт. Ань округув янытыл хусахтем ӯсытын тамле хусапсованыл тыналаӈкве тēтыяныл. Мощēртын Казахстан ма̄н тēтуӈкве патыяныл. 

		Титса̄т арыгтем общинат, крестьянско-фермерский хозяйстват, та̄нти рӯпатал олн сэ̄лнэ хо̄тпат тыналахтуӈкве ёхталасыт. Хӯл са̄всыр щирыл ва̄рим о̄лыс – йильпи хӯл, солвалыӈ хӯл, коптитым хӯл, ёхул хольт то̄слым хӯл. Тыт пувнэ хӯлыт тыналавēсыт ос ща̄рщит пувим хӯлыт о̄с тотыглавēсыт, хоса ка̄тупла̄глуп утыт, та̄н крабыг ла̄вавет, о̄с о̄лсыт. Хотьют тамле ут о̄с улпыл ёвтыс. Ща̄рыщ хӯлыт по̄р тай вēтрал тыг тотыглавес, тав сака тыныӈ, грамм щирыл тыналавес. 

		Нё̄влиӈ тэ̄нут о̄с сака са̄в о̄лыс. Пӯрыщ, мис, па̄ля, щищкурек нё̄выль, юн о̄щнэ ва̄с нё̄выль, пӯрыщ во̄й ма̄хум тыналасыт. Ты хо̄тпат ӯйхул та̄нти янмалтыяныл, нё̄вляныл татем ёмасыт, во̄иӈыт, са̄всыр тэ̄рпил ӯйхуланыл ат тыттыяныл. Акв ма̄т хум яныг мӯӈикапаит тыналас, ты страус, товлыӈ ӯй, тамле мӯӈи тоты. Хум страусыт о̄щнэ̄тэ. 

		Ма̄н соссаӈ ма̄хманув о̄с ёхталасыт, та̄н са̄выӈпа̄лэ та̄нти ю̄нтнэ пӯрканыл, пальсакыт, турло̄псыт, са̄с то̄тапыт, сакныл хартым са̄всыр хорамыт тыналасыт. Белоярский район Ка-сум па̄вылныл Тар-линыт, Тасьмановыт та̄нти ю̄нтум ла̄гыл маснутаныл тотыгласыт. Казымский оленеводческий компания са̄лы нё̄выль тыналасыт, са̄лы нё̄влил ва̄рим тушёнка, ветчина ос колбаса тотыгласыт. Ам Салават Байгузин, кӯщаяныл, титыгласлум, манса̄вит са̄лы нё̄выль та̄н мо̄т тэ̄нутыг ва̄рияныл. Тав ла̄выс, нё̄вляныл туи лӯпта э̄тпос мус тыналыяныл, хультнэ па̄лэ Курганс-кий мясокомбинатн тēтыяныл, тот па̄нкаг ва̄равет ос ювле тыналаӈкве тēтавет. Колбаса Белоярский ӯст ва̄рылтэ̄гыт. Са̄в ат ва̄-рыглэ̄гыт, ялпыӈ хо̄талыт кастыл тыналан са̄витыл ва̄равет. Ань тыналам са̄лы нё̄вля-ныл тынэ нила са̄т атпан солко̄ви, ма̄нь ло̄мтыг сартым о̄лсыт, ма̄хумн молях ёвтвēсыт.

		Ха̄льӯс район Саранпа̄вылныл Иван Митрофанович Качанов ёхталас. Тав «Тӯрупъя» общинат кӯщаиг о̄лы. Общинатэ 2000 та̄л па̄сныл рӯпиты. Иван нёхыс, лэ̄ӈын, охсар совыт тыналас. Ты коныпал ма̄н ма̄вт яныгман пилытыл ва̄рим кисель, ма̄г, джемыт суссылтаӈкве тотыглас. Ты урыл мēн тав ётэ хоса потыртасмēн, потрум ам ётылнув тах хансылум. 

		Нё̄р а̄хвтасыт суссылтаӈкве о̄с тотыглавēсыт. Ка̄сащан хо̄тпат та̄нти-на̄нылн ёвтуӈкве вēрмысыт. Саранпа̄вылт экспедиция о̄лы, тот рӯпитан ма̄хум хо̄нтнэ а̄хвтасаныл тыналавē-сыт. Акв та ёт Любовь Филоненко лю̄ляхо̄лыс, тав мӯй ма̄хум Нё̄ро̄йка па̄вылн тотыглыянэ.Тот тав такви рӯпататэ урыл потыртас. Ма̄хум мӯйлуӈкве ос нё̄рыт сунсуӈкве вос ёхталэ̄гыт.

		Округувт ты та̄л ня̄врамыт янытлан та̄лыг ла̄вим о̄лыс, таима̄гыс ня̄врамыт ёт рӯпитан хо̄тпат о̄с ёхталасыт. Мегион ӯсныл «Умный ребёнок» нампа школаныл нэ̄г о̄лсы̄г, тэ̄н ёхталам ня̄врамыт ёнгалтасы̄г. Тэ̄нти рӯпататэ̄н урыл таи потыртасы̄г, лю̄льсаӈ потыртан ма̄нь ня̄врамыт ёт та̄н рӯпитэ̄гыт. Ка̄сыӈ ла̄тыӈ ёмщакв ла̄вуӈкве ханищтыяныл, са̄всыр щирыл ёнгалтыяныл, ёнгим номсуӈкве, потыртаӈкве ханищ-тыяныл. Сэ̄ил матыр-а̄ти ва̄рēгыт, кумыска тармыл сэ̄ил по̄слэ̄гыт. Ма̄нь ня̄врамыт аты торгамтыяныл та̄н ханищтанэт, тох та̄н ва̄гта̄л ат патэ̄гыт ос ханищтахтуӈкве торасыг ат ēмты. 

		Школан миннэ яныт ня̄врамыт ос мо̄т щирылнуве ханищтавет, та̄н акв ма̄т ла̄щлакв ӯнлуӈкве, хӯнтлуӈкве ва̄гта̄л ул вос патэ̄гыт, ос ёнгим ханищтавет. Ловиньтаӈкве молях ханьщувлэ̄гыт. 

		Экспоцентр колн ёхталам ня̄врамыт по̄с-луӈкве, сакныл хо-рамыт ва̄руӈкве вēр-мысыт. Ка̄сыӈ ня̄врам таквина̄тэ̄н э̄рнэ тэ̄ла хо̄нтуӈкве вēрмыс. Па̄-ля пунныл рущ а̄кань ва̄руӈкве ханищтавēсыт. Ва̄рум утаныл ёт виӈкве ро̄выс. Шахматыл ёнгуӈкве ня̄врамыт ханищтавēсыт. Хотьют щар ат ха̄сыс, сакати ва̄ӈкве патыс, хумус ро̄ви манос э̄ри ёнгуӈкве. 

		Тамле ты пӯмыщ тыналахтын ярмарка о̄лыс. Ты та̄л са̄в ма̄ныл титса̄т арыгкем ком-паният та̄нти тэ̄нутаныл, пормасаныл тыналаӈкве тотыгласыт. Ка̄сыӈ та̄лныл са̄внув ма̄хум тыналахтуӈкве ёхталэ̄гыт ос ка̄сыӈ та̄лныл са̄внув хо̄тпа ёвтхатуӈкве ёхтыгпа̄лэ̄гыт. Ӯсыӈ ма̄хум ос мӯй ма̄хум ань ва̄ганыл, ты ярмаркат щар ёмас ос йильпи тэ̄нут тыналаве.  

		Галина Кондина

 
