
Туи порав та оигпас, ос сӯкыр э̄тпост сāв ёмас посыӈ хо̄талаквет о̄лсыт, та сыс «Брусника Fest» нампа фестиваль щё̄питам хо̄тпат тэ̄ланыл вāруӈкве āлымасыт. 
Тыи «Центр поддер­жки и развития музеев Югры» намаим колт рӯ­питан хотпат, тāн «Род­ные города» намтым про­грамма щирыл проект хассыт ос «Газпром нефть» колн нё̄тавет. Пуссын ты вāрмалит палт Руслан Богордаев кӯщайлахты ос «УЗОР МИРА» нампа мāщтыр колн нё̄таве.
Ты фестиваль минам сыс тāн округт о̄лнэ мāхум мāгыс сāвсыр ка­сылыт, каснэ ос ёнгын вāрмалит щё̄питāлсыт. Мāхум пилыт урыл ма­тыр-āти вос вāгыт, таи­мāгыс мāнь кинат суссыл­тасыт, мāщтыр колнакыт вāрманыл порат ищхӣ­пыӈ ут хосыт потыртасыт. Тувыл округувт о̄лнэ мā­хум хури по̄слуӈкве лāввē­сыт. Та хуриянылт тāн сыре-сыр номинацият касуӈ­кве вēрмысыт. 
Ань тамле касылын 20 э̄лумхо̄лас 90 сāвсыр хурит кēтсыт. Тāн пус­сын сусвēсыт ос кāсыӈ номинацият но̄х-патум хо̄тпат наманыл лāввē­сыт. Нāн тāн нама­ныл ос хурияныл «Брус­ника Fest» намаим ищхӣпыӈ ло̄псыт кāсалыянын тах. 
Мо̄т щар ёмас вāрмаль сӯкыр э̄тпос вāт нупыл ат хо̄талэ̄т о̄лыс. Ханты-Мансийск ӯст о̄лнэ мāхум пил вāтнэ мāгыс Ханты-Мансийский район Ярки пāвылн тотыглавēсыт. Та пāвыл ляпат «Юрты Чайниковых» мā о̄лы, тот Наталья Чайникова кӯ­щаиг рӯпиты. Тав мо̄т мā­ныл тотым сāвсыр пил тāрсыт я̄ӈкылман ӯнтты­санэ ос тāнаныл акваг уральтым янмалтыянэ. Тувыл мāнки лӯимāвт яныгман пилыт тот о̄с о̄лэ̄гыт.  
Тув ёхталам мӯй хо̄т­пат Наталья Николаевна Чайникова ӯрсанэ. Ань тāн халанылт яныгпāла ос мāньлат хо̄тпат о̄лсыт, хотьютыт ханищтахтэ̄гыт, хотьютыт рӯпитэ̄гыт ма­нос пēнщият юн о̄лэ̄гыт. Тувыл пил вāтнэ урыл ос манхурип āгмыт пилыл пусмал­таӈкв ро̄ви, ты тэ̄лат о̄вылтыт тāн ёта­ныл Наталья Николае­вна потыртас. 
Та хо̄талт мāхум мāгыс сāвсыр пӯмыщ вāрмалит щё̄питāлвēсыт. О̄влэ̄т «ТриМ» нампа группа э̄рганыл э̄ргысыт, Фёдор Ларюшкин сāӈквылтас, «УЗОР МИРА» колт рӯ­питан Денис Вынгилев ос Светлана Назарова тэ̄нки хансум э̄рганэ̄н э̄рсыса­нэ̄н. Валерий Ледков такви хансум стиханэ о̄с э̄ргыг щё̄пи­та­санэ, ос гитарал сāӈк­вылтас. 

Тувыл мāхум исум щāил айтнэ мāгыс Ханты-Мансийскат сāвсыр мā­гыӈ ня̄нит вāрнэ «Бис­квитория» нампа кол атыӈ тэ̄нутыт тотыс. Тāн ты фестиваль вāрнэ хо̄т­патн о̄с нё̄тэ̄гыт. 
Пуссын ты тэ̄лат урыл Раиса Гаврильчик мāнавн потыртас: 
– Мāн фести­вальн ёхтумув порат, о̄влэ̄т сāв мāныл тотым ос тыт янмалтым саӈквлыпилыл тыттувēсув. Саӈкв­лы­пилыт то̄ват мāнит, то̄ват янгыт, тувыл атаныл о̄с āти аквхурипат. А̄нумн лӯимāт яныгман саӈкв­лыпил мӯстыс. 
Ань кāсыӈ хо̄тпа тот пил вāтыс ос вāтум пи­ланыл кӯщай нэ̄н ми­са­ныл. Мария Кузьминична Волдина, ханты мир пēс накыт вāнэ э̄ква, та мāт по̄икщас, ос Натальян рӯпата мāгыс пӯмащипа лāтыӈ лāвыс. Мāнь ня̄вра­мыт мāгыс касыл вāрвес, ам о̄с тāн ётаныл пилыт по̄с­лысум. 
Ты ӯщлахтын хо̄талувт мāн сāв вāнэ хо̄тпанув ёт акван-хо̄нтхатыгласӯв ос мо̄т ёмас э̄лум­хо̄ласыт ёт вāйхатасӯв. Пус­сын акван-юрщхатым лӯптаӈ щāй айсӯв ос сāвсыр атыӈ ня̄нил тыт­тувēсув. Денис Вынгилев такем атыӈ хӯл исмит пāйтыс. 
Тамле ёмас ӯщлахтын хо̄тал мāгыс ам фестиваль вāрнэ хо̄тпатн пӯмащипа лāтыӈ лāвēгум ос янгыщ Наталья Чайникова сака э̄сгуӈкве таӈхилум. Тав тāрвит рӯпата ос такем ёмас тэ̄ла вāри, пустāгыл вос о̄лы ос рӯпиты. 
Тамара МЕРОВА
 
