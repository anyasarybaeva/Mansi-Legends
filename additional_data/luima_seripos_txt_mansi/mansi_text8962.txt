
Москва ӯст ВДНХ ма̄т мощщаг хультум мирыт ща̄нь ла̄тӈаныл урыл потыртан ма̄гыс са̄в хо̄тпа акван-атыглавес. Та хо̄талт яныг ялпыӈ хо̄тал о̄лыс, тав тох ла̄ваве – Ща̄нь ла̄тӈыт ӯргалан Мирхал хо̄тал. 
«Ханты ясаӈ» газета­ныл Петр Молданов тот о̄лыс, «Лӯима̄ сэ̄рипос» ма̄ньщи газетавныл ам тув ялсум. Ма̄н ётув э̄р­гыт э̄ргын хум потыртас.
Тав наме Руслан Ива­кин, тав хакас хум, са̄в­сыр мирыт ма̄гыс э̄р­гыт ва̄ри ос такви э̄ргиянэ. Са̄всыр ма̄т э̄ргим яласы, такви стихыт хансы. Э̄ргынэ̄тэ порат тав мот намыл ла̄ваве – Гурудэ. Ты тав щащēкватэ (манос анēкватэ) о̄парищ наме. 
Хум Сахалин ма̄т самын патыс, тот яныгмас. Та ма̄ныл та̄н Хакассия ма̄н ва̄нтлысыт, тув о̄лмыгта­сыт. Тот омаге-а̄тяге о̄л­сы̄г. Тув о̄лмыгтаманыл порат Руслан са̄всыр мирыт э̄рганыл, урыл пӯмщалах­туӈкв патыс ос ты тэ̄ла э̄лаль тотнэ ма̄гыс я̄нас кол пунсуӈкв номылматас. 
О̄лупсатэ урыл тав тох потыртас:
– Сахалин ма̄т ам ма̄нь мирыг халт о̄лсум, ты ма̄­хум тох ла̄вавет – нивхыт ос ульта. Та̄н э̄рганыл ам хӯнтлысанум, хунь рӯпитаӈкв о̄вылтахтасум, ам о̄влэ̄т нивхи ма̄хум ёт э̄ргыт атнэ кол ва̄рсум. Ма̄н нивхи ла̄тӈыл тит э̄рыг ва̄рсӯв. Ань ма̄хум ты э̄ргыг сака хӯнтлэ̄гыт, хо̄т-а̄ти акваг та э̄ргияныл.
Нивхи нампа мир о̄с мощщаг ēмтыс. Та̄н палтаныл о̄лмум порат «тынрын» нампа са̄ӈк­выл­тан па̄рт урыл потыр­тавēсум. Насати «тынры­лыл» сака мощща хо̄тпа ёнгуӈкв ха̄сы. Ос ты ут туп акв та̄н о̄ньщи, туп тавē­тыл суй ва̄руӈкв ро̄ви. 
Ань Россия янытыл э̄ргыт акван-атнэ колыт та пӯнсавет. Чувашия ма̄т тамле кол о̄с о̄лы. Тув ма̄хум ёхталэ̄гыт, са̄ӈк­выл­таӈкв ханищтахтэ̄гыт, ща̄нь ла̄тӈыл э̄ргēгыт. Ань та̄ра ты патыс, ка̄сыӈ мир такви э̄рганэ э̄р­гуӈкв, такви маснутанэ мо̄т мирн суссылтаӈкв сака ка̄сащи. 
Та̄л сыс акв щёс ам аквъёт рӯпитан ма̄хманув ёт тув ёхталэ̄гум, хӯрум хо̄тал тот рӯпитэ̄в, э̄рга­ныл хӯнтлыянӯв. Ма̄к нё̄тнэ ос ёмас эргыт мощ мо̄т щирыл хансыя­нӯв, тувыл та э̄ргыт ма̄ яны­тыл та суйтэ̄гыт.
Ос акв тамле ёмас ва̄рмаль акваг ва̄рēв, концерт суссылтан порат ма̄хум во̄виянӯв -  та̄н та̄нти маснутыл масха­тым тув вос ёхтэ̄гыт. Хунь акван-атхатэ̄гыт, ма̄н та мир акв э̄рге аквъёт э̄ргилӯв. 
Ма̄нь ня̄врамытн э̄ргын э̄ргыт аквмат порат ам атуӈкв патсанум, та̄н «колыбельный» э̄ргыг ла̄вавет. Ща̄нь такви ня̄враматēтэ ма̄гсыл ва̄­рум э̄рге э̄ргынэ̄тэ порат таве ё̄рыл пинытэ, О̄тыраныл урыл тавēн э̄рги. Тувыл ам ты урыл тина по̄слыслум. 
Ты йист яныгман ня̄врамыт, а̄гит-пыгыт мо̄т щирыл номсахтым яныгмēгыт. Та̄н ётаныл рӯпитаӈкв э̄ри, та̄н ёта­ныл потыртаӈкв э̄ри. Ань то̄ва хо̄тпат тох ла̄вēгыт, ма̄н пуссын рущ ла̄тӈыл потыртэ̄в, э̄ргыт ос вос рущ ла̄тӈыл э̄ргавет. 
Ам ты ла̄тӈыт ёт щар ат ка̄сащēгум. Ма̄н халувт са̄в хо̄тпа хотьют мо̄т ла̄тӈыл э̄ргын э̄ргыт хӯнтлуӈкв ка̄сащи, та̄н ты тэ̄лал пӯмщалахтэ̄гыт, мо̄т ла̄тӈыл ва̄рим э̄ргыт та̄нанылн ва̄ӈкв пӯмыщ. 
Амти э̄ргынэм порат тит ла̄тӈыл э̄ргēгум, акв э̄рыг-охсам рущ ла̄тӈыл э̄ргилум, мо̄т охсатэ мо̄т ла̄тӈыл э̄ргилум. Ма̄н Россия янытыл концер­тыт суссылтым яласэ̄в. 
Ам вепс, саам ла̄тӈыл хан­сым э̄ргыт о̄ньщēгум. Та̄н о̄лнэ ма̄нылн хунь ёхтэ̄гум, ты э̄ргыт э̄ргия­нум, та̄н татем ща̄гтэ̄гыт. Ам ётум э̄ргēгыт, аквъёт йӣквēв. 
Руслан Ивукин, Гурудэ-хум, урыл ма̄н тох потыр­тавесӯв, тав ань намыӈ-суиӈ хо̄тпаг о̄лы, ма̄ янытыл яласы, са̄всыр мирыт э̄рганыл э̄рги. ООН ос ЮНЕСКО ма̄т ва̄ве. Россия Президент па̄лыл тит щёс яныг олн-мӯйлупсал майвес. Тина суссылтан то̄тап щирыл о̄с акваг суссылтаве. 
Ка̄сыӈ мир ма̄гыс ты ёмас хум сыме ща̄рги, ос мощщаг хультум мирыт ма̄гыс тав са̄в ёмас рӯпата ва̄ри, э̄рганыл ёл-хансыянэ, ёмащакв ос пӯмщиг ва̄риянэ, та̄н вос ва̄вет. 
Валентина УЗЕЛЬ
