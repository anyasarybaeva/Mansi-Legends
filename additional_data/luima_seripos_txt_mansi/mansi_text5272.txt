
Ты э̄тпос 18 хо̄талэ̄т Россия янытыл акв пӯмыщ ва̄рмаль ва̄рыглавес, рущ ла̄тӈыл тав тох ла̄ваве – «Ночь музеев – 2019». Ты кастыл округувт рӯпитан музеит пуссын та ӯщлахтын хо̄талт э̄ти мус рӯпитасыт ос ӯст о̄лнэ мир та̄нти палтыланыл во̄выгласаныл.
«То̄рум Маа» нампа музей та хо̄тал о̄с рӯпитас. Та̄н рӯпитан ма̄нылт «Ночь у очага» нампа проект-тэ̄ла ва̄рыгласыт. Са̄всыр пӯмыщ тот о̄лыс, ё̄рнкол тӯщталавес, амщит амщын кол о̄лыс, мо̄т ма̄т ос каснэ ма̄. Ма̄хум тув ёхтуманыл порат нэ̄пак-ло̄мтыл майвēсыт, ка̄сыӈ ма̄т та̄н по̄сыл тӯщтувēсыт, хотьют по̄санэ пуссын тӯщтым о̄лсыт, та̄н мӯйлупсал майвēсыт.

Са̄всыр суссылтапыт о̄лсыт. О̄влэ̄т ханты ос ма̄ньщи нэ̄квет та̄нти ю̄нтум супаныл, са̄всыр хораманыл ос ла̄гыл маснутаныл мирн суссылтасаныл. Ка̄сыӈ ю̄нсхатнэ нэ̄ наме ла̄ввес, маныр тав ю̄нты, та  урыл  потыртавес. 
Та юи-па̄лт Анатолий Вадичупов такви ва̄рум са̄ӈквылтапанэ, нэ̄рнэйӣванэ ос та̄рыг-сыплувйӣванэ мирн суссылтавēсыт. Хум мощ 
потыртас, хоты йӣвныл ос манах хо̄тал манос э̄тпос тав та̄наныл ва̄риянэ.

 Мо̄т ма̄т ма̄хум стихыт ловиньтасыт, э̄ргысыт. Тув ёхталам ма̄хум хотьют ка̄сащас, пуссын матыр суссылтаӈкв вēрмыс. Сака пӯмыщ о̄лыс, та̄н тыгле-тувле ё̄мыгтасыт, пӯмщалахтасыт. 
Ты музейт рӯпитан хо̄тпат матыр пӯмыщ тэ̄ла ва̄рнэ̄ныл порат акваг пасан ва̄рыглэ̄гыт, та̄нти со̄ламат па̄йтэ̄гыт, ня̄нь ва̄рнэ кӯрт атыӈ ня̄нь ва̄рēгыт, са̄всыр лӯптаӈ ща̄й па̄йтэ̄гыт. Тувыл ты тэ̄нут а̄рталаӈкве мӯйлын мир во̄вияныл. Ма̄хум ща̄гтым  тув  минэ̄гыт. 
Тамле тэ̄нут туп а̄ращ па̄лтым ва̄руӈкв ро̄ви. Юн тамле атыӈ тэ̄нут ат тэ̄лы. Хотьют ка̄сащас, тав ня̄нь ёвтыс, тынэ титса̄т солко̄ви о̄лыс.  
Онтолов щё̄с юи-па̄лт мӯйлын ма̄хум пуссын музей колн во̄ввēсыт, тот Зоя Никифоровна Лозямова э̄ргыс. Ты яныгпа̄ла ханты э̄ква Касум па̄вылныл о̄лы, сака са̄в э̄рыг ва̄г, такви  э̄рыг  ва̄руӈкв  ха̄сы.

