
Яныг таквс э̄тпос 2-6 хо̄талытт «II Шесталовские чтения» нампа научный конференция Ханты-Мансийск ӯст тах ва̄раве. Наука, ханищтап, культура ос са̄в мо̄т ва̄рмалит щирыл рӯпитан ма̄хум та̄нки докладаныл ловиньтаӈкве тув во̄вавет.
«Та̄гт ма̄хум» сосса община, А̄с-угорский институт ос «То̄рум Маа» музейт рӯпитан хо̄тпат ты конферен­ция щё̄питэ̄гыт. «Та̄гт ма̄хум» община кӯщай, А̄с-угорский институтт рӯпитан ма̄ньщи нэ̄ Светлана Динисламова ла̄выс: «Ты конферен­ция ва̄рнэ ма̄гсыл ма̄н округ кӯщай нэ̄ па̄лныл грант-олныл та̄стувесӯв. Ты олныт касыл щирыл мивет. Ма̄н хӯрум та̄л сыс ма̄нки нэ̄паканув тув кēтыгласанув, ты та̄л туп но̄х-патсӯв ос олныл майвесӯв».
Конференция рӯпи­тан порат «Изучаем родную литературу в школе» нампа ханищ­тап тах ва̄раве. То̄нт ма̄хум школат ня̄врамыт ща̄нь ла̄тӈыл ос литера­турал хумус ханищтаӈ­кве э̄ри, та урыл тах по­тыртэ̄гыт. Мо̄т хо̄талэ̄т сосса ма̄хум хансум потраныл, стиханыл урыл «Литература об­ских угров: современ­ное состояние перспек­тивы развития» нампа хо̄нтхатыглап тах ва̄­рыглаве.  
Конференцият учё­ныит, нэ̄пак хаснэ хо̄т­пат сосса мирыт пēс йис ва̄рмаляныл ща̄нь ла̄тӈаныл э̄лаль хумус тотуӈкве э̄ри, пуссын аквъёт о̄с тах номсах­тэ̄гыт. Ос аквта порат Юван Шесталов стиханэ, потранэ, хансум нэ̄па­канэ урыл потыр­таӈ­кве ос ловиньтаӈкве патэ̄гыт.  
Мӯй ма̄хум Юван Шесталов ёл-щё̄питым ма̄н тотыглавет ос «То̄рум Маа» музейн во̄выг­лавет.
Ты конференциян ялуӈкве ка̄сащан хо̄т­патн заявка-нэ̄пак ты электронный почтан geras_sa78@mail.ru ма̄нь таквс э̄тпос 15 хо̄тал мус кēтуӈкве э̄ри.
Ты э̄лы-па̄лт акв тамле конференция 2017 та̄лт Югорский уни­вер­ситетт ва̄рыг­ла­вес. Россия янытыл ос мо̄т хо̄н ма̄ныл нэ̄пак хаснэ ма̄хум Юван Шесталов хансум нэ̄па­канэ урыл потыртаӈкве, учёныит та̄нки док­ла­даныл ловинь­таӈ­кве тув ёхталасыт.
Людмила ТЕТКИНА
