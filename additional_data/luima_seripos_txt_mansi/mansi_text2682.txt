

	Юван Шесталов мо̄йтыӈ хосат та̄гыл о̄вылтам тэ̄латэ э̄щēн ос рущ руманэ̄н тахольт э̄лаль тотаве. Ань та̄н «Именитые богатыри обского края» нампа хӯрмит нэ̄пак та̄ратасыт. Нэ̄пакыт та̄ратан ма̄гыс та̄н акваг проект щё̄пита̄лэ̄гыт. Мо̄лал та̄н культура департамент па̄лыл грант-олныл майвēсыт. Ты олн лӯима  ма̄хум пēс йис ва̄рмаляныл ӯргалан ос э̄лаль тотнэ ма̄гыс округ бюджетныл та̄ставе. 


		Ань хӯрмит та̄ратам нэ̄паканыл суссылтаӈкве автор-хо̄тпат «То̄рум Маа» нампа музейн ма̄хум акван-атыгласаныл ос та̄нки рӯпатаныл урыл потыртасыт. Тамле ва̄рмалит ма̄навн таи сака мӯсты, ты пēс йис потрыт ма̄н йильпи о̄лнэ нотувт ма̄хумн ва̄ӈкве патавет. Пēс ма̄ньщиянув халт венгр учёныитн атым потрыт, мо̄йтыт, э̄ргыт ань рущ щирыл ловиньтаӈкве вēрмавет. Ма̄ньщи потранув, мо̄йтанув, э̄рганув 1843-1945 та̄лытт Антал Регули тыг ёхталам порат  нэ̄пакн хассанэ, тувыл ос 1888-1889 та̄лытт Бернат Мункачи ёхталас. Тэ̄н атыглам пēс потранэ̄н 20 нот палыт венгр учёныит  та̄нки ща̄нь ла̄тӈыг ос ётылнув немец ла̄тӈыг  пуссын толмащлавēсыт ос нэ̄пакыг  ва̄рвēсыт.

		Бернат Мункачи  1892-1921 та̄лыт сыс «Собрание вогульской народной поэзии» нила нэ̄пак венгр ла̄тӈыг хассанэ. Ос ты пēс йис ма̄ньщи потранув рущ ла̄тӈыл ущты толмащлаӈкве патвēсыт. «Именитые богатыри обского края» намаим о̄выл нэ̄пак 2010 та̄лт та̄ратавес. То̄нт йис мо̄йтыт Юван Николаевич такви щё̄питасанэ. Ос ма̄ньщи На̄й-О̄тыранув урыл пēс йис потрыт, мо̄йтыт рущ ла̄тӈын толмащлаӈкве кит ма̄ньщи нэ̄гн нё̄твес, тыи филологический наукат кандидат-нэ̄ Светлана Динисламова ос «То̄рум Маа» музейт рӯпитан Альбина Мехнина. Тот потрыт пуссын хӯрмыг уртым о̄лэ̄гыт: ма̄ньщи ла̄тӈыл, венгр ос рущ ла̄тӈыг. Венгерский ла̄тӈыл хансым потрыт Юдит Дмитриева ловиньтасанэ ос ёмщакв щё̄питасанэ. 

		Акв тамле китыт ос хӯрмит нэ̄пакыг та нэ̄т э̄лаль щё̄питасаныл. Китыт нэ̄пак та̄н 2012 та̄лт ва̄рсаныл, ос ты та̄л хӯрмит нэ̄пак  та̄ратавес. О̄выл нэ̄пак щё̄питаманыл порат Юван Николаевич такви ляпа рӯпитан ма̄хманэ акван-атыгласанэ. То̄нт потрыт Герман Николаевич Ионинын, Лӯима ма̄хум институтт рӯпитан профессор-о̄йкан, рущ ла̄тӈыл толмащлавēсыт. Ма̄н ма̄ньщи профессорув Анастасия Ильинична Сайнахова та̄наныл ёмащакв ловиньтасанэ ос ат торгамтахтын ла̄тӈыт ёмщакв хӯлтсанэ. Тав а̄гитэ Динара Саидовна Гындыбина нэ̄пакн хансым потрыт пуссын ищхӣпыӈ утн печатайтасанэ. Мо̄т нэ̄пакт то̄ва потрыт Юван Шесталов о̄с акв рущ руматэ̄н Вадим Борисович Орловын толмащлавēсыт.  

		Юван Николаевич ты ма̄хманэ «рабочий группаг» ла̄всанэ. Ань ты хӯрмит нэ̄пак ва̄рманыл порат та̄н  В.С. Иванован, Е.В. Косинцеван, С.А. Герасимован ос Т.С. Мерован нё̄твēсыт. 

		Ты нэ̄пакт ма̄ньщи йис Во̄ръя-О̄тырт тэ̄рниӈ э̄рыг, Хо̄нтаӈ Лӯи-О̄трыг мо̄йтыт ла̄вим тэ̄рниӈ э̄рыг, О̄тыр понсуп саӈвлы ня̄р а̄лум-па̄лт тэ̄лум Та̄ръяим – Ко̄ръяим тэ̄рниӈ э̄рыг, Полум-То̄рум О̄йка тэ̄рниӈ э̄рге, Сакв-Сӯнт-То̄рум-Пыг-О̄йка тэ̄рниӈ э̄рге, Ло̄пыӈ-Ӯс-О̄йка кайсов, Куль-О̄тыр кайсов ос Калтащ-А̄ги винэ мо̄йт-О̄тыр Нэ̄ винэ мо̄йт рущ ла̄тӈыг толмащлавēсыт. Мункачи о̄йкан хансым пēс потрыт, мо̄йтыт то̄ват та̄гт ма̄ньщи ла̄т-ӈыл потырта̄лвēсыт, мо̄таныт лӯсум ма̄ньщи ла̄тӈыл о̄лэ̄гыт. Ща̄нь ла̄тыӈ ва̄нэ хо̄тпатн та̄н ёмщакв торгамтахтэ̄гыт. Тувыл аквта тамле мо̄йтыт, э̄ргыт такем номтыӈыщ потыртавēсыт, пēс йис о̄лыглам накыт пуссын То̄рум А̄щн мӯйлуптым ла̄тӈув щирыл э̄лаль та хультсыт. 

		Ма̄н номсэ̄в, ань ты йис потранув ловиньтан рущитн манос мо̄т хо̄тпатн ва̄рум нэ̄пакув о̄с мӯсты. Тувыл та̄н ма̄н о̄лупсав нупыл сымыӈыщ, мӯтраӈыг ос номтыӈыг сунсуӈкве патэ̄гыт. То̄рум А̄щн тэ̄лтым ма̄-вит, э̄лумхо̄лас лылыēп э̄лаль ӯргалым вос о̄нь-щияныл. Ма̄н ос мат палыт о̄луӈкве ла̄ввесӯв, та палыт ма̄нки На̄й-О̄тыранув нупыл по̄икщаӈкве патэ̄в. 

		Тамара Мерова

 
