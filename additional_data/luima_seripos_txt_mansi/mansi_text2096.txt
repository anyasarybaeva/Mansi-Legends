

	Ты э̄тпос о̄выл хо̄талэ̄т округ лēккар хо̄тпат хӯл урыл потыртасыт, маныр а̄гм та̄н тотэ̄гыт ос манрыг пусмалтахтуӈкве э̄ри. Я̄ хӯлыт хосыт описторхоз а̄гм ēмты. Ка̄сэв, щапак, тӯрхул ос мо̄т тамле хӯлыт палт ты а̄гм о̄лы. 

	Тамле хӯлыт ня̄рыг, лю̄льсаӈ па̄йтым ос мощща солвалтым тэ̄пъялан порат хо̄тпа ма̄йтэ̄т ӯит та ква̄лапēгыт. Ёты-о̄вылт ты хосыт та̄рвитыӈ рак-а̄гм ēмтуӈкве вēрми. 

	Ос лӯима̄т о̄лнэ ма̄хум номсэ̄гыт, та̄нанылн ты а̄гм пусмалтаӈкве ат э̄ри. Э̄рттам тавēн нэ̄матыр лю̄ль ат ēмты. Лēккарыт ос ла̄вēгыт, ты а̄гм та̄ра ат ке пусмалтаӈкв, ма̄йтыт о̄лнэ ӯит са̄вмуӈкве патэ̄гыт. Ань ты а̄гм пусмалтан ма̄гыс ёмас тэ̄рпи ва̄рвес. Ты тэ̄рпит, хо̄тпа ма̄йтэ пусмалтан порат, лю̄ль ва̄рмаль ат тотэ̄гыт. Ма̄хумаквет, на̄н ос на̄нкина̄н ёмас ва̄рēн, пӯльницан ва̄тихал уральтахтуӈкве ялэ̄н.

	 

	Медицина ос профилактика Центрыт рӯпитан ма̄хум кēтум ла̄тыӈ ма̄ньщи ла̄тӈыг 

	Николай МЕРОВ хансыстэ
