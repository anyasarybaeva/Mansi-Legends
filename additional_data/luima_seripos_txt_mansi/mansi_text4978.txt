
Ханты-Мансийск ӯст о̄лнэ сосса хо̄тпат сапра̄нин акван-атыглавēсыт. Та̄н ётаныл общественный связь департаментыт ва̄ӈын кӯщаиг о̄лнэ хум Константин Репин хо̄нтхатыглас. Ты та̄л сыс сосса мирыт пēс йис нак, о̄лупсаныл э̄лаль тотнэ ма̄гсыл маныр рӯпата тах ва̄раве, та урыл сапра̄нит та̄н потыртасыт. 
Кӯщай хум ла̄выс: «Ка̄сыӈ та̄л ма̄ньщи, ханты ос ё̄рн ма̄хум культураныл но̄хво̄рмалтан ма̄гсыл ма̄н о̄лнэ ма̄вт са̄в рӯпата ва̄раве. 2019 та̄л ма̄ янытыл о̄лнэ сосса мирыт ща̄нь ла̄тӈаныл янытлан та̄лыг намая-вес. Ма̄ньщи, ханты ла̄тӈыг хот ул вос со̄ймысы̄г, ня̄врамыт, ма̄ньлат хо̄тпат та̄нки ла̄тӈаныл вос ханищтасыт, тыт о̄с яныг рӯпата ва̄раве. Округувт ты та̄л сыс 50 арыгкем са̄всыр ялпыӈ хо̄талыт, фестивалит, суссылтапыт, ханищтапыт, касылыт тах щё̄питавет. Ты рӯпата «Устойчивое развитие КМНС» нампа программа-нэ̄пак щирыл ва̄руӈкве тах патаве».
Округ Дума ханты депутат Александр Новьюхов тот о̄с потыртас. Тав ла̄выс, тамле яныг сапра̄ни та̄л оигпан э̄лы-па̄лт манос йильпи та̄л о̄вылтахтын порат ва̄рыглаӈкве акваг э̄ри. Манхурип рӯпата та̄л сыс ва̄рвес ос маныр ва̄руӈкве иӈ э̄ри, ты урыл кӯщаит ос сосса ма̄хум аквъёт вос потыртэ̄гыт. 
Ты э̄лы-па̄лт ханты учёныит алфавитаныл урыл потыртаӈкве ва̄тихал  акван-атхатыгласыт, кӯщаит тув о̄с ёхталасыт. Та порат округ кӯщаит ла̄всыт, ханты ма̄хум ань са̄всыр ма̄т о̄лэ̄гыт, тыи ма̄гсыл алфавит-нэ̄пак Россия янытыл пирмайтаӈкве э̄ри.  Ювле хультум та̄л ма̄нь таквс э̄тпост Россия Президент Владимир Путин Ханты-Мансийск ӯсн ёхталас. То̄нт Наталья  Комарова ты я̄рмил урыл Президентын потыртас. Ань ханты мир алфавитаныл урыл йильпи хултнэ нэ̄пак тах пирмайтаве. 
Александр Новьюхов ос та урыл ла̄выс, 2019 та̄лт «Югра лылыēп» нампа общественный организация ос «Лӯима̄ сэ̄рипос» ма̄ньщи газета 30 та̄лэ̄н то̄влэ̄г. Ты кастыл ялпыӈ хо̄талыт щё̄питаӈкве о̄с тах э̄ри. 
Та̄л сыс мирхал касылыт, фестивалит, суссылтапыт ма̄н округувт о̄с ва̄равет. Ма̄нь таквс э̄тпос о̄выл щислат Ханты-Мансийск ӯсн са̄лы ӯрнэ ма̄хум касуӈкве ёхтэ̄гыт. Касыл «Дух огня» нампа кина мирхал суссылтан фестиваль рӯпитан порат щё̄питаве. Туи порат Нефтеюганский район «Сказка» нампа ӯщлахтын ма̄т ма̄хум ма̄ньха̄пыл касуӈкве патэ̄гыт. Ва̄т са̄грапнал э̄тпост Россия янытыл о̄лнэ каснэ хо̄тпат Ханты-Мансийск ӯсн са̄-лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве, акв ма̄ныл э̄лаль поргуӈкве во̄выглавет. То̄нт та̄н «Ку-бок России» ма̄гсыл касуӈкве акван-атхатэ̄гыт.  Тамле ялпыӈ хо̄талыт о̄лыглан порат мо̄т хо̄н ма̄ныл са̄в мӯй ма̄хум ёхталэ̄гыт ос сосса мирыт пēс йис ва̄рмалитыл пӯмщалахтэ̄гыт. 
Сапра̄нин ёхталам ма̄хум «Эринтур» нампа йильпи нэ̄пакыл мӯйлуптавēсыт. Нэ̄пак «Союз писателей Югры» нампа организация ос «Дорога жизни» нампа фонд щё̄питасы̄г. Ловиньтан нэ̄пак та̄ратан ма̄гсыл округ мирколныл олн та̄стыглавес. 
 
