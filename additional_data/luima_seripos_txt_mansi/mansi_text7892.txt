
Лӯимат о̄лнэ мирыт мо̄лалнув «Сокровища Севера» фестивальн Москва ӯст акван-атыглавēсыт. Тот са̄всыр мирыт ёт хо̄нтхатыгласум ос та̄н о̄лупсаныл о̄вылтыт китыгласанум. 
Акв колнакт Примор­ский крайныл ёхталам хо̄тпат ёт ва̄йхатасум. Тот Валентина Владимиро­вна Габова о̄лыс, тав Красноармейский район Рощино па̄вылныл ёхта­лас. Тав а̄нумн таи ла̄выс:
– Ма̄н ма̄нки ма̄ныл «Союз общин КМНС» аквъёт рӯпитан ма̄хум тыг ма̄нь удэгей миркēв урыл потыртаӈкве ёх­тысӯв. Ма̄щтыр хо̄тпанув ка̄тыл ва̄рум пормасаныл тыг тотсыт ос суссылтап щё̄питасыт. Удэгей ма̄хум маснутаныл совныл ю̄н­тыяныл, са̄всыр пормасыт йӣвныл манос лувныл щаквщияныл. 
То̄ва пормасыт Сергей Кялунзига ва̄рсанэ, нё̄тнэ са̄грапе ат тотыслӯв. Андрей ва̄рум няраг яныг сус­сылтапн мисагӯв, тыт сувениранэ суссылтэ̄в. Владимир а̄ти удэгей кос, ос ма̄н мирув пормасыт такем нё̄тнэ̄г щё̄­питыянэ. Елена Ешкова рущ «мат­рёшкат» туп удэгей хан­сал по̄с­лы­янэ, такем пӯмыщ.  
Ма̄н пуссын «Союз общин КМНС» кастыл рӯпитэ̄в. Та щирыл ка̄сыӈ хо̄тпа угодия о̄нь­щēгыт. Тамле ма̄ пром­хоз хосыт мивет, тувыл лицензиял ос квотал хан­савет. Угодия ма̄т 600 вēрыста палытыт э̄лн о̄лэ̄гыт. Тув минэ ё̄р о̄ньщēв ман а̄ти, тох та тув ялан­талэ̄в. Э̄рнэ нэ̄пакыт ак­ван-атнэ ма̄гыс тахольт нэ̄м­хоталь минуӈкве ат э̄ри, пуссын акв ма̄т щё̄­пита­вет ос ищхӣпыӈ ло̄п­сын ва̄­равет. 
Ам щēмьям ёт «Буа-Хони» («Дикая Тайга») община ва̄рсум. Хум хо̄тпат изюбрь во̄­руй ка̄тн-паттыглэ̄гыт, хӯл алыщлан ма̄гыс ли­цен­зия о̄с выгыт. 
Ювле хультум кит та̄лт во̄р на̄йн ёс­вēс, са̄в ӯй­хул порсыс. Во̄рув ань ущ­тынув во̄­руин ёх­та­лаӈкве патвес. Тох тай во̄ртолнутыт, тигрыт, изюбрыт ос во̄р пӯрщит о̄лэ̄гыт. 
Ты тув сака раквыс, таима̄гыс на̄й но̄х ат пēламла̄лыс. Сака во̄тыӈ паттат ма̄вт нэ̄ма­тыр ат тэ̄лыс, картопка о̄с ат ӯнттыгласӯв. Хӯл алыщ­лан ма̄гыс лицензия-нэ̄пак выгӯв ос Иман я̄т (ань мо̄т наме Большая Уссу­рийка) ма̄н ленки, а̄лн ос кум хӯлыт алыщ­лэ̄в. 
О̄влэ̄т са̄в удэгей ма̄­хум Сантахеза я̄ хосыт ос аквта щирыл намаим яныг па̄вылт о̄лсыт, ётыл ла̄кква-миныгласыт. Ань ма̄н районувт са̄в рущит, украинцат, белорусыт о̄лэ̄гыт, туп 200 са̄вит удэгей хо̄тпа хультыс. Ты ма̄хум халт ща̄нь ла̄тыӈ о̄с мощща ва̄гыт. Ам мо̄лты кружок ва̄рсум, то̄ва хо̄тпат тув ла̄тыӈ ханищтан ма̄гыс ёхта­лэ̄гыт. 
Кялунзига Сергей тох потыртас: «Ам совныл пормасыт ю̄нтэ̄гум ос хумус та̄наныл ю̄нтуӈкве э̄ри, суссылтэ̄гум. Ва̄т та̄­лыг ты ēмты, хумус Ольга анēквамн ханищтавēсум. Ма̄нь та̄гыл тав палтэ ёхтэ̄гум ос та сунсэ̄гум. Ляпан ӯнттавем, тот матыр та ва̄римēн. Во̄вта ю̄нтупыт, сэ̄тапыт ма̄нки ва̄рсӯв. Ла̄гыл маснут мис совныл ю̄нтыглэ̄в, то̄ванакт сов мо̄т ма̄ныл ёвтэ̄в. Са̄лы ма̄нки хосат та̄гыл ат о̄ньщēв. 
Мо̄лал ам пенсиян пат­хатасум, ты э̄лы-па̄лт свя­зит рӯпитасум. Армиян ялмум порат связистыг лусытасум. Ань щēмьям ёт во̄рт пил, лӯптат атэ̄в ос ща̄йн тэ̄лыгтым, та аēв. Пēс пора наканув осн-паттыянӯв. 
Удэгей ма̄хум ань ща̄нь ла̄тӈ­аныл мощщēртын ты ёрувлыяныл. Ам та̄ланум яныт хо̄тпат пуссын интернатт яныгмасыт, тот ща̄нь ла̄тӈыл потыртаӈ­кве ат та̄ртыглавесӯв. Ань ма̄ньлат хо̄тпат та̄нки ханищтаӈкве ат ка̄­сащē­гыт. Таи ёмас, Валентина Габова ма̄хум акван-атыглыянэ ос ханищтах­тым потыртэ̄в». 
Владимир Бойко таи ла̄выс, тав ма̄нь порат сунсыс, хумус ма̄щтыр хо̄тпат йӣв ёт рӯпитэ̄гыт, матыр пормасыт ва̄рыг­лас кос. Ос сэ̄ръёрыг 30 та̄лэ то̄влум юи-па̄лт йӣвныл ёргащлаӈкве па­тыс. О̄влэ̄т рӯтанэ, юр­танэ ма̄гыс матыр ва̄рыс. Тувыл удэгей руманэ ёт во̄раяӈке ялантас, то̄нт та̄нанылныл са̄в мӯтран ха­нищтахтас. 
Ань ты ма̄хум ляпат о̄лым ка̄тыл ва̄рнэ пор­ма­санэ та̄н нупланыл о̄с сусхатэ̄гыт. Тамле пормасыт тав нэ̄пакн ат по̄слыглыянэ, матыр йӣвсуп выг ос та̄ра матыр та ёрги. Акв хо̄тал сыс матаре щаквщи ос мо̄тыт хо̄талэ̄т мо̄тан выг, та о̄вылтам утэ ётыл номсах­тым ущ э̄лаль щё̄питытэ.  
Та̄н па̄вланыл по̄хат во̄р яктаве, ат э̄рнэ йӣвыл тувыл миве. Ня̄врамыт щаквщуӈкве ат ханищты, хӯрахлы. Тамле тэ̄лат акваг ӯргалахтуӈкве э̄ри, тав пēлп касаил ос мо̄т тальхыӈ утыл са̄в рӯпиты. Хотьют сака тахмаи, тав та̄ланэ нупыл ат сунсы, ла̄щалт пормасыт ва̄руӈ­кве та ханищтахты. 
Удэгей ма̄хум о̄с ма̄н сосса мирагув хольт э̄лаль о̄лнэ ва̄рмаль кин­сэ̄гыт, та̄рвит тэ̄ланыл кӯщаяныл ёт потыртах­тым ва̄рияныл.
Тамара МЕРОВА
