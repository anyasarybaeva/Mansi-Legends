
Сергей Коваленко ля̄ххал тотнэ ма̄хум ёт РИЦ «Югра» колт хо̄нтхатыглас. Ты хум округ Военный комиссариат колт рӯпиты, ма̄ньлат ма̄хум армиян тēтнэ отделт кӯщаиг о̄лы.

	Тав та урыл потыртас, ань ты э̄тпос 7 хо̄талэ̄ныл округт о̄лнэ ма̄ньлат пыгыт армиян виӈкве та патвēсыт. Ты ва̄рмаль щар ма̄к колэ Пыть-Ях ӯст ӯнлы, рущ щирыл ла̄ваве – окружной сборный пункт. Тувыл ты э̄тпос 10 хо̄талт День открытых дверей ва̄рыглавес – та порат тув э̄ргын-йӣквнэ ма̄хум ёхталасыт, яныг кӯщаит ёт, пӯпколт рӯпитан хо̄тпат ос хо̄нтлам мир ёт са̄всыр хо̄нтхатыглапыт ва̄рыглавēсыт. Армиян миннэ пыгыт ос ща̄нь-а̄щаныл Военный комиссариат кӯщаит ос лусытан ма̄нылт рӯпитан ма̄хум ёт пот-рамаӈкве вēрмēгыт, матыр китыглахтан ла̄тыӈ о̄ньщēгыт те, вос китыглахтэ̄гыт, та̄нанылн э̄рнэ тэ̄лат пуссын та̄ра вос паттыяныл.

	Сергей Коваленко ла̄выс: «Тамле хо̄нтхатыглап ма̄н ань таима̄гыс ва̄рыглэ̄в, ма̄ньлат пыгыт ос ща̄нь-а̄щаныл ма̄н ва̄рнэ рӯпатав вос ка̄салыяныл, вос ва̄га-ныл, хумус пыгыт тыт ӯриянув. Ты тэ̄ла палт пуӈктотнэ ма̄хум та̄н ётаныл потрамēгыт, пыгыт армиян тотнэ э̄лы-па̄лт манхурип маснутыл маставет, манарыл тыттавет, пуссын суссылтыянӯв. Ты та̄л са̄т со̄тыра арыгтем ма̄ньлат хо̄тпа армиян виӈкве номсаве. Ань тыхо̄тал кастыл хӯрум со̄тыратем пыг э̄рнэ нэ̄паканыл щё̄питавēсыт, лēккарытын сусвēсыт. Таквсы порат кос хоты военный частин пыгыт вивет, ос туп Президентский полк нампа частин ат вивет, тув тӯяг ущ пēриявет. Ань винэ пыгыт халт то̄ват альтернативный служба щирыл минэ̄гыт, та̄н ма̄гсыланыл я̄нас рӯпата манос ханищтахтан тэ̄ла щё̄питавес».

	Светлана Ромбандеева
