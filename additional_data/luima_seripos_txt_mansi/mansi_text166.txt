
Округ губернаторув Наталья Комарова ня̄врамыт матарыл акваг нё̄тумта̄лыянэ. Та̄наныл янытлан мирхал хо̄талт, лӯпта э̄тпос о̄выл хо̄талэ̄т, тав о̄с а̄гирищитпыгрищит са̄всыр мӯйлупсатыл мисанэ.
2013 та̄л округув яны­тыл ёмас тэ̄ла ва̄рнэ та̄лыг намаявес. Тувыл ань ля̄ххал тотнэ ма̄хум ка̄сыӈ ёмас тэ̄ла урыл хо̄т-а̄ти акваг вос потыртэ̄гыт. Телевизор хосыт са̄в ёмас передачат суссылтавет, хумус ма̄хум ня̄врамытын ман а̄гмыӈ-мосыӈ хо̄тпатын нё̄тэ̄гыт. Ма̄к ёмас пе­редачат тах 2014 та̄лт та̄л котиль э̄тпосэ̄т ла̄вавет ос ты передачат ва̄рнэ ма̄хум янытлавет, мӯйлупсатыл мӯйлуптавет.
Округувт 15 районыт ты ёмас ва̄рмаль ва̄руӈкве ка̄сащасыт. Ха̄льӯс район кӯщаит ань рай­онаныл ялпыӈ хо̄талэ кастыл 420 са̄виттем ёмас тэ̄ла ва̄руӈкве ла̄всыт. Ин­тернет щирыл «Карта до­брых дел Югры» нампа программа хосыт ма̄хум халанылт потрамēгыт ос румалахтэ̄гыт, хотьют вēрми, нё̄тмил ӯрнэ хо̄тпан нё̄тумты. Ты э̄рнэ программа хосыт са̄в хо̄тпа о̄лупсаныл урыл хассыт. Округ кӯщаюв ка̄сыӈ пищма ловиньта­стэ, ка̄сыӈ хо̄тпан нё̄тыс, мӯйлупсат мӯйлуптас, са̄в ёмас, сымыӈ ла̄тыӈ ла̄выс.
Губернатор пресс-службаныл кēтым ля̄ххал ма̄ньщи ла̄тӈыл С. Ромбандеева толмащластэ.
