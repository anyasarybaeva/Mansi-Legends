
Я̄тил, тыныӈ ня̄врамыт, ма̄ньлат хо̄тпат, ханищтан ма̄хум, ома-а̄тят! На̄нан йильпи ханищтахтын та̄лыл янытлыянум! 
Ты хо̄тал ма̄н пуссын са̄всыр ёмас тэ̄лат урыл номсэ̄в, са̄в матыр ва̄ра­паӈкве, хо̄т-а̄ти но̄х-па­туӈкве таӈхēв. Номсэ̄гум, ты ханищтахтын та̄лт на̄н са̄в э̄рнэ тэ̄лат ва̄регы̄н тах, о̄лнэ ма̄вн яныг па̄рыс тотэгы̄н.
Щар ущ о̄выл классын минам ня̄врамыт ма̄гыс ты ма̄к хо̄тал – ты та̄л ва̄т нупыл ат со̄тыра а̄гири­щит ос пыгрищит о̄выл классын минэ̄гыт, та̄н ма̄г­сыланыл ло̄ӈханьщап о̄выл щёс сумыллы. Уни­вер­ситет ос колледж колытн минам ма̄ньлат хо̄тпат тыхо̄тал о̄с урак­та̄л о̄лэ̄гыт, та̄н яныг тэ̄ла ва̄рсыт – экзаменыт ёмащакв хассыт, ос ань пēриям рӯпатанылн ха­нищ­тахтуӈкве патэ̄гыт.
Ты та̄л округ янытыл 240 ма̄ньлат хо̄тпат школат ханищтахтуӈкве о̄выл­тахтасыт, 53 со̄тыра ос студентыт. Ка̄сыӈ хо̄т­пан са̄в ёмас ла̄тыӈ ла̄вēгум, ёмащакв ханищтахтэ̄н, учителит ос ща̄нь-а̄щ ла̄тыӈн хӯнтлэ̄н!
Яныг па̄рыс тотэгы̄н
Ма̄-во̄й ос газ но̄х-винэ хо̄тпат, округт о̄лнэ я̄тил мир! На̄нанн ам ма̄-во̄й ос газ но̄х-винэ ма̄хум ялпыӈхо̄талыл янытлыянум!
Ты тэ̄ла ва̄рнэ ма̄хум Россиявн яныг па̄рыс тотэ̄гыт – энергетический ос экономический тэ̄лат мӯсхал щирыл минэ̄гыт, Югра ӯсытт ос па̄влытт о̄лупса ёмас, ма̄хум о̄лнэ кол о̄ньщēгыт, рӯпитэ̄гыт, ня̄враманыл янмалтэ̄гыт. 
Округт 40% са̄вит ма̄-во̄й но̄х-виве, мощēртын 13-миллиард са̄вит тонна ка̄тн-паттаве. Газ винэ тэ̄ла палт Югра ма̄в китыт мēстат о̄лы, мо̄лты порат 31,5 млрд са̄вит кубичес­кий метр ка̄тн-паттувес.
Ма̄-во̄й ос газ но̄х-винэ хо̄тпат ма̄гыс конкурс о̄лы, ёмащакв рӯпитан ма̄хум ос компаният ка̄­сыӈ та̄л ты ялпыӈхо̄талт янытлавет. Ты сака ё̄р, ка̄ркам хо̄тпат. 
Ма̄-во̄й но̄х-винэ ма̄т рӯпитан ма̄хум, колта̄г­ланын пуссын пуста̄гыл вос о̄лэ̄гыт, со̄тыӈыщ, щу­ни­ӈыщ вос о̄лэ̄гыт! 
Округ кӯщай пēнтсыл рӯпитан хум Р.Н. Кухарук ля̄ххалаге ма̄ньщи ла̄тӈыг С. РОМБАНДЕЕВАН толмащлавесы̄г
