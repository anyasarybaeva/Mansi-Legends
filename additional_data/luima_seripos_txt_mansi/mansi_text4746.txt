
Туи хӯрум э̄тпос сыс манаса̄вит а̄гирищит ос пыгрищит ща̄рщин пувлуӈкве ялсыт, ос хоты ня̄врамаквет пусмалтавēсыт, та урыл са̄всыр департаментыт рӯпитан хо̄тпат ля̄ххал тотнэ ма̄хум э̄лы-па̄лт потыртасыт. 
Ханищтап департаментыт кӯщай ва̄ӈын нэ̄ Снежана Возняк ла̄выс, ты ва̄рмаль ма̄гсыл округ бюджетныл ты та̄л кит арыгкем млрд солко̄ви та̄стувес. Ты рӯпата та̄л сыс ва̄раве, яныг таквс э̄тпост ӯщлахтуӈкве манос пусмалтаӈкве та̄н о̄с са̄в ня̄врам  кēтыглэ̄гыт. 
Ты э̄лы-па̄лт мирн нё̄тнэ департаментыт ты тэ̄ла тāрапаттым о̄ньщастэ, ань са̄всыр ма̄т рӯпитан ма̄хум пуссын аквъёт ты рӯпата ва̄рēгыт. МЧС, Рос-потребнадзор ос мо̄т ма̄хум ты ма̄т ва̄тихал уральтыяныл. 
Лӯпта э̄тпост, о̄йттур э̄тпост, во̄ртур э̄тпост округувт 572 са̄всыр лагерит рӯпитасыт, тот 51 со̄тыра 985 ня̄в-рам ӯщлахтасыт. Ты халт 56 палаткаӈ ла̄герит ва̄рыглавēсыт, 32 лагерит ня̄врамыт рӯпитасыт ос олн сэ̄лсыт. Туи порат 75 со̄тыра 689 ня̄врам ӯщлахтасыт, та̄н халанылт 350 — мо̄т хо̄н ма̄тын тотыглавēсыт ос 15 со̄тыра 475 ня̄врам ща̄рщин пувлуӈкве ялсыт. 
Культура департаментыт рӯпитан нэ̄ Наталья Михайлова ла̄выс, та̄н «Развитие культуры Югры» нампа программа хосыт 340 со̄тыра солко̄ви холтсыт. Олныт та̄н касыл щирыл та̄стыглэ̄гыт. Ты та̄л о̄выл щёс «Ильгиборская» нампа община но̄хпатыс ос Белоярский районт та̄н сосса ня̄врамыт ӯщлахтын ма̄ ва̄рыгласыт. Хӯрум смена сыс 200 а̄гирищит-пыгрищит тув тотыглавēсыт. 
Ань ка̄сыӈ та̄лныл округ янытыл са̄внув лагерит рӯпитаӈкве о̄вылтахтэ̄гыт. Та̄н пуссын акв реестр-нэ̄пакн хансым о̄лэ̄гыт ос хоты ма̄тын ня̄врамыт ялуӈкве вēрмēгыт, тот пуссын ловиньтаӈкве ро̄ви. 
Ма̄н округувт этнолагерит о̄с рӯпитэ̄гыт,  манах ма̄ньщи, ханты ос ё̄рн ня̄врамыт ща̄рщин пувлуӈкве тотыглавēсыт, кӯщаит о̄с китыглавēсыт. Снежана Возняк ювле ла̄выс, хоты этнолагерит рӯпитасыт, тав ла̄вуӈкве ань ат вēрми. Манаса̄вит сосса ня̄врам Крымн, Краснодарский краит ялсыт, та̄н о̄с ат ловиньтасыт. Мо̄тыт та̄л ты а̄гирищит-пыгрищит я̄нас тах ловиньтыяныл.  
