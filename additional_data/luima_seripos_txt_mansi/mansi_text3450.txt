
Округ мирколт яныг сапра̄ни ва̄рыглавес. Тув атхатыглам соссаӈ хо̄тпат са̄всыр ма̄т рӯпитэ̄гыт, та̄н ань ханты ла̄тыӈ урыл потыртасыт. А̄с ма̄хум акв сака та̄рвитыӈ ва̄рмальн ань я̄рмысыт.

	Хӯрум та̄л минам порат то̄ва учёный хо̄тпат йильпи алфавит щё̄питасыт, та̄н хащта̄л букват тот хассыт. Ос ань таӈхēгыт, ты щирыл ка̄сыӈ хо̄тпаныл вос хансы, ка̄сыӈ школат ханты ня̄врамыт ты йильпи алфавитн вос ханищтавет. Ловиньтан нэ̄пакыт, учебникыт, ханты газетаныл пуссын ты йильпи буквал вос хансавет.

	Са̄выӈпа̄лэ ханты ма̄хум ты йильпи ва̄рмаль ёт щар ат ка̄сащасыт. Та̄н ла̄тӈаныл ань пуссын щар мо̄т щирыл хансуӈкв э̄рēгыт. Нила та̄лыг мощēрт ты ēмты, та̄н та̄нти халанылт воритотэ̄гыт.

	Ты сапра̄нит о̄лум Ирина Лисютина образование департаментыт рӯпиты. Нэ̄ ла̄выс, округ департамент приказе щирыл, Белоярский район хӯрум ханты па̄влытт (Полноват, Касум ос Ванзеват) школат ня̄врамыт ты йильпи алфавит щирыл ханищтаӈкв вос патвēсыт. Хӯрмит та̄л туп Касум па̄вылт ня̄врамыт тыщирыл ханищтавет. Ванзеват па̄вылт школат рӯпитан ма̄хум пēс учебникыт щирыл ня̄врамыт ёт рӯпитэ̄гыт.

То̄ват ат ка̄сащēгыт

	Яныгпа̄ла э̄ква Мария Кузьминична Волдина ты сапра̄нит ла̄выс, ты йильпи тэ̄ла ёт тав о̄с щар ат ка̄сащи. Ма̄нь ня̄врамыт ань ща̄нь ла̄тӈаныл щар ат ва̄ганыл. Тав са̄всыр ма̄т яласы, школан хунь во̄ваве, соссаӈ ня̄врамыт пуссын титыглыянэ – хотьютаныл та̄н халанылт ща̄нь ла̄тӈе ва̄гтэ. Акв-тит а̄ги-пыг туп ва̄гтэ. Ос йильпи хащта̄л букват те нэ̄глэ̄гыт, то̄нт ня̄врамытн сака та̄рвитыӈ паты.

	Сака ёмас ла̄тыӈ Александр Новьюхов ла̄выс. Тав ань округ Дума депутатыг о̄лы, са̄кконыт пуссын ёмащакв ва̄ганэ. Тав тох потыртас. Ань Касум па̄выл ня̄врамыт йильпи букватн ханищтавет. Ос ма̄к тамле са̄ккон о̄лы, ма̄нь ня̄врамыт туп государственный программа щирыл ханищтаӈкв э̄рēгыт. Са̄в-сыр йильпи тэ̄ла школат тӯлуӈкв ос йильпи щирыл та̄наныл ханищтаӈкв са̄кконыт щирыл ат ро̄ви. Манрыг Касум ня̄врамыт ты тэ̄лал ва̄рвēсыт.

Наука ма̄хум потраныл

	А̄с-угорский институт кӯщай нэ̄ Виктория Сподина ла̄выс, тав йильпи алфавит хансум ма̄хум янытлыянэ, та̄нанылн нё̄ты. Ос э̄лаль тох ла̄выс, 1990 та̄лыт порат щё̄питым ханты алфавит сака пēс, ань тав школатн щар ат хо̄йхаты.

	Йильпи рӯпата о̄вылтам ма̄хум пуссын нё̄туӈкв э̄рēгыт. Ма̄к та̄н ты ханты мир ща̄нь ла̄тӈе ёмащакв ва̄ганныл. Ань А̄с ма̄хум нила диалект щирыл потыртэ̄гыт. Ты йильпи алфавит пирмайтаве те, то̄нт ка̄сыӈ ла̄тыӈ хумус ля̄галаве, та̄н таве э̄рнэ щирыл нэ̄пакн хансуӈкв вēрмияныл.

Ня̄врамыт ханищтан нэ̄пакыт урыл

	Учебникыт урыл Софья Каксина потыртас. Тав Касум па̄вылт ня̄врамыт ханты ла̄тӈын ханищтыянэ, Ханты-Мансийск ӯсн ат ёхталас. Белоярский ӯст видеосвязь урыл такви рӯпататэ урыл тох ла̄выс, та̄н са̄в та̄л пēс учебникыт щирыл ня̄врамыт ханищтасаныл. Ань ос йильпи букватыл хансым учебникыт школан о̄с сака ат ро̄вēгыт. Та̄наныл йильпииг хансуӈкв э̄рēгыт. Ос ты тэ̄ла хунь о̄вылтаве, школат рӯпитан ма̄хум тув вос во̄вавет, та̄н ты ёмащакв ва̄ганыл, ня̄врамыт ма̄гыс манырсыр учебникыт э̄рēгыт.

	Йильпи букват ос алфавит урыл нэ̄ тох ла̄выс, тав о̄влэ̄т о̄с щар ат ка̄сащас, такви ты букват ат торгамтасанэ. Тувыл ла̄щлакв ёмащакв ханищтасанэ, ань ня̄врамыт ты йильпи букват хансуӈкв ханищты. Ня̄врамыт ос та̄н ща̄няныл-а̄щаныл нэ̄матыр ювле ат ла̄вēгыт, та̄н ты тэ̄ла ёт ка̄сащасыт ман а̄ти.

Сапра̄ни кӯщай ла̄тӈе

	Ты сапра̄нит общественный ос внешний связь департамент кӯщай нэ̄ Елена Шумакова пуӈктотнэ хо̄тпаг о̄лыс. Ка̄сыӈ хо̄тпа потыртаме юи-па̄лт тав тамле ла̄тыӈ ла̄выс. Ань э̄лаль ханты алфавит хаснэ рӯпата ва̄рнэ ма̄гыс яныг учёный хо̄тпат тыг вос во̄вавет. Та̄н ты ёмащакв ла̄вēгыт, школат ханищтахтын ня̄врамыт ма̄гыс манырсыр алфавит хансуӈкв э̄ри, ханищтан нэ̄пакыт э̄рнэ щирыл хумус хансавет. Тувыл округувт яныг комиссия атаве, рущ ла̄тӈыл те ла̄вуӈкв – «независимый» рӯпата та̄н ва̄руӈкв патэ̄гыт. Нэ̄мхотьют та̄нанылн хӯлтнэ ла̄тыӈ ат ла̄ви.

	Образование департаментыт рӯпитан ма̄хум о̄с ла̄ввēсыт, та̄н округув янытыл ка̄сыӈ школат рӯпитан хо̄тпат ос ня̄врамыт ща̄няныл-а̄щаныл вос титыглыяныл – ты йильпи рӯпата ос йильпи алфавит ханты мирн э̄ри ман а̄ти. Ма̄хум титыгланэ̄ныл юи-па̄лт тах ущ ты рӯпата э̄лаль ва̄руӈкв патаве.

	Ос ты сапра̄нит о̄лум ма̄хум са̄выӈпа̄лэ пуссын ла̄всыт, ты йильпи алфавит та̄н та̄нти ёмащакв ат торгамтыяныл. Ос ма̄нь ня̄врамыт школат саватаӈкв ёмас хунь. Тамле о̄лупса ты ēмтыс, акв-тит хо̄тпа та̄нти мираныл ма̄гыс йильпи букват номылматсыт ос ань пуссын ня̄врамыт ты йильпи тэ̄лан вос ханищтавет. Мо̄т хо̄т-паныл ка̄сащēгыт ман а̄ти, ань о̄с тах та̄рапаттаве. Тамле ты ва̄рмаль А̄с ма̄хум ань о̄ньщēгыт.

	 


Ма̄ньщи ла̄тӈув урыл

		 


			Ты институтт ма̄н ма̄ньщи ма̄хманув о̄с рӯпитэ̄гыт. Ос юи-о̄выл та̄лытт матрыг та̄н о̄с йильпи щирыл то̄ва ла̄тӈыт хансуӈкв патсаныл. Ты ла̄тӈыт ловиньтаӈкв ос хансуӈкв сака та̄рвитыӈ.

			Ос ла̄тыӈ ханищтан ня̄врам хумус торгамтытэ, э̄рнэ щирыл хумус хансуӈкв э̄ри – пēс учебникыт манос ущты хансым нэ̄пакыт щирыл. Ань тот рӯпитан ма̄хум то̄ва ла̄тӈыт тох хансыяныл, на̄н ань ловиньтэ̄н:

			 

			Тэ̄лыиг – тэлыйыг;

			Туииг – туйыйыг;

			Ва̄иг – вайыг;

			На̄иӈхап - на̄йыӈхап.


 
