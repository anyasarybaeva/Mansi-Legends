

	«Югра лылыеп» общественный организация Белоярский ӯст соссаӈ ма̄хум съездын акван-атыгласанэ. Ань ты съезд ХI щёс ва̄рыглавес. Та районт 3 со̄тыра арыгтем соссаӈ хо̄тпа о̄лы. Таима̄гыс ты ма̄хум тот акван-атхатыгласыт.


		Съездын округ правительства па̄лыл Г. Бухтин, округ дума депутат В. Сондыков ос мо̄т са̄всыр ма̄тт рӯпитан кӯщаит ёхталасыт. 

		Ань хӯрум та̄л сыс акв щёс ханты ос маньщи ма̄хум акван-атыглавет. Тот са̄в та̄л Александр Новьюхов кӯщаиг о̄лы. Тав тув акваг та пēрияве, ань ты съездыт о̄с аквтох о̄лыс, э̄лаль тав кӯщаиг та ӯнттувес. 

		О̄выл ла̄тыӈ атхатам ма̄хум э̄лы-палт тав ты ла̄выс. Потыртас, та̄н ань хумус рӯпатаныл ва̄рияныл, са̄всыр проект хосыт хумус рӯпитэ̄гыт. Нефтяной компаният ёт о̄с ёмащакв потыртахтым о̄лэ̄гыт, таит тананыл олныл мыганыл. Та̄нанылн нё̄тнэ мо̄т организацият пуссын ла̄всанэ. 

		Ань та съездын Всемирный банкыт рӯпитан ма̄хум ёхталасыт, та̄н ос общинатн нё̄тэ̄гыт. Россия янытыл та̄н 1 со̄тыра арыгтем са̄всыр йильпи проект хосыт рӯпитан ма̄хум олныл мыганыл. Ма̄н округувт рӯпитан общинатн нё̄туӈкв та̄н о̄с ка̄сащēгыт.

		Та съездын ань сака са̄в ма̄хум ат ёхталас. Ос тот о̄лум делегат-хо̄тпат пуссын та̄нти ва̄рнэ рӯпатаныл урыл потыртасыт. М. Антонова потыртас, матах та̄л минам юи-па̄лт соссаӈ ма̄хум пуссын о̄лнэ колыл майлувēсыт, са̄в та̄л очередит мо̄т ма̄хум халт ӯрхатуӈкв ат э̄рыс. Ань ты ва̄рмаль ёт кӯщаит рӯпитаӈкв сака ат таӈхēгыт. Ма̄ньлат ма̄хум организация сака э̄сгувес, та а̄гит-пыгыт, со̄ль, сака ка̄ркамыг о̄лэ̄гыт. 

		Р. Решетникова хансум потыр ма̄ньщи ла̄тӈыл В. Хозумова хансыстэ

		 

 
