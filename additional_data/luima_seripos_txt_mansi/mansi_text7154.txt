
Ща̄нь янытлан хо̄тал Россиявт таквсы о̄лы, ос а̄щит ат янытла̄лвēсыт. Ты таквс а̄щит янытлан хо̄тал о̄с ва̄рвес, ты та̄л ма̄нь таквс э̄тпос 17 щислат а̄тяг о̄лнэ хумыт та янытлавēсыт. Ты э̄лы-пал ма̄нь таквс э̄тпос нилыт хо̄талт Россия Президентув Владимир Путин нэ̄пак хансыс, аквты э̄тпос хӯрмит ӯщлахтын хо̄талт а̄щит янытлан хо̄талыг вос паты. 
Ма̄н округувт та хо̄тал яныг кӯщай нэ̄ ёмас ос э̄рнэ тэ̄лат ва̄рнэ хумыт ёт потыртас, ты ва̄рма­ляныл «I региональный слёт отцов Югры». Ань йильпи щирыл нэ̄мхо̄т акван-атхатуӈкве ат э̄ри, ла̄кква ма̄т о̄лым ищхӣ­пыӈ ут хосыт потыртэ̄гыт. Наталья Комарова та хо̄­тал Сургут ӯсныл ма̄хум ёт по­тыртас. Ка̄сыӈ ӯсныл, па̄вылныл манос район­ныл хумыт ня̄враманыл ёт тав ётэ потыртасыт. Та̄нти ва̄рнэ рӯпа­таныл, ма̄к э̄рнэ тэ̄ланыл тавēн сус­сылтасыт ос маныр пӯмыщ о̄ньщи – тавēн потыртасыт. 

Ханты ос ма̄ньщи ма̄хум мир ма̄гсыл о̄с са̄в э̄рнэ рӯпата ва̄рēгыт. «То̄рум Маа» музейт ты туи ня̄врамыт ма̄гсыл ква̄лгыт хосыт нумын ха̄хталахтын ма̄ ва̄рвес. Тав рущ щирыл ла̄вияныл – «верёвочный парк». Ань Вячеслав Кондин такви щēмьятэ ёт тув ёхталас ос кӯщай нэ̄н ты урыл потыртас. Нёлолов та̄л ювле хультум порат тав ня̄врамыт ма̄гсыл «Та̄ксар ма̄хум» ханищ­тап ва̄рыс, туи музейн ёхталан ня̄врамытын сосса мир о̄лупса урыл по­тыртэ̄гыт, ханищтыяныл, хумус во̄рт щēранка та̄л на̄й пēламтаӈкве, колпал ва̄руӈкве, щирва па̄й­туӈ­кве. Ты ва̄рмалит ня̄врам ва̄ӈкве те паты, тав во̄рт хот ат тыпи, ос на̄й та̄л ат по̄ляве. Вячеслав Юрье­вичин Данил пыге нё̄ты. Данил такви ма̄нь порат тот мо̄т ня̄врамыт ёт ма­тыр-а̄ти ва̄руӈкве ханищ­тахтас, ань ос ёмщакв нё̄туӈкве вēрми. 

Ань йист яныг ӯсыӈ ма̄т о̄лым ня̄врамыт о̄с вос та̄ксарыг, ё̄рыг вос  яныгмēгыт, ты ма̄гыс Вячеслав Юрьевич ты «верёвочный парк» ва̄руӈкве вуйхатас, тав культура департамент кӯщай Артур Латыпов ёт потыртахтас, хум номтэ патыс ос туи сыс та ва̄рвес. 
Ань ка̄сащан ма̄хум тув ёхталэ̄гыт, олн ойтэ̄гыт ос ква̄лгыт хосыт ё̄мыгтэ̄гыт. Ёлы ква̄лгыт хосыт ма̄нь­нув ня̄врамыт ос карыс ма̄­ныл пилнэ ма̄хум ё̄мыг­тэ̄гыт. Карсыг ва̄рим ква̄л­гыт хосыт щар со̄ль та̄к­сар ос ат пилнэ хо̄тпат минэ̄гыт. 

Та ма̄ ма̄ньщи ла̄тӈыл «Каснэ ма̄» ла̄ваве ос лё̄ӈхыт ос пуссын ма̄ньщи ла̄тӈыл намтсаныл. 
«Та̄ксар ма̄хум» ха­нищ­тап урыл ос «Каснэ ма̄» урыл Вячеслав Юрьевич потыртаме юи-па̄лт кӯщай нэ̄ Наталья Комарова пӯмащипа ла̄тыӈ ла̄выс ос ка̄тпатта хоса ра̄тыс. 
Мо̄т хумыт ос та̄нти ня̄враманыл ёт ва̄рнэ рӯпатаныл суссылтасыт. Ва̄им, ка̄сыӈ а̄щ такви щēмьятэ, такви ня̄враманэ ма̄гсыл рӯпиты, матыр э̄рнэ тэ̄лан ханищтыянэ. 
Галина КОНДИНА
