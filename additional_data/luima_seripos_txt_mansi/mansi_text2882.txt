
Ханты-Мансийск ӯст округ мирколт ня̄врамыт ӯщлахтан ма̄наныл урыл потыр о̄лыс. Тув са̄в кӯщаит ёхталасыт, ва̄ӈнаныл по̄сыӈ ма̄хум ос ӯщлахтан ма̄т ня̄врамыт ӯргалан ос уральтан хо̄тпат о̄лсыт.

	О̄выл ла̄тыӈ округ янытыл савалап ня̄врамыт ӯргалан де-партаментыт кӯщаиг о̄лнэ нэ̄ Елена Немчино-ва тав ла̄выс: «Ты тув округувт 590 ӯщлахтан ма̄ щё̄питавес, 91 со̄тыра 265 ня̄врам ӯщлахтуӈкве паты. 493 ма̄т туп хо̄тал палыт ӯщлахтуӈкве патэ̄гыт, 55 палаткаӈ лагерит, 16 ма̄т ма̄ньлат ма̄хум рӯпитаӈкве патэ̄гыт. Кит ма̄т та̄н пусмалтаӈкве патавет – Нижневартовск ӯст о̄лнэ «Нефтяник Самотлора» колт ос Югорск ӯст о̄лнэ «ЮгорскТрансгаз» колт. 

	Округув коны-пал то̄ваныл Россия янытыл ос э̄лы хо̄н ма̄т ӯщлахтуӈкве патэ̄гыт, 20 со̄тыра 515 ня̄врам. 

	208 ня̄врам Всероссийский детский центрытн ӯщлахтуӈкве ос пусмалтахтуӈкве кēтавет: «Орлёнок» (Туапсе ӯст о̄лы), «Смена» (Анапа ӯст о̄лы) ос «Артек» (Крым Республикат о̄лы).

	Ма̄ньлат ма̄хум вуян-тан ва̄ӈнаге по̄сыӈ нэ̄ Татьяна Черкашина та урыл ла̄выс, ань мори капыртан (алхатыгла̄лнэ от матыр лю̄ль ва̄ра-па̄лнэ) ня̄врамыт пуссын ӯщахтуӈкве ос пусмалтахтуӈкве кēтавет, рӯпатал мивет, сакати олн-ло̄мт сэ̄лэ̄гыт. 

	Ва̄ӈнаге по̄сыӈ хум Александр Казачинин ла̄вме щирыл, тӯяг ня̄врам ӯщлахтан ка̄сыӈ ма̄ мӯсхал щирыл уральтавес, пуссын ёмащакв щё̄питымат. Ня̄врамыт па̄йтым тэ̄нутыл кит ман хӯрум щёс тыттуӈкве патавет. 

	 

	 

	Светлана Ромбандеева  
