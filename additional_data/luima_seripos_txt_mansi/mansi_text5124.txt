
Округ кӯщай нэ̄ Наталья Комарова Ханты-Мансийск ӯст та̄рвит а̄гмыт пусмалтан лēккарыт акван-атыгласанэ. Ювле хультум э̄тпост та̄н 54 та̄л яныт нэ̄ а̄гмыӈ ма̄йтэ хот-яктысаныл, ос тув пус ма̄йт ю̄нтсыт. Ты ва̄рмаль та̄н ищхӣпыӈ ут хосыт ва̄рсыт.
Кӯщай нэ̄ ла̄выс: «Ань мир пусмалтан ма̄хманув йильпи ищхӣпыӈ ут хосыт са̄всыр операцият ва̄руӈкве акваг ханищтахтэ̄гыт. Ты тэ̄ла хосыт, ётыл, ма̄хум а̄гмыӈ сыманыл о̄с йильпииг ӯнттуӈкве патавет. Округувт рӯпитан лēккаранув ты ва̄рмаль ёмщакв вос ва̄ганыл, та̄н Россият ос мо̄т хо̄н ма̄т о̄лнэ пӯльницатыт ханищтавēсыт».
Ань яныг ӯсытыт лицензия-нэ̄пак о̄щнэ нёлолов пӯльница о̄лы. Та̄н пуссын йильпи ищхӣпыӈ утыл та̄стым о̄лэ̄гыт. Тот та̄рвит а̄гм о̄щнэ э̄лумхо̄ласыт пусмалтан ма̄гыс матыр-а̄ти пуссын о̄лы. 
Ты та̄л рēтыӈ ю̄свой э̄тпост ма̄н лēккаранув округ пӯльницат э̄лумхо̄лас йильпи ма̄йтыл ю̄нтсаныл. Ты урыл яныг лēккар ва̄ӈын хум Михаил Скоробогатов потыртас. 
Тав ла̄выс: «Операцияв ёмщакв ва̄рыслӯв, нэ̄матыр та̄рвит ва̄рмаль ат ēмталас. Нэ̄кве ты та̄л хо̄тпан нупыл нила та̄лэ то̄влыс. Тав ма̄йтэ сака а̄гмыӈ о̄лыс, тэ̄рпил пусмалтаӈкве ат вēрмыслӯв. 
Ань ты хосыт тав янытэ̄т пуста̄глыг ēмтыс, ёмщакв тэ̄пъялы ос такви ё̄мыгты. Ма̄н таве юв та̄ртыслув кос, ос иӈ уральтым о̄ньщилӯв. 
Ты операция ва̄рнэ ма̄гыс хо̄тпан хоса ӯрхатуӈкве э̄ри. Э̄лумхо̄лас кӣвранэ ущты хотталь щалтум хо̄тпатныл вивет. Порсум хо̄тпа сыме, ма̄йтэ манос сāӈкв-а̄хвтасанэ пуста̄гыл о̄лэ̄гыт ке, то̄нт ущ тав утанэ мо̄т хо̄тпан ӯнттын ма̄гыс ро̄вēгыт». 
Округ кӯщай ла̄вме щирыл, мо̄лты та̄л тыт ат со̄тыра арыгтем э̄лумхо̄лас сыманыл пусмалтавēсыт. Акв со̄тыра атса̄т ла̄гыл ос ка̄т лувнак а̄гм пусмалтавес. 
Юи-о̄выл хӯрум та̄л сыс тыт сāӈква̄хвтас йильпииг ӯнттым ва̄т операция мӯсхалыг ва̄рвес, ты та̄л кит якытлахтын  накыг  о̄лсы̄г.
Ювле хультум та̄лт округ пӯльницат сāвсыр лēккарыт акван-атхатыгласыт. То̄ва хо̄т-пат мо̄т хо̄н ма̄ныл тыг ёхталасыт. Та̄н тыт аквъёт та̄рвитыӈ операцият ва̄рнэ ма̄гыс халанылт ханищтахтуӈкве ос хӯлтыглахтуӈкве потыртахтасыт. 
Ань Югра ма̄т рӯпитан лов яныг пӯльницат йильпи ищхӣпыӈ утыл ёвтавет тах. 
Тувыл мощēртын Сургут, Нижневартовск ос Ханты-Мансийск ӯсытыт ма̄хум а̄гманыл уральтан ма̄гыс хӯрум пӯльница пӯнсавет. Ма̄нь ня̄врамыт пусмалтан пӯльницат о̄с мӯсхал щирыл щё̄питавет, йильпи э̄рнэ утыл ёвтавет. 
2019 та̄лт сāӈква̄хвтасыт, лув ва̄лм ос «стволовой клеткат» ла̄внэ утыт пēнтнэ ма̄гыс лов операция ва̄раве. Юи-о̄вылт кӯщай нэ̄ тох ла̄выс, ма̄н лēккаранув мо̄т сым ӯнттын ва̄рмаль ёмщакв ханищтыяныл ос ӯнттуӈкве патэ̄гыт тах.
