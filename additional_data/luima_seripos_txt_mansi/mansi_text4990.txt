
Ты хурит Илья Абрамов, рущ хумн, по̄слувēсыт. Ты э̄лы-па̄лт та̄ратым газетат ам тав урēтыл на̄нан потырта̄лсум. Ань то̄ва по̄слум хуриянэ на̄н тыт сунсыглэ̄н, во̄рт ман ма̄нь па̄влытыт о̄лнэ э̄лумхо̄лас таквина̄тэ о̄с вос ка̄салытэ.
Илья а̄нумн тох потыртас: «Ам ка̄сыӈ э̄лумхо̄лас такви рӯпататэ ва̄рнэ̄тэ порат по̄слыслум, хотьют хӯл алыщлы, ха̄п ва̄ри, во̄раян ма̄ныл юв ёхтыс манос колэ по̄хат матыр ва̄ри. Та̄наныл илттыг по̄слынэм порат а̄нумн сака мӯстэ̄гыт, то̄нт э̄лумхо̄лас такви щирēтыл о̄лы, тав ат э̄ссамты, ат хурахлы. Ма̄ньщит ос сараныт пуссын рущ ла̄тыӈ ва̄гыт. Ща̄нь ла̄тӈе ва̄нэ хо̄тпа ань щар мощща хультыс. Ам лӯсум ма̄ньщит ос Тӯрва̄т па̄вылт о̄лнэ Самбиндалов щēмья палт ялсум, то̄нт ты ма̄ньщи ла̄тыӈ хӯнтамласум.  Нё̄рт са̄лыяныл ёт яласан сараныт та̄н акваг та̄нки ла̄тӈыл потыртэ̄гыт. Па̄вылт о̄лнэ сосса ма̄хум ла̄тӈаныл тай ёрувлаӈкве ты патсаныл. 
 
Юи-о̄выл та̄лытыт пēс щирыл о̄лнэ хо̄тпа ма̄н сака ат хо̄нтэ̄в, ва̄им, ань сыресыр ищхӣпыӈ утыт ква̄лтапаптувēсыт, янге-ма̄не пуссын тувле нупыл сунсым о̄лэ̄гыт. Ма̄н ос ма̄нки этнография рӯпатав ва̄рнэ̄в порат, пēс щирыл о̄лнэ хо̄тпа хо̄т ка̄салэ̄в, сака ща̄гтэ̄в ос та̄ра хурин по̄слылӯв. Во̄рт о̄лнэ Самбиндалов щēмья маснут поснэ ос а̄ныт ловтнэ ищхӣпыӈ ма̄шина иӈ ат о̄ньщēгыт, ос та̄н спутник хосыт сотовый связь пувнэ утыл ва̄рвēсыт. Сава о̄йка ань нила пыганэ пуссын щēпт о̄щнэ телефон о̄ньщēгыт. Та̄н ма̄-витаныл хурин по̄слэ̄гыт ос ищхӣпыӈ утн ва̄рияныл, ма̄н тот сунсыянӯв ос э̄лаль руманувн сунсуӈкве кēтыянӯв. Ань сака ёмас о̄лнув, пыгыт та̄нки пēс о̄лнэ наканыл са̄внув ке по̄слынувыт, во̄рколыт ӯнттын порат, алыщланэ̄ныл ос во̄раянэ̄ныл порат. Ма̄навн тамле хурит ты сака э̄рēгыт».


По̄слум хуриянэ суссылтаманэ юи-палт Илья Абрамов сосса ма̄хум о̄лупсаныл урыл кит потраге ловиньтасаге, учёный хо̄тпат сака пӯмщалахтым хӯнтлысыт ос таве э̄лаль хоса 
китыгласаныл. 
