
Молал округ кӯщай нэ̄ Наталья Комарова ка̄тыл нё̄тнэ пормасыт ва̄рнэ хо̄тпат янытласанэ. Та̄н халанылт акв ма̄ньщи нэ̄ Любовь Георгиевна Бирюкова о̄лыс, такви о̄парищ наме Монина. Тав Ха̄льӯс район Я̄грим па̄вылт о̄лы. 
Ты ма̄ньщи нэ̄кве Ха̄льӯс район Резимова па̄вылт 1950 та̄лт яныг­по̄ль э̄тпос нёлоловхуй­плов хо̄талэ̄т самын па­тыс. Ты па̄выл Во̄сыӈ­тӯр ляпат о̄лыс, ань тот нэ̄м­хотьют ат о̄лы. А̄ги Та̄гт ма̄ньщи щēмьят яныг­мас. 
Ханищтахтам ос рӯпитам поратэ
Школа а̄стламе юи-па̄лт Любовь Геор­гиевна Ханты-Ман­сийск ӯсн лēккарыг ханищтах­туӈкве минас. Ханищ­тахтын ма̄ныл а̄стлас, ос та̄ра Ха̄льӯс пӯльницан рӯпитаӈкве кēтвес. Тот кит та̄л рӯпитас. Тувыл Я̄грим па̄выл пӯльницан рӯ­питаӈкве минас. Тот 2013 та̄л мус ма̄хум пусмалтас. Нэ̄ лēккарыг пуссын аквъёт атпан нупыл кит та̄л рӯпитас. Тувыл ты пенсиян пат­хатас. 
Я̄грим па̄вылт ма̄нь­латыг о̄лмēт хум ва̄рыс. Нэ̄г-хумыг аквъёт хӯ­рум ня̄врам янмалтасы̄г. Ня̄враманэ̄н ань пуссын та̄нки щēмьял о̄лэ̄гыт. 
Пормасыт ва̄руӈкве о̄вылтахтас
Ма̄ньщи нэ̄ Я̄грим па̄вылт ка̄тыл са̄всыр хорамыӈ пормасыт 1989 та̄лт ва̄руӈкве о̄выл­тахтас. Ма̄ньщи мир пēс йис о̄лупса э̄лаль тотуӈкве тавēн сака мӯстыс. Са̄в ва̄рма­льн ма̄ньта̄гыл оматэ̄н ханищтавес. Янгыг ēм­тыс, ты тэ̄ла щирыл ак­ваг минуӈкве та патыс. 
Э̄ква па̄квпалыл йи­ным са̄всыр ма̄ньщи маснутыт ос пормасыт ань тыг мус ю̄нты. Сак­ныл хартым пальсака­нэ, турло̄псанэ ос мо̄т пормасанэ сака нё̄тнэ̄г сусхатэ̄гыт. Ты коныпал тучаӈыт, ю̄нтуп тӯщтын пӯтскат ос мо̄т са̄всыр хорамыӈ хӯрыгсовыт ю̄нты, щулкиныт ос па̄ссат осыӈ сэ̄тапыл саги. 
  
Хунь округувт, Ха̄ль­ӯс районт манос па̄влэ̄т матыр ялпыӈ хо̄талыт о̄лыгла̄лэ̄гыт, тав выста­вкат акваг щё̄­пита̄лы. Тот пормасанэ мирн суссылтыянэ. 
2019 та̄лт ка̄тыл ва̄­рум пормасанэ ма̄щтыр хо̄тпатн сусвēсыт, э̄ква рӯ­пататэ ма̄гыс э̄сгувес. Та̄н ла̄всыт, Любовь Геор­гиевна ва̄рум пор­масанэ ма̄ньщи мир пēс йис о̄лупса э̄лаль тот­нэ ма̄гыс яныг тын о̄ньщēгыт. 
Ня̄врамыт ханищты
Любовь Георгиевна Я̄грим па̄вылт са̄в та̄л о̄лы. Ты ма̄щтыр э̄ква тот ка̄сыӈ хо̄тпан ва̄ве. Па̄вылт «Хошум хот» ка̄тыл пормасыт ва̄рнэ тэ̄ла ēмталан порат, тав акваг тув во̄виньтаве. 
Ты ва̄рмаль «Югра лылыēп» сосса мир организацият рӯпитан ма̄хум та̄н щё̄­питаса­ныл. Тот тав нё̄т­нэ пор­масыт ва̄руӈк­ве ма̄ньлат хо̄тпат ха­нищты, матыр-а̄ти хӯл­тыглы. Тув ялан­тан а̄гит-пыгыт Любовь Георгиевна сака э̄руп­тыяныл. 
Па̄­вылт о̄лнэ школан ос колледжин нэ̄ ва̄ти­хал во̄виньта̄лаве. Тот тав ма̄ньщи мир о̄лупса ос о̄лнэ-хӯлнэ нак урыл ня̄врамытн потырты. Ма̄ньщи ма̄хманув пēс порат хумус о̄лсыт, ма­нарыл хӯл алыщласыт ос во̄раясыт. Ня̄врамыт ты ва̄рмалитыл сака пӯмщалахтэ̄гыт. 
Любовь Георгиевна ты рӯпата ва̄рнэ̄тэ ма̄­гыс ань Наталья Комарован гу­бернатор премиял майвес. Ма̄н, газетат рӯ­питан ма̄ньщи хо̄тпат, таве ты мӯйлупсал яныт­лылӯв. Хунь ма̄нь­щи мирув халт хотьют яныг кӯщаин янытлаве, ма̄н номтанув сака ёмасыт, ты ма̄гыс ма̄н ща̄гтым о̄лэ̄в. 
Ха̄льӯс район мирколныл кēтым ля̄ххал ма̄ньщи ла̄тӈыг Николай Меров толмащластэ
