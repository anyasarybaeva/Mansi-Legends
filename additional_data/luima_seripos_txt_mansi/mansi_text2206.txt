

	Кондинский район Половинка па̄вылт музей о̄лы, Галина Анатольевна Мостовых кӯщаиг тот рӯпиты. Ты музей тав а̄тятэ Анатолий Николаевич Хомяков ва̄рыстэ. О̄йка пенсиян минас, а̄гитэ тав ва̄рум рӯпататэ ань э̄лаль тотытэ. Ты та̄л ва̄т са̄грапнал э̄тпос 10 хо̄талэ̄т музей 25 та̄лэ тах то̄влы.

	Половинка па̄вылн ялмум порат ам Галина Анатольевна ёт хо̄нтхатыгласум ос рӯпатаныл урыл китыгласлум. Кӯщай нэ̄ та урыл тох потыртас: 

	«Музейт хо̄т со̄тыра арыгкем са̄всыр пēс 

	пормас, нэ̄пакыт, хурит 

	акван-атым о̄лэ̄гыт. 

	Ма̄н хо̄т хо̄тпа тыт рӯпитэ̄в. Ка̄сыӈ э̄лумхо̄-лас такви рӯпататэ ва̄ритэ. 

	Ань акв та̄рвитыӈ ва̄рмаль о̄лы, рӯпитан кол ма̄н ат о̄ньщēв. Ты э̄лы-па̄лт па̄влувт тэ̄нут тыналан ла̄пка рӯпитас. Тувыл лап-пантвес, ла̄пка кол ма̄нав майвес. Ань акв э̄тпос  сыс 30 со̄тыра солко̄ви аренда-олн ойтэ̄в. Ты кол тыналан хум са̄т миллион солко̄ви во̄ви, таса̄вит олн ма̄н ат о̄ньщēв. 

	Кондинский район 

	миркол кӯщаит ты са̄вит олн ойтуӈкве о̄влэ̄т ка̄сащасыт. Ань ла̄вē-гыт, олн а̄тим, иӈ мощ ӯрхатуӈкве э̄ри. Ты ва̄рмаль 2014 та̄л порат о̄лыс, ань ты мус хум олныл ат ойтвес, ма̄н аренда-олн э̄лаль та ойтэ̄в. 

	Рӯпитан колув мощ мо̄т щирыл ва̄руӈкве таӈхилӯв. Тыт ма̄н са̄всыр суссылтапыт, ялпыӈ хо̄талыт, ханищтапыт ва̄рыглаӈкве номсэ̄в. Ты э̄лы-па̄лт ма̄н палтув Екатеринбург ӯсныл дизайнер-хо̄тпат ёхталасыт, колнакыт щё̄питаӈкве кусыласыт. Тувыл колув ма̄гсыл ат ойтхатсӯв, нэ̄матыр тыт ва̄руӈкве ат вēрмēв. 

	Олн ань о̄с ма̄нки сэ̄лэ̄в. Са̄всыр программа щё̄питасӯв, пӯмащ ва̄рмалит ва̄рыглэ̄в. «Выходной в мансийской деревне» нампа программа щирыл мӯй ма̄хумн о̄влэ̄т музей суссылтылӯв, тувыл ос са̄всыр касылыл ва̄рыглыянӯв, хӯл 

	исмитыл тыттыянӯв ос ща̄ил айтыянӯв. Акв  билет 295 солко̄ви тынэ о̄лы ос ня̄врамныл 180 солко̄ви выгӯв. Па̄влув Урай ӯс ляпат о̄лы, тыи ма̄гсыл са̄в мир тыг ёхталы. Ма̄хум пӯри ке ва̄рēгыт, о̄с тыг во̄виньта̄лыянӯв, та̄наныл о̄с янытлыянӯв, пасан щё̄питэ̄в. Мӯй ма̄хум ва̄тихал ма̄н палтув вос ёхталэ̄гыт, акваг йильпи программа хансэ̄в. 2014 та̄л 

	сыс мӯй хо̄тпат во̄винь-та̄лым, ма̄н 500 со̄тыра солко̄ви сэ̄лсӯв. 

	Тувыл то̄ват ла̄вēгыт, матъёмас музей тох рӯпиты ос олн сэ̄лы. Мо̄таныт ля̄втэ̄гыт, ла̄-вēгыт, музей-колт пēс пормасыт ӯргалаӈкве э̄рēгыт, ма̄н тай мӯй ма̄хум ёнгалтым рӯпитэ̄в.

	Туи порат ня̄врамыт ма̄гсыл «Юсвой» нампа ӯщлахтын лагерь тыт

	рӯпиты. Ка̄сыӈ тув 20 а̄гирищ-пыгрищ тот ӯщлахты. Та̄н а̄лпыл тыг ёхтэ̄гыт ос итипа̄ла мус тыт о̄лэ̄гыт. Акв порат ма̄н па̄влув ляпат палаточный лагерь ва̄рыгласӯв. Та ӯщлахтын ма̄ рӯпита-нэ̄тэ ма̄гсыл, олныл 

	округ бюджетныл майлувесӯв. То̄нт ма̄н торгамтасӯв, тамле ӯщлахтын ма̄т мо̄т щирыл рӯпитаӈкв э̄ри. Ты юи-па̄лт тамле  рӯпата ва̄руӈкве воссыг ат вӯйхатэ̄в. Ань туп акв смена ва̄рыглэ̄в, ня̄врамыт пуссын па̄вылт ӯщлахтэ̄гыт. 

	О̄йттур э̄тпост ос хӯл алыщлан хо̄тпат янытлан хо̄тал ва̄рыглэ̄в. Па̄влыӈ мир пуссын тот мӯйлэ̄гыт, ма̄хум Урай ос Кондинский район янытыл тыг ёхталэ̄гыт. Пēс порат тыт о̄лум ма̄ньщит сӯкыр э̄тпост пасан щё̄пита̄лыгласыт ос пӯрлахтасыт. То̄нт 

	та̄н по̄йкщасыт, ёмас хо̄тал во̄всыт, туи са̄в 

	пил вос яныгмас, я̄т 

	са̄в хул вос о̄лыс. Тамле 

	ялпыӈ хо̄тал ма̄н ань о̄с 

	ка̄сыӈ та̄л ва̄рыглэ̄в.

	 

	Галина Анатольевна Мостовых яныг пӯмащипа ла̄тыӈ округ Дума депутатыгн Татьяна Степановна Гоголеван, Еремей Данилович Айпинын ос районный думат рӯпитан депутатын ла̄ви. Та̄н депутатский фондыл Половинка па̄вылт о̄лнэ музейн ва̄тихал олн майлэ̄гыт.   

	Во̄ртур э̄тпос 10 хо̄талэ̄т Галина Анатольевна самын патум хо̄талэ о̄лыс, 55 та̄лэ то̄влыс. Ма̄н, редакцият рӯпитан ма̄хум, таве намхо̄талыл янытлылӯв. Пус ка̄т, пус ла̄гыл тавēн ла̄вēв.

	Людмила Теткина
