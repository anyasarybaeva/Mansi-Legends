
«Сӯева̄т па̄выл» нампа ма̄ньщи музейт ня̄нь янытлан хо̄тал сӯкыр э̄тпос 16 щислат ва̄рыглавес. 
Югорск ос Советский ӯсыгт о̄лнэ са̄всыр ми­рыт ты ялпыӈ хо̄талн во̄выглавēсыт. Та̄нки ва̄рум ня̄нил ма̄ньщит, хантыт, башкирыт, хатанит, марийцыт ос киргизыт ялпыӈ хо̄талн ёхталам  ма̄хум тыттысаныл. 
Югорск ӯст о̄лнэ ма̄ньщи нэ̄ Дарья Ивановна Бе­ло­ва, такви апыгрищаге ёт ля̄м ос сӯйпил ёт ва̄рим ня̄нь тув тотыс. Надежда Борисовна Костылева ос ханты ня̄нь ва̄рыс. Дарья Ивановна ма̄ньщи ща̄ил мӯйлын ма̄хум айтсанэ. Тав сōс ос сосыг лӯпта ща̄ин та̄ртыс. Тамле ща̄й ма̄хумн сака мӯстыс. 
Аквта порат тот «Моло­дежь Югры в движении» нампа фес­тиваль о̄лыс, тот ня̄вра­мыт са̄всыр ми­рыт йӣква­ныл йӣквсыт. Тамле ёмас тэ̄ла «Дви­жение первых» органи­зацият рӯпитан ма̄хум ва̄рыгласыт. 
Ня̄нь янытлан хо̄тал  ты музейт 2022 та̄лт о̄выл щёс щё̄пита̄лвес. То̄нт Белоярский район Касум па̄вылныл ханты хо̄тпат тув ёхталасыт ос ня̄нь ва̄рнэ кӯр Суēва̄т па̄выл ма̄гсыл ва̄рсыт, ка̄сащан ма̄хум о̄с ханищтасаныл. Та порат музейт рӯпитан хо̄тпат тамле ня̄нь яныт­лан хо̄тал ва̄рыглаӈкве номылматасыт.
Ульяна Белова потре ма̄ньщи ла̄тӈыл Людмила ТЕТКИНА хансыстэ  
