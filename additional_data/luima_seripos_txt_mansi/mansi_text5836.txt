
Ханты-Мансийск ӯст о̄лнэ Ма̄-вит ос Э̄лумхо̄лас нампа музейт акв суссылтап ва̄рыглавес. Тав «Арктика янытыл о̄лнэ мирыт тэ̄нутаныл» намтым о̄лыс. Ты о̄вылтыт музейт рӯпитан нэ̄ Ирина Копыльцова потыртас. 
Тав ла̄выс: «Лӯима̄т о̄лнэ ма̄хум тэ̄нутаныл урыл ма̄н ищхӣпыӈ ут хосыт са̄всыр хурит сус­сылтым ос тот потыр-охсат ловиньтым ма̄­хумн потыртэ̄в. Ма̄навн кит музей нё̄тсы̄г. 
Та̄н ётаныл аквъёт рӯпитан ос акван-нё̄тха­тнэ нэ̄пак ма̄н хассӯв, тыи Калининград ӯст о̄лнэ «Музей Мирового океана» ос «Красин» нампа ледокол, тав Санкт-Петербург ӯст о̄лы. 
Ань са̄всыр лӯима̄ мирыт маныр тэ̄щин­тэ̄гыт, хумус тэ̄нут щё̄­питэ̄гыт, та̄нки ла̄тӈыл тэ̄нутаныл хумус ла̄ви­яныл, ма̄н пуссын кē­тым хурит ос потрыт та̄ра ва̄ӈкв патсӯв. Ос ты суссылтап щё̄питан номт ма̄н Арктика ма̄т о̄лнэ са̄лыӈ ма̄ньлат хо̄т­паныл хӯнтамласӯв. Та̄н лӯима̄ янытыл о̄лнэ ма̄­хум тэ̄нэ-айнэ накыт пус­сын ва̄ӈкве таӈхи­яныл, та̄наныл ёмщакв ханищтаӈкве ос пēс ма̄хманыл щирыл тэ̄нут ва̄руӈкве, пуста̄гыл о̄луӈ­кве номсэ̄гыт. 
Ты суссылтапт лӯима̄ ма̄хум хумус ла̄вавет ос хо̄т та̄н о̄лэ̄гыт, хансым о̄лы. Тэ̄нутаныл та̄нки ла̄внэ щирыл хансавет ос хумус ты тэ̄нутаныл ва̄рияныл ос тэ̄ганыл, нё̄­выль ос хӯл хумус па̄й­тэ̄гыт, пуссын ты о̄выл­тыт ма̄навн суссылтэ̄гыт. 
Лӯима̄ ма̄хум пуссын ня̄рнё̄выль ос ня̄рхӯл тэ̄гыт. Ка̄сыӈ ма̄хум такви о̄лнэ ма̄тэ̄т ман­хурип ӯйхул ка̄тн-пат­ты, та тэ̄нутыл та о̄лы. Са̄лыӈ ма̄хум са̄лы нё̄­выль тэ̄гыт, я̄т, тӯрыт ляпат о̄лнэ ма̄хум хӯл са̄в алыщлэ̄гыт, ща̄рыщ ва̄тат о̄лнэ ма̄хум тот са̄всыр ӯйхул, хӯл ка̄тн-паттэ̄гыт, таил пуссын та о̄лэ̄гыт.
Ма̄н хантыт ос ма̄нь­щит тэ̄нутаныл урыл потрыт ос хурит ищхӣ­пыӈ утын о̄с акван-ат­санӯв. Ты Я.А. Яковлев хансум нэ̄паке «На столе и вокруг него» кастыл ма̄н о̄с са̄в тэ̄лат осн-паттысанӯв. 
Тувыл я̄нас сус­сыл­тапт сыресыр а̄ныса̄ныт, ня̄лыт, пēс ща̄йпутыт суссылтыянӯв. Тэ̄нут ва̄рнэ колыт нэ̄пак-ло̄п­сыт та̄ра­тэ̄гыт, хӯлыӈ ня̄нь, пилыӈ ня̄нь ос нё̄влиӈ ня̄нь хумус ва̄раве, тот хансым о̄лы ос тэ̄нутыт хурин по̄слувēсыт».
Ты ва̄рмалит хоть­ютн э̄лаль ханищтаӈкве тахмаянувет ке, сака ёмас о̄лнӯв. Ань сакати тох пēс наканув, пēс ва̄р­малянув э̄лаль о̄луӈкве патэ̄гыт. Ос та тэ̄нута­нув наманыл ща̄нь ла̄т­ӈыл хумус ла̄вавет, ты ла̄тӈыт ва̄вет ос э̄лаль хонсавет. 
 
