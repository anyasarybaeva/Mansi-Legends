
Ха̄льӯс район Кульпас па̄вылт о̄лнэ «На̄йо̄тыр Маа» парк-музей мо̄лты ва̄т та̄лэ то̄влыс. Ты кол кӯщай нэ̄ Светлана Николаевна Немкова ва̄рнэ рӯпата урыл мощ потыртас.
– «На̄йо̄тыр Маа» парк-музей 1991 та̄лт рӯпитаӈкве патыс. Та по­рат тэ̄лы кол, туи кол, тэ̄лы пормас о̄щнэ сӯмъях ос мо̄т са̄всыр колыт ӯнтту­вēсыт. Ань тамле акв ма̄т ӯнлын ма̄ньщи колыӈ-а̄мпарыӈ ма̄ Ха̄льӯс район янытыл воссыг нэ̄мхо̄т а̄тим. 
Музейт кит со̄тыра арыгтем пормас акван-атым о̄лы – ма̄ньщи ми­рув маснутыт, о̄щнутыт, а̄ны-са̄ныт, са̄с хусапыт, алыщлапыт, тувыл кон ӯнлын колыт, ня̄нь ва̄рнэ кӯр, суныт-ха̄пыт, та ма­ныр, о̄с пуссын нэ̄пакын хассанӯв. Ты пормасыт музейт ма̄кыг о̄ньщия­нӯв. Мирн суссылтан ма̄­гыс то̄ваныл колнорн но̄х-ва̄рсанӯв, норматын пинт­ласанӯв, ёхталан ма̄­хумн вос ка̄салавет, сунсыглавет. Ты тэ̄ла рущ щирыл экспозицияг ла̄ваве, тох намаяслӯв: «Материальная и духов­ная культура Сосьвинс­ких манси». Музейн щалт­сан хо̄тпатн ма̄н ма̄ньщи мирув о̄вылтыт потыр­тэ̄в, ты пормасыт пуссын суссылтыянӯв.
Ты колытын пормасыт атум нэ̄ ка̄стылӯв
Ты музей ӯнттуӈкве ма̄ньщи нэ̄ Анфиса Михайловна Хромова но­мылматастэ. Тав о̄лме палыт ма̄ньщи мире ма̄­гыс са̄в ёмас тэ̄ла ва̄рыс. О̄влэ̄т школат музей-колнак щё̄питас, тув пēс пормасыт атуӈкве патыс, ханищтахтын ня̄врамыт ёт щаквщисыт, ётыл ос ты парк-музей - колыт ӯнт­туӈ­кве вуйхатас. 
Анфиса Михайловна о̄вылтыт ма̄н я̄нас потыр о̄ньщēв, намаяслӯв: «Изящество наследия вогульской женщины». Хуриянэ кол­норн но̄х-ва̄р­санӯв, хо­тьют ёт рӯпитас, ма̄щтыр­лас, тот пуссын ка̄салаӈ­кве ро̄­ви. 1990-ит та̄лыт порат «Сэ̄рипос» нампа э̄ргын-йӣквнэ ансамбль ва̄рыс. Ма̄ньщи а̄гирищит э̄р­гуӈкве ос йӣквуӈкве ха­нищтасанэ. 
То̄нт ма̄нь ма̄хум янгыщ пуссын ма̄ньщи ла̄тӈыл потыртасыт, таима̄гыс э̄р­гыт ханищтаӈкве кӯп­нит о̄лыс. Ам тув о̄с ялан­та­сум. 1991 та̄лт ма̄н, а̄ги­ри­щит, ос Анфиса Михай­ловна «Дети Арктики» мирхал фестивальт мӯй­лы­сӯв, Салехард, Воркута ос Москва ӯсытн ял­сӯв. Тув Россия яны­тыл лӯи ма̄ школатыт ханищ­тах­тын сосса ня̄в­рамыт атыг­лавēсыт, то̄­ват Эстония­ныл ос Япо­ния­ныл о̄л­сыт. Ма̄н пуссын э̄ргысӯв, йӣквсӯв, о̄лнэ ма̄нанув ос миранув урыл потыртасӯв. 
Па̄выл ма̄хманувн нё̄тавēв
Музейт ма̄н ань ат хо̄т­па рӯпитэ̄в – ам пуӈкто­тэ̄гум, Татьяна Андреевна Канева тыт о̄лнэ пормасыт акван-атыянэ, хансыянэ, рущ щирыл ла̄вуӈкве те, тав хранитель фондов, хӯ­рум хо̄тпа ос сторожиг рӯпитэ̄гыт, колыт-а̄мпа­рыт ӯргалыяныл. 
Па̄выл ма̄хманувн са­ка нё̄тавēв, музей ма̄гыс э̄рнэ тэ̄лат ва̄рēгыт. То̄ва хо̄тпа тыг пēс пормасыт тоты, то̄ва ос такви матыр ю̄нты, тувыл музейн мӯй­луптыянэ. Акв кол­накт ма̄ньщи нэ̄ Зоя Пет­ро­вна Тоголмазова ва̄рум пор­масанэ суссылтыянӯв, тӯяг 70 та̄лэ то̄влыс. Зоя Петровна сака ка̄ркам, ма̄щтыр нэ̄, ма̄ньщи мас­нутыт-о̄щнутыт пēс щирыл ю̄нтыянэ. Тав музейн са̄в пормас тотыс, мӯйлуптас. 
Татьяна Абрамовна Ка­чанова о̄с акваг щаквщи, ма̄ньщи супыт ос ла̄гыл маснут ю̄нты. То̄ва пор­масанэ музейн мисанэ. Ты ма̄ньщи нэ̄г ос мо̄т ма̄хманув урыл о̄с мирн потыртэ̄в. 
Мирн ва̄нэ хо̄тпав
То̄ва выставкат хосат ва̄рсанӯв. Акв колнакт намыӈ-суиӈ ма̄ньщи хум Пēтр Ефимович Шешкин о̄вылтыт «Сын земли Югорской» суссылтап щё̄питасӯв. Йӣвныл ёр­гыглам пормасанэ, тав ва̄ры­глам ос по̄слыг­лам ху­риянэ мирн сус­сылты­янӯв. 
Пēтр Ефимович Ло̄п­мус па̄вылныл о̄лыс, нила класс туп а̄стлас. Ма̄нь­та̄гыл са̄в нэ̄пак ловинь­тас, ра̄кыт­ныл сыре-сыр а̄ныт, ӯйхулыт по̄щгыс. Хунь янгыгнувēг ēмтыс, йӣвныл матыр-а̄ти ёр­гащ­лаӈкве патыс. Ма̄щ­тыр хум округ янытыл са̄в ма̄т о̄лыс. Тав пормасанэ Россия коны-пал, э̄лы хо̄н ма̄т мирн суссылтавēсыт – Финляндият, Японият, Канадат ос мо̄т ма̄т. А̄ти­мыг ēмтме юи-па̄лт, пор­масанэ та̄ра Хальӯс па̄выл музейн тотвēсыт, таима̄гыс ань «На̄йо̄тыр Маа» музеювт тав ка̄тыл по̄слыглам акв хуритэ о̄лы, «Погоня ястреба за тетеревом» намая̄лыстэ. Мо̄т хуриянэ тай нас по̄слым о̄лэ̄гыт, фо­то­копияг ла̄вавет. 
Пēтр Ефимович то̄­ва пормасанэ Анфиса Михай­ловнан мӯйлупта̄лсанэ. Нэ̄ ётыл та̄наныл пуссын музейн тотсанэ, ань тыт о̄лэ̄гыт. Ты ма̄щтыр хо̄тпав пормасыт щё̄питаме ко­ны-пал, ма̄ньщи мирув мо̄йтыт, э̄ргыт ос йис пот­рыт ёл-хансыглас, хан­сат по̄с­лыс, акван-атыс. Ты мӯтраӈ хо̄тпав ма̄ньщи мирн но­маве, ка̄ставе.  
Кульпас па̄влув урыл потыртэ̄в
Акв суссылтапув ос на­маяслӯв «История раз­вития Сосьвинской культ­базы». 1933 та̄лт Ха̄льӯс районт Кульпас ос Касум па̄влыгт Куль­тур­ный база колыг ӯнт­тувесы̄г, тот ань негра­мотный ма̄хум вос ха­нищ­тавет, ловиньтаӈ­кве ос хан­суӈкве вос ха̄­сэ̄гыт. То̄нт Кульпаст школа ос интер­нат ӯнттувесы̄г. 1936 та̄лт Дом народов Севера кол ӯнттувес. Тувыл аквта та̄лт о̄выл щёс Олимпиада ва̄рыглавес, са̄лыӈ ма̄хум са̄лыл кас­сыт, во̄раян ма̄хум по̄сн писалил па̄т­луптасыт. Ма̄хум потыр­тэ̄гыт, та по­рат са̄в нэ̄ хо̄тпат во̄рая­сыт, та̄н о̄с каснэ ма̄н ёхта­ласыт, пуссын ня̄рал-ва̄й­ил о̄лсыт, кассыт. 
1933 та̄л па̄сныл кас­нэ ва̄рмаль ка̄сыӈ та̄л ва̄­рыглавес. Дом народов Севера колн ма̄хум сап­ра̄нин атыглавēсыт. Тот Духовой оркестр о̄лыс, э̄ргын ма̄хум ва̄тихал э̄ргысыт, сыре-сыр кон­цертыт щё̄пита̄лвēсыт. Ма̄нь па̄влытн тув палыт «Культлодка» ялантас, янге-ма̄не э̄ргысыт, йӣкв­сыт, ловиньтаӈкве ха̄снэ хо̄тпат докладыт ловинь­тасыт.
Ты та̄л пионерский ор­ганизация 100 та̄лэ то̄в­лыс, ты кастыл «Мы алый галстук гордо носили» нампа фо­товыставка щё̄­питасӯв. Школат ханищ­тахтам вы­гыр галстукыӈ а̄гирищит ос пыгрищит хурияныл колнорн но̄х-ва̄рсанӯв. 
Тыт ос ма̄н о̄лнэ ма̄вн хосат ёхталам рущ ма̄хум пормасаныл суссылтэ̄в, колнак намаяслӯв «До­машний быт пере­се­лен­цев». Маныр ёт-тотыг­ла­сыт, хумус мас­ха­тыгласыт, о̄лсыт, ты урыл потыртэ̄в.
«Подвигу – Слава» суссылтап
Акв колнакт ос хо̄нтлум ма̄хум хурияныл колнорн но̄х-ва̄рсанӯв. Великая Отечественная войнаныл юв лылыӈта̄гыл ёхтала­сыт манос тот хо̄т патсыт, хурияныл пуссын акван-атсанӯв, наманыл хасса­нув. То̄ва хо̄тпат хурияныл ань тыхо̄тал мус ка̄тын-паттуӈкве ат вēрмиянӯв, то̄ват ос наманыл та̄ра-паттыянӯв, кисхатэ̄в. Тыт пищмат о̄ньщēв, ма̄нь­щи ла̄тӈыл хансым о̄лэ̄­гыт. Хо̄рыӈпа̄выл хум Ефим Данилович Хо­зу­мов хо̄нтлуме порат хан­сыглам, юв оматэ палт кēтыгласанэ. Та̄наныл ма̄н о̄с ӯргалым о̄ньщиянӯв, музейн щалтсан ма̄хумн ловиньтавет, пӯмщалавет.     
Светлана Николаевнан ос «На̄йо̄тыр Маа» колт рӯпитан хо̄тпатын ма̄н са̄в ёмас ла̄тыӈ ла̄вēв. Матъёмас та̄н тамле э̄рнэ тэ̄ла ва̄рēгыт – ма̄ньщи мирув ос па̄вланув урыл потрыт ос са̄всыр сус­сылтапыт щё̄питэ̄гыт.
Светлана РОМБАНДЕЕВА
