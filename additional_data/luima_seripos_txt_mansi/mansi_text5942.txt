
Ювле хультум э̄тпост Пыть-Ях ӯст ня̄врам ханищтан хо̄тпат ма̄гсыл касыл ва̄рыглавес, тув са̄в па̄лыл округувт рӯпитан ма̄хум ёхталасыт. Та̄наныл янытлаӈкве округ кӯщай нэ̄ Наталья Комарова ёхталас.
«Педагог года» нампа касыл 25 та̄л сыс ва̄рыглаве, ня̄врамыт щар ёмщакв ханищтан хо̄тпат ты касылт но̄х-патэ̄гыт. Ты та̄л 81 хо̄тпа касуӈкве ёхталасыт. 
Яныг кӯщай нэ̄ ла̄выс: «Ань ищхӣпыӈ ут хосыт са̄всыр рӯпата ва̄раве, са̄в хо̄тпа кӯстыр ос э̄рнэ ва̄рмаль ва̄руӈкве номылматэ̄гыт. Ам ном­сэ̄гум, на̄н о̄с ня̄врамыт тох ханищ­таӈкве паты­яны̄н, халынт йильпи ва̄рмалил пēнтхатэгы̄н». 

Наталья Комарова ня̄врамыт ханищтан хо̄тпатын ла̄выс, ты накт акв хащта̄л а̄гмыл ӯргалахтым ня̄врамыт юн о̄лым ханищтахтэ̄­гыт, интернет хосыт а̄гирищит-пыгрищит ёт потыртаӈкве о̄с ро̄ви, та̄наныл тох вос ханищ­тыяныл. Маныр ат тор­гамтэ̄гыт, учи­теля­нылн вос хансэ̄гыт, акван-нё̄т­хатым тох э̄лаль номт тинсуӈкве э̄ри. 
Касум ма̄хум халт ма̄н ма̄ньщи нэ̄квенув о̄с о̄лсыт. Та̄н та̄нти ва̄рум уроканыл тот суссылтасыт. Ты та̄л «Учитель родного языка и литературы» нампа номинацият Раиса Гаврильчик (Анямова) но̄х-патыс, тав «Лылыӈ со̄юм» ня̄врамыт колт рӯпиты. 

Титыт местал Татьяна Сайнакова майвес, тав Сургутский район Рус­скинская па̄выл школат ня̄врамыт ханты ла̄т­ӈыл ханищты. Ос хӯр­мит местал ма̄ньщи нэ̄ Лариса Карпенко (Хозумова) майвес, тав Октябрьский район Лӯи Ня̄рихумит па̄выл школат рӯпиты, ня̄вра­мыт ма̄ньщи ла̄тӈыл потыр­таӈкве ханищ­тыянэ. 
Ма̄н та̄н ма̄гсыланыл ща̄гтым о̄лэ̄в, пуссын янытлыянув, э̄лаль о̄с вос сымыӈыщ рӯпитэ̄­гыт, ня̄врамыт ща̄нь ла̄тӈаныл ханищтаӈкве вос ка̄сащēгыт. 
Ля̄ххал ма̄ньщи ла̄тӈыл Галина КОНДИНА хансыстэ 
