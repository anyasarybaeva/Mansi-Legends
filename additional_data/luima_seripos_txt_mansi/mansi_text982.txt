

	Во̄р ӯргалан ма̄хум ка̄сыӈ та̄л я̄ӈк на̄тнэ э̄тпос 17 хо̄талэ̄т йӣвыт  ӯнттэ̄гыт ос ты э̄рнэ тэ̄ла ва̄руӈкве ма̄хум во̄выглэ̄гыт.  Тамле рӯпата таи ма̄гсыл ва̄рыглаве, ма̄хум во̄р вос ӯргалэ̄гыт, ма̄-вит урыл ул вос ёрувлэ̄гыт. Рущ ла̄тӈыл ты хо̄тал «Всемирный день древонасаждения» намаим о̄лы.   


		Тамле тэ̄ла округ янытыл ка̄сыӈ та̄л ва̄рыг-лаве. Ты та̄л та хо̄талт кит со̄тыра 500 арыгкем э̄лумхо̄лас 33 со̄ты
		ра арыгкем са̄всыр йӣвыт ӯнттысыт.  

		Ханты-Мансийск  ӯст ты акция нилыт та̄л о̄лыс. Ӯс ма̄хум пуссын Байбалак я̄ ляпат о̄лнэ ӯщлахтан ма̄н во̄виньта̄лвēсыт. Ты та̄л тув 300 э̄лумхо̄лас ульпа йӣвыт ӯнттуӈкве ёхталасыт.  

		А̄тхатам ма̄хум нупыл о̄влэ̄т Мария Кузьминична Волдина, ханты э̄ква, потыртас. Тав ла̄выс, соссаӈ ма̄хум пēс та̄гыл во̄р ӯргалэ̄гыт. Во̄р урыл та̄н са̄всыр мо̄йтыт, потрыт ос а̄мщит о̄ньщēгыт. Потыртаме юи-па̄лт  тав «Ёшак най» нампа ансамбле ёт э̄ргыс ос   йӣквыс. «Лылыӈ со̄юм» нампа студиян ялантан ня̄врамыт ма̄хум э̄лы-па̄лт ма̄ньщи, ханты йӣквыт йӣквсыт.  

		Йӣвыт ӯнттуӈкве кӯщаит о̄с ёхталасыт. Ма̄хум нупыл Пётр Захаров, Ханты-Мансийский район миркол кӯщай хум, потыртас. Тав ла̄выс: «Ма̄н во̄р ӯнттым яныг тэ̄ла ва̄-рēв, ма̄-вит ӯргалэ̄в. Тамле хо̄талыт на̄н тыг матъёмас ёхтысын, ма̄н пуссын аквъёт са̄в 

		йӣвыт тах ӯнттэ̄в».

		Ӯльпа  ӯнттын хо̄талт на̄й ха̄рыгтан машинат тот суссылтавēсыт, ня̄врамыт ты утыл сака пӯмщалахтасыт. Тамле суссылтап ос таи ма̄гсыл ва̄рыглаве, ма̄хум во̄рн ялантым а̄ращ ёмащакв лап вос ха̄рыгтэ̄гыт ос во̄рт порс мо̄ри ул вос па̄хвтэ̄гыт. Я̄ӈк на̄тнэ э̄тпост Сургутский ос 

		Советский районыгт 

		во̄р но̄х-пēламла̄лыс,  ань лап-харыгтавес. 

		Во̄р ӯргалан хо̄тпат йӣвыт ӯнттуӈкве хосат тагыл щё̄питахтасыт.  Байбалак я̄ ляпат ма̄ хилсыт ос кит хӯрум та̄л яныт хӯрумса̄т ӯльпат ос мо̄т йӣвыт тув тотсыт. МЧСыт, ЮТЭКыт, студентыт, во̄р ӯргалан ма̄хум, ля̄ххал тотнэ хо̄тпат пуссын аквъёт тот йӣвыт ӯнттысыт. То̄ва ма̄хум щēмьяӈ та̄гыл тув ёхталасыт. Ма̄н ма̄ньщи ос ханты редакциявт рӯпитан ма̄хум о̄с тув ялсӯв, ӯльпат ӯнттысӯв. 

		Округ 22 районытт ос ӯсытт ма̄хум йӣвыт ӯнттысыт. Тамле  рӯпата природный ресурс департамент ва̄рыглы ос ма̄хум тув во̄выглы. Тот рӯпитан ма̄хум ла̄внэ̄ныл щирыл ты ӯнттум йӣвыт нас тох ат о̄сувлавет акваг ӯральтавет. 10-15 та̄л сыс ты ӯльпат яныг йӣвыл ēмтэ̄гыт.  

		 

		Людмила Тасманова 

		 

 
