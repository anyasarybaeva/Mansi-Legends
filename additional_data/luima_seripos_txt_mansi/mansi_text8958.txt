
Нягань ӯсн нэ̄мхуньт са̄лыӈ ма̄хум ат ёхталасыт ос ат мӯйлысыт. Тот А̄с ва̄тат о̄лнэ сосса ма̄хум янгыщ хӯл алыщлым о̄лсыт. Ань са̄лыӈ ма̄хум о̄лупсаныл мощ вос ва̄вет ос та̄ра-паттавет, таима̄гыс Татьяна Касьянова ялпыӈ хо̄тал ва̄руӈкве номылматас.
Ты э̄тпос онтолов щислат тав Нягань ӯсн са̄лыӈ хо̄тпат ос э̄ргын-йӣквнэ сосса ма̄хум мӯйлуӈкве атыгласанэ. Ты э̄лы-па̄лт тав «Центр сохранения культуры коренных малочисленных народов Севера» нампа НКО-кол ва̄рыс. 
Э̄рнэ нэ̄пакыт акван-атме порат свидетель­ствал майвес. Та щирыл Татьяна Евгеньевна хантыт, ма̄ньщит ос ё̄рныт сыре-сыр тэ̄лананылт пуӈктоты ос са̄кконыт щирыл нё̄тмил ва̄руӈкве вēрми. «Содружество народов Югры города Нягани» нампа колн ос матыр-а̄ти нё̄туӈ­кве тавēн ла̄всыт. 
Ань та ӯсн са̄в ма̄нь па̄влытныл сосса щēмьят о̄лмыгтасыт. Та̄н та̄нки халанылт вос ва̄йхатэ̄гыт, акван-юрщхатэ̄гыт ос акван-хо̄нтхатыглан ма̄гыс ты ялпыӈ хо̄тал щё̄питаӈкве патвес. 
Татьяна Касьянова Белоярский районт са̄лы о̄щнэ хо̄тпат ёт потыр­тахтас, ӯйхулыт тув тотнэ хо̄тпат ма̄шина хо̄нтыс. Тув хантыт Алексей Тарлин, Вячеслав Тарлин, Леонид Пяк та̄нки са̄лыяныл ёт ёхталасыт ос тот хо̄тал па̄лыт ма̄хум са̄лыӈ суныл тотыгласыт.
О̄влэ̄т Нягань ӯс кӯщай хум ва̄ӈын хум Заур Гусейнов тув ёхталам мирыт янытласанэ. Тувыл мӯй ма̄хум ёт округ Дума депутат-нэ̄ Татьяна Степановна Гоголева ма̄ньщи ла̄тӈыл пащалахтас, ялпыӈ хо̄талыл янытласанэ. Тимофей Алексеевич Молданов, округ творче­ства колт рӯпитан хум, ханты ла̄тӈыл по̄икщас, ялпыӈ э̄рыг э̄ргыс.
Та ӯсн ханты ос ма̄ньщи пēс йис накыт ва̄нэ ма̄гыс Белоярский районныл, Ханты-Мансийск ӯсныл э̄ргын-йӣквнэ хо̄тпат во̄виньталвēсыт. Белояр­ский ӯсныл «Увас хура­мат» йӣквнэ нэ̄т ёхтала­сыт, Ханты-Мансийканыл «Ёмвош ёх» ханты нэ̄т э̄ргысыт ос «Лӯи са̄м» нампа ма̄ньщи э̄ргыт э̄ргыӈ группа тув ялсыт.
Ка̄тыл ва̄рим порма­сыт суссылтаӈкве ос ты­налаӈкве сосса ма̄хма­нув тув о̄с ёхталасыт. Белоярский, Нягань, Югорск ӯсытныл ос Касум, Шеркалы па̄влыгныл, Свердлов­ский область Са̄пса ӯсныл ма̄щтыр хо̄тпат та̄нки пормаса­ныл тув тотыгласыт. 
Тувыл сосса мӯй ма̄хум акв ма̄н атыглавēсыт ос та̄н V-буквал лю̄лим ва̄ти кина по̄слысыт ос по̄йкщасыт, хо̄нтлан хум хо̄т­пат ос са̄всыр мирыт акван-юрщхатым вос о̄лсыт.
Ялпыӈ хо̄тал ӯскант ва̄рыглавес. Ма̄тэ сака сыстам, нё̄тнэ во̄ркве, сыре-сыр ма̄нь колквет ӯнттувēсыт. Во̄рт лё̄ӈхъя­сыт ва̄рвēсыт, ма̄хум нас ӯщлахтым тот ё̄мыгтасыт манос ёсал, снегоход-суныл тахсысыт. 
Тот рӯпитан хо̄тпат са̄всыр касылыт щё̄пи­та̄лсыт, ма̄ньлат пыгыт-а̄гит сун ӯлтта поргысыт, пēрщисыт. Мо̄таныт тэ̄нут па̄йтсыт ос мӯй ма̄хум са̄лы нё̄влиӈ тэ̄нутыл тыттысаныл, исум ща̄ил айтсаныл. 
Татьяна Касьянова ты ялпыӈ хо̄тал ва̄рыглам ма̄хумн пӯмащипа ла̄тыӈ кēты, та̄н са̄в э̄лы ма̄ныл ёхталасыт, Нягань ӯст о̄лнэ ма̄хумн ёмас ялпыӈ хо̄тал ва̄рсыт. Ӯс ма̄хум о̄с хот-ща̄гтым о̄лсыт, то̄ват та̄нки мираныл маснутыл масхатасыт. 
Таймыр ма̄ныл о̄лнэ нэ̄г-хумыг хо̄нтыгласагум, тэ̄н хосат та̄гыл тот о̄лэ̄г ос тамле хо̄талт о̄выл щёс такем сымыӈыщ ӯщлахтасы̄г. Тамле ялпыӈ хо̄талыт ва̄тихал ва̄рыг­лаӈкве э̄ри, сосса ма̄хум пēс наканыл суссылтаӈ­кве ос са̄лы янмалтан, хӯл алыщлан ос во̄раян тэ̄лат урыл мо̄т мирыт вос ва̄гыт.   
Тамара МЕРОВА
