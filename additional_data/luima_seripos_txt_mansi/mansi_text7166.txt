
Дина Васильевна Герасимова ос Югорск ӯст о̄лнэ нэ̄ Татьяна Сысоева (Рукова) ма̄нь таквс э̄тпост Свердловский область Полуночный па̄вылн ялсы̄г. Тот лӯсум ма̄ньщи ня̄врамыт школа-интернатт о̄лэ̄гыт, тэ̄н та̄н ётаныл ва̄щинтахтасы̄г. Ань маныр тот ва̄рсы̄г, хумус а̄гит-пыгыт тот о̄лэ̄гыт, ам Дина Васильевна китыгласлум.  
– Ам 2017 та̄л па̄сныл Полуночный школан ма̄ньщи ла̄тыӈ ханищтан нэ̄г тув яланта̄лэ̄гум. Тот 200 ня̄врамыт халт 9 лӯсум ма̄ньщи а̄гирищит-пыгрищит ханищтахтэ̄гыт ос интернатт о̄лэ̄гыт. 
Та̄н ёмщакв ща̄нь ла̄тӈыл потыртэ̄гыт ос ам та̄наныл Та̄гт ма̄ньщи ла̄тӈыл хансым нэ̄па­кыт щирыл ханищты­янум. Ты ла̄тӈыл школат ханищтан нэ̄пакыт акваг та̄ратавет ос ань таве торгамтан ма̄гыс ма̄н аквъёт ханищ­тахтэ̄в. Ам та̄н щиранылт потыртан ла̄тӈыт та̄ра-паттыянум. Ка̄сыӈ та̄л диктант-потыр о̄с хансэ̄в, сыресыр касылыт касэ̄в.

Ювле хультум кит та̄л сыс ковид-а̄гм паттат ак­ван-хо̄нтхатыглаӈкве ат вēрмēв. Ищхӣпыӈ ут хо­сыт потыртāлэ̄в ке, таи ёма­сыг о̄лы. Тӯяг Югорск ӯст о̄лнэ музей ос Екате­рин­бург ӯст Уралт о̄лнэ ма̄хум культура центраныл «Ӯринэ̄ква ялпыӈ хо̄тал» аквъёт ва̄рыгласыт. Ня̄враманув тот о̄с кассыт, матыр ма̄щтырласыт, ӯринэ̄ква урыл ма̄ньщи ла̄тӈыл стихыт ловиньтасыт.
Ос ты таквс ущты ма̄н акван-хо̄нтхатыгласӯв. О̄выл классын ань Нико­лай Потейко ханищтах­туӈ­кве ёхтыс, хӯрум клас­сыт Никита Пакин, атыт классыт Надя Анямова ос Настя Бахтиярова, Максим Анямов – са̄тыт классыт ос Толя Анямов лов классыт. Ты та̄л Даша Дунаева, Таня Анямова ос Саша Анямов школа а̄стлэ̄гыт тах. Галина Дунаева школа юи-па̄лт ань Санкт-Петербург ӯст А.И. Герцен нампа универститетт, ос арми­я­ныл ёхтум пыгыг Тимофей Бахтияров ос Андрей Дунаев Карпинск ӯст рӯпатаӈ хо̄тпаг ханищтахтэ̄г.

Ань мēн Татьяна Сысо­ева ёт а̄гирищит-пыгри­щит ма̄гыс ма̄ньщи ла̄тыӈ ханищтан йильпи нэ̄па­кыт тув тотсумēн. Ня̄вра­мыт ма̄гыс са̄всыр уро­кыт щё̄питасӯв, мо̄йтыт «театр кукол» хольт ён­гим ловинь­тасанӯв. Мēн ма̄хар ос мо̄т ёнгын утыт тотсу­мēн, «То̄рум Маа» музей­ныл «По дороге на стой­бище» ищхӣпыӈ ут хосыт ловиньтан нэ̄пак суссылтаслумēн. Та̄на­н­ылн пӯмыщ о̄лыс. Акв урок Настя Бахтиярова а̄ги намхо̄талэ кастыл ва̄рыгласӯв, тавēн сымн ро̄внэ ла̄тыӈ пуссын ла̄всыт, э̄ргысыт ман а̄мщисыт. 
Татьяна Сысоева Нина Рукова ща̄нēн хансум ма̄нь стихыт ловиньтас, ос морах-пил, ӯйрищ хурит ва̄рнэ мастер-класс ва̄рыглас. Кон о̄с ква̄лсасӯв ос ня̄врамыт мощ поргысыт, ёнгысыт, акв юи-па̄лт ха̄йтыгтасыт. Тувыл ма̄н тот акв по̄ик­щан ма̄ о̄ньщēв, тув ялсӯв ос мощ пӯрлахтасӯв.

Ня̄врамыт тот юртыӈыщ о̄лэ̄гыт, та̄нки халан­ылт нё̄тхатэ̄гыт. Тот о̄лнэм сыс ам ат хӯлыгласум, ат ва̄­щинтаслум, хотьютн лю̄камтавет манос лю̄ль­саӈ о̄ньщавет. Тэ̄нутыл па̄йтавет, туп хотьютаныл матыр сыртапыӈ па̄йтнут ат э̄рупты, таи ат тэ̄г, тувыл сыме та э̄тгалаве. Тох тай школанылт ос па̄выл образование колт рӯпитан хо̄тпат спонсор хо̄т­пат киссыт, та̄н нё̄т­мила­ныл хосыт ма̄ньщи ня̄в­ра­мыт интернатн о̄луӈкве вуйвēсыт ос тыттавет. 
Пуссын тох ке о̄лы, ма̄навн тыи ва̄ӈкве о̄с ёмасыг о̄лы. Ня̄врамак­вет пуссын номтыӈыг вос ханищтахтэ̄гыт, ӯщлахтын порат юв вос тотыгпа̄ла­вет.
Тамара МЕРОВА
