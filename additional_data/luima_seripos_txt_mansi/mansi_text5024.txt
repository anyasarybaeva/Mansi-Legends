
Та порат ам «Лӯима̄ сэ̄рипос» газетан рӯпитаӈкве во̄ввēсум. То̄нт мēн Светлана Ромбандеева ёт рӯпитасмēн. Ётылнув ос тыг ма̄ньщи ла̄тыӈ ва̄нэ мо̄т ма̄ньлат хо̄тпат ёхтысыт: тыи Людмила Теткина, Николай Меров, Галина Кондина (то̄нт потранэ Дышлевая о̄парищнамыл хансым о̄лсыт). Ма̄н аквъёт ань тыг мус пуссын рӯпитэ̄в. Матахмат та̄л ма̄н ётув Анна Анямова (Алгадьева), Галина Курикова, Александр Вьюткин рӯпитасыт.
Ат та̄л сыс газетав мощ мо̄т щирыл ва̄руӈкве патыслӯв, ма̄н хоталь-а̄ти округ янытыл ялантаӈкве патсӯв ос са̄в ма̄х-манув ёт ва̄йхатасӯв. Газетав ловиньтан ма̄хум редакциян пищмат кēтыгласыт ос  потраныл газетан ва̄рсанӯв. 1999 та̄лт ма̄ньщи газетав 490 э̄лумхо̄лас ловиньтасыт, 2000 — 580 хо̄тпа, 2001 та̄лт тираже 610-630 са̄виткем о̄лыс, 2002 та̄лт — 825 э̄лумхо̄лас газета хасылтасыт ос 2003 та̄лт тираже 670, тувыл 788 са̄витыг о̄лум. Тыи хоты щēмьят та̄нки почта хосыт газета хасылтамыт, мо̄-таныт нас олн ойтта̄л тотыглавēсыт. 
Ам щар о̄выл потрум «Маныр ёхтум та̄лув тоты» намаим о̄лыс, ма̄н ка̄сыӈ та̄л о̄выл ло̄псын календарь по̄слыгласӯв ос 1999 та̄л Ка̄ти та̄лыг о̄лум. Тувыл ам округ Дума сапра̄нин ялмум порат та ля̄ххалыт ос мо̄т тэ̄лат урыл хансыгласум. Светлана Ромбандеева тӯяг Свердловский областин Бурмантово, Хорпия, Полу-ночное па̄вылн о̄выл щёс ялыс, тот лӯсум ма̄ньщиянув о̄лэ̄гыт. Ам ётыл Кēрасколыӈъят, Лэ̄плат, Пакиныт о̄лнэ ма̄т о̄с мӯйлысум. Мēн та ма̄хманув о̄вылтыт на̄нан потыртасмēн. 
Ат та̄л сыс газетат сака са̄в пēс потрыт, мо̄йтыт, э̄ргыт хансым о̄лэ̄гыт. То̄нт Н.И. Садомин, Е.Е. Качанова, Е.К. Сетова, Т.Д. Слинкина (Ендырева), В.С. Иванова (Садомина) яныгпа̄ла хо̄тпатныл ёлхансум мо̄йтаныл кēтыгласаныл. П.Е. Шешкиныл хультум потрыт ма̄н о̄с ва̄рсанӯв. М.Т. Двинянинова ос С.С. Динисламова тэ̄нки хансум стиханэ̄н ос э̄рганэ̄н газетат ма̄хумн ловиньтавēсыт. Тувыл Хулюмсӯнт ма̄хум о̄лупсаныл о̄вылтыт потыртасы̄г. 
А.М. Хромова ос Н.П. Бурдик (Вынгилева) музейт рӯпата тэ̄ланэ̄н, Кульпаст, Кимкъясӯйт о̄лнэ ма̄хум урыл  хассы̄г. Са̄в-сыр потрыт «Югория» нампа ма̄ньщи ра̄тиват рӯпитан нэ̄ Евдокия Хозумованыл хо̄нтсум. Тав ос округ янытыл ма̄ньщиянув ёт ва̄йхатас ос ма̄навн нё̄тыс. 1999 та̄л оигпан э̄лы-па̄лт тав ёмас рӯпататэ ма̄гыс Финляндия мо̄т хо̄н ма̄т о̄лнэ М. Кастрен общества па̄лыл э̄сгын нэ̄пакыл мӯйлуптавес.

2000 та̄лт №19-20 номерыг янытэ̄т «Ма̄ньщи ма̄хум Ло̄пмус па̄вылт Ӯй йӣквсыт» ва̄рмаль о̄вылтыт хансым о̄лыс. Ос мо̄тыт та̄лт ма̄хум Хулюмсӯнт па̄вылт Ӯй йӣквсыт. 
2001 та̄л о̄вылтахтам порат ма̄хум нэ̄пак та̄ратасыт. То̄нт Тюменский область кӯщаиг Сергей Собянин пēриявес, ос ма̄н округувт Александр Филипенко. Сосса ма̄хум Ассамблеян Е.Д. Айпин, В.С. Сондыков, Т.С. Гоголева, Н.Г. Алексеева ос рущ хум А.А. Андреев пēриявēсыт.
Школат ос ётыл ты ӯст э̄лаль ханищтахтам а̄гит газетавн 2002 та̄лт матахмат потрыт о̄с кēтыгласыт. Тыи Настя Вьюткина ос Анна Немдазина Саранпа̄вылныл, Надя Тасманова Ня̄хщамво̄льныл, Наташа Алгадьева Хулюмсӯнтныл, тувыл Вика Сайнахова ос Ольга Варсакова хотыл тыг ханищтахтуӈкве ёхталасы̄г, ат ва̄глӯв. 
2003 та̄лт Мария Кумаева потрыт хансуӈкве патыс, то̄нт тав Ханты-Мансийск ӯсн о̄лмыгтас. Аквта та̄лт Советский район Пионерский па̄вылныл Софья Ярцева ма̄н ётув ва̄йхатас ос тувыл такви ва̄нэ ма̄хманэ о̄вылтыт  хансыглас. 
Кит ма̄ньщи газетаг хорамыӈ хурил о̄лсы̄г, акватэ кит со̄тыра о̄выл та̄л о̄вылтахтаме кастыл по̄слувес ос китыт 50 (500) номере кастыл ва̄рыглавес. Тот ма̄ньщи потрыт рущ ла̄тӈыг толмащлым о̄лсыт. 
