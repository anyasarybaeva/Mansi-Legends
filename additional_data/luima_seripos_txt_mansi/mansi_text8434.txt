
1994 та̄л па̄сныл во̄ртур э̄тпос онтолов хо̄талэ̄т ма̄ янытыл мощщаг хультум мирыт та̄н ялпыӈ хо̄таланыл янытлаве. Ханты-Мансийск ӯст та хо̄талт сосса ма̄хум «То̄рум Маа» нампа музей канын во̄виньта̄лвēсыт. Тот мӯйлын хо̄тпат ма̄гыс «Ма ай арием» – «Ам ма̄нь миркем» намаим ёнгил щё̄пита̄л­вес. Са̄всыр мирыт акван-атхатым та̄нки пēс йис наканыл суссылтаӈкве, ща̄нь ла̄тӈыл потыртаӈ­кве тув во̄виньта̄лвēсыт. Та̄н та̄нки халанылт ак­ван-юрщхатым вос о̄лсыт.
О̄влэ̄т тув ёхталам ма̄хумн Федеральный агентство-колт кӯщаиг о̄лнэ хум Игорь Баринов, тав ётэ ос ЮНЕСКО колт рӯпитан ма̄хманэ пуссын ищхӣ­пыӈ ут хосыт паща ла̄тыӈ кēтсыт. Тувыл округ кӯ­щай нэ̄ Наталья Кома­рова мӯйлын ма̄хум ёт пащалахтас ос ла̄выс: 
– Ам ты ялпыӈ ма̄т яныгпа̄лаг о̄лнэ хо̄тпатн пӯмащипа ла̄тыӈ ла̄вēгум, та̄н ё̄ра­ныл хосыт тамле музей ва̄рвес ос пēс йис накыт ва̄вет ос э̄лаль тотавет. Та̄н наманыл Е. Айпин, М. Волдина, Ю. Кондин, З. Лозямова, Е. Нёмысова, Ю. Шесталов. 
Во̄ртур э̄тпос хӯрмит хо̄талэ̄т Россия прави­тельство па̄лыл кӯщай хум Михаил Мишустин акв хӯлтнэ-нэ̄пакт ка̄тпос пиныс. Рущ щирыл тав «Реестр нематериаль­ного этнокультурного достояния» ла̄ваве. Та реестр-нэ̄пакн пēс йис накыт, ка̄тыл ва̄рим пормасыт, мо̄йтыт, потрыт, э̄ргыт ос йӣквыт пуссын тув хансавет. 
Ос тох ла̄вēгум, ювле хультум матахмат та̄лт депутатыг пēриим хо̄тпаг Татьяна Гоголева ос Александр Новьюхов мо̄т кӯщаит э̄лы-па̄лт са̄в во̄ритотсы̄г, сыре-сыр рӯпата ва̄рсы̄г, лӯима̄ мирыт о̄лупсаныл са̄к­коныт щирыл ӯргалым э̄лаль вос тотавет. 
Лов та̄л ма̄ янытыл о̄лнэ мирыт та̄ланыл нам­тым щирыл округ мир­кол па̄лыл «Пēс ма̄хум ла̄тыӈ ӯргалэ̄н» касыл ва̄рыглавес. То̄нт 2022 ос 2023 та̄лыг сыс школат ща̄нь ла̄тӈыт ханищтан хо̄тпат премиял мӯйлуп­тавēсыт. Тыи Касум па̄­вылт о̄лнэ нэ̄т – Софья Каксина, Любовь Захаро­ва ос Лидия Рандымова; Русскинской па̄выл нэ̄ – Татьяна Сайнакова, Лӯи Нярихумит па̄выл нэ̄ – Лариса Карпенко ос Ха̄льӯс нэ̄ – Наталья Яркина. 
Ам на̄нан ялпыӈ хо̄та­лын кастыл пуссын яныт­лыянум, аквтох юртыныщ, сотыӈыщ э̄лаль о̄лэ̄н. Мо̄т мирыт акван-румалах­туӈ­кве ос матыр ёмас ва̄р­малил э̄лаль о̄луӈкве ханищтэ̄н. 
Тувыл Совет Федера­цият сенатор хум Алек­сандр Новьюхов ла̄выс: 
– Сака ёмас, хуньт ООН Генеральный Ассамблея сосса ма̄хум ла̄вум ла̄т­ӈаныл хӯнтамласаныл ос ёмас тэ̄лаг ва̄рсаныл. Сосса ма̄хманув ма̄гыс тыи сака э̄рнэг о̄лы, ань тыг о̄лмыгтам мирыт та̄н ма̄наныл сымыӈыщ Юграг ла̄вияныл ос ӯрга­лым, э̄руптым о̄луӈкве ханищтахтэ̄гыт.
А̄с ма̄хмыт, ма̄ньщит ос ё̄рныт халт тэ̄лат э̄лаль тотнэ ка̄ркам хо̄тпатн яныг пӯмащипа ла̄тыӈ ла̄­вēгум. Тыи «Югра лылыēп» организацият пуӈктотнэ нэ̄ Людмила Алфёрова ос тавēн нё̄тнэ, са̄всыр ва̄рмалит сэ̄ръё­рыг щё̄питан хо̄тпатн, тувыл Александр Кон­стантинов, яныгпа̄ла ма̄х­манув Советт рӯпитан хо̄тпат янытлыянум. Та̄н са̄всыр кӯщаит ёт ном­тыӈыщ рӯпитэ̄гыт.
Та юи-па̄лт кит кӯщаиг «Лов та̄л ма̄ янытыл мирыт янытлан касылт» но̄х-патум ня̄врамыт мӯйлупсал мисанэ̄н. Тот 1 со̄тыра 865 а̄гирищит ос пыгрищит кассыт. Ань 17 ня̄врамыт мусхалыг ювле ла̄тыӈ кēтманыл ма̄гыс янытлавēсыт. 
Мӯйлын ма̄хум э̄лы-па̄лт Дом творчества колт ос А̄с-ма̄хум нампа театрыт рӯпитан артис­тат, Вера Кондратьева э̄ргысыт, са̄ӈквылтасыт. Сургутский районныл ёхталам «Тром Ёван мокут» (Тром-Аганские ребята) ос «Питяр Юх» намаим группаг э̄ргысыт.
Тамара МЕРОВА
