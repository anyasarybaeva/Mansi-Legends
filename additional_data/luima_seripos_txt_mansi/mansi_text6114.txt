
Округувт о̄лнэ сосса мирн нё̄тнэ ма̄гыс округ миркол па̄лыл са̄всыр олн-нё̄тмилыт майлавет. 
Мо̄лал ты ва̄рмаль щирыл акв ёмас проект э̄лаль тотуӈкве патвес. Рущ щирыл «Аудиокнига «Мансийская детская литература» ла̄ваве. Тот кӯщаиг Майя Ефимовна Макарова о̄лы. Ты тэ̄ла ма̄ньщи ла̄тыӈ ханищтан ма̄гыс щё̄питавес.
Ань ӯсытт ос па̄в­лытт о̄лнэ мир пуссын ищхӣпыӈ ут хосыт са̄всыр ля̄ххалыт сун­сэ̄гыт ос потрыт хӯ­нт­лэ̄гыт. Тувыл школат ня̄врамыт ос ищхӣпыӈ ут хосыт ханищтавет. Ань юи-о̄выл та̄лытт ма̄хум нэ̄пакн хансым потрыт нас хӯнтлуӈкве вēрмияныл, та̄нанылн нэ̄пак ловиньтаӈкве ат э̄ри.  Потрыт са̄всыр ща̄нь ла̄тӈыл та̄стым о̄лэ̄гыт. Тот туп ма̄ньщи ла̄тӈыл потрыт иӈ ат щё̄питавēсыт.
Ма̄ньщи ла̄тӈыл хан­сым нэ̄пакыт ань Майя Ефимовна ос тыщир ва̄руӈкве номылмат­санэ, ма̄ньщи ма̄хманув ты потрыт электрон­ный библио­текат нас хӯнтлуӈ­кве о̄с вос вēр­мысыт. 

Ня̄врамыт ма̄гыс хан­сым нэ̄пакыт ма̄ньщи ла̄тӈыл Ханты-Мансий­ск ӯст о̄лнэ «Этнокуль­турно-образовательный центрыт» рӯпитан хо̄т­пат та̄н ловиньтэ̄гыт. Ты потрыт намыл щё̄­пи­тым колнакт Денис Вынгилев тав ищхӣпыӈ утын ёл-хансыянэ. Тот ань а̄мщит, мо̄йтыт, стихыт, э̄ргыт ос са̄всыр пēс потрыт хансуӈкве о̄вылтавēсыт. Ётыл ня̄врамыт ща̄нь ла̄тыӈ ханищтанэ̄ныл порат, та̄н ты потрыт ёмщакв хӯлыяныл, торгамтыя­ныл ос э̄рнэ щирыл по­тыртыяныл. Тыщир ма̄ньщи ла̄тыӈ ханищ­таӈкве кӯстырыг паты. 
Майя Ефимовна тох ла̄выс: «Ань ма̄ньлат ма̄хум нэ̄пакыт щар ат ловиньтэ̄гыт. Та̄н ак­ваг молях о̄лэ̄гыт, аквтупмат о̄лнэ щё̄сыл ат то̄влавет. Са̄всыр ля̄х­халыт та̄н ка̄тыт о̄щнэ телефонаныл хосыт сун­сыяныл. Ищхӣпыӈ ут хосыт ля̄ххалыт ӯнлым, ё̄мим манос матарыл миным нас хӯнтлуӈкве ро̄ви. Тыима̄гыс ня̄в­ра­мыт ма̄гыс тамле ва̄р­маль ты щё̄питавес. Та̄н ма̄ньщи потрыт нас хӯн­тлуӈкве вос вēр­мы­сыт. 
Тувыл э̄лумхо̄лас сам­пыльта̄лыг ке о̄лы, тав ань ма̄ньщи потрыт ищ­хӣпыӈ ут хосыт хӯнт­луӈкве вēрми. Ты коны­пал ань ма̄ньщи нэ̄пак сака мощща нэ̄глы, ма̄хумн ат то̄вылхаты. Ты хосыт хо̄тпа хоты нэ̄пак хӯнтлуӈкве ка̄­сащи, таи та пӯнсытэ». 

Хансым потрыт ань Ольга Норова, такви о̄парищ наме Анямова, Николай Меров ос Владимир Меров та̄н ловиньтасыт. Тыгыл э̄лаль ма̄ньщи ла̄тыӈ ём­щакв ва̄нэ ка̄сыӈ хо̄тпа ты потрыт ловиньтаӈ­кве вēрми тах. 
О̄выл нэ̄пак ва̄рнэ порат ма̄ньщи латыӈ э̄лаль тотнэ центрыт рӯпитан хо̄тпат пēрияп щё̄пита̄лсыт. Та̄н ищхӣпыӈ ут хосыт «ВКонтакте» касыл ва̄рыгласыт. Интернет ло̄псэ рущ щирыл «ПРО-движение обско-угорских народов» на­маим о̄лы. На̄н ты ло̄пс кӯстырыг хо̄н­ты­лын. 
Ань тот ка̄сыӈ хо̄тпа таквина̄тэ а̄рталаӈкве вēрмитэ. Щар ёмщакв ма̄ньщи ла̄тӈыл по­тыртан хо̄тпат ня̄врам ханищтан ма̄хумн ос «Хо̄тал» нампа А̄с-угорский театрыт рӯ­питан хо̄тпатн пēри­яӈкве патавет тах. 
Конкурс э̄лы-па̄лт на̄н «ВКонтакте» ло̄п­сыт о̄влэ̄т ня̄врамыт ма̄гыс хансым нэ̄пакыт ханищтэ̄н, выставка сунсэ̄н ос хумус ма̄хум ма̄ньщи ла̄тӈыл ловинь­тэ̄гыт, ты ва̄рмаль хӯнт­лэ̄н. Та юи-па̄лт на̄нки ос хотты нэ̄пакт ма̄ньщи потыр вуēн ос ловинь­тэлы̄н. 
Ётыл та потрын ты телефон 8 982 186 3424 хосыт «Viber» манос «WhatsApp» нампа приложение щирыл кēтэлы̄н. Тот на̄нки намын, хо̄т о̄лэгы̄н, манах та̄лын ос маныр­сыр потыр ловинь­тасын, ла̄вēн. Жюри-хотпат пуссын потрыт уральтыяныл ос щар ёмщакв ма̄ньщи ла̄тӈыл потыртан ма̄хум нэ̄пак ловиньтаӈкве та пēриявет тах. 
Николай МЕРОВ
