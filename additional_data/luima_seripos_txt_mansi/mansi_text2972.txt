
Анна Николаевна Хворостова, такви а̄ги о̄парищ наме Курикова, 1952 та̄лт Хосво̄ль па̄вылт самын патыс. Колта̄гылт та̄н  ат ня̄врам яныгмасыт. Ща̄няге-а̄щаге, ягпыганэ ос яга̄гиянэ а̄тимыг ēмтсыт. Ань Никита а̄пщитэ̄нтыл кит хо̄тпаг хультсы̄г.
Та̄н пēс йис та̄гыл о̄лнэ ма̄наныл Сӯева̄т па̄выл. Пēс порат тот пуссын ма̄ньщит о̄лсыт. Тот са̄в мир о̄лыс. Во̄раян ма̄ ат то̄вылхатыгла̄лыс. Та порат лэ̄ӈын, нёхыс, анта̄тыр совыт ос мо̄т пушнина сака пирмайтавес. Ты коныпал щёпыр, ятри, кисуп, со̄руп нё̄влит пуссын вуйвēсыт. То̄нт ма̄хум пуссын алыщлым яласасыт.
Алыщлан ма̄ мощщаг ēмтме ма̄гыс ма̄хманув мо̄т ма̄ кинсым э̄лы ма̄тын ва̄нтлысыт. Висумтытн, Лэ̄план, Полумн, Мирон па̄вылн, са̄всыр ма̄н ла̄кква-та̄рамласыт. Ань нё̄р палыт са̄всыр ма̄т ма̄нь па̄влыт ӯнлэ̄гыт. То̄ва ма̄т ань туп колъёраныл хультсыт. Пēс ма̄хум та̄л палыт во̄раēгыт, алыщлан ма̄ныл по̄йтэ̄гыт ос мӯйлуӈкве акван-атхатыглэ̄гыт. Халанылт касэ̄гыт, ва̄йхатэ̄гыт, ха̄йталахтэ̄гыт, та порат ма̄хум сака пӯмащ щирыл о̄лсыт.
Ань Анна Николаевна а̄ще колэ щар пēсыг ēмтыс, хот-саис. Таима̄гыс тэ̄н хумитэ̄нтыл ты та̄л пēс па̄вылныл мощ э̄лыннув йильпи во̄ркол ӯнттысы̄г. О̄йкатэ наме Александр Хворостов, тав рущ хум. Анна таве во̄раяӈкве ты ханищтастэ. Ань тав матыр-а̄ти пуссын ва̄г. Тэ̄н ва̄тихал во̄раяӈкве тув ялантэ̄г. Нэ̄ во̄рт ё̄мыгтан ма̄т янытэ̄т ва̄ганэ. Таквсы порат тот ня̄ль во̄ртэ̄г. Щёпрыт ос мо̄т товлыӈ ӯит алыщлэ̄г. Тӯяг ос ва̄с па̄тлуптаӈкве тув ялантэ̄г.
Ляпат яныг тӯр о̄лы. Ка̄сыӈ та̄л тув са̄в ва̄с ёхталы. Са̄сыл са̄ӈкит кисгиянэ, та̄н щар ва̄с кол ляпан исапēгыт. О̄йкатэ хот-ощатахты, китыглытэ: «Наӈ аман хумус тыщир кисгуӈкве ханищтахтасын?».
Анна Николаевна а̄щēн тох кисгуӈкве ханищтавес. Ма̄ниг о̄лмēт а̄ще ёт тӯрн ва̄с па̄тлуптаӈкве акваг ялантас. Тавēн ты ва̄рмаль сака пӯмащ о̄лыс.
Сӯева̄т па̄выл пēс порат сака ёмас, тэ̄пыӈ ма̄т о̄лыс. Па̄выл  карыс урамт ӯнлыс. Тот са̄в во̄руй о̄лыс. Юи-о̄выл та̄лытт Аннэ а̄ще тот во̄р ӯргалан хумыг рӯпитас. Тав а̄тимыг ēмтыс,  па̄выл та та̄тламас. Ань ты накт э̄кваг-о̄йкаг тэ̄нки тот во̄раим о̄лэ̄г. Ма̄тэ акв тох во̄руиӈ. Хащта̄л  хо̄тпа тув ат тотыглэ̄г. Тувыл ма̄ ва̄нэ та̄л по̄х хо̄тпат о̄с ат ёхталэ̄гыт. Та сытам ма̄т ёсал во̄раим яласэ̄г. Кēрнялянэ̄н  атахкем вēрыста палыт ма̄т ӯнттым о̄ньщиянэ̄н.
Анна Николаевна о̄йкатэ̄нтыл кит ня̄врам янмалтасы̄г. Яныг а̄гитэ Советский район Таёжный па̄вылт о̄лы. Тот хум ва̄рыс, акв пыг янмалты. Пыге ос Ивдель ӯст рӯпиты. Кит ня̄врам о̄ньщи. Ам Аннэ щēмьятэ̄н пуста̄гыл о̄лнэ ла̄тыӈ кēтэ̄гум. То̄рум ёт, О̄тыр ёт, э̄лаль са̄в та̄л о̄лэ̄н!
