
Ты хурит Сургут ӯст о̄лнэ ма̄ньщи а̄ги Людмила Николаевна Мелентьева по̄слым о̄лы. Тав ань «Старый Сургут» нампа музеиӈ ма̄т ма̄щтырлан хо̄тпаг рӯпиты. Тав ётэ ам ювле хультум э̄тпос 13 хо̄талэ̄т хо̄нтхатыгласум. Та хо̄тал та̄н рӯпитан ма̄нылт пӯрлахтын кан ва̄рыгласыт, Э̄тпосув яныгман кастыл пӯрлахтасыт.

	Людмила такви рӯпататэ урыл, рӯтанэ урыл а̄нумн потыртас. Тав ань ва̄т нупыл нёлолов та̄лэ то̄влыс. Колта̄гланылт тав щар яныг а̄ги. Тав ёлы-пал а̄пщиянэ, э̄щанэ яныгмēгыт. 

	О̄маге-а̄тяге о̄влэ̄т Потрасӯй па̄вылт о̄лсы̄г, тот акван-минасы̄г. Тувыл Та̄гт па̄вылн ва̄нтлысы̄г. Люда самын патме порат оматэ̄н хо̄тхуйплов та̄л то̄влыс. Оматэ такви а̄ги о̄парищ наме Остерова. Нэ̄г-хумыг тэ̄нти халэ̄нт юн ма̄ньщи ла̄тӈыл потыртэ̄г, ня̄враманэ̄н пуссын торгамтэ̄гыт ос потыртаӈкв сака ат вēрмēгыт. 

	Люда школа юи-па̄лт Югорский университетт  ханищтахтас. Тувыл Саранпа̄вылн минас, тот та̄л арыгтем рӯпитас. ДЮЦ (детско-юношеский центр) колн ялантан ня̄врамыт ма̄щтырлаӈкв ханищтасанэ – та̄н ю̄нсхатасыт, са̄всыр пормасыт сэ̄тапыл сагсыт, сакныл хорамыт хартсыт. 

	2013 та̄лт Сургут ӯсн минас, соссаӈ мир ма̄щтырлан колн рӯпитаӈкв во̄ввес. Ты кол «Пēс Сургут» музей нупыл хансым о̄лы. Тот ма̄щтырлаӈкв та о̄вылтахтас, ва̄рнэ рӯпататэ рущ ла̄тӈыл тох ла̄ваве – художник-конструктор. Тот рӯпитанэ̄тэ мощēртын хӯрум та̄лыг ты ēмты. Ты тит та̄л сыс са̄всыр йильпи щаквщин ва̄рмальн ханищтахтас. Такви ма̄ньта̄гыл сак харты, тувыл са̄всыр пормас, па̄ссат ман щулкиныт саги. Ос ань ма̄к соссаӈ мир пормас ва̄руӈкв та ханьщувлас. 

	А̄ги ла̄выс: «Ань щар ма̄к яныг учителягум – ты Александр Дмит-риевич Сайнахов ос Мария Владимировна Ситникова. Тэ̄н ты а̄нумн сака нё̄тэ̄г. Таквсы Саша ёт мēн во̄рн ялсумēн, са̄с нуйсумēн, ӯльпа та̄рыт, ля̄мйивыт са̄грысамēн. Са̄в щё̄питасмēн, ань та̄л сыс пуссын вос то̄влавēв». 

	Ам Люда титыгласлум, та яныт ӯс-капайт о̄лэ̄гыт, атум утаныл хо̄т о̄ньщияныл. Тав ювле ла̄выс, рӯпитан кол колалатэ̄т тот пуссын хуēгыт. 

	Мо̄лты та̄л Людмила Лянтор ӯсн ялыс. Тот ма̄щтырлан ма̄хум акван-атыглавēсыт. Та ӯст ханты нэ̄ Анжела Егоровна Обирина о̄лы, са̄всыр щирыл щаквщуӈкв ха̄сы. Тав ма̄хум совъя ва̄й ю̄нтуӈкв ханищтасанэ, са̄лы сов ка̄миньтаг хумус тынтлуӈкв э̄ри, хумус йинуӈкв, о̄льпыл хумус сартуӈкв, та̄нанылн пуссын суссылтас. 

	Тав ты кастыл ёма-щакв щё̄питахтам. О̄льп та̄н та̄нти ва̄рмыт, на̄ӈк йӣв сӯлыл па̄йтмыт. Ань Люда ла̄выс, тавēн тот татем пӯмыщ о̄лыс. Тӯяг та̄н та̄нти во̄рн тах ялэ̄гыт, на̄ӈк те хо̄нтэ̄гыт, сӯл атэ̄гыт. Тувыл та сӯлныл о̄льп па̄йтуӈкв номсэ̄гыт. 

	Нижневартовский районт о̄лнэ Аган па̄вылн та̄н тув о̄с во̄виньта̄лвēсыт. Тот ос тēранак ва̄руӈкв ханищтавēсыт. Тувыл ёхтыс, такви хумус вēрми, э̄лаль ва̄руӈкв та патыстэ. Ань тēранак паттатэ ты а̄стыс. А̄ги ты рӯпататэ урыл тох ла̄выс: «Ӯльпа та̄рыл матыр сагуаӈкв сака та̄рвитыӈ. О̄влэ̄т рӯпатам ат а̄ртмыс, тувыл ла̄щал-ла̄щал та̄р ёт рупитаӈкв та ханьщувласум».

	Сэ̄тапыл пормасыт тав о̄с саги. Школат ханищтахтамēт сагуӈкв о̄вылтахтас. Ос рӯпитан ма̄тэ̄т нас пормасыт сагуӈкв хунь патэ̄гын, соссаӈ мир пормас пēс щирыл сагуӈкв э̄ри. Рӯпитаӈкв о̄вылтахтаме порат акв э̄тпос сыс щулкин акв пара туп сагуӈкв а̄лымас, ань тит пара саги. Тамле щулкиныт А̄с ма̄хум ань тыг мус о̄ньщияныл. 

	Ос та̄н рущ щирыл ат сагавет, нуми ēре сагуӈкв Люда Нижневартовский район Излучинск па̄вылт ханищтавес. Та̄н тот 2015 та̄лт атыглавēсыт. Тот атхатыглам ма̄хум са̄ӈквылтаӈкв ос матыр ва̄руӈкв ханищтавēсыт. А̄гит, нэ̄т ос сэ̄тапыл пормасыт сагсыт. Щулкиныт сагнэ порат хансат о̄влэ̄т нэ̄пакн по̄слуӈкв э̄рēгыт. Ат те по̄славет, хорамыт ёмащакв тах ат тэ̄лэ̄гыт.

	Аквнакт музей кӯщаяныл та̄нанылн ла̄выс, матыр йильпи пормас ман ёнгын ут вос ва̄рēгыт, тамле ут соссаӈ мир нэ̄мхо̄т ул вос о̄щсыт. Люда а̄канит ю̄нтуӈкв вуйхатас. А̄канянэ ёмащакв ос нё̄тнэг ва̄рсанэ, ань та̄н та тыналавет. Тыт рӯпитанэ̄тэ сыс тав хусахтем а̄кань ю̄нтыс. 

	Люда титыгласлум, ма̄ньщи супыт ю̄нтуӈкв номтэ паты ман а̄ти. Тав ювле ла̄выс: «Ам са̄сныл хусапыт ва̄руӈкв ханищтахтасум, сэ̄тапыл пормасыт сагēгум, сакныл хартуӈкв о̄с ёмащакв ха̄сэ̄гум. Ос ма̄ньщи суп ю̄нтуӈкв ань ат таӈхēгум, э̄рыӈ ётылнув ю̄нсхатуӈкв о̄вылтахтэ̄гум».

	Та̄н палтаныл ма̄нь ня̄врамыт тотыглавет. Ань ӯст о̄лнэ ня̄врамыт ма̄ньщи ос ханты культура урыл торыӈыщ нэ̄матыр ат ва̄гыт. Та̄н соссаӈ ма̄хманув рӯпитан колн тотавет, та̄н татем пӯмщалахтэ̄гыт, матыр пормас масапа̄луӈкв вēрмēгыт. Сакыл мивет, хорамыт хартым та ӯнлантэ̄гыт. 

	Людмила ма̄щтыр-ланэ̄тэ коныпал каснэ ма̄н о̄с яланты. Ёсал ха̄йтуӈкв сака ха̄сы. Тӯяг «Лыжня Андрея» о̄лнэ̄тэ порат тот мо̄т ма̄хум ёт касы. Но̄х-патыгламе ма̄гыс тав мēталил ос са̄всыр янытлан нэ̄пакыл мӯйлуптавес. 

	Оматэ, а̄тятэ, а̄пщирищанэ ос йигрищанэ та̄л ка̄сэ холас. Тав ла̄выс: «Та̄н пуссын Та̄гт па̄вылт о̄лэ̄гыт, ам амттем тыт о̄лэ̄гум. Туи порат юв ялсум, ань тӯяг та̄ртавем те, о̄с тах юв ялэ̄гум. Тит а̄пщиягум Коля ос Вася, Галя э̄щум та̄н рӯпитэ̄гыт. Мишав ос Таняв школат ханищтахтэ̄г, Таняв о̄выл классын минас, са̄т та̄лэ то̄влыс. 

	Омав 1970 та̄лт самын патыс, ты та̄л атпан нупыл хо̄т та̄лэ тах то̄влы. А̄тяв 1953 та̄лт самын патыс, са̄тлов нупыл хӯрум та̄лэ тах то̄влы. Тэ̄н са̄в та̄л аквъёт о̄лэ̄г, омам хум ва̄рме порат атхуйплов та̄лэ о̄лыс. Тувыл ам самын патсум. Ам та̄наныл пуссын э̄руптыянум, паща ла̄тӈыл тēтыянум».

	Тамле ты ёмас ма̄ньщи а̄ги ёт ва̄йхатасум. Тав ма̄щтырлаӈкв сака ка̄сащи. Ма̄ньщи нэ̄ йӣквыт йӣквуӈкв сака ха̄сы. Матах та̄л мины, Людмила Николаевна Мелентьева намыӈ-суиӈ ма̄щтыр хо̄тпаг тах ēмты. Маныр рӯпатан вуйхаты, пуссын вēрми, пуссын ха̄сы. 

	Ма̄н Люда ос тав омаге-а̄тяге са̄в ёмас сымыӈ ла̄тӈыл ла̄виянӯв. А̄гитэ̄н тамле ёмас хо̄тпаг та яныгмас. То̄румн-О̄тырн пуссын вос ӯргалавет, пуста̄гыл вос о̄лэ̄гыт.

	 

	Валентина Хозумова
