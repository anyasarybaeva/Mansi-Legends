
Ха̄льӯс район Кульпас па̄вылт Мониныт колта̄гыл о̄лы. Кульпасн та̄н хосат Хохаӈ па̄вылныл ва̄нтлысыт. Ма̄ньщи нэ̄ Зоя Петровна Тоголмазова ты рӯтныл о̄лы. Тав ётэ хо̄нтхатыгласум, о̄лупсатэ урыл китыгласлум. На̄н ань э̄лаль Зоя Петровна потре ловиньтэлы̄н.
– Ам Хохаӈ па̄влыт самын патсум, я̄ӈк на̄тнэ э̄тпос 7 хо̄талэ̄т 1952 та̄лт. Ты па̄выл рущ щирыл Куги па̄в­лыг ла̄ваве, Сортыӈъяг-Кульпасыг халт ӯнлы.   
А̄тям Петр Нико­ла­евич Монин ва̄т са̄г­рапнал э̄тпост 1930 та̄лт самын патыс. Тав Пēткас па̄вылныл о̄лыс, Мониныт пуссын тувыл о̄лэ̄гыт. А̄тям яныг колта̄гылт яныг­мас. Та̄н Сортыӈъян о̄лмыгта̄лсыт, тувыл щащēквам Ягримн ва̄нтлыс а̄гитэ палт, ня̄враманэ о̄с пуссын тув минасыт.

А̄тям рӯтныл яныг­хо̄тпат ань нэ̄мхотьют а̄тим, пуссын холасыт. 
Тав колхозт рӯпитас, тувыл а̄гмыӈыг ēмтыс, а̄стма а̄гмыл хартыс. Пенсиян аты ялыс, а̄тимыг ēмтыс. 
Омам Анна Ники­тична, такви о̄парищ наме Смиркина, 1927 та̄лт самын патыс. Ащо̄йкам Лӯски о̄йкаг ла̄ввес. Анēквам хосат холас, то̄нт омам иӈ ма̄нь о̄лыс, ма̄ньта̄­гыл омата̄л хультыс. Увщи ос кит каӈк о̄ньщас. Увщитэ тыт Кульпаст о̄лыс, Николай Ильич Сайнахов э̄кватэ – Александра Никитична. Зоя Финкель ос Таня Батманова ты ам а̄ӈк­ва̄гиягум. 
Омам са̄в та̄л тыт зверофермат рӯпитас. Хунь пенсиян минас, интернатн э̄ти рӯпитан хо̄тпаг патхатас, тот хоса рӯпитас. 2017 та̄лт а̄тимыг ēмтыс. 

Омагум-а̄тягум Хохаӈт акван-хо̄нтха­тасыг. Тэ̄н са̄т ня̄врам янмалтасы̄г. Щар яныг увщим Нина, Тэ̄к па̄вылт о̄лы. Тувыл Оля, тав ань а̄тим. Вера э̄щум Югорск ӯст о̄лы. А̄пщи­янум Серёжа, Валера ос Коля пуссын тыт Кульпаст о̄лэ̄гыт. Коля щар ма̄нь, тав Тюменьт ханищтахтас. Э̄кватэ Тэ̄к па̄выл нэ̄, хӯрум ня̄врам о̄ньщēг, ань пуссын яныгмасыт.
– Зоя Петровна, школат наӈ хо̄т ха­нищтахтасын?
– Ам садикн ат ялан­тасум, школат Сортыӈъя па̄вылт ха­нищ­тахта­сум. Рокина Евдокия Гавриловнан ханищтавесӯв. Ма̄н, ня̄врамыт, хунь школан ущ минасӯв, сумкат ат о̄щсӯв, тав ма̄навн то̄р сумкат ю̄нтыс.
Са̄тыт классын ми­намум порат, па̄вылт колхоз лап-пантвес, ма̄хум янгыщ тыгле ва̄нтлысыт. Нина увщим то̄нт нёлолов класс а̄стлыс, ма̄н Кульпасн о̄лмыгтасӯв, тав ос Ханты-Мансийск ӯсн ханищтахтуӈкве минас. 

Школа а̄стламум юи-па̄лт Ханты-Мансийск ӯст о̄лнэ медучилищан поступайтаӈкве ялсум кос, ос таквсы ханищ­тахтуӈкве ат минасум. Кēлпыл сака пилсум, пӯльницат хумус рӯпи­таӈкве патэ̄гум, пищ-пищил пыл о̄с пилэ̄гум. 
Ётыл Тюменьт хӯрум э̄тпос почтат рӯпитан хо̄тпаг ханищтахтасум. То̄нт тамле курсыт о̄л­сыт. Почтальоныг хӯрум та̄л рӯпитасум. Ха̄льӯс район янытыл яласасум, связь отделение кӯщай ва̄ӈын нэ̄г патталавē­сум. Рӯпатам щирыл район янытэ̄т яласас­лум, ка̄сыӈ па̄вылт о̄лсум. Тувыл 1977 та̄лт интернатын патхата­сум, налыман арыг та̄л тот рӯпитасум. 
Са̄р о̄йкам Саша Тоголмазов Ванзеват­ныл о̄лыс, Женя пыгум тав а̄ще. Мēн хунь акван-минасамēн, ам Ло̄пмусн кēтыглавēсум, тот рӯпитасмēн. О̄йкам  акваг а̄гмыл хартыс, а̄тимыг ēмтыс. Китыт о̄йкам Кульпас хум, Лёня Остеров. Тав тамле нёмса хо̄тпа о̄лыс. Кит а̄ги о̄щсумēн, Аня ос Катя. Аням тыт рӯпиты школат, Катям Ха̄льӯст «Мотив» колт операторыг рӯпиты. Женя пыгум во̄раи, хӯл алыщлы. Хохаӈ па̄вылн яланты, ма̄нанув ураль­та̄лыянэ.
– О̄лнэ колын по̄хат сӯмъях ӯнлы, хотьютн ӯнттувес?
– Сӯмъях Коля а̄пщим тав ӯнттыс. Ань ма̄ньщи кӯр во̄вēгум, ня̄нь ва̄рнэ кӯр. Ма̄н пēс колувт тамле кӯр о̄щсув, омав акваг ня̄нь ва̄рыглас. Хӯл, ёхул тот то̄слыс. Ань тот Щерти а̄пщим о̄лы. Колув по̄хат йильпи кол ӯнттыс, пēс колув та̄ра хот-вистэ. 
Ам о̄с йильпи кол ӯнттысум 2004 та̄лт, государство па̄лыл нё̄т­весӯв. Та порат сака мат са̄в олныл ат майлувесӯв. Ма̄н хӯрум хо̄тпа кит­са̄т арыг солко̄вил туп кēтыглавесӯв. Кол ӯнт­туӈкве Коля а̄пщимн ос Женя пыгумн нё̄твēсум. Ат та̄л ӯнттыслув. Лёня о̄йкам мощ нё̄тыс, а̄гмы­ӈыг ēмтыс, колн щал­туӈкве ат та а̄лымас. А̄пщим ос пыгум колув а̄стластэ̄н. Мēн Анямēн­тыл нё̄тсумēн, тох та ӯнт­тыслув. 

– Наӈ тамле нё̄тнэ супыл о̄лэ̄гын, ма̄ньщи супын наӈти ю̄нтыс­лын?
– Амти ю̄нтыслум. Па̄квпалыӈ суп ю̄нтэ̄­гум, тучаӈ, ю̄нтуп тӯщ­тын пӯтскат та маныр. Сакныл турло̄пс ос мо̄т хорамыт хартэ̄гум, са̄с­ныл хусапсовыт ю̄нтэ̄­гум. Ань самагум сака ат постэ̄г, щаквщуӈкве та̄рвитыӈ. 
Омам са̄сныл хусап­совыт ю̄нтыс, сахи ю̄нтыс. А̄тимыг ēмтме э̄лы-па̄лт нуйсахи ю̄н­тыс. Ам хунь пēс щирыл ю̄нсхатан ханищтапын Ха̄льӯсн ялсум, омам нуйсахитэ ёт тотыглас­лум, тот суссылтаслум. Ханты ос ма̄ньщи мир пēс пормасаныл ханищ­тан ма̄хум ла̄всыт, э̄рнэ щирыл ю̄нтме, пēс ма̄х­манув тох ты щаквщи­сыт. Омам ла̄всас, сахи музейн маēлн тах, на̄н хунь о̄ньщилын. 
А̄тяв мо̄йт ва̄с, потыр­та̄лыс. Омав ма̄ньщи э̄ргыт э̄ргыс. Ма̄н аты хӯнтлысув, оссам утыт. Ягримт ам ля̄ххал тотнэ хо̄тпатн китыглавēсум, хумус яныгмасув, маныр ма̄щтырлэ̄в – ам ювле ла̄всум: «Ты пēс тэ̄лат хосат э̄рыс но̄х-во̄рмал­таӈкве. Школат ха­нищ­тахтамув порат намта­лавесӯв, лю̄камтавесӯв. Сортыӈъят экспедиция о̄лыс, э̄лы ма̄ныл са̄в мир ёхталас, акв хурип хо̄тпа хунь о̄лыс. Ма̄н, ня̄врамыт, ювле маныр ла̄вēв, э̄ссамтасув».
О̄йкам о̄лмēт юн ма̄ньщи ла̄тӈыл потыр­тасмēн, ня̄враманмēн ла̄тӈаныл мощ торгам­тыяныл. Ма̄ньщи газета ёхталы, ловиньтылум. 

Зоя Петровна – ка̄р­кам нэ̄, сымыӈ э̄лумхо̄­лас. Тав са̄в та̄л Кульпас па̄выл интернатт рӯпи­тас, ма̄ньщи ня̄врамыт ма̄гыс ома хольт о̄лыс. Ня̄врамытн ома-а̄тята̄л интернатт о̄луӈкве та̄р­витыӈ, хотьютн сака хунь уральтавет, хӯнт­лавет. Матыр та̄рвит номт о̄щсыт те, тав палтэ ха̄йтсыт, потыртасыт, китыг­лахтасыт. Зоя Петровна ка̄сыӈ а̄ги­рищн, пыг­рищн нё̄тыс, тар­мыл патсанэ. Такви ня̄вра­манэ хольт то̄ва­накт та̄кыщ ла̄виянэ, тувыл э̄руптыянэ, сы­ныг­та­па̄лыянэ. 
Зоя Петровна интер­натт яныгмам, ханищ­тахтам хо̄тпатн яныт­лаве, ань тыхо̄тал мус ёмас ла̄тӈыл номылма­та̄лаве. Ты я̄тил ма̄ньщи нэ̄ пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
Светлана РОМБАНДЕЕВА
