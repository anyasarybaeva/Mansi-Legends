
Тӯя хо̄талыт оигпан порат мирн пēриим ма̄хманув яныг сапра̄нит акван-атхатыгласыт. О̄влэ̄т та̄н намхо̄таланыл о̄лум депутатыт янытласаныл, округ Дума кӯщайн Борис Хохряковын мӯйлупсал мӯйлуптавēсыт.
Тувыл Вера Дюдина, округ олныт ловиньтан кӯщай нэ̄, 2018 та̄лт олнанув хоталь холт­вēсыт, та урыл потыр­тас. Щар са̄в на̄лок-олн ма̄-во̄й но̄х-винэ ком­паният ос са̄всыр мо̄т рӯпата ва̄рнэ ма̄хум ойт­сыт. Округув та̄л сыс Россия федеральный бюджетын 26% са̄вит олн тēтыс. Ёмщакв ойт­хатнэ̄в ма̄гыс тувыл фе­деральный грант-ол­ныл майвесӯв, кӯщаит та̄наныл пуссын рай­оныт ос ӯсыт халт ла̄к­ква-уртсаныл. Та̄л сыс нила щёс бюджет-олныт но̄х-нё̄твēсыт. Са̄выӈ­па̄лэ мир пусмалтан, ня̄врамыт ханищтан, о̄лнэ колыт хот-щё̄пи­тан ма̄гыс холтвēсыт ос пēс колыт, балокыт о̄лнэ щēмьят олныл та̄стувēсыт. 

Ань предпенсионе­рыг ла̄внэ ма̄хум ма̄г­сыл са̄ккон пирмайтавес, тамле хо̄тпан Пенси­онный фондыт справ­ка виӈкве э̄ри, ты нэ̄пак-ло̄мтэ хосыт тав ат та̄л сыс о̄с нё̄туӈкве патаве. 
Ханищтахтын ма̄г­сыл хансым округ са̄к­конув то̄ва ла̄тӈанэ ос мощ пēнтвēсыт. Ань целевой щирыл ха­нищтахтын ня̄врам а̄стынэ̄тэ юи-па̄лт та организацият хӯрум та̄л матрыг рӯпитаӈкве ат те паты, тав штраф-олн ювле ойтуӈкве ла̄­ваве. Ос то̄ва порат ня̄врам ханищтахтын ма̄ныл а̄сты, таве тē­тум организациян рӯ­питаӈкве ёхты, тув ат виве. То̄нт ос организа­ция штраф-олн округ бюджетын ойтуӈкве паттаве.

Хӯл алыщлан урыл са̄кконт «спортивное рыболовство» ла̄тӈыг хот-вуйвесы̄г. Борис Хох­ряков ла̄вме щирыл, федеральный са̄кконт ты ла̄тӈыг хосат хот-щуртумтавесы̄г, таима̄­гыс округ са̄кконув о̄с тащир хассаныл. Тот воссыг нэ̄матыр ат пēнт­хаты, нясыл хӯл алыщ­лан хо̄тпат о̄с аквта щирыл няслуӈкве патэ̄­гыт, нэ̄мхотьютын та̄н пувуӈкве ат патавет. 

Мир пусмалтан ма̄гыс майлым олныт о̄с э̄рнэ щирыл холтвēсыт. Ма̄н округувн ва̄т нупыл са̄т яныг лēккар рӯпи­таӈкве ёхтыс ос ты ко­ныпал фельдшерыг ла̄в­нэ са̄т лēккар рӯпи­таӈкве патыс. Ма̄х­манув та̄нти о̄лнэ ма̄­нылт уральтахтуӈкве вēрмēгыт. 
