

	Ханты-Мансийск ӯст «Ма̄-вит ос  Э̄лумхо̄лас» нампа музейт акв пӯмащ суссылтап щё̄питавес. Салехард ӯсныл «И.С. Шемановского» нампа музейныл «Люба» нампа ма̄нь ма̄харакве тув тотвес. 

	2007 та̄л порат Ямал ма̄т са̄лы ӯрнэ хо̄тпа Юрий Худи я̄ ва̄тат таве хо̄нтыстэ. Музейт рӯпитан хо̄тпат та̄ра тув во̄всанэ. Ма̄хум ты ма̄харакве музейн тотсаныл ос полям ма̄н пинсаныл. Са̄лы ӯрнэ хум ма̄харакве «Люба» э̄кватэ намыл пиныстэ. Ты юи-па̄лт ма̄харакве Япония ма̄т тотыглавес, учёный хо̄тпан тот хоса ханищтавес. Та̄н ла̄всыт, Люба 42 со̄тыра та̄л ювле хультум порат самын патыс, акв э̄тпос туп о̄лыс. Ма̄ниг о̄лме порат витын щалтыс. Учёный хо̄тпат ма̄харакве ханищтаманыл порат тав хо̄псагēт вит хо̄нтсыт. 

	Ань ты ма̄харакве ма̄ янытыл суссылтым тотыглаве. Хунь хо̄нтвес, та̄рвитэ 50 кила са̄витыг о̄лыс. Учёныит матыр ва̄рсыт, ань та̄рвитэ туп 30 кила са̄витыг ēмтыс. Ма̄харакве Япония, Франция, Голландия ос США мо̄т хо̄н ма̄т суссылтавес. 

	Ханты-Мансийск ӯс суссылтап ва̄т са̄грапнал э̄тпос 22 хо̄талэ̄т рӯпитаӈкве о̄вылтахтас. Выставка сунсуӈкве са̄в ма̄хум ёхталас. Музей кӯщаиг рӯпитан нэ̄ Светлана Лазарева ла̄выс: «Округув янытыл хо̄нтым ма̄хар лувыт о̄с тыт суссылтыянӯв. Музеювт рӯпитан ма̄хум хус та̄л ювле хультум порат Ханты-Мансийск район Луговской па̄вылт по̄хат ма̄хар лувыт хо̄нтсыт. 2016 та̄лт ма̄н щё̄питам суссылтапанув Салехард ӯсн о̄с тах тотыянӯв». Выставка ты э̄тпос 31 хо̄талэ мус рӯпитаӈкве тах паты.

	 

	Людмила 

	Тасманова
