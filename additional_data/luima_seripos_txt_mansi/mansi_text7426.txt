
Ханты-Мансийск ӯсн са̄в палыл а̄гмыӈ-мосыӈ ма̄хум касуӈкве во̄виньта̄лвēсыт. Ма̄н ма̄вн Армения, Казахстан, Таджикистан ос Россия ма̄нытыл пуссын аквъёт китса̄т атпан са̄виткем э̄лумхо̄лас ёхталасыт. 
Ма̄ньполь э̄тпос хо̄т­хуйплов хо̄талныл хусыт хо̄талэ мус та̄н товтыл ха̄йтсыт, биатлон щирыл товтыл тахамтасыт ос писалил па̄тлуптасыт, хоккей ёнгысыт, акв па̄х­выӈ товтыл лю̄лим карыс урамыл ёл тахамтасыт ос коляскат ӯнлым кёрлинг ёнгысыт.
Та̄н о̄влэ̄т Китай ма̄н Пекин ӯсн ялсыт, тот мир­хал касыл щё̄пита̄л­вес кос, ос политикат ха­ла­нылт халмалтахтаманыл паттат, та̄н тот ка̄суӈкве ат та̄ртвēсыт. Ос Россият о̄лнэ кӯщаит ма̄н ма̄вт тамле ва̄рмаль ва̄рсаныл, ты кастыл тыт о̄лнэ каснэ ма̄т пуссын молях щё̄пи­тавēсыт.
Ты тэ̄лан са̄в яныг кӯ­щаит ёхталасыт. Та̄н хала­нылт Россия Президент ва̄ӈын хум Игорь Левитин, касыл Министр хум Олег Матыцин, Уральский Фе­деральный округ кӯ­щай хум Владимир Якушев ос мо̄таныт о̄лсыт. Россия Президент Владимир Путин ищхӣпыӈ ут хосыт пуссын ма̄хум янытла­санэ ос ёмщакв касуӈкве ла̄всанэ. 
Касыл о̄вылтым хо̄талт округ кӯщай нэ̄ Наталья Комарова тыг ёхталам мирн тох ла̄выс:
– Ма̄н, Югра ма̄т о̄лнэ ма̄хум, тыг ёхталан мирн ка̄сыӈ порат ща̄гтэ̄в. Ты касыл щё̄питам хотпатн яныг пӯмащипа ла̄тыӈ ла̄вēгум, та̄н ка̄ркамыг каснэ ма̄ щё̄питасаныл, нэ̄матырн ат я̄рмыгласыт. Ка̄сыӈ э̄лумхо̄лас со̄тыл вос пинаве, щар ё̄р ос ка̄ркам хо̄тпат но̄х вос патэ̄гыт. 
Пекин ӯст касылыт но̄х-патум хо̄тпат ма̄гыс манса̄вит олн тасты­г­ла̄лвес, Россия ма̄к яныг кӯщаянув та̄н ма̄гсыла­ныл о̄с аквтыса̄вит олн тыт та̄стыгласыт. Тох ты о̄лыс, нила млн солко̄ви о̄выл места винэ хо̄тпат майвес, кит млн. атса̄т со̄тыра солко̄ви китыт места винэ хо̄тпан ойтвес, акв млн. са̄тса̄т солко̄ви ос хӯрмит места винэ хо̄тпат майвēсыт. 
Ты касыл ат хо̄тал ми­нас. Ма̄н ма̄вныл биатлон ос горнолыжный спорт щирыл каснэ хо̄тпат Иван Голубков, Станислав Чохлаев ос Екатерина Румянцева о̄выл местат висыт, ка̄сыӈ хо̄тпа нила ма̄гыл по̄сытыл юв тотсыт.
Белоруссия ма̄ныл ёхталам товтыл каснэ нэ̄ Валентина Шиц ос Россият биатлонистыг о̄лнэ нэ̄ Анастасия Багиян, тэ̄н ма̄гылн тагатан хӯ­рум по̄сытыл майвēсы̄г. Горнолыжный касыл щирыл Россият о̄лнэ Алексей Бугаев, Валерий Рудкозуб ос Варвара Ворончихина но̄х-патсыт. 
Сноуборд-товтыл сып­ныл ёл-тахамтым Югра ма̄т о̄лнэ хумыг Михаил Слинкин ос Алексей Петров, Армения ма̄ныл ос Лусине Карапетян ос Евгений Слепов но̄х-патсыт. 
Хоккей касылт Россия­ныл кит командаг Арме­ния ос Казахстан ма̄ныл о̄лнэ хо̄тпат ёт ёнгысыт. Ты касылт ма̄н хо̄тпанув но̄х-патсыт. 
Каснэ порат хо̄талыт пуссын ма̄лтыпыг о̄лсыт. Ты каснэ ва̄рмаль сун­суӈкве са̄в мир ёхта­ласыт. Тот ма̄хум ма̄гыс тэ̄нут ва̄рнэ колыт щё̄пи­та̄лвēсыт. Ка̄сащан хо̄т­пат тот толтыглахта­сыт ос исум ща̄й айсыт. Тамле ты ёмас ва̄рмаль ма̄н ӯсувт о̄лыс. 
Николай МЕРОВ
 
