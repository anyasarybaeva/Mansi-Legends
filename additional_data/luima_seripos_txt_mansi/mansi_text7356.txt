
Рēтыӈ ю̄свой э̄тпост Москва ӯст «ПродЭкспо» нампа суссылтап ва̄рыглавес. Ты мирхал суссылтап ка̄сыӈ та̄л ва̄рыглаве, тув ма̄ янытыл о̄лнэ мир тэ̄нутаныл суссылтаӈкве ос тыналаӈкве тотыглыяныл. 
Ты та̄л тув 30 са̄всыр мо̄т хо̄н ма̄ныл ма̄хум ёхталасыт. Ма̄н округув­ныл ма̄хум тув о̄с ялсыт. Сергей Афанасьев, «Фонд развития Югры» кол кӯщай, промышленность департаментыт рӯпитан хо̄тпат, Нижневартовск ӯст «Санта-Мария» нампа хӯл щё̄питан комбинат, Белоярский район Касум па̄вылт са̄лы ӯрнэ сов­хозт, «Чайный дом» ос мо̄т са̄всыр ма̄тт рӯпитан ма̄хум суссылтапн ялсыт. 
Та̄н пилыл, хӯлыл, са̄лы нё̄влил, ла̄хсыл, па̄кв­самыл ва̄рим тэ̄нут Москва ӯсн тотыгласыт. Жюри-хо̄тпат щар ма̄к ёмащакв ва̄рим ос атыӈ тэ̄нут пēриясыт. 
Нижневартовск ӯст «Санта-Мария» хӯл щё̄питан кол тэ̄нутаныл «Лучший продукт-2022» нампа номинацият тот но̄х-патыс. Суссылтапн та̄н сыг ма̄йтыл ос сорх хӯлныл та̄нки ва̄рум тэ̄­ну­таныл но̄х-патсыт. Тот рӯпитан хотпат яныт­лавēсыт ос диплом-нэ̄пакыл майвēсыт. 
«Санта-Мария» колт рӯ­питан ма̄хум хӯлныл 230 са̄всыр тэ̄нут ва̄рēгыт. Тот ва̄рим па̄нкат ань округ янытыл са̄всыр ӯсытт о̄лнэ ла̄пкатт ёвтуӈкве ро̄ви. 
Юи-о̄выл та̄лытт хӯлыӈ па̄нкат Китай, Казахстан ос мо̄т хо̄н ма̄тт тынала­вет. Ты э̄лы-па̄лт хӯл щё̄­питан кол округ миркол па̄лныл олныл та̄стыгла­вес. Тувыл та̄н ёмащакв рӯпитаӈкв ос атыӈ тэ̄нут ва̄руӈкве патсыт, ань олн та̄нки сэ̄лэ̄гыт. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ 
 
