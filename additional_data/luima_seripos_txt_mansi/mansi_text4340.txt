
Округувт Пенсионный фондыт кӯщаиг о̄лнэ нэ̄ Татьяна Зайцева ля̄ххал тотнэ хо̄тпат ёт хо̄нтхатыглас. Та̄н таве са̄всыр пенсия-олныт ойтнэ урыл китыгласаныл ос ня̄врамыт ма̄гыс манса̄вит олн та̄ставе, пуссын ты урыл та̄ра-паттысыт.  
Татьяна Сергеевна ань тох ла̄выс: «Округув янытыл  433 со̄тыра 2 пенсионерыт о̄лэ̄гыт. Ка̄сыӈ та̄л пенсия винэ хо̄тпа са̄вми, тувыл мо̄т ма̄ныл о̄с тыг ёхтэ̄гыт. Мо̄лты та̄л 103 млрд. арыгкем солко̄ви пенсия ма̄гыс ойтвес. Рӯпитам та̄ланэ ма̄гыс пенсиян патхатам акв хо̄тпа э̄тпос сыс 19 со̄тыра 887 солко̄вил ловиньта̄лвес, тыи «прожиточный минимум» олнытыл са̄внувег о̄лыс. 
Ань ты олныт йильпи та̄л о̄вылтахтам порат иӈ но̄х-нё̄твēсыт, рущ щирыл тамле ва̄рмаль «индексацияг» ла̄ваве. Ань мо̄лал та̄гыл пенсионерыт ос ат рӯпитан хо̄тпат 20 со̄тыра  175 солко̄вил ловиньтавēсыт. Ты коныпал льгота о̄щнэ хо̄тпат 4 со̄тыра 900 солко̄вил тув нё̄тым ойтуӈкве патавет. Ты олныл нёлса̄т та̄ланыл то̄влум хо̄тпат ойтавет.
Мо̄т йильпи хансым са̄ккон щирыл, ань яныгхо̄тпат иӈ рӯпитасыт ке, тувыл пенсиян патхатаманыл юи-па̄лт, та̄н мо̄тыт э̄тпост та̄ра пенсия олныл ловиньтавет. Ты э̄лы-па̄лт олнаныл кит-хӯрум э̄тпосын юв-пувыгла̄лвēсыт. Ос акв йильпи са̄ккон, тыи ща̄нь манос а̄щ та̄л яныгман ня̄врамыт о̄с олныл ойтуӈкве патавет. Тамле нак «пенсия по потере кормильца» ла̄ваве. Ма̄н палтув ань 37 ня̄врам заявление хассыт, та̄н ка̄сыӈ э̄тпос 12 со̄тыра солко̄вил ойтуӈкве патыянӯв.  
Ма̄хум Россия янытыл пенсиян патхатам та̄ланыл аквта щирыл хультсыт. Ма̄н округувт нэ̄ хо̄тпа 50 та̄ланылт пенсиян минуӈкве вēрмēгыт, хум хотпат 55 та̄ланылт, туп рӯпата та̄ланыл  вос то̄вылхатэ̄гыт». 
«Материнский капитал» сертификат-нэ̄пак ань 453 со̄тыра солко̄ви са̄витыг ēмтыс. Тамле нэ̄пак ань 120 со̄тыра нэ̄ хо̄тпат о̄ньщēгыт. Тыгыл 71 со̄тыра нэ̄т олнаныл  ня̄враманыл ма̄гыс холтсаныл, янгыщ кол ӯнттын манос кол ёвтнэ ма̄гыс висаныл. 
Тувыл ты та̄лныл нэ̄ хо̄тпат самын патум ня̄враманыл акв та̄л ос хо̄т э̄тпос то̄влынэ̄ныл мус сертификатныл олн во̄вуӈкве вēрмēгыт. Таима̄гыс заявление вос хансэ̄гыт, ос та̄н ка̄сыӈ э̄тпос 13 со̄тыра 958 солко̄вил ойтуӈкве патавет. Ос тот хультум олнытыл ётыл хотталь ойтхатуӈкве ро̄ви.
