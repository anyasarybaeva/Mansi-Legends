
Руслан Проводников – намыӈ-суиӈ ма̄ньщи хо̄тпа. Тав округ Думат депутатыг рӯпиты. О̄выл щёс 2016 та̄лт депутатыг тув мирн пēриявес, титынтыг – 2021 та̄лт. Ань иӈ хӯрум та̄л тот рӯпитаӈкв тах паты. 
Ты э̄тпост тав Саран­па̄выл нупыл ялыс, тув миннэ̄тэ сыс ма̄нь па̄влы­тын хо̄иглас – Сортыӈъян, Кимкъясӯйн, Кульпасн, Ло̄пмусн. Ка̄сыӈ па̄вылт тот о̄лнэ мир ёт хо̄нт­хатыглас, потрамас. 
Саранпа̄вылн ёхтуме порат па̄выл кӯщай Илья Сметанин ёт мирколт хо̄нтхатыгласы̄г. Тувыл па̄влыӈ ма̄хум тав палтэ ёхталасыт. Ка̄сыӈе такви та̄рвитыӈ ва̄рмалянэ о̄вылтыт тавēн потыртас.
«Са̄лы лё̄ӈх» нампа колн ялантан ня̄врамыт ёт ос тот рӯпитан хо̄тпат ёт тав ка̄сыӈ та̄л хо̄нтха­тыгла̄лы. А̄гирищит-пыг­ри­щит таве сака ӯрияныл. Ань тув о̄с ялыс. Ты урыл Валентина Перова, «Са̄лы лё̄ӈх» колт кӯщаиг рӯпи­тан нэ̄, тох потыртас:
– Ма̄н ка̄сыӈ та̄л Руслан Михайлович ӯрилӯв. Па̄влувн ёхтынэ̄тэ кастыл ма̄н щё̄питахтэ̄в, ня̄вра­мыт тав ма̄гсылэ э̄ргēгыт, йӣквēгыт, са̄ӈквылтэ̄гыт. Тав наме ма̄ янытыл ва̄ве, ма̄ янытыл суйты, ос ма̄н ня̄враманув татем ща̄гтэ̄гыт, хунь ма̄н палтув мирн ва̄нэ спортмен ёхталы. Руслан та̄нанылн са̄всыр стихыт ловиньты, титыглыянэ – хумус та̄н о̄лэ̄гыт, маныр ва̄рēгыт. Акван-атхатыгламув ма̄гсыл ня̄врамаквет номтаныл татем ёмасыт.
Руслан ня̄врамыт о̄с янытласанэ. Та̄н са̄всыр яныг ӯсытн ялантэ̄гыт, тот мо̄т ня̄врамыт ёт касым акваг но̄х-патэ̄гыт ос о̄выл местат выгыт. 
Ва̄им, ты «Са̄лы лё̄ӈх» колт рӯпитан ма̄хум ё̄раныл хосыт ня̄врамыт тох ёмащакв э̄ргуӈкв, йӣквуӈкв ос са̄ӈквыл­таӈкв ха̄сэ̄гыт. 
Округ Думаныл тēтым ля̄ххал ма̄ньщи ла̄тӈыл В. УЗЕЛЬ хансыстэ
Ты э̄тпос 20 хо̄талэ̄т Руслан Проводников намхо̄талэ о̄лыс, тав 39 та̄лэ то̄влыс. Ма̄н, ма̄ньщи газетат рӯпитан хо̄тпат, таве янытлылӯв, На̄й-О̄тыранэ̄н вос ӯргалаве, иӈ са̄в ёмас тэ̄ла ма̄ньщи мирув ма̄гыс вос ва̄ри.
