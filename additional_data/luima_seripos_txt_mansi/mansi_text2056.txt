

	Ханты-Мансийск ӯст о̄лнэ Обско-угорский институтт рӯпитан ма̄хум мо̄тыт та̄л кастыл акв йильпи тэ̄ла щё̄питасыт, тох намаясаныл: «Родной Язык – в один клик». 


		Ты ань соссаӈ мир ща̄нь ла̄тӈаныл ханищтан научно-образовательный ва̄рмаль, ма̄хум ищхӣпыӈ ут (интернет) хосыт рӯпитаӈкве патэ̄гыт. Ты ва̄рмаль сыре-сыр утыт о̄ньщи: ща̄нь ла̄тӈыл хансым потрыт та маныр акван-атнэ ма̄гыс электронный библиотека; лингво-культурологический информацият; Югра ма̄в лингвистический карта; ща̄нь ла̄тыӈ ханищтан ма̄гыс са̄всыр проектыт щё̄питавет – урокыт, хо̄тпа такви ротэ̄т рӯпитан ма̄гыс творческий заданият, словарь нэ̄пакыт, разговорникыт, самоучителит ос мо̄т са̄всыр утыт о̄ньщи. 

		Югра ма̄т рӯпитан яныг кӯщаит соссаӈ мир ща̄нь ла̄тӈаныл янытлыяныл. Садикытыт ань 255 ня̄врам ща̄нь ла̄тыӈ ханищты, школатыт ос со̄тыра а̄рыг ня̄врам ханищты. Учителит соссаӈ мир о̄лупса о̄вылтыт то̄ва урокытыт потырта̄лэ̄гыт. Ханищтахтан программанылт ань лов арыг тамле урокыт о̄лэ̄гыт. 

		2015 та̄лт ща̄нь ла̄тыӈ ханищтан ма̄гыс тамле ва̄рмалит ква̄лтапаптувēсыт: «Читающая Югра» – ма̄нь ня̄врамыт ос ма̄ньлат ма̄хум ща̄нь ла̄тыӈ вос ханищтэ̄гыт; «Фронтальный диктант на мансийском, хантыйском и ненецком языках – 2015» нампа акция; «Говори на родном языке» нампа кинаохсатыл ва̄рим конкурс.

		 

		 

		Округ кӯщай нэ̄ пресс-службаныл тēтым ля̄ххалыт ма̄ньщи ла̄тӈыг Светлана Ромбандееван толмащлавēсыт


	 
