

	Ха̄льӯс район Восыӈтӯр па̄вылт ам Анна Дементьевна Канева ёт хо̄нтхатыгласум. Тав 1958 та̄лт Новинск па̄вылт самын патыс, а̄ги о̄парищ наме Шесталова. На̄н ань э̄лаль тав потре ловиньтэлын.

	– А̄ӈкум Федосья Ионовна Шесталова, ма̄ньщи нэ̄, Камратка па̄вылныл о̄лыс. Ты 

	та̄л онтырса̄т нупыл 

	онтолов та̄лэ то̄влы-нув. Тав каӈке, Сергей аким,  яныг хо̄нтын тотыглавес, юв ёхталас, щēмьяӈыг ēмталас. А̄щум Дмитрий Семёнович Новьюхов Но-винскат о̄лыс. О̄пам 

	номилум, хо̄нтлын ма̄ныл юв ёхталас, щар пальта̄л, ат хӯлыс, хоса о̄лыс. 

	Сака са̄в рӯт о̄щсӯв. Восыӈтӯрт ань Ульяна Ивановна Неттина (Шесталова) о̄лы, ты 

	ам яга̄гим. Ма̄ньщи поэтув Юван Николаевич Шесталов о̄патэ Тимофей – ты ам ащо̄йкам  тав ягпыге.

	Колта̄глувт ма̄н хӯрум ня̄врам самын патыгласӯв – Толя каӈкум, ам ос Митя а̄пщим. Иӈ ма̄ниг 

	о̄лмув порат а̄ӈкув а̄тимыг ēмтыс. Ма̄н о̄ньгувн, Прасковья Ионовнан, янмалтавесӯв. Тав кит а̄ги о̄ньщас, 

	пуссын аквъёт яныгма-сӯв. Толик каӈкум 1979 та̄лт а̄тимыг 

	ēмтыс, то̄нт а̄гитэ ущ самын патыс. Тав ань Ло̄пмус па̄вылт о̄лы, наме Тоня. 

	Ам тыт о̄йка ва̄рыгласум, аквъёт 

	хоса ат о̄лсумēн, 

	киттыг-минасамēн. Тав ань о̄с тыт о̄лы. Кит 

	а̄ги о̄ньщēгум. Акв 

	а̄гим Оксанам Ханты-Мансийск ӯст о̄лы. Иннам тыт о̄лы, кит а̄гирищ о̄ньщи, Катя ос Света. Яныг пыгум а̄тимыг ēмтыс, а̄ги-пыг о̄ньщиглас. Таня манюм сака ёмас, тав ань ня̄врамаге ёт Ханты-Мансийск ӯст о̄лы. 

	Лена а̄гитэ ма̄ньщи хум ва̄рыс, ань пыгрищ о̄ньщēг. Ам то̄ванакт 

	та̄н палтаныл Ханты-Мансийскын яланта̄лэ̄гум, тот мощ мӯйлэ̄гум, тувыл ювле та̄лматэ̄гум. 

	А̄ӈкум ос о̄ньгум суп ю̄нтуӈкве сака ха̄ссы̄г, ань а̄гим а̄гитэ Катям 

	ёт тэ̄н ю̄нтыглам 

	супанэ̄н но̄х 

	ты масыгласагмēн, по̄слахтасамēн. О̄ньгум ёт сакныл пальсакыт ос турло̄псыт хартыгласум, щулкиныт сагыгласум. Тав ма̄щтыр нэ̄ о̄лыс, ма̄нав акваг щаквщуӈкве ханищтастэ. Ты па̄выл совхозт 

	ам мис посым рӯ
	питасум, ня̄нь ва̄рсум.

	Анна Дементьевна тамле ка̄ркам, потрыӈ нэ̄, а̄гирищит ма̄ньщи йӣкв йӣквуӈкве ханищтыянэ. Катятэ 

	сэ̄ръёр, хо̄тпа нупыл сымыӈ а̄гикве. Анēкватэ ла̄вме щирыл, тав 

	матыр щаквщуӈкве ман ма̄щтырлаӈкве сака таӈхи. Тав палтэ акваг щалтапа̄лы, анēкватэ уральтытэ, нё̄тумта̄лытэ. 

	Ты я̄тил ма̄ньщи нэ̄ щēмьятэ ёт пуста̄гыл 

	вос о̄лы, На̄й-О̄тыранэ̄н вос ӯргалаве!

	 

	Светлана 

	Ромбандеева
