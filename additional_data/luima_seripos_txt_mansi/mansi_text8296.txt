
Тӯя оигпан ляпат округ Дума депутатыт яныг сапра̄нин Ханты-Мансийск ӯсн атхатыгласыт. Ты ва̄т нупыл о̄выл сапра̄нияныл о̄лыс. Та̄н са̄в э̄рнэ са̄кконыт пирмайтасыт ос миркол кӯщаит ва̄рнэ рӯпатаныл урыл отчет-потрыт хӯнтлысыт.
Ань Югорский семей­ный капитал нампа колта̄гыл олныт о̄с са̄в­нув ва̄рмалитын хол­туӈк­ве ро̄ви. Ты урыл на̄н ва̄глын, ты щē­мьят хӯрмит манос тыгыл са̄внув ня̄врам самын патме юи-па̄лт яныгса̄т ат­пан солко̄виӈ нэ̄пакыл ща̄нь миве. 
Тувыл ты олнытыл тав ня̄врамыт ханищтан, пус­малтан ма̄гсыл ойт­хатуӈкве вēрмыс, такви пенсиятэ̄н пинуӈкве, ма̄шина ёвтнэ, кол ёвтнэ манос ӯнттын порат тув холтуӈкве ро̄ви. 
Ōлнэ коланыл хот-щё̄­питан, газ турпат о̄лнэ коланыл мус хартнэ ма̄­г­сыл ойтхатуӈкве о̄с вēрмē­гыт. Кӯщаит ла̄всыт, кол хот-щё̄питан ма̄гыс, ты тамле колытын олн холтуӈкве ро̄ви, та̄н «таунхауз»  ла̄вавет. 
Ты акв кол тит-хӯрум щēмья о̄лнэ ма̄гсыл ӯнт­тым о̄лы, ка̄сыӈ щēмья а̄висӯнтэ̄т я̄нас ма̄-ло̄мт о̄ньщи, а̄ти нас кварти­рат хот-щё̄питан ма̄гыс ол­ныт холтавет.  
Ос акв э̄рнэ са̄ккон пирмайтавес, са̄в ма̄хум ма̄шинаныл ӯнттын гараж о̄ньщēгыт кос ос то̄ват ты ма̄гыс нэ̄паканыл аты ва̄рияныл. Тамле хо̄тпат ань миркол хосыт хо̄нтавет ос нэ̄паканыл ва̄руӈкве ла̄вавет. Ань та̄н мощщанув нэ̄пакыт атэ̄гыт ос гараж ӯнлын ма̄ о̄с та̄нти нупыланыл тах хансыяныл.
Максим Ряшин, Ханты-Мансийск ӯс кӯщай хум, тамле ла̄тыӈ ла̄выс, яныг хо̄нт порат ӯст са̄в предприятиятыт ма̄хум та̄рвитыӈ рӯпата ва̄рсыт, войнан таса̄вит тэ̄нут, пормас со̄пасласыт. 
Та порат ӯс рӯпата колыт янытлан нэ̄пакытыл ос мēталитыл майлувēсыт. Ань ты нэ̄пакыт архив-колт хо̄нтвēсыт, Российский академия наук колныл нэ̄пак щё̄питавес ос учёныит тамле номт хассыт, Ханты-Мансийск ӯс «Город трудовой доблести» намыл вос миве. 
Ты юи-па̄лт атым нэ̄­пакыт Россия Президентын тēтавет, тав хунь хансыянэ, то̄нт тамле намыл ӯс миве ос тох ла̄вуӈкве патаве. 
Галина Кондина
