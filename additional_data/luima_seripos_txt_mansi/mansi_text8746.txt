
Ка̄сыӈ та̄л округув намхо̄талэ кастыл са̄всыр суссылтапыт ва̄рыглавет. Ты та̄л налыман нупыл хо̄тыт щёс «Товары земли Югорской» нампа тыналахтын ва̄рмаль Ханты-Мансийск ӯст о̄лыс.
Тамле пӯмыщ тэ̄лат ва̄рыглан ма̄гыс ӯсувт «Югра-экспо» нампа яныг кол ӯнттым о̄лы. Тот тэ̄нут, маснут, са̄всыр пормас тыналаӈкв са̄в­сыр ӯсытныл, па̄влытныл ма̄хум акван-атхатыглэ̄­гыт. 
Ты та̄л титса̄т арыгтем предприниматель-хо̄т­пат, общинат ос органи­за­цият тот рӯпитасыт. Та̄н ма̄гсыланыл ма̄нь ла̄пка хурип я̄нас колнакыт ва̄рыглавēсыт. Тот та̄н ёт-тотум пормасаныл мирн суссылтасаныл ос тыналасаныл. Хотьют ос тэ̄нут ёт-тотыглас, та̄н колнаканылт кумаскаӈ холодильникыт ӯнлысыт, тот тэ̄нутаныл о̄щсаныл.
О̄выл хо̄тал хо̄талъят порат округ кӯщай нэ̄ Наталья Комарова такви ва̄ӈын хо̄тпанэ ёт тув ёхталас. Тав тот мощ ё̄мыгтас, ма̄хум ёт пот­ра­мас, рӯпатаныл урыл титыгласанэ. 
Тувыл ма̄к тыналахтын ва̄рмаль та о̄вылтахтас. Са̄всыр районытныл, ӯсытныл тыг ёхталам ма̄хум пуссын я̄нас рӯпи­тасыт. Ха̄льӯс районныл Саранпа̄выл совхоз, Куль­пасныл «Рах­тынья» нампа об­щина ос «Северная Сосьва» предприятие ёхталасыт. 
Саранпа̄выл ма̄хум са̄лы нё̄выль, тушенка па̄нкат тыналасыт. Куль­пас ма̄хум ос са̄всыр хӯл тыг тотыгласыт – по̄лям сорх хӯл, солвалыӈ хӯл, фаршиг сакватым сорт хӯл. Та̄н ляпанылт Казым­ский совхоз ла̄пка­ныл о̄лыс, та̄н тот са̄лы нё̄выль ос пил тыналасыт.  
Ань ты йист яныг ӯсыӈ ма̄т о̄лнэ мир ва̄ганыл – са̄лы нё̄выль – ты щар ёмас ос сыстам тэ̄нут. Хотьют ёхталас, акваг са̄лы нё̄выль титыгласыт. Ос ты ярмаркат кос ма­ныр э̄ри, пуссын ёвтуӈкв ро̄выс. То̄ва хо̄тпат ма­ныр ёт-тотыгласыт, щар пуссын тыналасаныл, сэ̄лум олныӈыг ювле ми­ныгла­сыт. 
Са̄выӈпа̄лэ ӯст о̄лнэ мир тэ̄нут ёвтэ̄гыт. Ос та хо̄талытт кон сака ащирмаӈ о̄лыс. Ань ос са̄лы тōвлил яктым ла̄гыл маснут паттат пуссын рущ мирн молях ёвтлыг­тавēсыт. 
Белоярский районт о̄лнэ э̄кваг-о̄йкаг Тасьма­новыг ёт-тотыглам са̄лы нё̄выль, са̄лы во̄й о̄выл хо̄талт тыналасанэ̄н. Саран­па̄выл ос Касум совхоз ма̄хум о̄с са̄в нё̄выль ты­наласыт. Нё̄выль акв тила 550 солко̄ви тынэ ōлыс.
Ты суссылтапт касылыт о̄с ва̄рыглавēсыт. Ань ня̄нь ва̄рнэ колыт халт касыл о̄лыс. Са̄всыр ӯсытт ва̄рим ня̄нь пуссын ма̄нь ло̄мтыг яктувēсыт, ос а̄ныӈ та̄гыл яныг пасанын ӯнттувēсыт. Хотьют ня̄нь а̄рталас, тав щар ёмас ос атыӈ ня̄нь пēрияс. 
Тувыл янытлан нак ва̄рвес. Хотьют ёмас тэ̄нут ва̄ри, хотьют ёмащакв рӯпиты, та̄н пуссын са̄в­сыр кӯщаиӈ колыт па̄л­ныл янытлавēсыт. Та ма̄хум халт ма̄ньщи нэ̄ Наталья-Тэлинэ Вахру­шева о̄лыс. 
Ка̄сыӈ хо̄тал тув ёхта­лан ос ёвтхатнэ мир ма̄­гыс йӣквнэ, э̄ргын кон­церт суссылтавес. Ма̄ньщи ос ханты йӣквыт Шапша па̄вылт о̄лнэ ня̄врамыт тот суссылтасаныл. Та̄­наныл Лидия Алясова ханищтыянэ. Йӣквнэ коланыл «Мощ хот» (Мо̄йт кол) тох ла̄ваве. Пыгыт хум хо̄тпа йӣквыт йӣквсыт, а̄гикве ос ханты э̄рыг э̄ргыс. 
Тамле ты ёмас ос пӯмыщ тэ̄ла ка̄сыӈ та̄л Ханты-Мансийск ӯст ва̄рыглаве. Ӯст о̄лнэ ма̄хум ты урыл ва̄ганыл, тув акваг ялантэ̄гыт. Хӯрум хо̄тал сыс ӯсыӈ мир та колт нас миргыс. 
Валентина УЗЕЛЬ
