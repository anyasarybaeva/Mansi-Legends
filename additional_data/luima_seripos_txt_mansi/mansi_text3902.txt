
О̄йттур э̄тпос ва̄т нупыл атыт хо̄талныл ва̄т нупыл нёлоловит хо̄талэ мус Мегион ӯст округувт о̄лнэ ма̄ньлат соссаӈ ма̄хманув атыт форумн акван-атхатыгласыт.

	А̄гит-пыгыт са̄в-сыр районытныл ос ӯсытныл, Ямало-Ненецкий округныл ос Тюменский областьныл та ӯсн ёхталасыт. Тот та̄н ма̄гсыланыл «Парламент» ос «Гражданские инициативы» нампа ханищтапыг щё̄пита̄лвесы̄г. Соссаӈ мир о̄лнэ-хӯлнэ наканыл э̄лаль тотнэ урыл та̄н о̄с потыртасыт.

	Ань Лӯима̄, Сибирь ос Дальний Восток Ассоциация палт рӯпитан ма̄ньлат ма̄хум Советыт кӯщай хум Иван Трофимов «Парламент» нампа ханищтап ва̄рмаль э̄лаль тотыс. Ма̄хум маныр рӯпата тот ва̄рēгыт, тав ты урыл потыртас. Тувыл та̄н тот соссаӈ мир ма̄гыс пирмайтым са̄кконыт ловиньтасыт. Ос са̄в-сыр ща̄нь ла̄тӈыл потыртан ма̄хум ма̄гыс манырсыр са̄кконыт Государственный Думат ань о̄лэ̄гыт, таит о̄с мощ ханищтасаныл.

	Ань Россиявт соссаӈ мир ӯргалан ма̄гыс са̄всыр са̄кконыт рӯпитэ̄гыт. Ма̄ньлат хо̄тпат щё̄питам «Школа молодого лидера», «Мастерская будущего», «Российский Север» нампа проектыт тот суссылтавēсыт. Ты рӯпата хосыт ётылнув щар вēщкат а̄гит-пыгыт хӯрмит форумн ты тэ̄ланыл э̄лаль тотуӈкве тах минэ̄гыт. Ты ва̄рмаль яныг таквс э̄тпост Москва ӯст ва̄раве.

	Тувыл Нягань ӯст ос Октябрьский районт о̄лнэ А̄с-угорский ма̄ньлат ма̄хум организация кӯщай ва̄ӈын хум Сергей Приходько атхатам ма̄ньлат ма̄хум рӯпатаныл урыл мощ потыртас. Тав ла̄выс: «Ка̄сыӈ та̄лныл ты ва̄рмальн иӈ са̄внув ма̄ньлат соссаӈ хо̄тпат атхатыгла̄лэ̄гыт. Тыт ма̄н, ма̄ньщит, хантыт ос ё̄рныт та̄рвитыӈ ва̄рмалянув акван-нё̄тхатым ма̄нки мӯсхалыг щё̄питаӈкве вēрмиянӯв. Акван-хо̄нтхатыгланэ̄в порат кӯщаянув потраныл хӯнтлыянӯв, халанувт потрамēв, яныгпа̄ла хо̄тпат матыр хӯлтнэ ла̄тыӈ ла̄вēгыт, ла̄щал ханищтахтэ̄в».

	Ты та̄л Ямало-Ненецкий округныл Ямальский район Панаевская па̄вылныл о̄с а̄гит-пыгыт мӯйлуӈкве ёхталасыт. Акв ма̄ньлат нэ̄ Наталья Хороля ты ва̄рмаль урыл тох ла̄выс: «Ямал ма̄ныл ма̄н ма̄хманув тамле ва̄рмальн о̄выл щёс ёхтысыт. Ма̄н тыт ты урыл потыртасӯв, ма̄нь па̄влытт са̄в соссаӈ ма̄хманув о̄лэ̄гыт. Ма̄к тот ты ща̄нь ла̄тыӈ ос о̄лнэ-хӯлнэ накыт э̄лаль тотуӈкве э̄ри».

	Белоярский район Касум па̄вылт А̄с-угорский ма̄ньлат организацият рӯпитан хум Юрий Хаймазов ла̄выс: «Тамле форумыт сака ёмасыт. Ма̄н тыт халувт ва̄йхатэ̄в, та̄рвитыӈ тэ̄лат урыл потыртэ̄в ос акван-нё̄тхатэ̄в. Са̄всыр кӯщаит ёт хо̄нтхатыглэ̄в ос э̄рнэ потрыт хӯнтлэ̄в.

	Ты хо̄талыт сыс ма̄ньлат ма̄хманув пēс йис ма̄н тотыглавēсыт. Тот Казамкиныт ханты рӯт ма̄хум коланыл ӯнттым о̄лэ̄гыт, таит суссыт. Тувыл та̄н Юрий Вэлла, нэ̄пак хансум ё̄рн хум, о̄лум ё̄рнколэ суссыт ос са̄всыр пормасытыл пӯмщалахтасыт.

	Юи-о̄выл хо̄талэ̄т ма̄ньлат соссаӈ ма̄хманув Нижневартовск ӯсн мӯйлуӈкве ялсыт. Тот «Югра лылыēп» ассоциацият рӯпитан хо̄тпат «Наследие Севера» нампа проект щё̄пита̄лсыт. Та̄н ӯс кант мӯйлысыт. Ты ва̄рмаль ва̄рнэ ма̄гыс Мегион ӯс миркол кӯщаит яныг нё̄тмил ва̄рсыт. Хотьют ты тэ̄ла э̄лаль тотуӈкве нё̄тыс, та̄нанылн пӯмащипа ла̄тыӈ ла̄вēв.

	 

Ульяна Данило 

хансум потре 

ма̄ньщи ла̄тӈыг 

Николай МЕРОВ 

толмащластэ
