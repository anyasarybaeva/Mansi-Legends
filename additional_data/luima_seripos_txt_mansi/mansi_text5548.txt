
Вячеслав Чупров ёт ам Ха̄льӯс район Ягрим па̄вылт во̄ртур э̄тпос ва̄йхатасум. То̄нт са̄всыр районытт о̄лнэ ма̄хум ма̄ньха̄пыл товуӈкве тот атхатыгласыт. Вячеслав ма̄ньха̄пыл касуӈкве сака ёмащакв ха̄сы.
Тав Ягрим па̄выл команда ма̄гсыл касыс, ты ма̄хмыт ёт но̄х-патыс ос о̄выл места вис. Ам ма̄ньлат хум китыгласлум, ма̄ньха̄пыл касуӈкве хо̄т ханищтахтас, ты урыл Вячеслав тох потыртас:
- Ам Ло̄пмус ма̄ньщи па̄вылт яныгмасум, ма̄ньха̄пыл товуӈкве ма̄ньта̄гыл ханищтахтасум. Тот о̄лнэ ма̄хум ты ха̄пыл пуссын яласаӈкве ха̄сэ̄гыт. Ам мо̄т пыгрищит ёт хӯлпыт сунсуӈкве, во̄раяӈкве акваг ялсум. То̄нт па̄влыӈ ма̄хум ма̄ньха̄п пуссын о̄щсыт, ань моторха̄пыл пуссын яласэ̄гыт. 
Ма̄ниг о̄лмум порат ща̄нягум-а̄щагум ёт Ло̄пмус па̄вылт о̄лсум. Омам ма̄ньщи нэ̄, тав наме Татьяна Савельевна Хозумова, а̄тям Виктор Петрович Чупров - саран хум. Ань тэ̄н Кульпас па̄вылн ва̄нтлысы̄г, тот о̄лэ̄г. 
Омам ма̄ньщи ла̄тӈыл потыр­таӈкве ха̄сы. Ам ма̄ньта̄гыл ща̄нь ла̄тӈум хӯлыслум, ёмащакв торгамтэ̄гум, потыртаӈкве сака ат ха̄сэ̄гум, акв-кит ла̄тыӈ туп ла̄вуӈкве вēрмēгум.  
Ань тыг са̄в ма̄ньлат хо̄тпат ёхтысыт, та̄н пуссын  ма̄ньха̄пыл молях товēгыт. Ты ма̄хум халт но̄х-патнэ ма̄гсыл сака са̄в ё̄р пинуӈкве э̄ри. Касыл э̄лы-па̄лт ам ма̄ньха̄пыл акваг яласасум. 
Мо̄лты та̄л ам Восыӈтӯр па̄вылн касуӈкве ялсум. Та порат ам ща̄нягум-а̄щагум ёт  Кульпаст о̄лсум, та па̄вылныл ёхтум команда ёт кассум. Рӯпата кинсым Ягримн ва̄нтлысум, тувыл рӯпата тыт о̄с сака а̄тим, ань хӯл алыщлым яласэ̄гум.
Тамле ка̄ркам ма̄ньлат хум Ягрим па̄вылт о̄лы. Ам тавēн паща ла̄тыӈ кēтэ̄гум. Аквта щирыл э̄лаль ма̄ньха̄пыл касуӈкве вос яланты ос о̄выл места акваг вос выг. Ёмас рӯпата вос хо̄нты, со̄тыӈыщ ос щуниӈыщ э̄лаль вос о̄лы. 
 
