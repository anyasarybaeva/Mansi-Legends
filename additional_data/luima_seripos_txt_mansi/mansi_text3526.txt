
Ма̄ньполь э̄тпос хо̄тыт хо̄талэ̄т Валентина Владимировна Терешкова, о̄выл космонавт нэ̄, намхо̄талэ о̄лыс. Ты тӯя тав нёлса̄т та̄лэ то̄влыс.

	Ты кастыл Ханты-Мансийск ӯс «Единый Россия» партия колт Татьяна Гоголева, Государственный Дума ма̄ньщи депутат нэ̄, Мария Волдина, пенсият о̄лнэ яныгпа̄ла ханты э̄ква, Галина Кондина, ма̄ньщи газета кӯщай ос мо̄т соссаӈ ма̄хманув открытка-нэ̄пак тавēн хассыт ос кина суснэ то̄тап хосыт янытлан ла̄тыӈ ла̄всыт ос кēтсыт. То̄нт Россия янытыл тавēн са̄в мир сымыӈ ла̄тыӈ хассыт.

	Валентина Владимировна Герой Советского Союза нам о̄ньщи. Тав Ярославский область Большое Масленниково ма̄нь па̄вылт самын патыс. Ань та па̄выл а̄тим. А̄ги Ярославль ӯс школа а̄стлас. Та школа ань тав намē-тыл пиным о̄лы. Ща̄нягēн-а̄щагēн нё̄тнэ ма̄гыс тав ма̄нь порат рӯпитаӈкве о̄вылтахтас. Ма̄ньлат порат товлыӈха̄пыл тыламлым парашютыл са̄в щёс ёлаль порыгма̄лыс.

	1962 та̄лт космосын тыламлан ма̄гыс нэ̄ хо̄тпат кинсуӈкве патвēсыт. Яныгса̄т са̄виткем а̄гитныл ат а̄ги пēриявес. Та̄н халанылт Валентина о̄лыс. Тав та̄ра армиян космонавтыг вуйвес, тот космосын тыламлан ва̄рмалин ёмщакв ханищтавес. Ос 1963 та̄лт лӯпта э̄тпост хо̄т-хуйпловит хо̄талэ̄т тав космосын та тыламлас. Ты щар о̄выл нэ̄ яныг ракетал ма̄ мувлахи яласастэ. Ма̄н, ма̄ньщи мир, ты намыӈсуиӈ э̄ква о̄с янытлылӯв!
