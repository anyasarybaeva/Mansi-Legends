
Ханты-Мансийск ӯст РИЦ «Югра» колт ля̄ххал тотнэ ма̄хум ёт ня̄врамыт ёт рӯпитан нэ̄т-хумит хо̄нтхатыгласыт – «Кванториум» нампа технопарк кӯщай хум Андрей Сакаро, образование колт рӯпитан нэ̄ Наталья Романова, тувыл кит мӯй хо̄тпаг Москва ӯсныл ёхталасы̄г – философия наукат доктор о̄йка Александр Попов ос Московский городской педагогический университетт научный сотрудникыг рӯпитан хум Павел Глухов.

	2014 та̄лт ма̄ньполь э̄тпост округт о̄лнэ ня̄врамыт ма̄гыс э̄рнэ са̄ккон щё̄питавес – ань ка̄сыӈ ня̄врам школат ханищтахтынэ̄тэ коныпал мо̄т хотты тэ̄ла вос ва̄ри. Ма̄н о̄лнэ ма̄в янытыл ня̄врамыт ёт рӯпитан хо̄тпат ты са̄ккон щирыл та̄ра рӯпитаӈкве патсыт. Щар ма̄к номт таи - мо̄т сыре-сыр тэ̄лан ка̄сыӈ ня̄врам ханищтахтуӈкве вēрми, тав номтыӈ манос матыр сака молах ат торгамты, ва̄гталнувег о̄лы. Ня̄врамыт пуссын аквъёт вос ханищтахтэ̄гыт, нэ̄мхотьют по̄хан ул вос кēтаве. Ка̄сыӈ ща̄нь-а̄щь тув вос щалтсы, вос сунсы, ханищтан хо̄тпа ёт вос потрами.

	Наталья Романова тох ла̄выс: «2012 та̄лт Россия Президентув ла̄тыӈ кēтыс, ань сакати 75% са̄вит ня̄врамыт школа юи-па̄лт хо̄т-а̄ти вос ханищтахтэ̄гыт. Ам номсэ̄гум, округув янытыл тыса̄вит ня̄врам ханищтахтуӈкве ат вēрми. То̄ва па̄влытт тамле колыт а̄тимыт, ня̄врамыт ма̄гыс нэ̄матыр кружок манос секция ат ва̄рыглаве, та̄н нэ̄мхотталь ат ялантэ̄гыт, нэ̄матыр ат ханищтэ̄гыт».

	2015 та̄лт йильпи тэ̄ла ква̄лтапаптувес – округув янытыл ня̄врамыт ма̄гыс «Кванториум» нампа технопаркыт вос ӯнттавет. Ань ма̄н о̄лнэ ма̄вт кит яныг технопаркыг рӯпитэ̄г, Ханты-Мансийск ос Нефтеюганск ӯсыгт. «Газпром Трансгаз Югорск» хосыт тамле кол Югорск ӯст ӯнттувес.

	2016 та̄лт сӯкыр э̄тпост округ образование тэ̄ла палт пуӈктотнэ ма̄хум «Сириус» центр ёт э̄рнэ нэ̄пак хассыт, ты ханищтан кол Сочи ӯст о̄лы. Округт о̄лнэ ня̄врамыт тув ялантаӈкве вос вēрмēгыт, тот рӯпитан ма̄хум ёт са̄всыр проектыт ва̄руӈкве вос ханищтахтэ̄гыт, сыре-сыр конкурсытыт участие вос пирмайтэ̄гыт.

	Александр Попов ла̄выс: «На̄н округынт мӯтраӈ ма̄хум о̄лэ̄гыт, номтыӈ кӯщаит рӯпитэ̄гыт. Тыт о̄лнэ мир, ня̄врамыт ос ма̄ньлат хо̄тпат ма̄гыс та̄н са̄в ёмас тэ̄ла ва̄рēгыт. Таима̄гыс ань школа коныпал ханищтан тэ̄лан ёмас щирыл ва̄рилы̄н. Россия янытыл на̄н ва̄рнэ рӯпатан ма̄кыг о̄лы».

	Акван-атхатыглам хо̄тпат «Кванториум» технопарк о̄вылтыт сака хоса потыртасыт. Ань тыгыл э̄лаль тот са̄всыр йильпи тэ̄лат ня̄врамыт ма̄гыс щё̄питавет, пуссын сыре-сыр хащта̄л намыл намаим о̄лэ̄гыт – Робо-, Аэро-, Газо-, IТ-квантумыт, Геоинформатика ос мо̄т намыт. Та̄н ла̄внэ̄ныл щирыл, ня̄врамыт са̄в э̄рнэ тэ̄лан вос ханищтахтэ̄гыт, хунь яныгмēгыт, ёмащакв рӯпитаӈкве патэ̄гыт.
