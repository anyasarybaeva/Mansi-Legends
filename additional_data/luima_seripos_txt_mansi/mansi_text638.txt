
Удмуртиян ялнэм порат ма̄н Узей-Тукля па̄вылн тотыглавесӯв. Тот ремесла колн щалтсасӯв, ос ма̄хум маныр тот ва̄рēгыт, таи пуссын та̄ра-паттысӯв. Ты коланыл 1994 та̄лт рӯпитаӈкве патыс, кӯщаиг тот Геннадий Сидоров о̄лы.
 Щар э̄рнэ тэ̄лаг тот таи ла̄вēгыт - удмуртыт та̄нки пēс рӯпитан наканыл но̄х-во̄рмалтым ос э̄лаль ханищтым вос о̄щвēсыт. Таима̄гыс ты колт онтолов пēс тэ̄лат щирыл рӯпитэ̄гыт: йӣвныл матыр ёргēгыт, сэ̄тап та̄нки ва̄рēгыт ос са̄всыр маснут сагēгыт манос ю̄нтэ̄гыт, йӣв пормасыт тармыл хансат по̄слэ̄гыт, ра̄ктыл матыр по̄щгēгыт, сак хартэ̄гыт, то̄сам пумныл сагēгыт ос яныг йӣвсупныл са̄всыр хури яктэ̄гыт. 
Ты ремёсла кол ва̄рнэ ма̄гыс  Геннадий Евгеньевич Ува районный кӯщаитын са̄всыр э̄рнэ нэ̄пакыт хансыглас. Таит таве  о̄влэ̄т ат торгамтасаныл, нэ̄матыр ва̄руӈкве ат та̄ртсыт. Тувыл та хольт па̄вылт о̄лнэ хо̄тпат ёт акван-нё̄тхатым пēс ма̄хманыл ва̄рум пормасаныл атсаныл ос ёмас суссылтап ва̄рсыт. Ка̄сыӈ пормас хумус  ос манрыг ва̄рвес, ты урыл потыртасыт. Ань пēс йис та̄гыл о̄щнэ ма̄щтыр пормасаныл нэ̄мхотьютн э̄лаль ат ке тотавет – та̄н та ёрувлавет. 
Ос удмуртыт номтыт о̄щнэ э̄лаль о̄лнэ ва̄рмаляныл  ёмас тэ̄лаг та ēмтыс. Мо̄тыт та̄лт тах ты коланыл хус та̄лэ то̄влы. Та сыс пēс йис та̄гыл о̄лум накыт Геннадий Евгеньевич  аквъёт рӯпитан хо̄тпанэ ёт пуссын та̄ра-паттысаныл. Тот ань са̄т хо̄тпат ма̄щтыр нам о̄ньщēгыт, акв хо̄тпа иӈ ханищтыяныл.  Ты ма̄хум ва̄рум пормасаныл  са̄в ма̄т ва̄вет, хо̄н ма̄н суссылтаӈкве тотыглавет. 2009 та̄лт ты ремесла коланыл Удмуртия ма̄т щар ёмас рӯпитан колыг ла̄ввес. 
Геннадий Сидоров ань «Заслуженный работник культуры Удмуртской республики» нам о̄ньщи. Такви рӯпататэ о̄вылтыт тав ла̄выс: «Пормасыт пēс щирыл ва̄рнэм э̄лы-па̄лт ам матумпа̄ла ма̄хманув китыгласанум, маныр ос хумус ва̄руӈкве э̄ри. Са̄ртын ма̄н ма̄хманув йӣв хот-сартнэ, пум са̄грын э̄лы-па̄лт по̄йкщасыт  ос тувыл ущ матыр-а̄ти ва̄рсыт. Ма̄н о̄с пормасыг ва̄рнэ утанув (то̄сам пум, ра̄кт, йӣв) ма̄-витувн ялмалтавет, таи ма̄гыс о̄с по̄йкщēв.  Са̄в тэ̄лат Кузьма Иванович Куликов а̄нумн хӯлтсанэ, тав хосат та̄гыл пēс йис накыт та̄ра-паттысанэ». 
Ам сустēмт, ты хум  йӣвныл сака са̄в ма̄щтыр пормасыт ёргум. Ты утыт халт ма̄н э̄лумхо̄лас ос мо̄йтныл о̄лнэ са̄всыр хурит ка̄саласӯв. Удмуртыт «лунт»  товлыӈ ӯй сака ӯргалым ос янытлым о̄ньщияныл. Та̄н щираныл тав «семейно-родовой хранитель счастья» о̄лы. Районаныл янытыл ма̄нь па̄вланыл хотталь ул вос со̄ймысыт, тот махум ёмщакв э̄лаль вос о̄лсыт, Геннадий Евгеньевич йӣвныл ва̄рим лунтыт тӯщтуӈкве номылматас. Ань тав нилахуйплов ма̄нь па̄влыт ма̄гыс тамле лунтыт ва̄рыс. Йӣв ёргын коныпал Геннадий Сидоров ка̄тыл хурит по̄слы. Са̄всыр о̄льпыл по̄слум хорамыӈ хуриянэ тот о̄с суссанӯв. 
Э̄кватэ Надежда Родионовна Сидорова тот колнорн тагатан, колканн нортнэ пунняпыӈ сэ̄тапыл нё̄тнэ то̄рыт  саги. Тамле рӯпата пēс «ткацкий станокыт» ва̄ритэ. Тавēн ма̄хум удмуртский супыт, мо̄т маснутыт сагуӈкве акваг ва̄рылтэ̄гыт. Ты пормасыт ма̄щтырыг ва̄рнэ̄тэ ма̄гыс нэ̄ са̄в э̄сгын нэ̄пакыл мӯйлуптавес. 
Мо̄т рӯпитан нэ̄т ос пыгыт ма̄н ётув о̄с пащалахтасыт, мощ потыртасыт ос нёмсаг та̄нки рӯпатаныл э̄лаль ва̄рсаныл. Акв нэ̄ рактыл сыресыр ӯйхулыт по̄щгыс, мо̄т нэ̄г то̄р сагсы̄г. Кит пыгыг станокытыт йӣвсупыт па̄ртыг сылталасы̄г. 
Ётыл ам таи номылматсум, 2005 та̄лт Екатеринбург ӯсн финно-угорский ма̄хум акван-атхатыгламаныл порат, акв хум Удмуртияныл ёхталас. Тав йӣвныл ёргим пормасыт суссылтаӈкве ёт тотыглас. Мӯй ма̄хумн та̄н сака мӯстысыт, ам то̄нт кит ӯйрищ ёвтсум. Тыи насати Узей-Тукля ремесла колт ва̄рим утыг о̄лсы̄г. Ань тыг мус о̄ньщиягум.
 
 
Тамара Мерова
 
