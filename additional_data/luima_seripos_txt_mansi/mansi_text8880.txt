
Рēтыӈ ю̄свой э̄тпост ва̄т нупыл о̄выл щислат ма̄ янытыл Ща̄нь ла̄тыӈ янытлан хо̄талыг ла̄ваве. Та хо̄талт ка̄сыӈ мир такви ща̄нь ла̄тӈēтыл акв матыр потыр хансы, рущ щирыл «диктантыг» ла̄ваве. 
Ма̄н ма̄вт о̄лнэ сосса ма̄хум ка̄сыӈ та̄л тамле потыр та̄нки ща̄нь ла̄тӈанылтыл хансуӈкве во̄выглавет. Та кастыл ханты, ма̄ньщи ос ё̄рн ма̄хум нэ̄пак хаснэ хотты хо̄тпаныл потре ща̄нь ла̄тӈытын толмащлаве ос ка̄сыӈ ма̄т диктант хансуӈкв ка̄сащан ма̄хум хансэ̄гыт.
Ты та̄л Еремей Айпин «В тени старого кедра» хан­сум потрēт ва̄ти охсатэ хӯрум ла̄тӈы­тын тол­мащ­лавес. Потрыт А̄с-угорский институтт рӯпитан учёныитн щё̄­пи­тавет, тувыл та̄н кола­нылт ос хотты ӯс музеи­тыт, нэ̄пак ловиньтан ма­нос ханищтан колы­тыт ловиньтавет. 
Ханты-Мансийскат ты та̄л институт коныпал «То̄рум Маа» ос «При­роды и Человека» на­маим музеигт потыр ханты ос ма̄ньщи ла̄тӈыл ма̄хум хассыт. Ӯсувт Ямал ма̄ныл ёхтум хантыт о̄лэ̄гыт, та̄н мощ мо̄т щирыл потыртэ̄гыт. Таима̄гыс Еремей Данилович хан­сум потре казымский ос шурышкарский ханты ла̄тӈыгн толмащлым о̄лы. Ань хоты ла̄тӈēтыл хантыт потрамēгыт, та ла̄тӈыл диктант хансуӈ­кве ялсыт. 
Ты та̄л ма̄ньщи ла̄тӈыл потыртан хо̄тпат о̄с ла̄к­ква-уртхатым диктант хансуӈкве во̄выглавēсыт. Ань потыр Та̄гт ма̄ньщи ла̄тӈыл толмащ­лым ко­ныпал А̄с ма̄ньщит ос Лӯсум ма̄нь­щит по­тыр­танэ̄ныл щирыл тол­мащлавес. Тув ты ла̄тӈыг ва̄нэ хо̄тпаг потыр ло­виньтаӈкве во̄виньта̄л­весы̄г. 
Тамара МЕРОВА
