

	Ты хури ма̄навн Светлана Петровна Парфёнова (а̄ги о̄парищ наме Вынгилева)  мистэ. Тот тав а̄ще Вынгилев Пётр Егорович такви щēмьятэ ёт по̄слым о̄лы. Ос а̄тятэ урыл Светлана тамле потыр хансыс. Вынгилев Пётр Егорович лӯпта э̄тпос 12 хо̄талт Ха̄льӯс районт о̄лнэ Няхлаӈ ма̄нь па̄вылт самын патыс. Кульпас па̄вылт са̄т класс а̄стламе юи-па̄лт Ленинград ӯсн э̄лаль ханищтахтуӈкве минас. Тот 1936 та̄лныл 1939 та̄л мус ханищтахтас. Ханищтахтаме сыс сыресыр рущ потрыт ма̄ньщи ла̄тӈыл толмащласанэ, тыи Александр Пушкин хансум «Станционный смотритель» потыр-охса  ос Ленин о̄йка хансум 

	то̄ва нэ̄паканэ.

	1939 та̄лт а̄тям финский войнан кēтвес. Тувыл юв ат ёхталас, 1941 та̄лт та̄ра э̄лаль хо̄нтлуӈкве тотвес. Ёмас стрелокыг о̄лыс. Ма̄н во̄раям хо̄тпанув пуссын ёмщакв па̄тлуптаӈкве ха̄ссыт.1943 та̄лт акв хо̄нтлам нак порат а̄тям сакватавес. То̄нт тав самēн хо̄йвес ос таима̄гыс по̄хан та паттувес. Тав ща̄няге-а̄щаге палт юв ялыс, мощ о̄лыс ос Ханты-Мансийск ӯсн партийный школан ханищтахтуӈкве кēтвес. Таве а̄стламе юи-па̄лт Хулюмсӯнт па̄выл нэ̄пак ловиньтан колн рӯпитаӈкве паттувес. Та па̄вылт о̄лмēт нэ̄ тотыс. Пелагея Васильевна Адина нэ̄-тэ̄нтыл онтолов ня̄врам янмалтасы̄г. 

	Та̄рвит о̄лупса о̄лыс, а̄тям Кульпаст, А̄нъят, Сортыӈъят, Няхлаӈ па̄влытыт о̄лум ма̄хманув ёт хӯл алыщлым, во̄раим акваг рӯпитасыт. Государствав но̄х-во̄рмалтан ма̄гыс са̄в хӯл, пушнина мисыт. 

	Китынтыг а̄тям о̄с нэ̄ тотыглас, 1968 та̄лт тэ̄н Дарья Степановна Самбиндалова ёт акван-минасы̄г ос хӯрум ня̄врам о̄щсы̄г. 

	2003 та̄л яныгпо̄ль э̄тпос китыт щислат а̄тяв а̄тимыг ēмтыс. 

	Ма̄н таве ёмас посыӈ номтыл пуссын номилӯв. 

	70 та̄л Победа ялпыӈ хо̄тал кастыл хо̄нтлуӈкве ялум хо̄тпат, тамле та̄рвитыӈ порат яныгмам ма̄хумн, та̄н ня̄враманылн, пуста̄гыл о̄луӈкве ла̄вēгум. Посыӈ хо̄талакве акваг вос посты, тамле пилыщмаӈ ва̄рмаль нэ̄мхуньт ул вос ēмты. Ма̄хум со̄тыӈыщ, щуниӈыщ вос о̄лэ̄гыт».

	Светлана Петровнан ма̄н пӯмащипа ла̄тыӈ ла̄вēв, тав ань Ханты-Мансийск ӯст яныгпа̄ла хо̄тпат пусмалтым рӯпиты. 

	 

	Тамара Саквъяныл

	 
