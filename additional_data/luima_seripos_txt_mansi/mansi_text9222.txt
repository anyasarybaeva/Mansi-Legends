
Ты туи о̄йттур э̄тпост ам о̄выл щёс Нё̄рн ялсум. Ты э̄лы-па̄лт ва̄т са̄грапнал э̄тпост округувт о̄лнэ сосса ма̄хум «Комунадо» нампа сапра̄нин Ханты-Мансийск ӯсн во̄выглавесӯв. То̄нт ма̄н пуссын ла̄кква-ӯртхатсӯв ос проект-нэ̄пак хассӯв. Ам ма̄ньщи, ханты хо̄тпат ёт «Нё̄р-О̄йка» нампа ӯщлахтын ма̄ урыл потыр хассум. 
Нё̄рн миннэ э̄лы-па̄лт Ха̄льӯст ос Приобье па̄вылт манхурип музей-колыт сунсуӈкв ос хоты ма̄хум ёт хо̄нтхатыглаӈ­кве ро̄ви, та урыл ном­сах­тасӯв. Ос тув ялнэ ма̄гыс манса̄вит олн э̄рмыглы, о̄с ёмащакв ловиньтасӯв. То̄нт потыртахтасӯв, туи порат акван тах хо̄нтха­тэ̄в ос пуссын аквъёт нё̄рн ялэ̄в. 
Та па̄сныл са̄т э̄тпос ювле хультыс, туи пора ёхтыс, ма̄н нё̄рн та мин­мыгтасӯв. Ма̄навн Любовь Филоненко, «Нё̄р-О̄йка» ӯщлахтын ма̄ кӯщай нэ̄, тув ялуӈкве во̄всанэ. Тав «Комунадо» нампа сапра̄нин мо̄лты та̄л о̄с ёхталас. 
О̄влэ̄т ма̄н «Нё̄р-О̄йка» ӯщлахтын ма̄н тотвесӯв. Тувыл мо̄т ма̄хум ёт ма̄н Додо нё̄рн минасӯв, тот тыныӈ а̄хвтасыт са̄в та̄л ювле хультум порат но̄х-вуйвēсыт. Ты юи-па̄лт Са̄лы нё̄рн ос Тупая нампа нё̄рн ялсӯв. Манагара нампа яныг нё̄р э̄лныл туп ва̄слӯв. Нё̄ро̄йка алан но̄х ат ха̄хсӯв, ёлынт мощ ё̄мыгтасӯв, сунсыглахта­сӯв. 
Нё̄ро̄йка – щар карс нё̄рыг о̄лы. Ма̄ньщи ма̄­хум таве ялпыӈыг ло­винь­тыяныл, нэ̄ хо̄тпан тув но̄х-ха̄ӈхуӈкве щар ат ро̄ви. 
Нё̄рыт са̄всыр лӯптат яныгмēгыт, то̄ват лӯптат ам щар ат ва̄щиньтаса­нум. Тамле нё̄тнэ ма̄ ам туп кинат ва̄слум, ла̄гла­гум ёлы-па̄лт са̄всыр тыныӈ а̄хвтас хуиглэ̄гыт, акв ты ма̄т со̄сыг щурги, сыстам, атыӈ витэ я̄н тоты, ос товлыӈ ӯит луйгēгыт. Мощ э̄лнув тӯйтыӈ нё̄рыт на̄ӈкēгыт.
Тот сака пӯмащ о̄лыс. Тув ялмум порат ам Москва, Ханты-Мансийск, Югорск, Тюмень ӯсытт ос Саранпа̄вылт о̄лнэ ма̄хум ёт ва̄йхатасум. Са̄лы нё̄рн ма̄н Хозяинов щēмьян тотыглавесӯв. Ольга Хозяинова такви оматэ ос ма̄нь а̄гитэ ёт са̄лыӈколт яласы. Ань а̄гирище ат та̄лэ то̄влыс, о̄выл щёс нэ̄ хӯрум та̄л янытыг о̄лме порат Са̄лы нё̄рн тотыглавес. 
Тув миннэ̄вт ам Ольга оматэ ёт потыртасум. Тав сака ёмас, сымыӈ хо̄тпаг о̄лы, са̄в пӯмащ потыр ва̄г. Тав ла̄выс, та̄н Коми республикат о̄лнэ рӯта­ныл ёт ань ва̄йхатэ̄гыт. 
Акв порат та̄н палта­ныл Нё̄р тапалн мӯй­луӈ­кве снегоходыл ялсыт. Ётыл рӯт ма̄хманэ Саран­па̄вылн ёхталасыт. Ты нэ̄ ма̄ньта̄гыл нё̄рт са̄лыӈ­колт о̄лы. Ань такви щēмьятэ ёт тот яласы. Нё̄рныл па̄г-ва̄глуӈ­кве щар ат ка̄сащи, ла̄ви, па̄вылт хоса о̄луӈкве ат вēрми. 
Ам ма̄ньщи газета хо­сыт Хозяинов щēмьян па̄ща ла̄тыӈ кēтэ̄гум. Пус­та̄гыл э̄лаль вос о̄лэ̄гыт, са̄лы ӯрнэ ма̄гсыл са̄в ё̄рыл вос пинавет. Са̄в со̄т, са̄в щунь та̄нанылн. 
Нё̄рн ялум хо̄таланув сака молях ювле мина­сыт. Ань та пора урыл ёмас номтыт туп хульт­сыт. Ам яныг пӯма­щипа ла̄тыӈ Любовь Филоне­нко ла̄вēгум, тав такви ма̄хманэ ёт ёмас рӯпата ва̄ри, мӯй ма̄хум нё̄рн ӯщлахтуӈкве во̄вы­гла̄лы ос тох са̄в ща̄гт мирн тоты. 
Марина Табун кēтум потыр ма̄ньщи ла̄тӈыл Людмила ТЕТКИНА хансыстэ   
