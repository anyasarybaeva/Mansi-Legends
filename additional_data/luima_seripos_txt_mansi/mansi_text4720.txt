
Россия янытыл сӯкыр э̄тпос 9 щислат пēриян хо̄тал о̄лыс. То̄нт са̄всыр ма̄т о̄лнэ ма̄хум та̄нки губернатораныл, миркол кӯщаяныл ос депутат-хо̄тпаныл пēриясыт. Ма̄н округувт о̄лнэ мир нэ̄пакыт та̄ратаӈкве о̄с во̄выглавēсыт.
Ямал ос ма̄н окру-гув Тюменский область нупыл хансым о̄лэ̄г, тыи ма̄гсыл ма̄н пуссын та область яныг кӯщай пēрияӈкве ла̄ввесӯв. 
Югра ма̄т пēриян хо̄тал хумус о̄лыс, та урыл избирательный комиссият кӯщай хум Денис Корнеев ля̄ххал тотнэ ма̄хум э̄лы-па̄лт потыртас. Тав ла̄выс, сӯкыр э̄тпос 9 щислат тыт о̄лнэ ма̄хум Тюменский область яныг кӯщай пēриясыт ос 727 районный, ӯсыӈ манос па̄влыӈ депутатыт ос 46 миркол кӯщаит ма̄гсыл нэ̄пак та̄ратасыт. Депутатыг акв со̄тыра 383 хо̄тпат рӯпитаӈкве ка̄сащасыт ос та̄нки нэ̄паканыл избирательный комиссиян тотыгласаныл. 
Ань нэ̄пак та̄ратан колытыт кина по̄слын камерат рӯпитэ̄гыт. Тыи ма̄гсыл ань ка̄сыӈ ӯст манос па̄вылт пēриян хо̄тал э̄рнэ щирыл минас. 
Ма̄н о̄лнэ ма̄вт 386 со̄тыра 240 э̄лумхо̄лас нэ̄пак та̄ратасыт, тыи — 35, 48% са̄вит мир. Са̄выӈпа̄лэ мир пēриян ма̄н ат ялсыт.  
Пēриян хо̄талыт о̄лыглам порат ка̄тпос пинуӈкве акваг са̄в-нув па̄влыӈ ма̄хум ёхталэ̄гыт. Ань о̄с аквта щирыл о̄лыс, Белоярский районт щар са̄в хо̄тпат нэ̄пак та̄ратасыт — 58, 80% са̄вит, ты юи-па̄лт Нефтеюганский район — 57,83% са̄вит ос Ха̄льӯс районт — 52,17% са̄вит мир ёхталасыт. Ӯсыт халт щар са̄в хо̄тпат Покачи ӯст нэ̄пак та̄ратасыт — 54, 08% са̄вит, Лангепас – 49,27 % са̄вит ос Югорск – 48% са̄вит мир. Мощща ма̄хум Нижневартовск, Нефтеюганск ос Сургут ӯсытыт нэ̄пак та̄ратасыт.
Денис Корнеев ос ла̄выс, ань округув янытыл районыт, па̄влыт, ӯсыт хоты хо̄тпат пēриявēсыт, та̄н наманыл ищхӣпыӈ ут ло̄псыт пуссын хансым о̄лэ̄гыт. Ищхӣпын мāт вим хуршег
