
Ма̄в янытыл яласым хотты нё̄тнэ па̄влыт ос ӯсыт ка̄салэ̄в. Хо̄нтаӈ ма̄ньщит о̄лнэ ма̄т пēс порат Силава па̄выл о̄лыс, тот рущ ос ма̄ньщи ма̄хум о̄лсыт. Ётыл хот-хультуптавес, колыт ӯнлысыт кос ос то̄ва хо̄тпат туп ӯщлахтын хо̄талыт тув ёхталасыт, тот тармыл нэ̄мхотьют ат о̄лыс. 
Па̄выл Урай ӯс ос Половинка па̄выл халыгт о̄лы. Ань тув тит па̄лыл мир ёхталэ̄гыт, Хо̄нтаӈ районт о̄лнэ ма̄хум ка̄сыӈъēмт тот ӯщлах­тэ̄­гыт. 
Хусахтем та̄л ювле хультум порат Ольга Фомичева тот йильпи колыт ӯнттуӈкве патыс, па̄выл та ляпа ма̄т о̄лмыгластэ. Пēс колыт та ляпат ань тох ӯнлэ̄гыт. Нэ̄ о̄влэ̄т ӯст рӯпитас ос пенсиян патме порат рēгыӈ колэ тыналастэ ос ты па̄вылт колыт ӯнттуӈ­кве патыс. Ōвлэ̄т такви­на̄тэ̄н о̄лнэ кол ӯнттыс, тувыл ос мӯй ма̄хум ёх­талан ма̄гсыл колытыл ӯнт­тувес. Ань тэ̄нут ва̄рнэ ос тэ̄нэ кол я̄нас о̄лы, ма̄ньщит пēс щирыл о̄лум кол о̄ньщи, таве музей хольт ва̄рыстэ ос тох нам­тыстэ – «Вогуль­ское под­ворье», акв пӯсас тӣвырт о̄лнэ кол, ма̄нькол, а̄мпар ос па̄рткол. 
Яныг рущ кол ӯнттыс, тот писателит атхатыглан ма̄гсыл ва̄рыстэ, А.М. Конькова ос А.С. Тарха­нов хуритэ̄н ханы. Та кол по̄хēт тыгыл ос яныг кол капай о̄ньщи, тот са̄всыр ялпыӈ хо̄талыт атхаты­глаӈкве ро̄ви, пӯри ва̄руӈкве ма̄хум ёхта­лэ̄гыт. Кон туи порат атхаты­глан ос ӯщлахтын ма̄гсыл пасаныт ос ӯн­лын ма̄т ва̄римат. Ня̄вра­мыт туи-тэ̄лы тув ӯщ­лахтуӈ­кве тотыглавет, та̄н ма̄г­сыланыл тахсын сып, нумын йӣвыт палт ха̄хта­лахтын ха̄ӈ­хылта­пыт о̄лэ̄гыт. 
Ōлнэ па̄влэ ань «Новая Силава» ла̄ваве, Ольга Александровна «Э̄лы хо̄тал» община о̄ньщи, тав ётэ увщитэ Лариса Александровна, а̄гитэ Ирина, пыге Олег рӯпитэ̄гыт, тавēн нё̄тэ̄гыт, ва̄им, акв хо̄тпан таса̄вит рӯпата ва̄руӈкве та̄рвит ос таса̄вит ва̄руӈ­кве хунь а̄лымаве. Па̄в­лэ̄т на̄й ва̄рнэ станция о̄ньщи, таве э̄типа̄лаг ква̄лта­пап­тытэ ос хунь ат э̄ри, хот-по̄илт­тытэ. Коланэ мус хо̄т-а̄ти на̄йк­ва̄лгыт хартым о̄лэ̄гыт. 
Ӯщлахтуӈкве са̄в хо̄т­пал тув ёхталэ̄гыт, то̄ват рӯтыӈыщ потыртахтэ̄гыт ос ялпыӈ хо̄тал порат тот ёмщакв ӯщлахтэ̄гыт, то̄ват рӯпата ма̄хманыл ёт атхатэ̄гыт. Па̄выл я̄ ва̄тат ӯнлы, карыс сып­ныл ёлаль ва̄глэ̄гын, тот няслуӈкве ро̄ви. Ма̄н э̄типа̄лаг няслуӈкве мощщан ялсӯв, щапакыт, сымрит татем поргащ­лэ̄гыт, исмит па̄йтнэ са̄вит пувинтасӯв. Ня̄врамытын тох няслуӈкве тай пӯ­мыщ, няс мощщан ёл-та̄р­мата̄лылын, хӯл та кон­сыгтахты. Ам амти па̄влум ос яныгмамув пора та̄ра номылматаслум, ма̄н о̄с аквтох на̄лми ва̄тат няс­лысӯв. 
Ты коныпал тот во̄ре сака ёмас, са̄лы тэ̄пыӈ ос таса̄вит сӯйпил, са̄вни яныгми, ма̄хум ла̄хыс атым ё̄мыгтэ̄гыт. Ма̄тэ-витэ щёлыӈ, туп э̄лум­хо̄лас ул вос савлыс, э̄рнэ торыг вос рӯпитас. 
Ольга Александровна ялпыӈ хо̄талыт порат мӯйлын ма̄хманэ ма̄гсыл  са̄всыр ощхулит ва̄рыглы, пӯрлахтын канын ва̄нт­та̄лыянэ, аквъёт пуӈк­пинэ̄гыт, э̄лаль о̄лнэ ёмас хо̄тал по̄йкщēгыт. 
Нэ̄ ла̄ви, са̄в хо̄тпат тав урēтыл номсэ̄гыт, ӯст о̄лыс ос матрыг во̄р па̄вылн ва̄нтлыс, тыт кӯр па̄лтыглаӈкве, тэ̄лы та­са̄вит тӯйт хилуӈкве э̄ри, аманрыг тох о̄луӈкве тахмаяс? Тав ла̄ви, яныг­мам ма̄тэ тавēн э̄ри, тот тавēн сака ёмас, нэ̄матыр аквосытыл ат курги, карыс сыпныл ёлаль я̄ нупыл сунсы ос нё̄тнэ ма̄-витыл пӯмщалахты. 
Галина КОНДИНА
