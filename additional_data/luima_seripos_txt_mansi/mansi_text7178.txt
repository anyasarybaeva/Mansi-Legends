
Мо̄лал Россия Счётный палатат рӯпитан хо̄тпат бюджет-олн э̄лаль та̄стын урыл ла̄тыӈ кēтсыт. 2022-2024 та̄лытн ма̄нь ня̄врамыт ма̄гыс пособие-олн акваг но̄х-нё̄туӈкве патаве тах. 
Мо̄тыт та̄лныл о̄выл ня̄врам самын паттын нэ̄т ня̄враманыл ма̄гыс са̄внув олныл ойтуӈкве патавет. Ань ты хо̄тал мус акв та̄л ос хо̄т этпос яныт ня̄врамыт ма̄гыс щар мощщанув 7 со̄тыра са̄вит, са̄внув ос 30 со̄тыра са̄виткем солко̄ви ойтаве. 
2022 та̄л рēтыӈ ю̄свой э̄тпос о̄выл хо̄талныл ты олныт 5,8 процентын но̄х-нё̄тавет: щар мощщанув 7 со̄тыра 494 солко̄ви, са̄внуве ос 31 со̄тыра 282 солко̄ви ēмты. Ты ва̄рмаль ма̄гыс пуссын аквъёт 169,5 млрд. солко̄ви та̄ставе тах.
Щар о̄выл ня̄врам ма̄­гыс ань онтоловхуйплов са̄виткем со̄тыра солко̄­вил ойтаве. Мо̄тынтыг та̄н хусахкем со̄тыра сол­ко̄вил ойтуӈкве патавет тах. Тувыл 2022 та̄лт «материнский капитал» нампа олныт ос са̄внувег ва̄равет. 
О̄выл ня̄врам ма̄гыс 503 со̄тыра 237 солко̄ви паты. Китыт ня̄врам ма̄гыс 665 со̄тыра 9 солко̄ви ēмты, ос ты олныт то̄нт ойтавет, хунь нэ̄ о̄выл ня̄враме ма̄гыс олн ат вуйлас.
Та̄рвитыӈыщ о̄лнэ нэ̄т ос ма̄нь ня̄врам самын паттын нэ̄т ма̄гыс ойтнэ олныт о̄с но̄х-нё̄тавет. Тыима̄гыс 132,8 млрд. солко̄ви та̄ставе тах. Ань щар мощщанув хо̄тпан со̄тыра са̄виткем солко̄вил ойтавет. 
Нэ̄ ня̄враме савалым ке самын-паттыстэ, то̄нт са̄тлов нупыл хо̄тахкем со̄тыра солко̄вил ойтаве. Щар са̄внуве хӯрумса̄т со̄тыра са̄тса̄т солко̄ви миве. Ос аквто­рыг юртыӈ ня̄врам самын паттын нэ̄ щар мощщанув 81 со̄тыра 589 солко̄вил, щар са̄внуве ос 472 со̄тыра 245 солко̄вил ойтаве тах.
Ка̄сыӈ э̄тпос ма̄нь ня̄в­рамыт ма̄гыс пособие-олн миве, ты рӯпата ол­нытыл 40 процент са̄вит ойтаве. Ты хансым олны­тыл мощщанув ойтуӈкве ат ро̄ви.
Ирина Самсонова хансум потре ма̄ньщи ла̄тӈыг Николай МЕРОВ толмащластэ
 
