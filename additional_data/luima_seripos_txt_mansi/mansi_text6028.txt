
Ма̄нь са̄витыг о̄лнэ мир та̄нки халанылт ёмщакв ва̄йхатэ̄гыт, тувыл та̄нки халанылт рӯтыг о̄лэ̄гыт. Ам ань на̄нан амки а̄щум урыл потыртэ̄гум. Ма̄н тав нупылэ акваг «а̄щ» ла̄всув. Колпо̄х о̄лнэ мо̄т ня̄врамыт та̄нки а̄щаныл нупыл ос «а̄тя» ла̄всыт. 
Ам а̄щум наме Калистрат Прокопьевич Пар­танов, ма̄ньщи хум. Тав Октябрьский район Ялпӯс павылт яныгпо̄ль э̄тпос ва̄т нупыл ат щис­лат 1926 та̄лт самын патыс. 
О̄пам, Прокопий Никифорович Партанов, хӯл алыщлан ос во̄раян хо̄тпаг о̄лыс, 1887 та̄лт самын патыс. Щащēк­вам Анна Ефремовна о̄с ма̄ньщи нэ̄. Тэ̄н ат ня̄врам янмалтасы̄г. О̄пам са̄в рӯпитаме ма̄гыс «Орден Трудово­го Красного знамени» ма̄гылт о̄щнэ по̄сыл майвес. 
Ты урыл ам 2016 та̄лт государственный архив-колт пēс нэ̄пакт та̄ра-паттыслум. Тот о̄парищ наме мощ мо̄т щирыл хансыма, Портанов Прокопий Никитич, ос ма̄н ва̄глув, тыи тав ты. То̄нт хо̄нтлан ва̄рмаль моляхнув вос оигпас, тав мо̄т хум хо̄тпат ёт са̄в во̄раяс, хӯл алыщ­лас. Юи-о̄выл о̄лум та̄­ланэ̄т тав сампыль­та̄лыг ēмтыс.
1941 та̄лт хо̄нтлан ва̄рмаль ēмтум порат, сосса хум хо̄тпанув пуссын войнан та тотыгпавēсыт. А̄с ос Иртыш я̄ ва̄тагт ӯнлум па̄влыт та̄тлаг та̄ра та хультсыт. Ос 1943 та̄лт 1926 та̄л порат самын патум пыгыт войнан кēтуӈкве патвēсыт. 
Министерство обо­роны пēс нэ̄пакыт тох хансым о̄лыс, а̄щув хӯ­рум класс а̄стлас, кол­хоз ма̄гыс хӯл алыщ­лас, член ВЛКСМ. П. Н. Партанов ат ня̄врам о̄ньщи, ос са̄лтат хольт яныг ӯсылыл ё̄мыгтаӈ­кве 110 щё̄с ханищтавес. 

То̄нт хум хо̄тпат Ханты-Мансийск окр­воен­комат па̄лыл войнан вуйвēсыт, тувыл на̄иӈ­ха̄пыл я̄ хосыт Омск ӯсн тотвēсыт. Та ӯст та̄н о̄влэ̄т ханищтавēсыт ос ётыл ущ поездын та̄л­тувēсыт ос хо̄нтлуӈкве та тотвēсыт. 
Лӯпта э̄тпос 21 хо̄­талт 1944 та̄лт а̄щум пилыщмаӈ ма̄н та кēт­вес. Тот 98 э̄лумхо̄лас поездын ӯнттувēсыт ос Ершов лейтенант-хум ёт э̄лаль та мин­мыгтасыт. Тав II Украинский фронтын ликмыс. Тамле фронт 1943 та̄лт ма̄нь таквс э̄тпос 20 хо̄талт атвес. 
Тув ёхтуме порат II Украинский фронт Венгрият Будапешт ӯст хо̄нтлыс, тав «Максим» нампа пулемётыл май­вес. Ты пулемёт 64,3 кила, тыгле-тувле то­тыглаӈкве сака та̄рвит о̄лыс, таима̄гыс кит хо̄тпан а̄лумтавес. 
О̄влэ̄т па̄тлуптан хумн тав нас нё̄тыс, пулемёт во̄вта кēре иссыглахтын  порат по̄льтнэ ма̄гыс витыл со̄сантастэ. Ос патроныт ляпан май­лас, та̄н нэ̄мхотталь ул вос тагапасыт, акваг уральтым о̄щсанэ. Ётыл такви па̄тлуптаӈкве патыс. Та щирыл а̄щум 1944 та̄л ма̄ньполь э̄тпосныл 1945 та̄л рēтыӈ ю̄свой э̄тпос мус Венгрия ма̄ вуянтан ма̄гыс хо̄нтлас. 

Тот хо̄нтламе урēт сака са̄в атыпыл потыр­та̄лыс. Туп ла̄всас, та хащта̄л ма̄т тэ̄лыяныл ма̄лтыпыт, торыӈ ёмас лё̄ӈх а̄тим, акваг ракв хосыт ё̄мсыт ос мас­ну­таныл торыӈ ат то̄слы­саныл. Окопаг хилым во̄ӈхат тот та ӯщлах­тасыт. 1945 та̄л я̄ӈк на̄тнэ э̄тпост II Украинский фронт са̄лтатыт Чехослова­кият хо̄нтлысыт. Ос лов щислат та̄н Писек ос Ческо-Будесвище ӯсыгт американский са̄лтатыт ёт акван-хо̄нтхата­сыт. 
II Украинский фронт лӯпта э̄тпост ла̄кква-та̄ратавес. А̄щум 1947 та̄лт лусытан ма̄ныл по̄йтыс ос юв кēтвес. Тав «За взятие Берлина» по̄сыл майвес. Тувыл кēнтэ̄т воен­ный звездо­чка акваг о̄ньщистэ. То̄ва са̄лтатыт юв мин­нэ̄ныл порат ты звездоч­каныл тӯлмантавēсыт, таима̄гыс ёл-хуйнэ̄ныл порат пӯтыска ёлы-па̄лн ёмщакв хот-тӯйтыгла­саныл. Войнан ялум хо̄т­пат ты выгыр звездочка сака янытласаныл. Рӯтанув пуссын ща̄гтым о̄лсыт, а̄щув пуста̄гыл юв ёхтыс. 
Ка̄сыӈ са̄тыт та̄лт Ялпӯс па̄влыӈ ма̄хум пӯрлахтуӈкве ялсыт ос тув мо̄т мӯй хо̄тпат ёт акван-атхатыгласыт. Та са̄в ма̄хум халт а̄щув ща̄нюв ёт акван-хо̄нтхатасы̄г. Ща̄нюв наме Анна Петровна Тынзянова о̄лыс. Тэ̄н акван та минасыг. Аквъёт нёлолов ня̄врам о̄щсы̄г, ань мēн туп Рая йигрищмēнтыл хультсумēн. 
Ма̄н яныгмамув порат 9 май Победа ялпыӈ хо̄тал сака ат янытла̄лы­с­лӯв. А̄щув такви война урыл ма̄навн атыпыл потырта̄лыс. Хо̄нтлам хо̄тпат аквтох мо̄т ма̄х­мыт ёт рӯпитасыт, хӯл алыщласыт, во̄раясыт ос ня̄враманыл янмал­тасыт. 
Рӯпататэ ма̄гыс тав ма̄гылн тагатан са̄в по̄­сыт о̄ньщис ос «Ветеран труда» по̄сыл мӯйлуп­тавес. Тав 1976 та̄лт яныгпо̄ль этпос нёлолов хо̄талт а̄тимыг ēмтыс, Ха̄льӯст ёл-щё̄питавес. 
Ма̄н таве посыӈ ном­тыл ка̄стылув. Тав урēт ам Тимур пыгумн акваг потыртэ̄гум. Пыгум 2019 та̄л оигпам э̄лы-па̄лт лусытаӈкве тотвес. Тав Свердловский областьт связистыг лусыты. Тав ань о̄с са̄лтат, лусытан э̄тпосанэ ёмщакв вос минэ̄гыт, та̄ксарыг вос ēмты, пуста̄гыл вос о̄лы.  
Никита ПАРТАНОВ потре ма̄ньщи ла̄тӈыг Тамара МЕРОВАН толмащлавес 
