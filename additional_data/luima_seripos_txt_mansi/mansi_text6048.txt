
Ты порат «Николай Пирогов» на̄иӈха̄п-капай мощ са̄ртыннув нёвумтас, ань ты тӯя сака молях ма̄лтыпыг ēмтыс, округув янытыл я̄нувт я̄ӈк хосат на̄тыс. 
Округ Дума депутат, «Здоровое будущее» тэ̄ла палт пуӈктотнэ хум, Центр профессио­нальной патологии кол яныг лēккар Николай Ташланов тох потыртас:
– Ты та̄л пӯльницаӈ на̄иӈха̄пув округ яны­тыл 48 па̄влытн тах ялы – Кондинский, Белоярский, Ха̄льӯс, Ханты-Мансийский, Сургутский ос Октябрь­ский районыт яласыянэ.

«Николай Пирогов» на̄иӈха̄пт хус арыг яныг ос ма̄нь лēккарыт рӯпи­тэ̄гыт – терапевт, хирург, общий практика лēккар, невролог, сым, нёл, сам ос паль пусмалтан лēк­карыт. Тот рӯпитан ма̄гыс онтолов колнак щё̄питасув. Анализыт ос рентген (флюорография ос лувнакыт по̄слын ищхӣпыӈ утыт) ва̄рнэ ма̄гыс са̄всыр ма̄шинат о̄лэ̄гыт, ты утыт хосыт па̄влыӈ ма̄хум тӣвраныл уральтаӈкве патавет.
Ка̄сыӈ хо̄тпа алпитэ янытэ̄т уральтаве, матыр а̄гм о̄ньщи те, аквта щёс та̄ра-паттаве. Хо̄тпа тэ̄р­пил хансаве манос яныг пӯльницан кēтаве. Тот рӯпитан лēккарыт туп операция ат ва̄рēгыт, нас ма̄нь нюлмит тай лап-ю̄нтэ̄гыт.
Пӯльницаӈ на̄иӈха̄п ты та̄л хумус яласаӈ­кве паты, ищхӣпыӈ ут хосыт Центр профес­сиональной патологии ло̄псэ̄т ловиньтэ̄н, тот о̄лнэ адресэ тамле: https://cpphmao.ru/
Ха̄льӯс район янытыл лӯпта э̄тпос юи-о̄выл хо̄таланэ̄т ос о̄йттур э̄тпост яласаӈкве паты. Хоталь ос хунь хо̄иглы, ты урыл ань э̄лаль ловиньтэ̄н.

Лӯпта э̄тпос 29 хо̄талэ̄ныл - о̄йттур э̄тпос 3 хо̄талэ мус (5 хо̄тал) Саранпа̄вылт ӯнлуӈкве паты. 
О̄йттур э̄тпос 4-5 хо̄талагēт (кит хо̄тал) – Ло̄пмусн хо̄иглы,
7-9 (хӯрум хо̄тал) – Кульпаст ӯнлы,
10 (акв хо̄тал) – Сортыӈъят,
11-13 (хӯрум хо̄тал) – А̄нъят, 
14-16 (хӯрум хо̄тал) – Восыӈтӯрт, 
17-18 (кит хо̄тал) – Шайтанкат,
20 (акв хо̄тал) – Пугоры па̄вылт,
21 (акв хо̄тал) – Устрём па̄вылт, 
22-24 (хӯрум хо̄тал) – Тэ̄к па̄вылт.
Ань витэ о̄нты, на̄иӈ­ха̄п кос хо̄т яласаӈкве вēрми, ос хунь то̄сы, то̄ва ма̄н ат ёхтахты. Таима̄гыс то̄ванакт нэ̄­пакн хансум лё̄ӈханыл щирыл минуӈкве ат вēрмēгыт, я̄т витаныл ма̄ниг ēмтэ̄гыт, тувыл нэ̄паканыл йильпииг та хансыяныл. Тамле нак порат на̄иӈха̄пыӈ лēккарыт па̄влыӈ кӯ­щаитн сво̄нитэ̄гыт, ты урыл ла̄вēгыт. 
Центр профессиональной патологии колныл кēтым ля̄ххал ма̄ньщи ла̄тӈыг С. РОМБАНДЕЕВАН толмащлавес
 
