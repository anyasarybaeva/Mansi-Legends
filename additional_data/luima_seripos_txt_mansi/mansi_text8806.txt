
Ань йист ка̄сыӈ порат матыр йильпи ищхӣпыӈ ва̄рмаль ква̄лтапаве. Тох ань ловиньтан ма̄гсыл хансым нэ̄пакыт турсуил ищхӣпыӈ ма̄н хансавет ос та̄наныл нас хӯнтлуӈ­кве ро̄ви, ты нэ̄пакыт «аудиокниги» ла̄вавет. 
Ма̄н ханты ос ма̄ньщи газетагувт хаснэ потра­нув ты та̄л о̄вылтахтам па̄сыл турсуил хансуӈкве о̄вылтасанув, та̄наныл ма̄н «аудиофайл» ла̄вия­нув. Тох ма̄н ка̄сыӈ номер газетаныл са̄тахтем пот­рыт ловиньтыянӯв. 
Ма̄ньщи ос рущ ла̄тӈыл хансум потранув «Ханты Манси Мир» ло̄псувт о̄лэ̄гыт, та потранув ёлы-па̄лт потыртан потранув тув ань ва̄риянӯв. 
На̄н ловиньтан коны­пал то̄ва потрыт хӯнтлуӈ­кве тах вēрмиянын, «аудио­файлыт» хансым потыр ёлы-па̄лт хо̄нтыя­нын. 
Ань 2022-2032 та̄лыт сыс ща̄нь ла̄тӈанув ӯрга­лан ма̄гыс ос то̄ват щар хот ул вос со̄ймēгыт, таи­ма̄гсыл «Международное десяти­летие языков ко­ренных народов» нампа ва̄рмаль ЮНЕСКО колт ва̄­руӈкве ла̄ввес. Ка̄сыӈ мир о̄лнэ ма̄т ла̄тӈыт ӯр­га­лан тэ̄лат вос ва̄рыгла­вет, э̄лаль вос ханищтавет. 
Ма̄н редакциявт потра­нув ты та̄л палыт потыр­таӈкве патыянӯв. Ты э̄лы-пал туп мо̄рсыӈ порат потрыт потыртасанӯв, ань ка̄сыӈ э̄тпос турсуянув хӯнтлуӈкве патыяны̄н. Ма̄н ка̄сыӈув такви хан­сум потре ловиньтытэ тах ос на̄н хӯнтлуӈкве вēр­милын.  
Газетав №1 потранэ на̄н тыт хо̄нтылын: 1-1307.
Ма̄ньщи ла̄тӈув ханищ­тан хо̄тпан ты потрыт хӯнтлым кӯстырнувег ханищтаӈкве паты, манос хосат такви ла̄тӈыл ат потыртам хо̄тпа ма̄нав хӯнтлытэ ос ла̄тӈе номыл­матытэ. 
Галина КОНДИНА
