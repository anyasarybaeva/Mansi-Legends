
Пēс порат ма̄хманув туи сыс са̄всыр рӯпатаныл ва̄руӈкве молямласыт. Хум хо̄тпат иӈ тэ̄лы-тӯяг ха̄п ва̄рнэ йӣв во̄рт пēриēгыт, сартэ̄гыт ос юв па̄вылн тотэ̄гыт. 
Тӯяг, тӯйт толы, хунь иӈ рēгыг ат ēмты - са̄гращлахтэ̄гыт, ха̄пыт, тӯпыт ва̄рēгыт. Нэ̄ хо̄тпат кот, ӯйсов, нёплув тынтлэ̄гыт. 
Ха̄ль са̄с сэ̄туӈкве паты, са̄с нуēгыт, туи кастыл со̄втыт, па̄йпыт, са̄ныт ю̄нтэ̄гыт. Ōйкат ва̄с па̄тлуптэ̄гыт, э̄кват ос ва̄с маныгтэ̄гыт, ва̄с нё̄выль па̄йтэ̄гыт. 
Ань пуссын ты рӯпатат урыл «То̄рум Маа» музейт суссылтап ва̄рвес, таве рущ щирыл ла̄вияныл «Летние ремёсла обских угров». 
Выставкат пӯмщиг сагим пумто̄­вар ка̄сала­сум, ты ха̄ӈхай о̄влэ̄т вит пӯтыт хот-па̄йтаве ос па̄йтым ха̄ӈ­хай лов сантиметра па̄ӈх­витыг сагаве. 
Тох хоса са̄лум сагаве, тот суссылтаӈкве пиным са̄­лум, ла̄вēгыт ва̄т нупыл ат метра палытаг о̄лы. Ос тувыл мана па̄ӈхвит ло̄мт  э̄ри – таса̄вит са̄лм яктэ̄гыт ос сэ̄тапыл манос та̄ныл акван-ю̄нтыяныл. Тамле пумто̄вар сака нё̄тнэг сусхаты, та̄ра атыпыл торгамтылын, манарыл тав ва̄рвес. 
Ōс акв пумто̄вар тай осыӈыг сагим о̄лы, таве Āс ва̄тат о̄лнэ ма̄хум сагияныл, тот тамле осыӈ пум яныгми, рущ ла̄тӈыл ла̄ваве – «рогоз». Пēс порат Сакв ма̄хум са̄лы сов, са̄лы кот ма̄гсыл Āс ма̄хманыл ёт пēнтхатсыт, ты пум то̄вар та̄нанылн ё̄рнколт э̄рыс, та̄н ӯнлын ма̄н ёлыл нортсаныл, тащир то̄влит ат тытвēсыт.   
Музейт суссылтап кол­накт са̄всыр пормасыт пинвēсыт, хӯл алыщлан ма̄гсыл вила хурип ат пуӈкуп пувтуп, тавēтыл яныг хӯл капай витыт пувтвес. Ты пувтуп Ха̄льӯс район Няхлаӈ па̄вылныл хуньт тотвес. 
Колнорыт онтсыл са̄в хурит тагатым о̄лэ̄гыт, хотьют пум консы, хотьют па̄квсам ва̄ри, хотьют ос ха̄п па̄ртыт са̄гри. 
Ка̄сыӈ ма̄т ма̄хум та̄нти щирыл щаквщисыт, рӯпитасыт, ӯйхуланыл тыттын пум туи ва̄рсыт, таквсы пил ва̄тсыт, хӯл пувсыт, ёхул, хор тōсла­сыт, хӯл солвалтасыт, тэ̄лы кастыл тэ̄нут со̄­пасласыт. 
Музей кӯщай нэ̄ Людмила Алфёрова ла̄выс: 
– Ма̄н ань ты суссыл­тапувт таса̄вит пормас атсӯв, тыт хумыт ос нэ̄ хо̄тпат щаквщин ма̄гсыл, алыщлан ма̄гсыл э̄рнэ пор­масыт пинсӯв. 
Пум ва̄рнэ ма̄т о̄щнэ коснэй­ӣвыт, вилат, пум са̄грынтēрыт, та пора ма̄нти номилӯв, хумус са̄грим пум атыл пасыс, хумус пил ва̄туӈкве ма̄х­манувн тотыглавесӯв. 
Туи сыс матыр-а̄ти ва̄руӈкве пуссын вос а̄лымасӯв. Пуссын ты урыл тыт сунсуӈкве вēр­мегы̄н. 
Галина КОНДИНА
