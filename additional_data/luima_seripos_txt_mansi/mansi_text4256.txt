
Нефтеюганский районт сосса ма̄хумн нё̄тмил ва̄рим ос ма̄-вит ӯргалым Сабина Ильхамовна Потехина рӯпиты. Тав Ханты-Мансийск ӯст яныг таквс э̄тпост тыг ёхталас. Ты нэ̄ ма̄хум ӯщлахтынэ̄ныл ма̄гыс са̄в та̄л э̄рнэ рӯпата ва̄ри. Суссылтап о̄лум порат ам тав ётэ хо̄нтхатыгласум. Нефтеюганск ӯс по̄хыт во̄р ляпат «Сказка» нампа ӯщлахтын ма̄ о̄лы, тав ты ма̄ урыл а̄нумн мощ потыртас.
Сабина Ильхамовна ла̄вме щирыл, та̄н «ЮграТур» суссылтапн ка̄сыӈ та̄л ёхталэ̄гыт. Мо̄лты та̄л са̄всыр районытныл ёхталам ма̄хум та̄нки ӯщлахтын ма̄наныл урыл потыртасыт. Нефтеюганский районт «Сказка» нампа ма̄т ка̄сыӈ туи о̄йттур э̄тпос о̄выл хо̄талытыт округ янытыл ма̄хум ма̄ньха̄пыл касуӈкве атхатыглэ̄гыт. Сосса ма̄хманув са̄всыр ма̄ныл касуӈкве тув ёхталэ̄гыт. Хантыт ос ма̄ньщит о̄влэ̄т тот пӯрлахтэ̄гыт, Витхо̄нын пуӈк пинэ̄гыт, тувыл ущ касэ̄гыт.
Тот са̄в пӯмыщ ва̄рмаль щё̄пита̄лаве. Ты урыл Сабина Ильхамовна ла̄выс, тот ля̄ххал тотнэ кол рӯпиты. Манырсыр ӯщлахтын тэ̄ла щё̄питым о̄лы, молях та̄ра-паттуӈкве ро̄ви. Россия этноспорт федерацият рӯпитан ма̄хум тох ла̄вēгыт, тамле ӯщлахтын ма̄ воссыг нэ̄мхо̄т а̄тим.
«Сказка» нампа ӯщлахтын мāт сосса мир касылыт ос пӯмыщ ёнгилыт вāтихал суссылтавет. Ты хосыт ань округувн са̄внув хо̄тпат ӯщлахтын ма̄н ёхталаӈкве патсыт.
Са̄ртын тот нас ха̄пыл каснэ ва̄рмаль щё̄пита̄лвес. Ань соссаӈ мир пēс йис о̄лупса ос о̄лнэ-хӯлнэ накыт тот суссылтавет. Ты кастыл са̄в йильпи пӯмыщ ва̄рмаль тот ва̄рыглаве. Ань ты ӯщлахтын ма̄ кӯщаит «Югра информ Тур» нампа организация ёт акван-нё̄тхатым рӯпитэ̄гыт. Та̄н ханты ма̄хум о̄лупсаныл щирыл ма̄нь па̄выл Нефтеюганск ӯсыӈ ма̄т щё̄питасыт. Тот ва̄тихал мӯй ма̄хум ма̄гыс суссылтапыт ва̄рыглавет. Ань мо̄т хо̄н ма̄ныл са̄в хо̄тпат ӯщлахтуӈкв тув ёхталаӈкве патсыт.
Округ бюджетныл ты ӯщлахтын ма̄ ма̄гыс государственный программа щирыл ка̄сыӈ та̄л 1 млн. онтырса̄т со̄тыра солко̄ви та̄ставе. Ты олныт каснэ ма̄хум ма̄шинал тотыглан, колт о̄лнэ, тэ̄пъялан ос мӯйлупса ёвтнэ ма̄гыс холтавет.
Туи порат тот ӯщлахтын ма̄хум ма̄ньха̄пыл я̄ хосыт товыгтаӈкв, моторха̄пыл ос ма̄нь катерыл яласаӈкве вēрмēгыт. Тэ̄лы порат мӯй хо̄тпат ос «Буран», «Квадроцикл» виӈкве вēрмēгыт. Ты утыл яласан ма̄гыс тот тэ̄лы лё̄ӈхыт щё̄питым о̄лэ̄гыт. Тувыл ос товтыл во̄рт ос я̄ ва̄та хосыт ё̄мыгтаӈкве ро̄ви.
Та ӯщлахтын ма̄т нор колыт ӯнттым о̄лэ̄гыт. Ат хо̄тпа ма̄гыс я̄нас о̄лнэ кол хо̄тал сыс атса̄т солко̄ви тынэ о̄лы. Тувыл тот аквторыг са̄в хо̄тпа мӯйлын колнак рӯпиты. Пувлынколыт ос нас колыт ӯнттым о̄лэ̄гыт, кон ӯнлахо̄лнэ ма̄гыс хоса уласыт ва̄рвēсыт.
Ня̄врамыт ма̄гыс я̄нас ӯщлахтын ма̄т та̄стувēсыт. А̄гит-пыгыт ма̄нь ма̄шинал яласаӈкве вēрмēгыт. Тот велосипед, самокат виӈкве ро̄ви. Та ӯщлахтын ма̄т са̄всыр ӯйхулыт о̄щ кӣвырт о̄ньщавет. Ты нё̄тнэ ма̄ Нефтеюганск ӯс ляпат во̄р кӣвырт вāрим о̄лы. Тот щēмьяӈ та̄гыл ӯщлахтуӈкве ро̄ви.
