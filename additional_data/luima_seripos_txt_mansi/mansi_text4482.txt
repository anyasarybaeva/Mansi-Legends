
Ты э̄тпост Ханты-Мансийск ӯст округ Творчество колт рӯпитан нэ̄ Светлана Нестерова ма̄хум акван-атыгласанэ. Тāн та урыл потыртасыт, хумус пēс порат Белоярский район Касум па̄вылт ханты ма̄хум та̄нки ма̄наныл вуянтасаныл.
Та порат Советский власть тув ёхтыс, са̄в э̄лумхо̄лас порславес. То̄нт Остяко-Вогульский национальный округ ущты ва̄рвес.
Ма̄хум та̄нки янмалтам са̄лыяныл хот-виӈкве патвēсыт, та̄н аквъёт рӯпитаӈкве кащилтавēсыт. Ты коныпал ялпыӈ ма̄т пулиг-о̄хтыртавēсыт. Ханты ма̄хум На̄й-О̄тыранылн по̄йкщуӈкве щар ат та̄ртвēсыт. Та порат Касум па̄вылт культбаза ва̄рвес. Тот рӯпитан рущ хо̄тпат сосса ма̄хум сака лю̄камтасаныл.
Ма̄хум ойтнэ нāлок-олнаныл но̄х-а̄лмувēсыт, ханищтахтуӈкве ё̄рыл кащилтавēсыт. Китхуйпловкем са̄лы о̄ньщум колта̄глыт нусаг о̄лсыт. Хоты щēмья са̄в са̄лы о̄ньщас, щуниӈыг ловиньтавēсыт, та̄н са̄в олн ойтсыт. Тыи ос мо̄т са̄в та̄рвит ма̄гыс ханты ма̄хум ля̄льт лю̄льсыт. Та̄нки о̄лупсаныл ос йис ма̄наныл вуянтаӈкве патсаныл. Ты та̄рвит порат пуссын аквъёт хо̄тпан нупыл ат э̄лумхо̄лас порславес.
Ётылнув ты ва̄рмаль урыл документальный кина по̄слувес. Ань ты кина ма̄хумн суссылтавес. Кина сунсуӈкве пēс йис тэ̄ла ханищтан хо̄тпат ос нас ма̄хум ёхталасыт. Тот нэ̄г-хумыг Тимофей ос Татьяна Молдановыг о̄лсы̄г. Тэ̄н сас Касум па̄вылныл о̄лэ̄г. Татьяна Александровна ма̄ньлатыг о̄лме порат та кинат о̄с по̄слувес. То̄нт тав округ Творчество колт рӯпитас. Та порат о̄с та̄н ётаныл па̄влэ̄н ялыс, ханты ла̄тӈыл потрыт рущ ла̄тӈыг толмащласанэ.
Суссылтап оигпам юи-па̄лт нэ̄ ты та̄рвит урыл мощ потыртас. Тав ла̄выс: «Ты ва̄рмаль ювле хультум нот порат 1930 та̄лт ēмталас. Са̄ртын ханты ма̄хум ты урыл щар ат потыртасыт. Ма̄н ма̄ниг о̄лмув порат акваг са̄всыр щирыл намталавесӯв. Ётылнув ла̄щал-ла̄щал па̄влыӈ ма̄хум ты урыл потыртаӈкве патсыт, архивыт пӯсвēсыт. Пēс порат ты ва̄рмаль хумус о̄лыс, тот хансым о̄лы.
Тувыл 1986 та̄лт Ленинград ӯсныл кина по̄слын хо̄тпат ёхтысыт. Ты хо̄тпат ёт ам мāнь па̄влытын ялсум. Тот та̄н яныгпа̄ла хо̄тпат ты восстание урыл китыгласаныл. Тувыл архив-нэ̄пакытыт ты урыл потыр киссыт. Та ляпат ӯнлын ма̄нь па̄влыт пуссын яласасаныл.
Са̄в потыр ты пилыщмаӈ нак урыл Кузьма Семёнович Молданов потыртас, хум воритотым порат о̄с тув ликмыглас. Кина по̄слым порат та ма̄хмытныл тав таккēт па̄вылт хультсас. Мо̄т хо̄тпат пуссын а̄тимыг ēмтсыт».
О̄влэ̄т Татьяна Александровна Тюмень ӯст инженерыг рӯпитас. А̄тятэ ты та̄рвит урыл тавēн са̄в потырта̄лыс. Тав хотталь щалтме юи-па̄лт Татьяна Александровна номтэ̄н акваг юв хартвес, таима̄гыс ювле па̄влэ̄н о̄луӈкве ёхтыс. Школат ня̄врамыт ханищтым рӯпитас. Та та̄рвит порат то̄ва хо̄тпат ща̄нь та̄л, то̄ват а̄щ та̄л хультсыт. Па̄вылт рӯпата а̄тим о̄лыс, са̄выӈпа̄лэ ма̄хум вина айсыт, лю̄льсаӈ о̄лсыт. О̄лупса сака та̄рвитыӈ о̄лыс.
Ань па̄вылт ма̄хум ёмщакв о̄луӈкве патсыт. Са̄лы о̄ньщēгыт, во̄раēгыт ос хӯл алыщлэ̄гыт. Па̄вылт рӯпата о̄лы. Ос та пилыщмаӈ пора па̄влыӈ мир нэ̄мхуньт ат ёрувлыяныл. Та пилыщма ка̄сыӈ щēмья колэ̄н ёхталас. Та̄н ты урыл акваг номуӈкве патэ̄гыт.
