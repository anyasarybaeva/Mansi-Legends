
Яныг хо̄нт урыл са̄в э̄рыг ва̄рыглавес, ма̄хум ань тыхо̄тал мус хансэ̄гыт. Ты э̄ргыт халт акв э̄рыг о̄лы – «Память». 
Тав хо̄нт урыл а̄ти кос, ос та урыл – ма̄н ань та пилыщмаӈ хо̄н­тыт патум ма̄хманув номиянув ман а̄ти. Э̄рыг ва̄рум хо̄тпа ань о̄лнэ ма̄хум сома китыг­лы­янэ: «На̄н та нак, тот хо̄нтлам ма̄хманув но­мияны̄н? Та̄нти ма̄на­ныл хумус вуянтаса­ныл, хумус саваласыт, но­мияны̄н?»
Ты э̄рыг Вологда ӯст о̄лнэ хум Олег Скрэтч тав хансыстэ, 2014 та̄лт. Тувыл «Город» нампа творческий объедине­ние колт рӯ­питан хо̄т­пат ёт кина-­охса ва̄рыс. 
Э̄рыг э̄ргуӈкве намыӈ-суиӈ артистыт во̄всыт – Дмитрий Песков, Оскар Кучера, Сергей Бадюк ос Андрей Мерзликин. Кинан акв ветеран о̄йка по̄слысаныл, наме Алексей Александро­вич Перминов. Тав Великий Отечествен­ный войнан вуйлувес, 1943 та̄лт Курский битват хо̄нт­лыс. О̄йка Вологда ӯст о̄лыс, 2018 та̄лт а̄тимыг ēмтыс. 
«Память» э̄рыг ам ма̄ньщи ла̄тӈыг тол­мащлас­лум, на̄н ань э̄лаль таве ловинь­тэлы̄н.
Ты нак номелы̄н
Хунь ты нак урыл номуӈкв ат патэ̄в,
Та̄ксар ма̄хум ёмас тэ̄ланыл та ёрувлаве, 
Сыманув по̄лям витын нарыгтыянӯв,
Ла̄гыл ёлы-пал па̄ӈк халн тэ̄лыглэ̄в.
Хунь ёрувлэ̄в, манах лылы патыс, 
Лото ёныг хольт акв осытыл лю̄ль ля̄ххал тотвес, 
Пилта̄л та̄н сорманыл ляльт суссыт,
То̄нт ниро̄выл хольт са̄гумтаӈкве вēрмавēв.
Хунь та та̄лыт номтанувт по̄хан-ӯрмыгтыянӯв, 
Хумус са̄лтатыт кēлпаныл ма̄нн поссыт,
Юи-о̄выл щёс лылая̄лым, патсыт,
То̄нт тӣвранув та̄тлаг ēмтапēгыт.
Хунь оманув самвитаныл ёрувлэ̄в, 
Хумус нэ̄ хо̄тпат ма̄хманыл юв ӯрсаныл, 
Атнэ ня̄ньло̄мтаныл а̄хвтас хольт сурсыт, 
Хо̄нтылув – сымта̄л, ма̄йтта̄л та ēмтмув. 
Припев: 
Сэ̄иӈ лё̄х хосыт, нё̄р я̄ хосыт – та̄наныл номēн!
Совыт ос раквыт, та̄лыт ос тувыт миннэ сыс – та̄наныл номēн!
Хунь ма̄ньлат хо̄тпа щӯлытым а̄танэ ёрувлэ̄в,
Хумус тав писаль ня̄лыт халн тэ̄лыглым ха̄йтыс,
Такви ма̄тэ вуянтым та̄кыщ лю̄лис, 
Тыи ат те номēв, то̄рум нупыл манарув по̄йкщēв?
Хунь патум ма̄хум наманыл ос хурияныл ёрувлэ̄в, 
Во̄вта номтаныл а̄хвтасыӈ кол хольт о̄лсыт,
Ӯлщпуӈкыл кēрква̄лгыт маныгтасыт,
То̄нт манаратēв янытлаӈкв патэ̄в?
Хунь та нак щар ат номылмата̄лылув, 
Хумус то̄румныл ёлаль ня̄лыт та̄ратавēсыт,
Кол-капаит бомбатын пулиг-сакватавēсыт,
То̄нт сорум коныпал маныр ё̄рув о̄лы?
Хунь номтанувт та ма̄хманув ёрувлыянӯв,
Хотьют выгыр э̄твитыӈ алпил ма̄теныл сыныгтасаныл,
Хумус ма̄ нюлмиянэ ворил пусмысыт, 
То̄нт аман э̄лумхо̄ласыг хультэ̄в, номуӈкве патавēв? …
Припев:
 Сэ̄иӈ лё̄х хосыт, нё̄р я̄ хосыт – та̄наныл номēн!
Совыт ос раквыт, та̄лыт ос тувыт миннэ сыс – та̄наныл номēн!
Э̄рыг ма̄ньщи ла̄тӈыг Светлана РОМБАНДЕЕВАН толмащлавес
