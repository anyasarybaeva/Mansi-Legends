
Санкт-Петербург ӯст о̄лнэ «Музей антропологии и этнографии имени Петра Великого» РАН колт старший научный сотрудникыг рӯпитан о̄йка Александр Иванович Терюков венгр хум Антал Регули о̄вылтыт кина ва̄рыс, тох намаястэ: «Одиссея Антала Регули».
Кина щё̄питам о̄йка Ханты-Мансийск ӯсн ёхталас, «То̄рум Маа» музейт кинатэ суссылтастэ. Татем пӯмыщ кина ва̄рум — Регули хум яласам лё̄ӈхе урыл потыртас, хумус тав о̄лыс, рӯпитас, хотьют ёт хо̄нтхатыглас. На̄н ань э̄лаль Александр Иванович потре ловиньтэлы̄н.
— Венгр хум Антал Регули о̄лме палыт пēс йис о̄лупса та̄ра-паттыс, кисхатас, ща̄нь ла̄тыӈ щирыл хоты мирыт рӯтыг о̄лэ̄гыт, хо̄т о̄лэ̄гыт. Та̄н, венгрыт, таи та̄ра-паттысыт — ань о̄лнэ ма̄нылт со̄тыра ляпатем та̄л туп о̄лэ̄гыт. Пēс ма̄хманыл Европа мус ворил ты ёхтысыт, Балатон тӯр ка̄саласыт, та̄нанылн тав сака мӯстыс, тувыл та тӯр ва̄тан та о̄лмыгтасыт.
17 нот оигпаме порат ос 18 нот о̄вылтахтаме порат, хунь наука тэ̄ла ква̄лтапаптувес (та та̄лыт рущ щирыл тох ла̄вавет: эпоха просвещения), венгр ма̄хум пēс йис ма̄ныл кисмаясаныл. Учёный хо̄тпат номсахтуӈкве патсыт, ань о̄лнэ ма̄н ёхтуманыл э̄лы-па̄лт та̄н ма̄хманыл хо̄т о̄лсыт, хотыл тув ва̄нтлысыт.
Хо̄тал нэ̄глын ēр нупыл о̄влэ̄т кит ягпыгыг ялсыг, акватэ наме Ювеналий. Тэ̄н сас ялпыӈколт рӯпитасы̄г. Монголия, Алтай ос Сибирь мус ёхталасы̄г. Хунь ювле минасы̄г, ла̄внэтэ̄н, тот та̄н хольтаныл потыртан ма̄хум о̄лэ̄гыт. Тэ̄н юи-па̄лэ̄нт э̄лы лё̄ӈхын Регули хум та щё̄питахтас. Лӯи ма̄т тав хӯрум та̄л о̄лыс, ма̄ ялыс, вит ялыс. Финно-угорский ма̄хум халт о̄лыс, та̄н ла̄тӈаныл ханищтас, пēс йис потраныл, э̄рганыл хассанэ. Наука тэ̄ла ма̄гыс щар ма̄к яныг рӯпата тав та ва̄рыс.
Антал Регули 1819 та̄лт Зирц ӯст самын патыс. А̄тятэ адвокатыг о̄лыс, тав номсыс, пыге о̄с тав хольтэ вос рӯпиты, ня̄нь винэ олн акваг вос о̄ньщи. Ма̄ньлат Антал о̄влэ̄т академият ханищтахтас, тувыл университет а̄стлас, юриспруденция тэ̄ла ханищтас. Ты тэ̄латэ ёмащакв вāнэ ма̄гыс мо̄т ма̄т яласас — Германият, Финляндият, Даният ос Швецият о̄лыс. Тот о̄с акваг ханищтахтас, са̄всыр высший учебный заведениятыт урокыт (лекцият) хӯнтлыс.
То̄нт учёный ма̄хум аквхурипнув ла̄тӈыл потыртан ма̄хум финно-угорский мирыг намаясаныл, пуссын нэ̄пакын хассаныл — ты венгрыт, эстонцыт, финныт, вепсыт, карелыт, сараныт, удмуртыт, мордва ма̄хум ос марийцыт, саамыт, хантыт ос ма̄ньщит. Хус арыгтем мирыт акван-хассаныл, тувыл та̄н ла̄тӈаныл та̄ра ханищтаӈкве та патсаныл.
Венгр хум та порат ты номылматас ща̄нь ла̄тыӈ щирыл рӯт мирыт хо̄нтуӈкве, та̄ра-паттуӈкве, номсыс, та̄н ань хо̄т ул кос о̄лэ̄гыт. О̄влэ̄т Финляндиян Гюльсингфорс ӯсн минас, тот финский ла̄тыӈ ханищтас. Туи порат Лапландиян ялыс, саамский ла̄тыӈ хӯлыс, тувыл та ма̄хум ла̄тӈаныл ос о̄лупсаныл урыл научный потыр хансыс. Та юи-па̄лт лӯи ма̄хманэ нупыл минуӈкве та щё̄питахтас.
1843 та̄лт Антал Регули Венгерский академия наук па̄лыл лё̄ӈх олныл майвес. Москва, Нижний Новгород ос Казань ӯсыт та̄ра тав Екатеринбург ӯс мус минас. Тот Всеволожско-Богословский завод кӯщай та̄ра ма̄ньщи ма̄хум ёт хо̄нтхатас. Нэ̄паканэ̄т тох хансыс: «Ат ма̄ньщи хум ёт хо̄нтхатасум, та̄нанылныл ма̄ньщи ла̄тыӈ ханищтаӈкве патсум. Хунь алыщлан пора ёхтыс, та̄н во̄рн минуӈкве щё̄питахтасыт. Та порат сосса ма̄хум ясак-на̄лок ойтсыт, план ма̄гыс ӯйсов миӈкве э̄рыс. Во̄раян хо̄тпат та минасыт, туп яныгхо̄тпа хультыс — Бахтияров о̄йка».
Ты ма̄ньщи о̄йка ёт Антал Регули Лӯсум я̄ мус минасы̄г, то̄нт тот ма̄ньщи ма̄хум са̄в о̄лыс. Акв ё̄рнколт о̄лэ̄г, венгр хум потрыт хансы, ма̄ньщи ла̄тыӈ ханищты, мо̄т ё̄рнколн минэ̄г. Во̄рколн хо̄иглэ̄г, тот мощ о̄лэ̄г, о̄с э̄лаль та минэ̄г. Тувыл Тӯпыл ӯсн минэ̄г, э̄лаль Полум я̄ мус ёхтахтэ̄г. Тот Ӯй йӣквнэ ва̄рмаль сунсэ̄г. А̄с я̄ мус ялсы̄г, Салехард ӯст о̄лсы̄г, ювле Ха̄льӯс та̄ра минасы̄г. Нё̄рыт нупыл минасы̄г, Екатеринбург ӯст ялнэ-миннэ лё̄ӈхēн та оигпас.
Лӯи ма̄ янытыл яласаме порат Антал Регули ханты, саран ос ё̄рн ма̄хум ёт хо̄нтхатыглас, потрамас, та̄н потраныл о̄с хассанэ. Ювле миннэ̄тэ мус, 1845 та̄лт, тав марийцыт ос мордва ма̄хум палт хо̄иглас, та̄н халанылт та̄лохса о̄лыс, рӯпитас. Ты юи-па̄лт ущ такви ма̄тэ̄н минас.
Лӯи ма̄т туп тав хоса яласас, са̄в потыр, э̄рыг, мо̄йт тав та хансыс. Та порат, ань хольт хунь, яласаӈкве сака та̄рвитыӈ о̄лыс — лё̄хта̄л ма̄т сыме э̄тгала̄лвес, алпитэ по̄лиглавес. Тав хансыглам нэ̄паканэ ань Венгрият Будапешт ӯс университетытт ос Антал Регули нампа музейт о̄лэ̄гыт, хуньт тах э̄рыӈ нэ̄пакыг ва̄ра-вет. Тав 1858 та̄лт а̄тимыг ēмтыс, налыман нупыл онтолов та̄лэ туп о̄лыс.
А.И. Терюков 
потре ма̄ньщи ла̄тӈыг 
Светлана 
РОМБАНДЕЕВАН
толмащлавес
