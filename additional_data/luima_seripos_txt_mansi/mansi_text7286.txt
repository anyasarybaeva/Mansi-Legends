
Ювле хультум э̄тпост пуӈк ӯсувт, Ханты-Мансийскат, са̄в сосса мир акван-атхатыгласыт. Та̄н са̄выӈпа̄лэ пуссын ма̄щтырлан хо̄тпаг о̄лэ̄гыт, нё̄тнэ маснут, нё̄тнэ пормас, ла̄гыл маснут ю̄нтуӈкв ха̄сэ̄гыт, сакныл хорамыт хартэ̄гыт. 
Ань та̄н ма̄гсыланыл яныг сапра̄ни о̄лыс. Та̄н хӯрум та̄л сыс акв щёс акван-атыглавет, ты сапра̄ниянылт та̄нти ва̄рмаляныл урыл потыр­тэ̄гыт, халанылт тот мощ ханищтахтэ̄гыт. 
Ос тувыл щар ма̄к ёмащакв ю̄нс­хатнэ хо̄тпат наманыл ла̄вавет, янытлавет.
Ты ма̄хум ёт пащалах­туӈкв округ Дума депутат нэ̄ Татьяна Гоголева ёх­талас. Та̄нанылн са̄в ёмас ла̄тыӈ ла̄выс ос хӯрум хо̄тпа янытлан нэ̄пакыл мисанэ – ты Т.А. Молда­нова, Н.Н. Федорова ос Н.А. Молданова. 
1995 тāлныл нё̄тавет
Ты ма̄щтыр ма̄хум ма̄гыс я̄нас организация 1995 та̄лт ва̄рвес, рущ ла̄тӈыл тав тох ла̄ваве – Союз мастеров Югры. Та та̄лт Ха̄льӯсн са̄всыр па̄в­лытныл са̄в мир ёхталас, кӯщаиг то̄нт Светлана Кирилловна Гындышева пēриявес.
Ты ёмас нэ̄кве сака ёмащакв рӯпитас, тав ю̄нсхатнэ нэ̄квет ма̄гыс нуй, то̄р ёвтыглас ос такви Ӯсн тотыгласанэ. Та па̄сныл ты ма̄щтырлан ма̄хум нё̄туӈкв ос яныт­лаӈкв патвēсыт.
2014 та̄лт тув ма̄нь­лат ханты нэ̄ Надежда Анатольевна Молданова кӯщаиг паттувес. Тав ка̄сыӈ хӯрум та̄л йиль­пииг кӯщаиг тув пēри­яве. О̄выл хо̄талт атхатам хо̄тпатн тав такви ва̄рум рӯпататэ урыл потыртас. 
Тав тох ла̄выс, ань са̄в нэ̄т ю̄нсхатуӈкв о̄выл­тахтасыт. Та̄нти ма̄гсыла­ныл ос ня̄врамыт ма̄гыс са̄в­сыр маснут, супыт ос пор­масыт ю̄нтэ̄гыт. Ос то̄ва нэ̄квет пормасыт ат ро̄внэ щирыл ма̄щтыр­лыяныл. Надежда Мол­данова ла̄выс, та̄н ты ва̄рмаль нупыл сака сунсэ̄гыт, хотьют хумус ю̄нсхаты.
То̄ват ос та̄нти супа­ныл, пормасаныл хурин по̄слыяныл ос ищхӣпыӈ утн тув та ва̄рияныл. Надежда ла̄выс, та̄н тамле хурит та̄ра хо̄нты­яныл. Ос пормас, маснут ат ро̄внэ щирыл ю̄нтум хо̄тпа наме та̄ра-пат­тыяныл. 
Та̄н хӯрум хо̄тпа – Татьяна Александровна Молданова, Наталья Николаевна Федорова ос Надежда Молданова Художест­вен­но-экспер­тный Советын хансым о̄лэ̄гыт. Ма̄щтыр хо̄тпат «Народный мастер России» намыл вос мивет, та̄н ю̄нтум пормасаныл тув ты тēтыяныл. Тот мас­нут манос мо̄т пормас ёмащакв сунсыглаве. Мощ лю̄льсаӈ ю̄нтым те о̄лы манос ат ро̄внэ щирыл те ва̄рима, та хо̄тпа ты яныг намыл ат миве.
Пēс суп суссылтавес 
Рущ нэ̄ Наталья Николаевна Федорова ань атхатыглам хо̄тпат ёт о̄с хоса потыртас. Ёмащакв ма̄щтырлан хо̄тпатн са̄в ёмас ла̄тыӈ ла̄выс. Тав ла̄вме щирыл, нэ̄кве хунь ю̄нсхаты, такви нэ̄матыр йильпи нак ул вос номылматы. 
Ю̄нсхатнэ̄тэ порат оматэ, анēкватэ манос щащēкватэ о̄ньщум суп нупыл вос сунсы. Та пēс порат о̄лум ма̄хманув щар пуссын яныг ма̄щ­тырыг о̄лсыт. Ань мо̄рсыӈ хо̄тпа тох ю̄нсхатуӈкв вēрми.
Ань ты йис о̄лнэ мир тох номсэ̄гыт, нё̄тнэ я̄рмак то̄р те ёвтэ̄гыт ос са̄всыр хансат тув те ю̄нтэ̄гыт, супаныл та а̄стыс. Тох ул вос о̄лы. Ты урыл по­тыртаме порат Наталья Николаевна ня̄врам суп суссылтастэ, ты ханты суп 1950-ит та̄лытт ю̄нтыма, ю̄нтмиланэ ос хансанэ сака ма̄нит. 
Нэ̄ э̄лаль тох ла̄выс, ань ю̄нтым ма̄ньщи ос ханты супыт нупыл сунсуӈкв тавēн та̄рвитыӈ. Хотьют хумус ка̄сащи, номтэ хумус паты, тох та ю̄н­тытэ. Ла̄пкат ань са̄всыр то̄р ты­налаве, нэ̄квет тот та ёвт­хатэ̄гыт. 
Ос суп ю̄нтнэ то̄р ёвтнэ порат ёмащакв номсахтуӈкв э̄ри, супе маныр оспаг нэ̄ ю̄нтытэ, манырсыр оспа то̄рыл хо­рамыл ю̄нтуӈкве патытэ. Тыи ма̄к ёмащакв ва̄ӈкв э̄ри. Нас мори ю̄нтуӈкв о̄с ат ро̄ви. Пēс порат нэ̄квет тох суп ат ю̄нтыгласыт.
Хансат мори ул вос по̄славет
Татьяна Александро­вна Молданова ла̄тӈе ань сака хӯнтлаве. Тав ма̄к та̄ра ла̄ви, хоты нэ̄ ёмащакв ма̄щтыр­лаӈкв ха̄сы манос хотьют лю̄льсаӈ ю̄н­схаты. Тав ва̄т арыгтем та̄л сосса мир хансанув ханищты. Ва̄гтэ, хоты ханса хумус ла̄ваве, хотыл тав нэ̄глыс. Ос акв ва̄рмаль ма̄гыс сыме сака ща̄рги:
– Ма̄нь па̄влыӈ ма̄н хунь ёхтэ̄в, клуб колн щалтэ̄в, а-на-на, ма̄н хан­санув хо̄т-а̄ти та по̄слы­мат. Клуб-колт рӯпитан хо̄тпат ул тох номсэ̄гыт, ханса яныг­нувег те по̄с­лаве, то̄нт ты щар ёмас ос нё̄тнэ. Ам мирн акваг потырта̄лэ̄гум, ма̄н ханса­нув мори по̄слуӈкв щар ат ро̄ви. Маснут э̄рнэ щи­рыл ос ёмащакв те ю̄нт­вес, ханса ат те о̄ньщи, тав о̄с ма̄щтырыг ю̄нтым маснутыг ла̄ваве. 
Нэ̄квет ос хумыт я̄нас атхатыгласыт
Та юи-па̄лт нэ̄квет ос хумыт я̄нас атыгла­вēсыт. Нэ̄квет ёт-тотум пормасаныл, супаныл ань ёмащакв сунсыглавēсыт. Та̄н ос та̄нти ювле потыр­тасыт, манрыг супаныл ты щирыл ю̄нтсаныл.
Хумыт ос та̄нти ва̄рум касаяныл, э̄нтапаныл ос мо̄т са̄всыр пормасаныл хумус ва̄рияныл, та урыл мо̄т колнакт потыртасыт. Наталья Николаевна Федорова хумыт халт Александр Айпин ос Яков Тарлин сака янытласаге. Александр Айпин а̄па ёт-тотыглас. Та а̄па йӣвыл ва̄рима, хум потыртас, хумус тав йӣв во̄вта па̄р­тыг сылыстэ, хумус то̄с­лыстэ. Ты тав о̄выл а̄патэ. А̄ще а̄па о̄с ва̄рыглам. Ос хум ань ла̄выс, а̄ще а̄патэ мощ мо̄тнув щирыл ва̄рме. Александр такви щирēт мощ ма̄щтырластэ.
Яков Тарлин сыпалиӈ касаит ос э̄нтап ёт-то­тыглас. Тав ань о̄с сака э̄с­гувес. Наталья Федорова ла̄выс, Яков сака ёмащакв ма̄щтырланэ̄тэ ма̄гыс мо̄т яныг намыл миӈкв э̄ри, тав ань «Народный мастер России» ла̄ваве, ань ос «член Союза худож­ников России» вос ēмты, нэ̄паканэ вос щё̄питавет. 
Мо̄т ёхталам хумыт ёт рущ нэ̄ о̄с потыртас. Хӯлтсанэ, та̄нанылн хумус ма̄щтырлаӈкв э̄ри, о̄влэ̄т та̄н та̄нти та̄ра вос паттыяныл, хумус ро̄ви ос хумус ат ро̄ви. 
Кӯщай пēриясыт
Мо̄тыт хо̄талт ёхталам ма̄щтыр ма̄хум ма̄гыс пēриян ва̄рмаль ва̄рыг­лавес. Та̄нанылн «Союз мастеров» колн йильпи кӯщай пēрияӈкв э̄рыс. Халанылт мощ потыр­ты­маныл юи-па̄лт Надежда Анатольевна Молданова кӯщаиг э̄лаль о̄лнэ̄тэ ма̄гыс та̄н пуссын ка̄сащасыт. 
Тыг ёхталам ма̄хум халт ма̄ньщи нэ̄квет о̄с о̄л­сыт – ты Наталья Василь­е­вна Албина, Галина Николаевна Вынгилева, Марина Сергеевна Вынгилева ос Татьяна Ермиловна Тарасова. Ка̄сыӈе урыл я̄нас потыр тах хансэ̄в.
Валентина УЗЕЛЬ
 
