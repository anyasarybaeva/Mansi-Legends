
Ма̄нь таквсы э̄тпос атыт хо̄талэ̄т - ня̄врамыт ханищтан хо̄тпат ялпыӈ хо̄таланыл. Ань о̄лнэ о̄румт ка̄сыӈ ня̄врам исколат ханищтахты, ка̄сыӈ ня̄врам сӯкыр э̄тпос о̄выл хо̄талэ̄т исколат о̄выл ханищтан нэ̄н ля̄льт хо̄нтаве.
Хумус тав ня̄врамыт ханищтыянэ, сымыӈыщ та̄наныл о̄ньщиянэ, ты та̄ра на̄ӈки: ня̄врам āлпыл ква̄луӈкве ос исколан минуӈкве таӈхи, уроканэ юн ёмащакв ханищтыянэ. Тувыл ос тох э̄лаль  яныгнув классыт ханищтахты. Ня̄врамыт ханищтан рӯпата — а̄ти кос кӯпнит. Таима̄гыс о̄выл ханищтан хо̄тпатэ ка̄сыӈ э̄лмхо̄лас, улпыл, номитэ. 
Ам о̄выл классын Сӯкыръя па̄выл ис-колан минасум, о̄выл ханищтан нэ̄м Альбина Васильевна Попова (Вадичупова) о̄лыс. Тав то̄нт ущты педучилище а̄стлас, рӯпитаӈкве патыс. О̄выл класс та порат подготовительный классыг ловиньтавес. 
Классувт са̄в ня̄врам ханищтахтас, то̄нт па̄влувт интернат о̄лыс.  Классувт са̄в па̄лэ̄т ма̄ньщи ня̄врамыт о̄лсыт: Сӯкыръяныл, Я̄сунтныл, Пувлахныл, Хо̄рыӈпа̄вылныл. Ма̄н рущ ла̄тӈыл пуссын лю̄льсаӈ потыртасӯв, то̄ват рущ ла̄тӈыл потыртаӈкве щар ат ха̄ссыт. 
Ётыл, о̄выл классыт ханищтахтамувт, интернет лаппантвес, Саранпа̄вылн тотвес. Ма̄навн ханищтахтуӈкве сака пӯмыщ о̄лыс. Ка̄сыӈ ялпыӈ хо̄тал кастыл са̄всыр концерт клубувт ва̄рыгласӯв, клуб кӯщаиг то̄нт Клавдия Васильевна Афанасьева (Сайнахова) о̄лыс. Уроканув а̄стын юи-па̄лт та̄нккēныл о̄лнэ яныгпа̄ла ма̄хманувн вит тотуӈкве нё̄тсӯв, на̄ив са̄груӈкве, колкан ловтуӈкве. 
Та порат исколат иӈ Елена Яковлевна Баусова (Хатанева), Анастасия Григорьевна Ромбандеева (Сайнахова) рӯпитасыт. Та̄н пуссын ма̄ньлатыт, ка̄ркамыт о̄лсыт, ма̄н ётанув сэ̄ръёрыг са̄в рӯпитасыт, ма̄нав ёмщакв ханищтасаныл. Таима̄гыс то̄нт па̄влув о̄лупсатэ искола ё̄рыл о̄лыс. 
Китыт классыт ханищтахтамувт Альбина Васильевна а̄гитэ самын патыс. Тав пēнтсылэ Елена Ефимовна Качанова ма̄нав ханищтаӈкве ёхтыс, Вика а̄гитэ о̄с иӈ ма̄нь о̄лыс. Хӯрмит классыт  Филицата Прокопьевна Филиппова ма̄нав ханищтастэ. Ётыл Саранпа̄вылт яныгнув классыт ханищтахтамувт, Альбина Васильевна интернат кӯщаиг рӯпитас. 
Саранпа̄влыт о̄с сав ёмас ханищтан хо̄тпатн ханищтавесӯв, тыи С.С. Юркив, В.К. Вьюткина, Н.К. Филип-пова, Н.Ф. Денисова, Р.М. Капшук, интернатыт М.В. Фризоргер, М.В. Быстрова, В.М. Терентьева воспитателиг рӯпитасыт. А̄нум ханищтам хо̄тпат пуссын ёмас номтыл номылматыянум, яныг пӯмащипа ла̄тыӈ ла̄вēгум. 
Ленинград ӯст институт а̄стламум юи-па̄лт Ханты-Мансийский педагогический училищан рӯпитаӈкве кēтвēсум, ань тыг мус тот рӯпитэ̄гум. Тыт о̄с са̄в ёмас ма̄хум ёт рӯпитасум ос э̄лаль рӯпитэ̄гум. 
Рӯпитаӈкве о̄выл-тахтамум порат о̄влэ̄т та̄рвитыӈ о̄лыс, ам рущ ла̄тыӈ ос литература, ма̄ньщи ла̄тыӈ ханищтаӈкве ла̄ввēсум. Уроканумн щё̄питахтуӈкве а̄нумн Светлана Павловна Кононова, А̄с нэ̄, нё̄тыглас, Ольга Васильевна Бондаренко, рущ ла̄тыӈ ос литература ханищтан нэ̄. 
Лидия Алексеевна Чусовитина, завуч нэ̄, акваг ам уроканумн ёхталас сунсуӈкве,  хӯлтыглахтас, хумус ёмщаквнув ня̄врамыт ханищтаӈкве э̄ри. Акв щёс ат кӯщай хо̄тпа аквторыг урокумн ёхтыс, тувыл ня̄врамыт а̄нумн ла̄всыт, наӈ турсуиӈ сака то̄ргыс. Ам амки рӯпитам ма̄хум уроканыл сунсуӈкве, ханищтахтуӈкве о̄с акваг ялантасум. 
2010 та̄лт педучилищав, экономический колледж, политехнический колледж пуссын акван-тӯлвēсыт.  Колледж кӯщаиг ань А.Б. Сарабаров о̄лы. Педколледж педагогический отделенияг ēм-тыс, педагогический отделение Чехова ӯсхулыт, 16 колт о̄лы. Тыт исколат ня̄врамыт ханищтан хо̄т-пат, ня̄врам садикт рӯпитан хо̄тпат, физкультура ханищтан хо̄тпат ханищтавет. Отделение кӯщай нэ̄г  Вера Александровна Зырянова о̄лы. Тав са̄в та̄л психологыг рӯпитас, китыт та̄л отделение кӯщаиг о̄лы, нёмса нэ̄.  
Хосат та̄гыл дошкольный специальностит  Нина Николаевна Калинина, Наталья Васильевна Ахмедова, Зоя Степановна Окотэтто рӯпитэ̄гыт, та̄н налыманкем та̄л тыт рӯпитэ̄гыт. Та̄н са̄в сосса а̄ги ханищтасыт, улпыл, ка̄сыӈ па̄вылт ня̄врам садикт рӯпитан ма̄х-мытн та̄н ва̄вет. 
Дошкольный специальностит ма̄ньлат а̄гит Евгения Петровна Тимощук, Ксения Васильевна Никурова, Валентина Владимировна Орлова, Надежда Николаевна Голоднева,  Екатерина Сергеевна Викулина, Анастасия Владимировна Малова рӯпитэ̄гыт. 
Галина Порфирьевна Кумышева хосат та̄гыл математика ханищты ос исколат практика порат а̄гитн-пыгытн математика урокыт щё̄питаӈкве нё̄ты. Ам ётум са̄в ёмас хо̄тпа рӯпиты, та̄н халанылт Ирина Максимовна Молданова, тав А̄с ма̄хум ла̄тыӈ, литература, ДПИ ханищты. А̄гитн-пыгытн, тав ётэ рӯпитан хо̄тпатн э̄руптаве, э̄сгаве.
Исколат ма̄нь ня̄врамыт ханищтан а̄гит-пыгыт Е.М. Доценко, Я.А. Новныка ханищтэ̄г. Са̄всыр предметыт ханищтан хо̄тпаг рӯпитэ̄гыт: Г.Ю. Минибаева, Л.И. Юматова, Т.А. Навалихина, 
С.Л. Сивкова, Л.И.Кива, Н.В. Мальцева, Э.Л. Ефимова, О.А. Исаева, Е.А. Ковалева.
Ильвина Камалова  ма̄нь ня̄врамыт ханищтан нэ̄г юи-овыл нилыт курсыт ханищтахты, такви хатань а̄ги, ма̄ньщи ла̄тыӈ ханищты, тох ты ма̄хум яныт-лыянэ: 
«Я̄тил ханищтан хо̄т-панув! Ханищтан ма̄хум мирхал ялпыӈ хо̄тал ёт на̄нан янытлыянум! Ханищтан хо̄тпа рӯпататэ̄т мӯтраӈыг, лылытэ ма̄ньлат поратэ хольт о̄лнэ, акваг сымыӈыщ 
ос йильпи щирыл, йильпи ё̄рыл са̄всыр тэ̄латн вуйхатан, нёмса, ласкат сымпа, ёмас щирыл та̄кыщнув китыглан хо̄тпаг э̄ри о̄луӈкве. 
На̄н рӯпатан та̄рвитыӈ, нас тох тыныл пинуӈкве ат вēрмилӯв,  рӯпатан тын ат о̄ньщи! На̄н таса̄вит ё̄р на̄нки рӯпатан мыгын, то̄ванакт на̄нки ляпа рӯт ма̄хманын ма̄гыс пора ат о̄ньщēгын. 
Ам таӈхēгум, на̄н ты ялпыӈ хо̄тал на̄нки колта̄гланын, ляпа ма̄хманын ёт вус яныт-ласын! Э̄рупса, вēртпи, со̄т ос щунь на̄нан! Ка̄сыӈ рӯпитан хо̄талын ёмщакв, тэ̄лаӈ щирыл вус мины, ка̄сыӈ о̄лнэ хо̄талын та коныпал ёмасыг ос ща̄гтылыӈыг  вус о̄лы!»
Ня̄врамыт ханищтан ма̄хум! Ма̄н на̄нан  ялпыӈ хо̄талын ёт о̄с янытлыянӯв! Пус ка̄т, пус ла̄гыл! Э̄лаль о̄лнэ посыӈ хо̄тал! Ханищтан ня̄враманын вēщкат, номтыӈ, мӯтраӈ, нёмса, ёмас сымпа хо̄т-паг вус ēмтэ̄гыт, э̄лаль вус ханищтахтэ̄гыт! Э̄лаль ёмщакв рӯпитаӈкве, йильпи щирыл на̄нкина̄н ханищтахтуӈкве ос ханищтаӈкве! На̄й-О̄тыранын вус ӯргалавēн!
