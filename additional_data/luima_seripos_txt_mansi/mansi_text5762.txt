
Югорск ӯст нэ̄пак ло­виньтан колт ня̄врамыт ма̄гсыл ханищтап рӯпи­тас. Та ӯст школан ялан­тан а̄гирищит, пыгрищит, «Веста» нампа колт пус­малтахтын а̄гмыӈ-мо­сыӈ ня̄врамыт ма̄ньщи, ханты хансат ю̄нтуӈкве кит э̄тпос сыс тот ханищ­тавēсыт ос сосса ма̄хум о̄лупсаныл, пēс йис ва̄р­маляныл урыл потырта­вēсыт. Тамле ханищтап ва̄рыглан ма̄гсыл нэ̄пак ловиньтан колт рӯпитан ма̄хум ӯс мирколныл субсидия-олныл та̄стыг­лавēсыт. 
Ня̄врамыт ма̄щтыр­лаӈкве Ольга Софьина ханищтасанэ. Ты ма̄щ­тыр нэ̄ са̄в та̄л «Элегия» нампа колт рӯпиты. Тав а̄гирищит ос пыгрищит ёт йильпи та̄л кас­тыл хорамыӈ хо̄вт ва̄рыс. Тамле нё̄тнэ хо̄вткве ва̄рим, та̄н ю̄н­схатуӈкв ос сагуӈкв ханищтахта­сыт. 

Та̄л оигпан э̄лы-па̄лт нэ̄пак ловиньтан колт ялпыӈ хо̄тал о̄лыс. То̄нт ня̄вра­мыт ма̄гсыл «Легенда народа ханты о появле­нии орнамента» ос «Города ХМАО-Югры и Россия – многонацио­нальная» нампа кинаг суссылтавēсыт. Ос сосса мирыт пēс йис ва̄рмалит урыл тот по­тыртавēсыт. 

Югорск ӯст о̄лнэ нэ̄т Дарья Ивановна Белова, Зоя Ивановна Гафурова, Нина Георгиевна Рукова ос Людмила Петровна Волкова ты нё̄тнэ хансат ю̄нтуӈкве ня̄врамыт нё̄т­саныл. Та̄н ты ялпыӈ хо̄талн о̄с во̄выглавēсыт. Та хо̄талт ня̄врамыт ты нё̄тнэ хо̄вт по̄хыт йӣкв­сыт, та̄н палтаныл А̄щир­ма о̄йка Миснэ ёт ёхтала­сы̄г. Та̄н тот ма̄ньщи мо̄йтыл мо̄йтвēсыт, а̄м­щил а̄мщувēсыт ос ён­галтавēсыт. Ань хансал ва̄рим хо̄вт нэ̄пак ло­винь­тан колт лю̄ли ос тув ёхталан ма̄хумн са̄в ща̄гт тоты. 
    
