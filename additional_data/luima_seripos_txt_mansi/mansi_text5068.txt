
Ань ма̄н яныг ялпыӈ хо̄талув та минас – ты э̄тпос 11 хо̄талэ̄т «Лӯима̄ сэ̄рипос» о̄выл номере нэ̄глум па̄сыл 30 та̄лэ то̄влыс. Са̄в мир ма̄н ётув хо̄нтхатыглаӈкве, ма̄н ётув потрамаӈкве ань ёхталасыт.
Ӯсувт Иртыш я̄ ва̄тат йильпи колт акв колнак «Обь/чай» тох намтвес. Ялпыӈ хо̄талув янытлаӈкве тот рӯпитан нэ̄квен Алла Иштимирова-Посохован ма̄н тув ты во̄выглавесӯв. Ты э̄лы-па̄лт Ханты-Мансийскат о̄лнэ ка̄сыӈ ма̄ньщи хо̄тпа пищмал тēтыслӯв, та̄н о̄с пуссын тув вос ёхталэ̄гыт.  

Яныгпа̄ла ма̄хум, ма̄нь мир, ма̄н янытанув хо̄тпат ты ёхтысыт. Ма̄н ос ма̄ньщи супыл масхатасӯв. Пасан ва̄тат ӯнлым ос ща̄й аим потрув газетав урыл та овумлас. О̄влэ̄т редактор нэ̄ Людмила Теткина хурит суссылтым потыртас, хоты ма̄хманув ос хунь газетавт рӯпитасыт. Тувыл ма̄н та̄ратам ловиньтан нэ̄паканув суссылтасанӯв. 
Еремей Айпин ма̄нав янытлаӈкве о̄с ёхталас, ла̄выс, газетавн ля̄ххалыт хаснэв коныпал матыр нас ловиньтан потрыт о̄с вос хансэ̄в. Ань ты йис ма̄ньщи мирув халт поэт ман писатель хо̄тпа а̄тим. Светлана Динисламова туп тав стихыт ма̄ньщи ла̄тӈыл хансуӈкв вēрми, нэ̄пакыт та̄раты. 
Мо̄т хо̄тпат о̄с кос хансэ̄гыт — ты М.Т. Двинянинова, Г.Н. Ларионова, нас та̄н ураныл нэ̄мхотьют ат ва̄г.
Округувт яныгпāла хо̄тпат Советанылт кӯщаиг Александр Михайлович Константинов о̄лы, тав ань ка̄сыӈ хо̄тпавн янытлан нэ̄пак мис. «Югра лылыēп» организация па̄лыл Алексей Шесталовн янытлавесӯв. Тав о̄с ма̄навн  янытлан нэ̄пак мӯйлуптас. 
Ягримт о̄лнэ ма̄ньщи э̄ква Тамара Семеновна Мезенцева ма̄навн са̄в ёмас, сымыӈ ла̄тыӈ ма̄ньщи ла̄тӈыл ла̄выс. Ма̄н таве хунь во̄вилӯв, тав акваг нё̄ты. Татьяна Дмитриевна Слинкина, Мария Тихоновна Двинянинова, Светлана Силивёрстовна Динисламова ос мо̄т ма̄ньщи хо̄тпанув пуссын ма̄нав янытласаныл. 

Мо̄тыт хо̄тал ма̄к яныг кӯщаянув ма̄н рӯпитан колувн ёхталасыт, общественный связь департамент колт рӯпитан хо̄тпат та̄н ма̄навн янытласаныл. Ла̄всыт, «Лӯима̄ сэ̄рипос» газетат рӯпитан ма̄ньщи ма̄хум, со̄ль, яныг ос эрнэ рӯпата ань ты ва̄рēгыт — ща̄нь ла̄тӈаныл э̄лаль тотыляныл. Тох ты ма̄н янытлавесӯв.
