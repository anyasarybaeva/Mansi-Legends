
Ха̄льӯс район Тэ̄к па̄вылт о̄лнэ ма̄ньщи э̄ква Анна Константиновна Самбиндалова 1946 та̄лт Яныгпа̄вылт самын патыс. Тынакт ва̄т са̄грапнал э̄тпост тав 75 та̄лэ то̄влы. Анна Константиновна колта̄гыл ма̄хманэ, рӯтанэ ос яныгмам па̄влэ о̄вылтыт потыртас.
Яныгпа̄выл Ня̄хщам­во̄льныл лов вēрыстат ӯнлы, рущ щирыл тав Искарские ла̄ввес. Э̄лнаӈ та ма̄т о̄лнэ ма̄ньщи мир пуссын Яныгпа̄вылт о̄лсыт. Па̄выл яныг о̄лыс, таима̄гыс тох та намтвес. Ня̄хщамво̄льт ма̄хум туп туи порат о̄лсыт, са̄сныл ва̄рим ё̄рнколыт тӯщта­ла̄лсыт, тот о̄лсыт. Хӯл алыщласыт, солвалтасыт, тэ̄лы кастыл щё̄питасыт, со̄пасласыт.
Хунь яныг хо̄нт о̄выл­тахтас, Яныгпа̄вылныл са̄в хо̄тпа хо̄нтлуӈкве вуйвēсыт. Ань Ня̄хщам­во̄льт памятник лю̄ли, тот ма̄н па̄влувныл ос Усть-Манья па̄вылныл хо̄нтын ялум мирув нама­ныл хансым о̄лэ̄гыт. Усть-Маньят сараныт о̄лсыт, хунь Нё̄р та па̄лныл ёх­тысыт, тув о̄лмыг­та̄лсыт. 
Ётыл коллективизация тэ̄ла ква̄лтапаптувес, колхозыт акван-тӯлуӈкве патвēсыт, ма̄хум ма̄нь па̄влытныл пуссын Ня̄х­щамво̄льн во̄вуӈкве пат­вēсыт, тув вос о̄лмыг­тэ̄гыт. Таима̄гыс ма̄ньщи ос саран колта̄глыт ла̄­щал-ла̄щал тув та ва̄нт­лысыт, па̄влыг оссувла­весы̄г. 
– Омагын-а̄тягын хотыл о̄лсыг?
– Тэ̄н сас Яныгпа̄вылт самын патсыг 1917 та̄лт, тот яныгмасыг. А̄тям Константин Васильевич Самбиндалов, омам Мария Григорьевна, такви о̄парищ наме Тас­манова. Война э̄лы-па̄лт акван-минасы̄г. 
А̄тям хӯрум каӈк ос акв увщи о̄ньщас. Каӈканэ пуссын хо̄нтлысыт. Щар яныг Степан 1939 та̄лт Советско-финский хо̄н­тыт вуйвес, юв ат та ёх­талас. Тав а̄ги-пыг о̄нь­щас, э̄кватэ ня̄врам ӯрим хультыс, ётыл пыгрищен самын патыс.
Семён ос Кирилл акиягум 1941 та̄лт яныг хо̄нтын вуйлувесы̄г, юв ёхталасы̄г. Семён саква­та̄лвес, юв ворил ёхтах­тас. Ла̄глэ мощ пусмалта­вес, а̄пщияге ёт во̄раяс, хӯл алыщлас. А̄тям самаге ма̄гыс хо̄нтын ат вуй­лувес. Тав юн хультум нэ̄ ос хум хо̄тпат, ня̄врамыт ёт са̄в рӯпитас, хӯл алыщ­лан ос во̄раян тэ̄ла тар­мыл пуӈктотыс. 
– Колта̄глынт манах ня̄врам яныгмас?
– Ма̄н са̄т о̄лсув – нила яга̄ги, хӯрум ягпыг. Щар яныг увщиюв Галина Константиновна Алгадьева Хулюмсӯнт па̄вылт о̄лы. Тав ёлы-па̄лэ̄т ам самын патсум, тувыл хӯрум а̄пщиянмēн ос э̄щагмēн. Елена о̄с Хулюмсунт па̄вылт о̄лы, Нāталя Ня̄хщамво̄льн о̄лмыгтас.

Ам Ня̄хщамво̄ль па̄выл школа а̄стласум, тот интернатыт яныгмасум. Хӯрмит класс мус Сергей Семёнович Собянин увщитэ Наташа ёт ха­нищтахтасум. Ты хум ма̄ниг о̄лме номилум, ань Москва ӯс кӯщаиг о̄лы. 
1969 та̄лт педучилище а̄стламум юи-па̄лт Тэ̄к па̄вылн рӯпитаӈкве ёх­тысум. Тыт хум ва̄рсум, наме Виталий Дмитрие­вич Миляхов. Нила а̄ги янмалтасмēн. Акв а̄гим ань Ха̄льӯст о̄лы, китыт а̄гим Тэ̄к па̄вылт.
Ам о̄влэ̄т школат ня̄в­ра­мыт ханищтым рӯпи­тасум, хӯрум та̄л. Тувыл бухгалтерыг ханищтахта­сум, са̄в та̄л па̄выл мир­колт рӯпитасум. 
2001 та̄лт пенсиян минасум. Та э̄лы-пал та̄лт омам ос о̄йкам а̄тимыг ēмтсыг, мощ ётылнуве а̄тям. 
А̄гиягум тэ̄нти щēмьял о̄лэ̄г, рӯпитэ̄г, апыгрища­нум о̄с пуссын яныгма­сыт. Ам ань ка̄тыл матыр-а̄ти щаквщēгум, ма̄ньщи супыт ос мо̄т э̄рнэ пор­масыт ю̄нтэ̄гум. Мо̄лты нуйсахи ю̄нтсум, па̄кв­палыл ва̄рыслум. Ханищ­тахтын семинарытн акваг яланта̄лэ̄гум, сун­сэ̄­гум, сосса нэ̄квет хумус ма̄щ­тырлэ̄гыт, ханищ­тахтэ̄гум. 
Ма̄ньщи нэ̄квет ёт ма̄нти ла̄тӈувтыл потыр­тэ̄в. Яныгмамув порат интернатт воспитателитн та ля̄выльттавēв, манрыг ма̄ньщи ла̄тӈыл потыр­тэ̄в, ань ос апыгрищанум та̄нти ла̄тӈаныл ат ва̄га­ныл, мо̄т хо̄н ла̄тыӈ хольт нэ̄пак щирыл ханищ­тыя­ныл. Ща̄нь ла̄тӈув тох та хотталь со̄йми.
Л. Гурьева потре ма̄ньщи ла̄тӈыг С. РОМБАНДЕЕВА толмащластэ    
