
Ханты-Мансийск ӯст «То̄рум Маа» музейн са̄в мӯй ма̄хум ёхталасыт. Тот «Ночь у очага» нампа акция о̄лыс. «Ночь музеев» нампа ва̄рмаль ка̄сыӈ та̄л я̄ӈк на̄тнэ э̄тпост ва̄рыглаве.

	Музейт рӯпитан хо̄тпат са̄всыр пӯмыщ щё̄пита̄лсыт. Акв ма̄т ма̄ньлат хо̄тпат хӯл яктуӈкве ханищтавēсыт. Китыт ма̄т ма̄нь пыгрищит касайил са̄в-сыр аньщарыт, ёнгын утыт ёргысыт, хӯрмит ма̄т  мо̄йтыл мо̄йтвēсыт. Нилыт ма̄т мӯй ма̄хум ма̄ньщи манос ханты маснут масапа̄луӈкве ос по̄слахтуӈкве вēрмысыт. Ты халт музейт рӯпитан хо̄тпат пасан щё̄питасыт. Ня̄нь ва̄рнэ кӯрт ня̄нь ва̄рсыт, яктым хӯлыл исмит па̄йтсыт. Ё̄рнколт кēлпыӈ ня̄нь ва̄рвес. То̄ват о̄выл щёс тув ёхталасыт ос акваг пӯмщалахтасыт, са̄всыр ва̄рмаль урыл китыглахтасыт.  

	Тувыл ма̄хум ёт Альбина Николаевна Мехнина, музейт рӯ-питан ма̄ньщи нэ̄, пащалахтас ос ма̄ньлат хо̄тпат та̄нки стиханыл ловиньтаӈкве во̄всанэ.  Анатолий Брусницын, Сергей Ремезов, Антон Нахрачев, Алла Иштимирова-Посохова та̄нки стиханыл ловиньтасаныл. Ты ма̄ньлат ма̄хум халт акв ма̄нь ня̄врам Марк Ромбандеева о̄лыс. Ма̄ньщи пыгрищ Юван Шесталов хансум стихе такем ёмащаквег ловиньтастэ.  

	Ты юи-па̄лт ня̄врамыт «Выжить любой ценой» пӯмыщ ёнгыл ва̄рыглавēсыт. Ня̄врамыт потыртавēсыт, манхурип пор-масыт та̄нанылн во̄рт э̄рмыглэ̄гыт. А̄гирищит-пыгрищит ат станциял ва̄рвēсыт. Ты станцият щēранка та̄л хумус на̄й па̄лтуӈкве, во̄рт хот ат тыпуӈкве ос са̄в э̄рнэ ва̄рмаль урыл потыртавēсыт. 

	Анастасия Крыжан-кова, Югорский университетыт ханищтахтын а̄ги, музейн ёхталас. Тав ты ялпыӈ хо̄тал урыл таи ла̄выс: «Ам  хӯрмит курсыт ханищтахтэ̄гум. Ам тыг юртанум ёт ёхтысум. Тыт рӯпитан хо̄тпат са̄всыр пӯмыщ ва̄рмаль урыл потыртэ̄гыт. Ам ё̄рнколн ща̄лтсасум, тот нэ̄ ня̄нь ва̄ри, ам таве ты ва̄рмаль урыл китыгласум. Тав ювле ла̄выс, насати ты ня̄нь кēлпыл ва̄раве. Ам тамле ня̄нь нэ̄мхуньт ат тэ̄щиньтасум. Ам ка̄сыӈ та̄лт  йильпи тэ̄ла урыл тыт хӯлэ̄гум, ты ма̄гсыл тыг ёхталаӈкве сака э̄руптэ̄гум». 

	Хӯл йисмит, атыӈ  ня̄нь ос кēлпыӈ ня̄нь хунь а̄стысыт, мӯй ма̄-хум пуссын пасан ва̄тан во̄ввēсыт.

	Людмила Теткина 

	хансыс ос хури ва̄рыс.
