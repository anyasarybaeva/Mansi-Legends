

Рēтыӈ ю̄свой э̄тпос ва̄т нупыл хо̄тыт хо̄талэ̄т округувт о̄лнэ ма̄хманув товтыл ха̄йтсыт. Ханты-Мансийск ӯст о̄с тамле касыл о̄лыс. Та хо̄тал татем ма̄лтып о̄лыс. Ма̄хум округ о̄выл губернаторув А.В. Филипенко намыл маим товтыл каснэ кант акван-атхатыгласыт. Ты кастыл ма̄нь ня̄врамыт, яныг хо̄тпат, а̄гмыӈ-мосыӈ ма̄хум, а̄мпыӈ суныл яласан хо̄тпат, соссаӈ ма̄хум о̄с тув ёхталасыт.

	 


		Каснэ ва̄рмаль э̄лы-па̄лт округ губернатор ва̄ӈын хум Всеволод Кольцов потыртас. Ань ты та̄лув пуста̄гыл о̄лнэ та̄лыг ла̄ввес. Тыима̄гыс тав тот атхатыглам ма̄хум пуссын янытласанэ, ос касыл та о̄вылтахтас.

		О̄влэ̄т акв яныт хо̄тпат ла̄кква-уртхатым нёлолов команда щирыл я̄нас кассыт. Ты командат халт пуссын аквъёт хӯрумса̄т арыгтем хо̄тпат ха̄йтсыт. Та юи-па̄лт а̄гмыӈ-мосыӈ хо̄тпат тахамтасыт. Тувыл а̄мпыӈ суныл яласан хо̄тпат кассыт. Та̄н юи-па̄ланылт ос соссаӈ ма̄хманув ха̄йтсыт.

		Ты касылн онтолов ма̄ньщи ос ханты хум хо̄тпа ёхталасыт. Та̄н халанылт онтолов та̄л яныт акв ма̄нь пыг о̄лыс. Ты Марк Ромбандеев, тав ты та̄л о̄выл щёс товтыл ха̄йтыс. Пыгрищакве кувщил, ня̄рал масхатым о̄лыс. Ты ва̄рмаль ня̄врамаквен сака мӯстыс.

		Соссаӈ ма̄хманув халт ма̄к щар яныг хо̄тпа Александр Константинов, ханты о̄йка, товтыл ха̄йтыс. Тав мо̄тынтыг са̄тлов та̄лэ то̄влы. О̄йка хосат та̄гыл товтыл касы. Аквматнакт о̄с акв тамле касыл о̄лум порат, тав о̄выл места вуйлас. О̄йка округувт Совет старейшин палт хансым о̄лы.  Соссаӈ ма̄хманув ва̄рмалит э̄лаль тотым рӯпиты. Александр Михайлович Сургутский район Сытомино па̄вылныл о̄лы. Ка̄ркам хум са̄в мирн ва̄ве. Ань ха̄йтнэ ма̄хманувн тав ты товтыт, кувщит матыр-а̄ти майлыс.

		Ань юи-о̄выл касылт ма̄хум пуссын аквъёт лё̄ӈхын лю̄льсыт. Ты каснэ хо̄тпат, ӯщлахтын ма̄хум ос ня̄врамыт пуссын аквторыг товтыл ха̄йталтасыт. Щар о̄влэ̄т ёхтум хӯрум хо̄тпат мӯйлупсал мӯйлуптавēсыт. Та̄н юи-па̄ланылт ёхтум хо̄тпат ос атыӈ шоколадкал майвēсыт. Таима̄гыс ка̄сыӈ хо̄тпа ювле ёхтуӈкве молямлас.

		Тот мир а̄мпыӈ суныл тахсысыт. Ня̄врамыт палаткат ща̄й а̄йсыт ос толтыглахтасыт. Та̄н ма̄гсыланыл са̄всыр ёнгилыт щё̄пита̄лвēсыт. Ты касылыл ка̄сыӈ хо̄тпа ща̄гтым хультыс. Товтыл ха̄йтнэ кант пуссын аквъёт акв со̄тыра арыгтем хо̄тпа атхатыглас.

