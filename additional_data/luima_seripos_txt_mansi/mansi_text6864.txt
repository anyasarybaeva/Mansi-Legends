
Хус та̄л ювле хультум порат Ханты-Мансийск ӯсн ма̄нь пупа̄пщикве тотвес. 2001 та̄лт во̄рт тав ос тав а̄пщитэ хо̄нтвесы̄г, ща̄нēн ка̄тн-паттыма. Акватэ Ханты-Мансийск ӯсн тотвес, мо̄танэ - Нижневартовск ӯсн. 
Тав Ханты-Мансийск ӯс ляпат ӯнлын Шапша нампа па̄вылн тотвес. Тот са̄всыр во̄руит, тов­лыӈ уит о̄ньщавет, та ма̄ рущ ла̄тӈыл тох ла̄ваве – эколого-просветитель­ский центр «Шапшин­ское урочище». Тув тотым ты пупа̄п­щикве Ӣщтапан намыл пинвес. 
Та па̄сныл таве акв нэ̄ уральты, наме Вера Николаевна Перевозкина. Вера Николаевна Шапша па̄вылт о̄щнэ во̄руит, товлыӈ уит пуссын ураль­тыянэ, э̄рнэ порат пус­малтыянэ. Рӯпататэ урыл тав тох потыртас:
–Ам ты центр рӯпи­таӈкв о̄вылтахтаме па̄с­ныл Шапша па̄вылт рӯпи­тэ̄гум. Во̄руит, товлыӈ уит ос мо̄т са̄всыр ӯйхулыт тыттыянум, уральтыянум. Ка̄сыӈаныл ма̄гсыл ма̄н я̄нас тэ̄нут щё̄питэ̄в.

Ты та̄л мирколныл са̄внув олныл майвесӯв – 1 млн 400 со̄тыра сол­ко̄ви. Мо̄лты та̄л мощ­щанув о̄лыс. Ты олнытыл тэ̄нутыл ёвтыянӯв, пус­малтыянӯв. Ма̄навн ӯст рӯпитан ветеринар-лēк­карыт нё̄тэ̄гыт, во̄руит пусмалтан ма̄гыс олн ат выгыт. 
Ань Шапшат ты во̄руит ос товлыӈ уит о̄ньщия­нӯв: хӯрум пупа̄пщи –щар яныг Ӣщтапан, тувыл Еремей ос Тихон, енот хурип а̄мп, ёж, хотаӈ, ю̄свой, халэв ос ӯринэ̄ква. Юн о̄щнэ ӯйхулыт тот о̄с о̄лэ̄гыт – тит лувыг, сэ̄мыл охсарыт, коза, кроликыт, пӯрщ, щищкурекыт ос мо̄т са̄всыр уит.
То̄ват о̄с мори капыр­тэ̄гыт. Акв порат пупа̄п­щикве шина тӣврын щалтыс, пукитэ̄тыл та утн тагапас. Матах хо̄тал та ро̄ӈхыс, ма̄н МЧС ма̄хум во̄всанув, вос нё̄тэ̄гыт. Та̄н ювле ла̄всыт, ма̄н таве туп ка̄тн-паттуӈкв вēрмилув. Тувыл тэ̄рпиӈ укол хо̄нтсӯв, пупа̄пщикве сгущенка банкал ляпан во̄выслӯв, уколыл та тӯщ­тыслум. Матах кум сыс та шинатэ хот-вислӯв. Такви о̄с сака хот-рохтыс.

Хотаӈ урыл нэ̄ о̄с пӯмыщ потыртас. Во̄раян ма̄хум хотаӈ хо̄нтсыт, тав товлэ матаре ēмтыс, тыламлаӈкв щар ат вēр­мыс. Шапшан тотвес, тот пусмалтавес ос ювле я̄ вāтан та тотвес, мо̄т ма̄н вос тыламлы. Са̄тахтем хо̄тал минас, Шапшан о̄ста тотвес. Ма̄хум ла̄вēгыт, щар э̄лмхо̄лас ляпан юв, хо̄т­паныл щар ат пилы, а̄мпытн ул вос пураве. Ань тох э̄лаль Шапша па̄вылт та о̄ньщаве.
Вера Николаевна са̄в пӯмыщ потыр потыртас, сака потрыӈ нэ̄кве. Та̄н тот о̄щнэ козат посыяныл, та щаквит товлыӈ уитн ос мо̄т ӯйхулытн мыганыл. 
Ка̄сыӈ тӯя Ӣщтапан но̄х-са̄йкаламе юи-па̄лт Шапша па̄вылт ялпыӈ хо̄тал ва̄раве – «День рождения медведя Степана». Тув са̄в мир ня̄враманыл ёт ёхталэ̄гыт, хо̄тал палыт тот мӯйлэ̄гыт. Та̄н ань пус­сын ва̄ганыл, тув матыр атыӈ тэ̄нут ёт ёхталаӈкв э̄ри – пупа̄п­щит ма̄гсыл сгущенка тотуӈкв э̄ри, морковь, яблокат – тамле тэ̄нут та̄н тэ̄ӈкв сака ка̄сащēгыт. 
Ань титыт та̄л ты ял­пыӈ хо̄тал ат ва̄рыглавес. Ӯст о̄лнэ мир сака кос ӯрхатасыт, ня̄врамыт Шапшан о̄с сака во̄вха­тэ̄гыт. Таквсы ма̄нь таквс э̄тпост ул ва̄раве.
Валентина УЗЕЛЬ
 
