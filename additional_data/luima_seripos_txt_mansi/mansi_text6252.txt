
Пётр Ефимович Шешкин 1930 та̄лт лӯпта э̄тпос ва̄т нупыл нилыт хо̄талт Ха̄льӯс район Ло̄пмус па̄вылт самын патыс. Ма̄щтыр хум ма̄ньта̄гыл ёрыгхатуӈкве ханищтахтас. Ты рӯпатанэ ма̄гыс мирн ёмщакв ва̄йвес ос сака янытлавес.
А̄тятэ Ефим Иванович во̄раим ос хӯл алыщ­лым о̄лыс. Оматэ Мария Ивановна, такви о̄па­рищ наме Сайнахова, Сӯкыръя па̄выл нэ̄ о̄лыс. Тав са̄всыр маснутыт, пормасыт ма̄щтырыг ю̄нтыс ос ма̄ньщи ла̄т­ӈыл нё̄тнэ турсуил э̄ргыт э̄ргыс. 
Пётр Ефимович ма̄нь порат та̄кыщ ёл-патыг­лас, сысэ хо̄йвес. Лēкка­рытн пусмал­таӈкве ат вēрмувес. Ты юи-па̄лт тав сысэ мокщарыӈыг та яныгмас. Тыима̄гыс пыгрищакве мо̄т ня̄вра­мыт ёт кон ат ёнгасас. Тав школат хӯрум класс а̄стлас ос омаге-а̄тяге ёт юн о̄лыс.

Пыг юн о̄лмēт йӣв­ныл ос а̄ньтныл са̄всыр аньщарыт ёргыс, са̄с­ныл хусапыт ю̄нтыс, ра̄ктыныл хурит по̄щ­гыс ос хаснэйӣвыл нё̄­тнэ хурит по̄слыс. Ты халт ома­тэ̄ныл пēс йис потрыт, мо̄йтыт ос а̄мщит хӯнтлыс. Ётыл ты потрыт пуссын ак­ван-атсанэ.
Ты порат округувт «Ленин пант хуват» ханты ос ма̄ньщи ла̄т­ӈы­гтыл хансым газета та̄ратавес. Тот па̄влыӈ мир о̄лупса ос са̄всыр ва̄рмалит урыл хансыс. Ты коныпал са̄в мо̄йтыт ос э̄ргыт хансыглас.

Акв порат Москва, Ленинград ӯсыгныл ос Эстония ма̄ныл са̄в этнографыт Ло̄пмус па̄вылн ёхталасыт. Та̄н па̄вылт са̄всыр пēс йис пормасыт ос пот­рыт атсыт. Ты учёный хо̄тпат Пётр Ефимович рӯпатанэ ка̄саласыт, та̄нанылн ты хурит сака мӯстысыт ос хум нё̄тмил ва̄­руӈкве во̄в­вес. Учёный ма̄хум таве Ново­сибирск, Ханты-Мансийск ос Сургут ӯсытн о̄луӈкве кащил­тасаныл кос, тав ат ка̄сащас, такви яныгмам ма̄тэ̄т Ло̄пмус па̄вылт хультыс, ётыл Кульпаст о̄лыс.

Пётр Ефимович ма̄ньщи ла̄тӈыл сака ёмщакв потыртаӈкве ха̄сыс. Тав ма̄ньщи ос рущ ла̄тӈыл словарь нэ̄пак щё̄питас. Тувыл 642 пословицат, 85 а̄м­щит хансыс. Ты коныпал ма̄ньщи хансат акван-атсанэ. 
2001 та̄лт тав атум хансанэ щирыл китыт нэ̄пак та̄ратавес. Ты нэпак Ха̄льӯс музейт рӯпитам нэ̄ Ирина Шабалина тав щё̄пита­стэ. Тот пуссын аквъёт хӯрумса̄т ма̄ньщи ханса ка̄салаӈкве ро̄ви. Това хансат Эстония ма̄т о̄лнэ этнограф Хаабсааре Кайдо Кама ос Л.М. Пакина майласы̄г. Тот «са̄лум»», «па̄квпал», «во̄т хумп», «пуӈкхопи», «коныло̄выл» ос мо̄т хансат о̄лэ̄гыт. Ты хансат пуссын пēс порат Пётр Ефимович тав акван-атсанэ.
Хум о̄лмēт са̄всыр во̄руй хурит йӣвныл ос а̄ньтныл ёргыс. О̄йка ёргум хуриянэ ань ма̄ янытыл са̄всыр музейт о̄ньщавет. Хуриянэ та­рыг йӣвныл ёргысанэ. Пуссын аквъёт китса̄т арыг хури ма̄щтырлас. 1971 та̄лт ты рӯпататэ ма̄гыс ма̄ньщи хумув «Заслуженный работник культуры РСФСР» намыл майвес. 
Пётр Ефимович сака потрыӈыг о̄лыс, са̄в хо̄тпатн ва̄йвес. Тав ётэ нэ̄пак хаснэ ханты хум Микуль Шульгин ва̄йхатас. Ты хо̄тпа ма̄ньщи хум урыл татем ёмас стих хансыс. Тувыл Ханты-Мансийск ӯст ка̄тыл хурит по̄слын хум Геннадий Райшев таве по̄слыстэ. 

Щар о̄влэ̄т Пётр Ефи­мович «Э̄ква-Пыгрищ» хури ёргыс. Ты ка̄ркам ос вēщкат пыгрищ урыл са̄в мо̄йт мо̄йтаве. Тувыл са̄в во̄руй хури ёргыглас. Тав рӯпатанэ Канада ма̄т Монреаль ӯст, Япония ма̄т Осаке ӯст ос Рим, Милан, Берлин ӯсытт, Чехословакия ма̄т ос мо̄т хо̄н ма̄т суссылтавē­сыт. Ты ма̄щтыр хумкве нё̄тнэ рӯпатанэ ма̄гыс сака янытлавес. 
Пётр Ефимович ка̄тыл ёргум пормасанэ Россия янытыл Санкт-Петербург, Москва ос Тюмень ӯс музеитт о̄нь­щавет. То̄ва рӯпатанэ Ха̄льӯс этнографический музейт, Кульпас па̄выл «На̄й-О̄тыр Маа» пēс йис колт, Ханты-Мансийск ӯс «Ма̄-вит ос Э̄лумхо̄лас» музейт ос «Творчество колт» о̄лэ̄гыт.
Та порат Сургут ӯст Валерий Констан­тинович Белобородов о̄лыс. Тав 2016 та̄лт а̄тимыг ēмтыс. Ты хум ля̄ххалыт тотым рӯпи­тас. Сосса мир о̄лупса ёмщакв ва̄стэ. Округ янытыл яласас, ханты ос ма̄ньщи ма̄хум ёт потрамас. Та̄н о̄луп­саныл ос о̄лнэ-хӯлнэ наканыл ханищтас, ты урыл са̄в хансыс. 
О̄йка Пётр Ефимович урыл тох хансыс: «1960-1970 та̄лыт порат ка̄тыл хурит по̄слын ма̄ньщи ос ханты хо̄тпат халт щар ма̄к ма̄щтыр хумыг Пётр Ефимович о̄лыс. Тав яныгмам па̄влэ̄ныл нэ̄мхотталь ат минас. Пēс йис о̄лупса э̄лаль тотым такви ма̄хманэ халт акваг о̄лыс.» 

1980 та̄лт туи порат хум хо̄талыӈ хо̄талт юн, пасан ва̄тат, иснас по̄хыт ӯнлахо̄лыс. Аквматэ̄рт илттыг щахыл са̄лаяс ос Пётр Ефимович палт хо̄яс, тот ты тав а̄тимыг та ēмтыс. Ма̄ньщи хум­кве туп атпан та̄лэ о̄лыс. 
Пётр Ефимович холаме юи-па̄лт 1981 та̄лт тав атум ма̄ньщи э̄рганэ, хансанэ, пēс йис потранэ, мо̄йтанэ, а̄мщанэ, ёргум хури­янэ, лӯтанэ Ха̄льӯс крае­ведческий музейн май­вēсыт.
Та па̄сныл са̄в та̄л кос минас, ос па̄влыӈ ма̄хум ты ма̄щтыр хум ат ёрувлыяныл. Таве ка̄стыглан ма̄гыс 2001 та̄л па̄сныл Ло̄пмус па̄вылт, Хулюмсӯнтыт, А̄нъя павылт «Шешкин­ские чтения» ва̄рыг­лавет. 

Ка̄сыӈ туи Ло̄пмус па̄вылн са̄всыр ма̄ныл рӯт ма̄хум акван-атха­тыглэ̄гыт. Тот ма̄ньщи ла̄тыӈ э̄лаль тотнэ ха­нищтап, ма̄щтырлан ва̄рмаль щё̄пита̄лаве, са̄всыр ёнгилыт ос касылыт ва̄рыглавет. Па̄вылт о̄лнэ мир ма̄гыс сака ёмас, ты хо̄талыт та̄н пуссын ща̄гтым о̄лэ̄гыт.
Ань ты та̄л Пётр Ефи­мович онтырса̄т та̄лэ то̄влынув. Ос ты накт хащта̄л а̄гм ма̄ янытыл яласы. Са̄в хо̄тпал ак­ван-атхатыглаӈкве ат ро̄ви. Ма̄хум ты а̄гмыл ул вос ха̄хтхатасыт, Го­сударственный Дума депутат Татьяна Гого­лева ёт рӯпитан нэ̄ Оксана Рыжкова ла̄выс: «Ты ханищтап ётылнув ва̄раве, хунь хащта̄л а̄гм ёл-по̄йты. Ма̄хум­аквет, пуста̄гыл о̄лэ̄н, мощēр­тын акван-хо̄нт­хатэ̄в тах».
Николай МЕРОВ
 
