
Ханты-Мансийск ӯст Технолого-педагогический колледжит нила со̄тыра арыгтем ма̄ньлат хо̄тпа ханищтахты. Та̄н халанылт 330 – соссаӈ ня̄врамыт. Ты ханищтахтан колт са̄в та̄л рӯпиты ма̄ньщи нэ̄ Альбина Романовна Станиславец, а̄ги о̄парищ наме Хозумова. Ма̄ньлат а̄ги-пыгыт тав ма̄ньщи ла̄тӈыл ханищтыянэ. Ам Альбина Романовна ёт потрамасум, китыглахтасум, ма̄ньщи ня̄враманув хотыл ёхтысыт, хумус ханищтахтэ̄гыт, хумус о̄лэ̄гыт. На̄н ань э̄лаль Альбина Романовна потре ловиньтэлы̄н.

	– Ты колт хӯрумса̄т арыгтем соссаӈ а̄ги-пыг ханищтахты, та̄н халанылт яныгса̄т ляпатем – ма̄ньщит. Са̄выӈпа̄лэ Ха̄льӯс районныл о̄лэ̄гыт – Кульпасныл, Саранпа̄вылныл, Ло̄пмусныл, Кимкьясӯйныл, Ягримныл. Кондинский районныл хо̄нтаӈ ня̄врамыт о̄лэ̄гыт. Акв а̄гиюв Свердловский областьныл ёхтыс, Нина Анямова, лӯсум а̄ги.

	А̄гит янгыщ садикт рӯпитан воспитателиг ос о̄выл классыт учителиг ханищтахтэ̄гыт. Пыгыт ос судоводителиг, автомеханикыг, электромонтерыг, кол ӯнттын ва̄рмальн ос мо̄т рӯпатан ханищтахтэ̄гыт. Ань тамле группа а̄тим, хо̄т туп соссаӈ ня̄врамыт ханищтахтэ̄гыт. Ка̄сыӈ хо̄т ка̄сащи, тот ханищтахты. Ань май экзаменыт ат мыгыт, нас аттестатаныл щирыл вивет. Хотьют оценканэ ёмасыт, ёмаснув специальностин ликми. Ань нэ̄матыр льгота а̄тим, кос ма̄ньщи, кос рущ ня̄врам, пуссын аквхурипат. Хотьют вēрми ханищтахтуӈкве, тав та ханищтахты.  

	Ма̄н ханищтахтан 

	колув хӯрум корпус о̄ньщи. Уроканув са̄всыр ма̄т о̄лэ̄гыт, хӯрум колыт халт та яласэ̄в. Соссаӈ хо̄тпат отделениянылт ам кӯщаиг о̄лэ̄гум. Тамле отделение а̄тим кос, ос ня̄врамыт ёт рӯпитаӈкве э̄ри, таима̄гыс ам тув та паттувēсум. Хӯрум колыт халт яласэ̄гум, тох та рӯпитэ̄гум. Ма̄нь таквс э̄тпост, хунь ущты ёхтэ̄гыт ханищтахтуӈкве, ам та̄н ётаныл ва̄йхатэ̄гум, китыглыянум, хотыл о̄лэ̄гыт, пуссын наманыл ос телефонаныл нэ̄пакын хансыянум. Ла̄виянум, хунь матыр та̄рвит ēмтапи, матыр нё̄тмил э̄ри те, та̄ра ам палтум тыг вос ёхтэ̄гыт, рӯпитан колнакум номере ла̄вилум. 

	– Альбина Романовна, ма̄ньщи ла̄тыӈ пуссын ханищтэ̄гыт?

	– А̄ти, туп дошкольный ос о̄выл классыт ханищтан отделениягт ханищтэ̄гыт, хӯрмит ос нилыт курсыт. Мо̄т ня̄врамыт ат ханищтэ̄гыт.

	– Ла̄тӈув ва̄нэ а̄ги-пыг о̄лы? 

	– Ща̄нь ла̄тӈув ва̄нэ хо̄тпа сака мощща. Туп акв а̄ги Нина Анямова ма̄ньщи ла̄тӈыл ёмащакв потырты, ла̄тӈе ва̄гтэ. Дошкольный отделеният ам палтум Настя Хозумова – Ло̄пмус па̄вылныл ос Вика Никитина – Ясунт па̄вылныл ханищтахтэ̄г, тэ̄н ма̄ньщи ла̄тыӈ ёмащакв торгамтэ̄г, потрыт рущ ла̄тӈыг толмащлаӈкве вēрмиянэ̄н.

	– Ма̄н ня̄враманув пуссын общежитият о̄лэ̄гыт?

	– Та̄н общежитият о̄лэ̄гыт. Пыгрищит Учхозыт о̄лэ̄гыт. Па̄влыӈ ма̄ныл са̄в пыгрищит ёхтысыт. О̄лнэ коланыл ёмас кос, ос ка̄сыӈ колнакт сака са̄в хо̄тпа о̄лы. Та̄н ма̄гсыланыл колнаканылт кит накпа пēринат ӯнттувēсыт, тох хотмус та хуēгыт. Мо̄лхо̄тал ам Та̄гт па̄выл ос Касум па̄выл пыгрищит китыглыянум: «На̄н тыт ат ра̄тавēн?» Ла̄вēгыт: «А̄ти, ат ра̄тавēв, ма̄н тыт са̄в хо̄тпа о̄лэ̄в, яныгнув курсыт ханищтахтан пыгрищитн вуянтавēв». Ань общежитият видеокамерат о̄лэ̄гыт, хотьют мори капырты ман алхаты, тот пуссын на̄ӈки, таима̄гыс та̄н тот ань мощ роттыгнув о̄лэ̄гыт. 

	Стипендия олныл туп та ня̄врамыт ойтавет, 

	хотьют ёмащакв 

	ханищтахты, нила ос ат оценкат о̄ньщи. Хунь хӯрум оценкат о̄ньщи, олныл ат миве. Нё̄тмил олныл туп нусаг о̄лнэ ня̄врамыт ойтавет. Та̄нанылн са̄в нэ̄пак акван-атуӈкве э̄ри, то̄нт олныл ущ мивет. То̄ват о̄вылтахтэ̄гыт ханищтахтуӈкве, тувыл хот-по̄йтэ̄гыт, ща̄нянылн-а̄щанылн олныл нё̄туӈкве ат вēрмавет. Ёмас, хунь та̄н юил нё̄тавет. 

	Нас тох по̄хан ма̄н ня̄врамыт ат утыянӯв, та̄н ётаныл акваг потыртэ̄в, рӯпитэ̄в, ла̄вēв, на̄нанн ханищтахтуӈкве э̄ри. 

	Ос хунь та̄нти ат таӈхē-гыт ханищтахтуӈкве, то̄нт по̄хан минэ̄гыт.

	Альбина Романовна потре та оигпас. Тавēн ам яныг пӯмащипа ла̄тыӈ ла̄всум. Тав такви о̄с ма̄ньщи па̄вылт яныгмас, Ха̄льӯс район Сӯкыръя па̄вылт, са̄т а̄пщи о̄ньщас. Атхунь ва̄гтэ, хумус та̄нанылн та̄рвитыӈ мо̄т мир халт о̄луӈкве. Таима̄гыс та̄н ма̄гсыланыл тав сыме ща̄рги. 

	Ты я̄тил ма̄ньщи ма̄хуматēнув, Альбина Романовна ос ханищ-тахтан а̄ги-пыганув, 

	пуссын пуста̄гыл вос о̄лэ̄гыт, На̄янылн-О̄тыранылн вос ӯргалавет!

	 

	Светлана 

	Ромбандеева
