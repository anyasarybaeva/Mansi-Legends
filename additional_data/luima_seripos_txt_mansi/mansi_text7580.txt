
Я̄ӈк на̄тнэ э̄тпос оигпам э̄лы-па̄лт округ мирколт са̄прани о̄лыс, то̄нт сосса мирн нё̄тмил ва̄рнэ нэ̄пак урыл кӯщаит потыртасыт. 
2019 та̄л па̄сныл ма̄ньщи, ханты ос ё̄рн ма̄хум «Устойчивое развитие коренных малочисленных народов Севера» нампа программа хосыт нё̄тавет. Ань ты нэ̄пакн кӯщаит хӯрум йильпи нё̄тмил тотнэ ва̄рмаль урыл хассыт. 
Округ кӯщай нэ̄ На­талья Комарова ла̄выс: 
– Ма̄н ты программа хосыт акваг рӯпитэ̄в ос манхурип э̄рнэ тэ̄ла тув хансуӈкве э̄ри, сосса ма̄хум, район миркол кӯ­щаит акваг китыглыянӯв, ань ос э̄рнэ ва̄рмаль урыл ты нэ̄пакн хассӯв. 
Во̄рт о̄лнэ щēмьят постын хо̄талныл ё̄р винэ на̄йпос ва̄рнэ станция ке ёвтэ̄гыт, рущ ла̄тӈыл та̄н «солнечный батареяг» ла̄вавет, ойтум олнаныл ювле мивет. Община ма̄­хум хӯл алыщлым, во̄­ра­им ке рӯпитэ̄гыт, хӯл­ныл, нё̄выльныл, пилныл, ла̄хысныл са̄всыр тэ̄нут ке ва̄рēгыт, о̄с 75% са̄вит на̄йпос ойтнэ олнаныл ювле тах мивет.
Александр Скурихин, внутренний политика департамент кӯщай,  ла̄выс: «2022 та̄лныл ма̄ янытыл о̄лнэ мощщаг хультум мирыт янытлан та̄лыт о̄вылтахтасыт. 
Ты кастыл ма̄н ма̄ньщи, ханты ос ё̄рн ма̄хум ма̄г­сыл нё̄тмил ва̄рнэ нэ̄пакн о̄с акв тэ̄лы урыл хассӯв. 
Ань ня̄врамыт ща̄нь ла̄тӈыл ханищтан хо̄т­пат «Оберегаемое слово предков» нампа премия-олныл касыл щирыл мивет. Олныл о̄с ты программанныл тах ойтавет». 
Ты департаментыт рӯпитан хо̄тпат ты яныг нэ̄пак хосыт пуӈктотэ̄гыт. Манхурип йильпи ла̄тыӈ тув хансуӈкве э̄ри, та̄н сосса ма̄хум Ассамблеят, «Югра лылыēп» организа­цият ос яныгпа̄ла хо̄тпат Советыт рӯпитан ма̄хум о̄влэ̄т китыглэ̄гыт. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ      
