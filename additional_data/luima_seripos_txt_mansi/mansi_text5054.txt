
Россия янытыл Наука янытлан хо̄тал рēтыӈ ю̄свой э̄тпос нёлолов щислат о̄лыглы. Югравт ма̄хум пусмалтан, пēс накыт, ла̄тӈыт, ищхӣпыӈ утыт ос мо̄т тэ̄лат ханищтан, тувыл наука ма̄гыс диссертация вуянтам  са̄всыр учёныит о̄лэ̄гыт. Ма̄н та̄наныл пуссын янытлыянӯв.
Ханты-Мансийск ӯсувт А̄с-угорский институт 1991 та̄л па̄сныл рӯпиты, тот пуссын пēс ос йильпи накыт та̄ра-паттавет ос номтыӈ потрыт хансавет. Тот ма̄ньщит, хантыт, рущит акван-нё̄тхатым рӯпитэ̄гыт ос мо̄т ӯсытыт о̄лнэ учёныит ёт номсахтым э̄рнэ тэ̄ла ва̄рēгыт. 
Ты ялпыӈ хо̄таланылт та̄н ЮГУт ханищтахтын а̄гит-пыгыт ос мо̄т мӯй хо̄тпат та̄нки палтаныл во̄виньта̄лса-ныл. Тот история ос этнология ва̄рмалит ва̄нэ учёный хум Александр Киселёв «Югра в пространстве исторической антропологии: проблемы интерпретации источников» о̄вылтыт потыртас. Тав ла̄внэ̄тэ щирыл, ань пуссын о̄лыглам пēс накыт хумус ма̄кыг о̄лсыт, нэ̄мхотьютын торыӈ ат ва̄вет. Та̄н ань хотты нэ̄пакыт ловиньтыяныл ке, тох та тэ̄лат та̄ра-паттыяныл. Александр Георгиевич ла̄выс: «То̄ванакт аквта нак са̄всыр потрытыт ла̄кква-мингалы, таве ма̄навн хумус торгамтаӈкве? Ма̄н таима̄гыс акваг номсахтэ̄в, хоты ва̄рмалит щар ма̄кыг о̄лсыт, хотты ма̄т мощ со̄ви хартавет. История тамле ва̄рмаль, мо̄лхо̄тал о̄лум нак, тыхо̄тал историяг та ēмтыс ос э̄лум-хо̄лас таве са̄всырыг потыртаӈкве вēрмитэ. Ма̄н ос, ётыл самын патум хо̄тпат, та ва̄рмаль та хансым щирēтыл ва̄ӈкве ос номуӈкве патылӯв. Ань йист о̄лнутыт ма̄н акван-ловиньтым нэ̄пакт сунсыянӯв ос тот ханищтанэ̄в сыс ёмщакв та̄ра-паттылӯв. Пēс пормасыт ищхӣпыӈ утыл уральтыянӯв ос ма̄к ла̄тыӈ хансэ̄в».
