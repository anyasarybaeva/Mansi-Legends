
Дарья Степановна Самбиндалова мōйтыглам мōйт ам Ха̄льӯс район Хулюмсӯнт пāвылт 1996 тāлт хансыгласлум.
Э̄кваг-ōйкаг ōлэ̄г, ня̄врам ат ōньщēг. А к в м а т э̄ р т ō й к а э̄кватэ вōрт ё̄ми, сун­сы: мāнь ня̄врам āпат хуи. Ня̄врам юв тоты­стэ. О̄йкатэ̄н лāви: «Ам ня̄врам вōрт хōнтсум āпат». Ōйкатэ лāви: «Нōх-пēсталэ̄лн, ма­ныр ня̄врам? Тав хотьют арыгтаптам ня̄враме тув ӯнттыгпамтэ?» «Тав ул арыгтаптувес». Э̄ква пēсталастэ ня̄врам – пыгрищ. Э̄ква-пыгрищ – наме э̄лаль тащир та пинвес.
Э̄рыг-хум, мōйт-хум хоса хунь яныгми. Пыгрищ āще нупыл лāви: «Āнум ё̄вт вāрен, ня̄л вāрен. Ня̄врамыт та­кем ё̄втыӈ-ня̄лыӈ тāгыл хāйтыгтэ̄гыт. Ам о̄с таӈхēгум ё̄втыӈ-ня̄лыӈ тāгыл хāйтыгтаӈкв, ёнгуӈкв». Ё̄втыл вāрвес, ня̄лыл вāрвес. Кон та хāйтыгты, ёнгасы. А̄ще аквмат āгмыл та ēмтыс, хотталь та щалтыс. Ӯс тāгыл, пāвыл тāгыл мирн вōрн та тотвес. Пāг щё̄питавес. Пыгрищ āкве нупыл лāви: «Ам ос мощ кон хāйтыгтэ̄гум, ёнгēгум». «Я, наӈ мощ ёнгасэн, хāйтыгтэн. Наӈ ня̄врам, юн ӯнлуӈкв наӈын марщум».
Пыгрищ кон хāйтыгты, ёнгасы. Ӯйрищ алыщлы. Аквмат щё­пыр алас, юв хāйттастэ, рōӈхи: «Āква, āква! Ам танай тамле та ӯй ала­сум!» «Тыя, апыгкве, щёпыр», - э̄ква лāви. Э̄ква-пыгрищ хоса хунь яныгми, акваг янгыг та ēмтанты. Акваг ос ман вāс, ман ӯйхул та алыщ­лы. Аквматэ̄рт сытый та ēмтсыг āквēнтыл.
Аквмат пыгрищ вōрн минас. Ё̄ми, сунсы: я, йӣвыт кӯтюв ӯнлы. П ā т а м т а ст э н я̄ л ы л , кӯтюв ёл та рагатас. Я-та, юв та харттытэ. Юв харттастэ, рōӈхи: «Āква, āква! Ам рущ кӯтюв аласум!» «Тыя ман рущ кӯтюв, тыя тӯлмах, тав вōрт ōлы». Āкве нупыл лāви: «Я, хо­мус тав нуяве?» А̄квēн хот-нуйвес, тōславес. «А, тащир та нуйнэ, та­щир та тōсланэ», - āкве нупыл лāви. «Ам тах о̄с хуньт алэ̄гум, тах ты­щир та нуилум, тащир та тōслылум». Тōсластэ̄н. Āкве лāви: «Ам тах мāнь вāтахум палт то­тылум. Тэ̄нутыл, лӯтыл тах мивемēн. Пыгрищ тай āкве хунь хӯнтлы, лāви: «Āква, āква, ам то­тылум».
«Ам ты хӯрыг кӣвырн мāнигтаслум, пēраслум, наӈ тах нōх ул лэ̄ватэ̄лн. Яныг вāтахумн тах хот āлмаяве, тэ̄нутыл ат мивемēн, нэ̄матарыл ат мивемēн. Ня̄нь лōмт ōс ат ōньщимēн. Юиōвыл колас лōмтумēн уляня̄ниг ты тōслылум», - ща̄не лāвыс. «Ам тах āти, āти, нōх ат суссыл­тылум. Ам тах тотылум мāнь вāтахум палт», - пыгрищ лāвыс. Я, ту­выл мощ тувнув патыс, āлмаястэ хӯрыгсове, тай ӯс котильт кāт та хосги­тэ: «Я, сунсэ̄н, сунсэ̄н!» Пāвыл тāгыл ня̄врамыт нупыл та рōӈхи: «Ам та­най, тӯлмах аласум! Ань мāнь вāтахум палт тоты­лум, тэ̄нутыт мāгыс. Ко­ласыл тах мивем».
Я н ы г в ā т а х у м н кāсалавес, кон-квāлапас, та рōӈхи: «Пыгрищ, пыгрищ! Тыг тотэ̄лн, ам выглум!» А тав ман ӯрум хум, тув та хāйтыс, лāви: «Āти, ам āквум лāвыс: мāнь вāтахум палт тув тотэ̄лн. Мēнамēн о̄с тэ̄нут э̄ри, ты колас мāгыс». Я-ты, вāтахум лāви: «Ам мы­глум, мыглум, юв кол кӣвырн щалтымēн». Ту­выл юв та щалтсы̄г. Юв щалтсы̄г, тӯлмах хот та няртумтавес, такви кон пувтмавес. Тувыл яныг вāтахум та рōӈхи: «Ми­нэн, минэн! Тӯлмах аласлын, ам наӈын ман­рыг мыглум». Я-ты, пы­грищ юв та вораты, юв та вораты, юв та щал­тыс. Яныг вāтахум лāви: «Наӈ мāныл тэ̄лум, ви­тыл тэ̄лум яныг сōрниӈ лӯптап хāль тыг ат ке то­тылын, ам наӈын алылум ты тӯлмахын мāгыс».
Тувыл пыгрищ юв та минас лю̄ньщим, тыстым. Юв минас, āкве лāви: «Я, хум­ле? Майвēсын кола­с ы л ? » « Ā т и , я н ы г вāтахумн тӯлмахум х о т - н я р т у м т а в е с . Хӯрыгсовт ōньщаслум, āнум кāсалас, āнум юил ня̄влыстэ, тӯлмахум хотняртумтастэ, хӯрыгсовум. Юв тӯлыгпавēсум, ту­выл тох лāви: «Минэн, мāныл тэ̄лум, витыл тэ̄лум сōрниӈ лӯптап яныг хāль тыг тотэ̄лн. Ты мōрсыӈ, та мōрсыӈ мāт». «Ты, пыгкве, - ща̄не лāви, - таи тотуӈкв ма­ныр мат хоса хунь, то­тылын. Тав тай тах тыг хунь пōйты, акв хумин тах, тыг тав ат пōйты, акв э̄лумхōлас хунь тāяпāлас, акв э̄лумхōлас хунь алапāлас. Ань тай тāен, тувыл ёл-хуен, хо­лытан тах тай āлпыл квāлэн».
Тувыл сōль, пыгрищ тэ̄с, āстыс, ёл та хуяс лю̄ньщим, тыстым. Ёлхуяс, а а̄кве ё̄хтлаттāл ё̄рнхӯрыг паттатэ нōхё̄хтлатастэ, сōрни лум­тэ сэ̄тап поталытэ нōхвистэ – акв сōрнитэ кон овты, акв сōрнитэ кол кӣвырн овты. Я, тувыл āлпылыг ēмтыс. Э̄квапыгрищ нупыл лāви: Квāлэн, апыг, минэн, ань хōтал ты нэ̄глы». Сōль, нōх-квāлыс, конквāлыс, юв-щалтыс, хотловтхатас. Хōтал акваг сэ̄рипос тэ̄лам. Я-ты, тэ̄пъялас, аис, сэ̄тап поталыл ма̄йвес, мāнь хӯнтсовыл майвес. «Ты ня̄нь лōмтын тах тув ёхталэ̄гын, хōталъяткем порат тув ёхтэ̄гын, ты щакни вāрнэ, хоталь ōлн хансаӈ вāрт вāрнэ каса­юм, хоталь ōлн лылыӈ вāрт вāрнэ касаюм тыт­ты тыя ёт-тотэ̄лн, хōтал пāлнэ сунсэ̄гын. Лӯпта, сāт лӯпта ханэ̄гыт. Нōххāхсэн, сāграпēн ты­таныл, тувыл ты хӯрыг кӣвырн тыг мāгēн». Сōль, пыгрищ тув ми­нас. Хāйтыс, хāйтыс, вāгтāл патыс. Тув ёх­тыс, нōӈхаль сунсы: хāль, хōтал нэ̄глапан пāлыл сāт лӯпта ханэ̄гыт. Щар сōрнияныл ёлаль пāсгēгыт, сōрнияныл нōӈхаль суртгēгыт, нас хōтыллы. Нōх та хāӈхыс, нōх-хāхсас, та сāграпасанэ. Āкве май­лам совхӯрыг кӣвырн та мāгсанэ, ёл-вāглыс. Ня̄нь лōмтэ тōвтащлас. Сэ̄тап поталытэ тāрматас, та юи-пāлт та хāйты.
Э̄т котилькем порат юв ёхтыс. Ща̄не лāви: «Минэн, хāйтэн. Тыт ты вит āнысуп, тыянын тах иснас кол ёлы-пāлн тув тӯщтыгпен, ос ты ви­тыл сōсыгпēн. Ты хāль тах тув тэ̄лы. Сōль, пыгрищ хāйттасанэ тув, кол иснас ёлы-пāлн сома тӯщтыгпасанэ, витыл сōсыгпасанэ. Нōӈхаль та лю̄люмтасыт хāль лӯптат. Такви юв хāйтыс, тэ̄пъялас, лӯтыс, ёл-хуяс.
Āлпыл тув минас, лāви: «Я, ань тай ойтха­тэн, ань тотаслум». Яныг вāтахумитэ иснасныл ко­наль сунсы: сōль, хāль лю̄ли. «Я, ты маныр сар сāт ощмарп хум! Ма­нур тотастэ? Āти, ам ат ойтхатэ̄гум. Наӈ ань щāрщ котильт аквантэ̄лум сāт тӯр тыг ат ке тотъянын, ам наӈын ты тӯлмахын мāгыс алы­лум. Ты Тōрум тав ōщнэ ӯй ōлас, манрыг алас­лын?» Пыгрищ лāви: «Ам сымум э̄тгалаве, манрыг ат алылум». «Наӈ ос манрыг вōрн ат минэ̄гын? Вōрн ми­нэн, о̄с алыщлэн. Юн хот ёралахтэ̄гын?» Тав такос воритотас, кон пувтмāлаве, юв щалта­пи, кон пувтмāлаве, юв щалтапи. «Ам наӈын лāвсасум, та сāт тӯрыт тыг тотэ̄н».
Кон пувтмавес, ос лю̄ньщим, тыстым юв та ё̄мантас. Āкве лāви: «Тав хум ос такем вāрмаль. Тах та тотылын, хӯрмит мāн тах ōс кēтавен». «Хо­мус тотылум? Тот тах алавем. Тав воссыг ул ат кēтавем. Тыятэ тах тотуӈкв ке вēрмилум, ам тах таве такви алы­лум». Āкве лāви: «Наӈ тэ̄пъялэн, тувыл ёлхуен, ам матыр пищ, матыр ощмар вāрēгум». Пыгрищ тэ̄пъялас, ёлхуяс. Āкве вōрн ми­нас, товтыг сāгрыс, ты касаēтыл. Товтыг йӣвныл э̄т палыт вāрыс. Та āстысы̄г. Аквматэ̄рт лāви: «Я, квāлэн, апыгрищ, ань минэн». Нōхквāлттастэ. Кон пыгрищ кāсалас, сунсы: сōль, хōтал сэ̄рипос тэ̄лам. Юв щалтыс, ловтхатас, лӯтыс, тэ̄пъялас. Лущ­витыл, полхвитыл тыт­тыстэ, уля ня̄нь-лōмт о̄с та щēпын мāгумтас. Ща̄не лāвыс: «Ань ты касаин ёт вуēлын, тов­тыг тыт ты. Тув ёхтэ̄гын тах, сāт тӯр котильт яныг тӯр. Яныг тӯр ко­тильт сāт сорт ӯнлэ̄гыт. Тыт ты сыгсов хӯрыгсов наӈын мыглум. Ты сыг­сов хӯрыгсов кӣвырн вит āмарматэн. Та ё̄хнэн мос сыс та̄ӈхе сāграпēлн. Тав тах сыгсов хӯрыг кӣвырн такви рагаты. Тая яныг сорт тах».
Я, тувыл пыгрищ та минас. Минас, аквматэ̄рт хōталъят кēмыг улпыл та ēмтыс. Тув ёхтыс, сунсы: щар сортыт осаныл нас суртгēгыт. Сунсы: сортыт халт, сōль, акв сорт яныг. Вит āмарматас сыгсов хӯрыг кӣвырн. Сорт та сāграпастэ, ту­выл та сыгсов хӯрыг кӣвырн нас нёпатāлас. Тувыл пāг ёхтыс, ёса­ге тармыл ворил лю̄ли. Тāкыщ ӯргалахтым пāг ёхтыс. Сунсы: мат яныт мā тӯрыг та равмтавес та сортытна. Пāг ёхтыс, ня̄нь лōмтэ тōвтащластэ, сыгсов хӯрыгсов лапн э̄ г у м т а с т э . Н ō х - хӯнтмыгтастэ, ос ёсаге тармыл лю̄лис, юв та ну­игтавес. Товтагēтыл юв нуигтавес. Аквматэ̄рт юв та ёхтыс э̄т котилькēм порат.
Āквелāви: «Наӈ минэн тув сōсыгпēн сорт та̄ӈхыт, мана­рыт». Тув минас пыгрищ, сōсыгпасанэ сорт та̄ӈхыт, кол сысын тув равтасасанэ. Аквмат юв та минас. Пуӈке, саме мāньмыгтас, ёл та хуиг­пас. Āлпыл нōх-квāлас, ат тэ̄пъялас, тох тув хāйтыс яныг вāтахум палт. Утэ нōх-квāлум. Пыгрищ тав нуплэ лāви: «Я, ань тай ойтхатэн». Яныг вāтахум кональ сунсы: сōль, щар ова­ныл, вōт хумп вāрыс, нор кол хольт та поварēгыт.
 Мо̄йт э̄лаль мо̄тыт газетат ловиньтэ̄н. Мария КУМАЕВА
