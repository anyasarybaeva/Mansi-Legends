
Ма̄ньщи нэ̄ Галина Алексеевна Шешкина Ха̄льӯс район Ло̄пмус па̄выл школат 1965-1977 та̄лытт ня̄врамыт ханищтым рӯпитас. Кульпас школа а̄стламе юи-па̄лт Ханты-Мансийск ӯст педучилищат ханищтахтас, тувыл Ло̄пмус школан кēтвес. 
Галина Алексеевна такви о̄парищ наме Таратова, Няхлаӈ па̄вылт самын патыс. Ло̄пмуст хум ва̄рыс, наме Анато­лий Иванович Ше­шкин. Хӯрум пыг о̄ньщигласы̄г – Алёша, Вова ос Ваня. 
Ма̄ньлат нэ̄г-хумыг хоса ат о̄лсыг, о̄влэ̄т о̄йкатэ щаквыт порсыс. Тувыл Галина Алексеевна мо̄т хум ва̄рыглас, Саша пыге самын патыс. Нэ̄ хоса ат о̄лыс, о̄с хотталь щалтыс. 
Ня̄враманэ то̄нт иӈ ма̄нит, савалапыг та хультсыт. Яныг пыге Алёша нёлолов та̄лэ туп то̄влыс, Воватэ хо̄т та̄лэ, Ваня – нила, питипатта пыге щар ма̄нь о̄лыс. 
Галина Алексеевна Ло̄пмус ос Кульпас па̄в­лыг мирн номаве. Ма̄хум ла̄вēгыт, тав ёмас учите­лиг о̄лыс, ня̄врамыт сака э̄руптасанэ, хо̄тпа нупыл сымыӈ э̄лумхо̄лас о̄лыс. 
То̄нт иӈ ма̄нь нэ̄, рӯпи­таӈкве ущ патыс, ня̄вра­манэ янмалтасанэ. Ос туп о̄лнэ нотэ ва̄ти о̄лыс. Ма̄ньщи ма̄хманув ла̄выг­ласыт: «Э̄лы хо̄талэ хунь на̄ӈки, хо̄тпа То̄рум А̄щувн хота мус ла̄ввес, та мус о̄лы».

Иван пыге   
Ло̄пмуст ань Галина Алексеевна пыге о̄лы, Иван Анатольевич Шеш­кин. Тув ялмум порат, Иван колэ̄н щалтсасум, потрамасмēн, омаге-а̄тяге урыл китыглахтасум. Хум тох потыртас:
– Омам 1942 та̄лт самын патыс. Училище а̄стламе юи-па̄лт, о̄влэ̄т Кульпас школат учителиг рӯпитас, ётыл Ло̄пмусн о̄выл классыт школан рӯпитаӈкве кēтвес. Анēквам ёт тыг та ва̄нт­лысыг. Анēквам наме Наста, кит а̄ги янмалтас. Нина а̄квум о̄йкатэ ёт Касум па̄вылт о̄лыс.
Омагум-а̄тягум тыт акван-минасыг. А̄тям Ло̄пмус хум, тав о̄с 1942 та̄лт самын патыс. Щащēквам наме Лена, кит пыг янмалтас. Иван аким Кульпаст о̄лыс. 
Хунь омав а̄тимыг ēм­тыс, яныг каӈкув Алёшав анēквав ёт Ло̄пмуст хультыс. Саша а̄пщири­щув а̄тятэ̄н вуйвес, ян­мал­тавес, ань Кульпаст о̄лы. Мēн Вова каӈку­мēнтыл Нефтеюганск ӯсн савалап ня̄врамыт о̄щнэ колн тотвесамēн, тот яныгмасмēн. А̄квумēн аман манрыг ат вуйвес­мēн, ат ва̄глум. Анēквав то̄нт яныгпа̄лаг о̄лыс, миркол па̄лыл ёхтум ма̄­хум тавēн ла̄всыт, мēн иӈ ма̄нь­рищиг, янмалтаӈкве та̄рвитыӈ, ат вēритапты­яге. Тох мēн Вовкамēн­тыл мо̄т мирыӈ ма̄н та ликмысамēн. 
Нефтеюганск ӯсн яныгмам колувн а̄гири­щит ос пыгрищит округ янытыл са̄в ма̄ныл то­тыглавēсыт. Тот ма̄ньщит ос хантыт коны-пал, мо̄т мир ня̄в­рамыт о̄лсыт – сараныт, хатанит, рущит, украин­цыт. Вовам такви та̄ланэ яныт пыгрищит ёт о̄лыс, о̄лнэ коланыл мощ э̄лын­нув ӯнлыс. 
Хунь ущ тув тотвеса­мēн, но­милум, мощщан акван-хо̄нтыгпахтыглы­мēн, ма̄ньщи ла̄тӈыл потыр­тасмēн. Тот пуссын рущ ла̄тӈыл потыртасыт, та ма̄хум халт яныгмас­мēн. 
Ло̄пмусн ат тотыгла­вес­мēн, мēнти ла̄тӈумēн ла̄­щал-ла̄щал та ёрувлас­лумēн. Ань туп мощ хӯ­лэ̄­г­ум ма̄ньщи ла̄тыӈ, ос потыртаӈкве ат вēрмēгум.
Вова каӈкум са̄ртын школа а̄стластэ, та̄ра Ло̄пмусн йис, ётыл армиян вуйвес. Хунь ам тыгле ёхтысум, тав армият лу­сытас. Юн анēквав ос Алёша каӈкув о̄лсы̄г. Яныг каӈкум ёт э̄тпостем туп о̄лсум, тав щаквыт пор­сыс. Вова лусытан ма̄ныл юв ёхталас, мощ о̄лыс, о̄с а̄тимыг ēмтыс. 
Иван Анатольевич такви па̄влэ̄т о̄лы, ос о̄лнэ кол ат о̄ньщи. Кульпас миркол кӯщаин ла̄всувес, ань о̄лнэ колыл минэ̄тэ ма̄гыс, э̄рнэ нэ̄паканэ акван вос атыянэ, Саран­па̄вылн вос тотыянэ. Не­фте­юганск ӯст, ла̄ви, квар­тирал миӈкве ēмталавес. Миркол кӯщаит ла̄всыт, тот хульты те, о̄лнэ колыл миве. Тав ат ка̄сащас, такви па̄влэ̄н минас. 

Ло̄пмус ма̄хум потраныл 
Ло̄пмус па̄выл ма̄хум Галина Алексеевна номияныл. Нэ̄ ханищтам хо̄тпанэ̄н ка̄ставе.
Зоя Прокопьевна Хозумова (Сайнахова): 
– Галина Алексеевна Шешкина – ты ам о̄выл учительницам. То̄нт тав училищаныл ущты ёх­тыс, нё̄тнэ ма̄ньлат нэ̄. Школавт Хо̄рыӈпа̄выл ос Хо̄сло̄х ня̄врамыт ха­нищтахтасыт. Ма̄нав тав 4 класс мус ханищтастэ. О̄йкатэ Ло̄пмусныл о̄лыс, тамле карс хум. 
Хӯрум пыг о̄щсыг. Хунь Кульпаст ханищтахтасув, хӯлыс­лув, о̄йкатэ витыт порсыс. Ётыл Галина Алексеевна а̄тимыг ēм­тыс, то̄нт ам Салехард ӯст училищат ханищтах­тасум. Ня̄вра­манэ сава­лапыг хультсыт, сака са̄ль, ёмас нэ̄ о̄лыс.
Валерий Владимиро­вич Хозумов: 
– Ма̄н о̄влэ̄т Галина Алексеевнан ханищ­тавесув. Нэ̄ Ханты-Мансийск ӯст педучили­ще а̄стлас. Такви о̄парищ наме Таратова, Кимкъя­суйныл о̄лыс. Та̄н Во̄лиӈ ма̄хум, пēс ма̄хманыл Во̄лья па̄вылт о̄лсыт. 
Сака ёмас нэ̄ о̄лыс, нёмса, ма̄н ётув ла̄щлакв потыртас, нэ̄мхуньт ат ро̄хтувесув. Хунь о̄йка ва̄рыс, нэ̄пак о̄щнэ колн о̄лмыгтасыг. 
Иван пыгēн савалап ня̄врамыт колт яныгмас, ань тыхо̄тал мус о̄лнэ колыл миӈкве ат вēрмаве. 
Валентина Борисовна Албина: 
– 1 классын ам 1967 та̄лт минасум. О̄выл учительницам Галина Алексеевна Шешкина атхунь номилум. 
То̄нт ня̄врам сака са̄в о̄лыс, тав пуссын ёл-ротмалты­янэ, урокув та о̄вылтытэ. Ань хольт номилум, тав тамле нё̄тнэ нэ̄, пасан ва̄тат сохтыл лю̄ли, а̄танэ хорамыӈ причёскал ва̄­рим о̄лэ̄гыт. Тав ла̄тӈēн ма̄н сака хӯнт­лысув. Ты я̄тил нэ̄ ма̄нав са̄в ёмас тэ̄лан ханищ­тастэ – букв­ат ёмащакв хансуӈкве, ла̄тӈыт ос потрыт ловинь­таӈкве, ня̄врамыт ёт юр­тыӈыщ о̄луӈкве ос мо̄т э̄рнэ тэ̄­лат хӯлтыглас. Рущ щи­рыл ла̄вуӈкве те: «Галина Алексеевна – Учитель от Бога». 
Школа а̄стламум юи-па̄лт, Тюмень ӯст мед­институтт ханищтах­та­сум. Тот ма̄хум ам нуплум ла̄всасыт: «Наӈ татем нё̄тнэ̄г хан­сэ̄гын!» Тетрадканум акваг тыт-тот ха̄йтата̄лвēсыт, ловиньтавēсыт. Ам о̄выл учительницам мӯтраӈ нэ̄ о̄лыс. Номсэ̄гум, то̄нт Ло̄пмус школат пуссын номтыӈ, та̄ксар ма̄хум рӯпитасыт».

Галина Алексеевна о̄йкатэ рӯт хум Василий Фомич Таратов тох ла̄выс: 
– Анатолий рыбо­участокт рӯпитас. Хунь Галина Ло̄пмусн ёхтыс, тэ̄н акван-минасыг. Ам а̄тям щирыл о̄с кос Шешкин, Толя ёт мēн рӯ­тыг о̄лымēн. 
Ваня пыгēн ам акваг нё̄тыглылум, ам палтум ёхталы. Ань ка̄тэ а̄гмыӈ, хотум ва̄рапастэ. Такос ла̄вēгум, Ха̄льӯс пӯльни­цан вос ялы, кāтэ вос ураль­таве.
Мо̄тыт та̄л Галина Алексеевна Шешкина 80 та̄лэ то̄влынув. Ло̄пмус, Кульпас ос Кимкъясӯй мирн тав ёмас ла̄тӈыл ка̄стыглаве. Ань сакати пыгаге пуста̄гыл вос о̄лэ̄г, На̄й-О̄тыранэ̄н вос ӯргалавēг!
Светлана РОМБАНДЕЕВА
