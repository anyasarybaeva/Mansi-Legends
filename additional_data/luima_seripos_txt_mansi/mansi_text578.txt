
Ань савалап ня̄врам янмалтан ма̄гсыл нэ̄т-хумит са̄всыр пособие-олныл мивет ос зарплата-олныл ойтавет. Кондинский район Леуши па̄вылт ань са̄в щēмьят савалап ня̄врамыт янмалтэ̄гыт.Алевтина Альбертовна Бельтюкова о̄йкатэ ёт о̄с ма̄нь а̄гирищ Урай ӯст висы̄г. Ма̄ньщи нэ̄ а̄нумн ты урыл тох ла̄выс:  
–Ам акваг са̄в ня̄врам о̄ньщуӈкве тахсум. Мēн о̄йкамēныл кит ня̄врам янмалтасмēн. Пыгмēн такви рӯпиты, а̄гимēн Екатеринбург ӯст ханищтахты. Тэ̄н сас мо̄т ма̄т о̄лэ̄г, о̄йкамēнтыл мēнккемēн хультсумēн. 
Ня̄врам та̄л  о̄луӈкве марщум. Номсахтуӈкве патсум ос о̄йкамн ла̄всум, э̄рыӈ, Урай ӯсн ялымēн ос тот савалап ня̄врам выгмēн. Тув минасмēн, тот ам Кира ма̄нь а̄гирищакве ка̄саласлум,  та порат тавēн туп ат э̄тпос то̄влыс. 
А̄гирищакве ка̄тын вислум, тав о̄влэ̄т сака хоса ам нупылум сунсыс, тувыл мувиньтаӈкве патыс. То̄нт та̄ра та торгам-тасум - ты ам а̄гирищум. Ты та̄л Кира са̄т та̄лэ то̄влыс. Тав о̄выл классыт 
ханищтахты.
Урай ӯст щар ма̄нь ня̄врамаквет о̄ньщавет, рущ ла̄тӈыл ты кол «специализированный дом ребёнка» намаим о̄лы. Тув ялуӈкве сака та̄рвитыӈ о̄лыс, таса̄вит а̄гирищит-пыгрищит ща̄няныл-а̄щаныл та̄л о̄лэ̄гыт. Хумус сым та̄л нэ̄т та̄нки самын паттум ня̄врамаквēныл пӯльницат хультуп-таӈкве вēрмияныл? 
А̄гирищум нэ̄паканэ акв э̄тпос сыс щё̄питасанӯв, ты э̄тпос мӯсхалыг хуюӈкве ат вēрмысум. Такем сымум ща̄ргыс, акваг номсахтасум, моляхнув  нэ̄паканум вос ва̄равет. Полициял акв справка-нэ̄пак сака хоса ӯрыслум. Ам амки пӯльницат са̄в та̄л рӯпитасум, лēккар кӯщаит а̄нумн нё̄тсыт. Ань тай ла̄вēгыт, савалап ня̄врамыт винэ щēмьят тыгыл са̄внув э̄тпос ӯрхатэ̄гыт ос сака са̄в справка-нэ̄пакыт атэ̄гыт.  
Кира мēнамēн омаг-а̄тяг ла̄вияге. Ма̄ньнув о̄лыс, та урыл хунь номсахтас, школан минас, китыглахтуӈкве патыс, манрыг тав мо̄т о̄парищ нам о̄ньщи. Ла̄выслув, тав анēкватэ о̄парищ намыл мислӯв. Хунь янгыг ēмты, ущ тах ла̄вилӯв. Ма̄нь па̄вылт о̄лэ̄в, пуссын ва̄гыт, хо̄т ма̄н Кирав вислӯв, ань пилэ̄гум, нэ̄мхотьютын ул вос потыртаве. 
Ты та̄л тав ха-нищтахтуӈкве патыс, школан минас, ам рӯпатаныл по̄хын минасум. А̄гирищум а̄лпыл школан ва̄нттылум, ханищтахтын ма̄ныл а̄сты, са̄всыр кружокытын ос тотыглылум. 
Ёмащакв кос о̄лэ̄в, тувыл акв та̄рвит о̄ньщēв, колув я̄ ва̄тат ӯнлы. Кит ма̄н хӯрум та̄л сыс тӯя̄г па̄выл ва̄татэ такем молях ёл-нилюӈкве патвес. Ань пилым о̄лэ̄в, я̄ ва̄татэ ма̄н пӯсасув мус ты ёхтыс. Колув ва̄т арыгкем та̄л ты ма̄т ӯнлы. Па̄влыӈ миркол кӯщай ма̄н ва̄рмалюв урыл ёмащакв ва̄гтэ. 
Тувыл нэ̄матыр ва̄руӈкве ат вēрми. Мо̄т кол ма̄гсыл очередин о̄с ат хансавēв, ты колув ёмас. Тыналаӈкве ос мо̄т ма̄т ёвтуӈкве о̄с ат вēрмēв, тамле ма̄т ӯнлын кол хотьютн ёвтаве. 
Ам ты та̄рвитыӈ ва̄рмаль урыл мо̄т-мо̄т кӯщаитын такос хансэ̄гум. МЧС рӯпитан хо̄тпат ёхталасыт, я̄ ва̄та ос колув сунсыгласыт. Тувыл ювле-ла̄всыт, колув ёмас, э̄лаль вос о̄лэ̄в, ул вос пилэ̄в. 
Ос ла̄всыт, са̄кконыт щирыл тох о̄лы, туп та щēмья мо̄т колыл миве, хотьют кол та̄л хультыс манос коланыл на̄йн ё̄свес,  ман яныг витын а̄мара̄лвес. Ты урыл хансым нэ̄пакыт а̄нумн кēтуӈкве ла̄вхатсыт, ань тыг мус ма̄н ӯрхатэ̄в. 
Ма̄н по̄хавт о̄лнэ кит щēмьяг о̄с акв тамле та̄рвитыӈ ва̄рмаль о̄ньщēг.  Та̄н картопка ӯнттын тэ̄пкананыл о̄с ёл-нильвес.  Ты колт ма̄н соцнайм щирыл о̄лэ̄в. 
Мēн о̄йкамēнтыл кол ӯнттуӈкве кос тахсумēн, нас тох ӯнлахо̄луӈкв ос ӯрхатуӈкв, хунь колув ёл-лоньхаты, ат ка̄сащимēн. 
Тувыл ма̄-ло̄мтыл о̄с ат мивēв, миркол кӯщай ювле-ла̄ви, па̄влувт кол ӯнттын ма̄ щар а̄тим. Э̄лаль маныр ва̄руӈкве ат ва̄глум.
