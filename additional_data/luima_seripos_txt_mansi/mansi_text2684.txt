
О̄лсы̄г-хӯлсы̄г тит хум, тит ягпыг. Тит кол мус о̄лэ̄г. Акватэ щёлыӈ, акватэ нуса, та о̄лэ̄г. Хоса о̄лэ̄г, ва̄ти о̄лэ̄г. Аквматэ̄ртын ань ма̄ньнув хум э̄кватэ ла̄ви: 

	– О̄йка, каӈкын палт ялэн, нэ̄матыр ат о̄ньщимēн, матыр во̄вен. 

	Хум щар ат ка̄сащас кос, ӯнлахо̄лыс, тыс-тувъяс, каӈке палт та минас. Тув ёхтыс, ла̄ви: 

	– Мēн нэ̄матыр ат о̄ньщимēн тэ̄ӈкв. Матыр ат мыгын? 

	Каӈке хот-кантмаявес: 

	– Маныр акваг во̄вē-гын, – пӯрщ пуӈкыл мистэ,– та, вуēлн, минэн. 

	Ты мус ла̄выс: 

	– Куль лё̄ӈхын минэн.  

	Хум тав ва̄гтэ хунь, ат ва̄гтэ, хо̄т о̄лы куль лё̄х? 

	– Каӈкумн тēтвē-сум, майвēсум, э̄ри минуӈкв. 

	Юн тай э̄кватэ та ӯрхаты. Лё̄х хосыт та ё̄ми. Минас, ёхтыс, акв ма̄т о̄йка на̄йив халталы, са̄гри. 

	– Аким о̄йк, ам каӈкумн куль палт тēтвēсум. А хо̄т тамле хо̄тпа о̄лы? 

	О̄йка ла̄ви: 

	– Тыт ты лё̄хъяс, тыгыл минэн, тув та ёхтэ̄гын. Тув ёхтэ̄гын, тав тит йӣвсуп о̄ньщи. Наӈ тах акв утэ, пēс утэ вуен. Ювле ам палтум ёхтэн. Тув ёхтыс, ня̄врамыт кон ха̄йтыгтэ̄гыт, ла̄вēгыт: 

	– А̄тя, а̄тя, э̄лумхо̄лас ёхтыс, сунсэн, пӯрщ пуӈк тотыс, ёвтэ̄лн. 

	Хум ё̄мыгты: 

	– Тав маныр тынэ пӯрщ пуӈк? Наӈ маныр во̄вēгын? 

	– А̄нумн йӣвсуп э̄ри. (Колас сакватан йӣвсуп э̄лнаӈ о̄лы).  

	– Ам пēснув утыл мыглум. 

	Тав ханылпаттан ма̄гумтастэ, ювле та мины. Та лё̄х хосыт та ё̄ми. Ёхтыс, о̄йка лю̄ляхо̄лы. 

	– Ань наӈ ты майвēсын. Хунь матыр-а̄ти э̄рмыглы, ӯнттэ̄лн, ла̄вен, хунь по̄илттаӈкв патылын, ла̄вен: «По̄йтэн».  

	Я-та, минас, юв ёхтумēт э̄тимас, э̄кватэ ла̄всы: 

	– Манрыг хоса ялсын. Ам такос ӯрхатэ̄гум. Ты маныр тотсын? 

	– Ам хунь ва̄глум матыр. Маим утум. 

	Майвес, та майвес. 

	– Ань лай тыимēн ӯнттымēн, тах маныр ла̄вимēн, тэ̄нут нэ̄глы. 

	Ӯнттыстэ, та тэ̄нут ла̄выс, аман ла̄выс «ня̄нь» тувыл ос «хӯл» ман матыр. Ань йӣвсуп та ё̄ӈхи, тэ̄нутыт та нэ̄глэ̄гыт. Тувыл маныр ла̄всы̄г – нэ̄глыс. Ты тэ̄-пъяласы̄г. Тэ̄пъяласы̄г, э̄кватэ ла̄ви: 

	– Тахольт ёмас ут тотмын, ань ты тэ̄смēн. Тувыл маныр э̄рмыглы, ӯнттыгпитэ̄н, тамле та нэ̄глы. 

	Аквматэ̄ртын каӈке сунсы: 

	– А̄пщирищум ос тэ̄нутыӈыг ēмтум, ам палтум во̄вуӈкв воссыг ат ёхты. 

	Акв порат каӈке ла̄ви: 

	– Тах лай а̄нумн майлэ̄лн ты тэ̄нут ва̄рнутын.  

	– Тыи тай ам тэ̄лы тах ат мыглум. Туи тах ущ мыглум.

	 Туииг ēмтыс, каӈке мистэ, кон ма̄н ань тэ̄нут ва̄рнэ коланувт хольт, кон ӯнттыстэ. Матыр ялпыӈ хо̄тал ма̄гыс кищель ла̄выс, нялк. Акваг та нэ̄глысыт. Ань ёл-по̄илттаӈкв ла̄вуӈкв ат ха̄сы, э̄кватэ юн кол тӣвырт о̄лыс, кон нэ̄глыс. Я-а, ань па̄вылканэ акваг кищелил со̄сантыма. 

	– О̄йка, лай, маныр ва̄рсын, я-а, па̄вылканмēн лап та со̄сантаслын. Хоталь тыса̄вит тотылмēн. 

	Тувыл а̄пщитэ палт минас, ла̄ви: 

	– Та утн хот-по̄илттэ̄лын. Ам ат ха̄сэ̄гум. Па̄вылканув ты та̄гиньтас. 

	Хум по̄илттастэ, хот-вистэ, ос та юи-па̄лт щар ат мистэ, ос аты ла̄ви щар нэ̄мхотьютын хумус хот-по̄илттаӈкве. Та о̄лы, маныр ат ла̄ви – таи та нэ̄глы. Колэ лю̄ль о̄лыс, кол ва̄рнэ матыр ла̄ви, тамле ут о̄с нэ̄глы. Колэ ёмасыг ва̄рыстэ. Акваг маныр э̄ри, таи та ла̄ви. Со̄рни ла̄ви – со̄рни нэ̄глы. О̄влэ̄т нас тох матыр, тувыл со̄рни туля матыр пуссын ēмтыс. Колэ акваг щё̄питастэ, э̄лыл нэ̄главе – ӯнлынэ̄т та на̄ӈки, янытэ̄т со̄рни. 

	– А̄пщирищум тай щёлыӈыг та ēмтыс, –  акваг та ощатахтыглы а̄пщирищēтыл. 

	Тувыл о̄лыманыл хо̄н а̄ги рӯпат ма̄хманэ нупыл ла̄ви: 

	– А̄нумн солвал э̄ри, солвал тэ̄ӈкв таӈхēгум. 

	Та̄н ма̄ янытэ̄тыл ялыяныл. То̄нт ань па̄рсыӈ ха̄пытыл яласэ̄гыт. Ма̄ янытэ̄тыл ялыяныл, нэ̄мхо̄т солвал ат хо̄нтэ̄гыт. Яласасыт, яласасыт, тувыл та хум каӈке ла̄ви: 

	– Наӈ а̄пщирищум титыглэн. Тав тах хо̄т солвал хо̄нты. 

	Ёхтум хум тув минас, титыглахты: 

	– Ты йӣвсуп а̄нумн маēлн. 

	– А̄ти, ат мыглум. 

	Тыттувес, айтвес, э̄тимаӈкв патыс, та̄нти пӯи колн хуясыт. Ёхтум руматэ тав колэ̄т хуюӈкв ты ла̄ви. 

	– Наӈ, лай, юи колн хуен. 

	– А̄ти, ам тыт тэ̄нут ва̄рнэ колт, коны колт хуēгум. 

	Ань йӣвсуп пасант ӯнлы. Тувыл хум но̄х-ква̄лыс, я-а, йӣвсупе а̄тим. Та руматэ̄н хот та тӯлмантым. Та румат ань па̄рсыӈ ха̄пыл яласэ̄гыт, ща̄рыщ ва̄тат о̄лэ̄гыт. Рума йӣвсуп ха̄пēн тотыстэ, ӯнттыстэ, ла̄ви: 

	– Солвал э̄ри. 

	Со̄ль, акваг ха̄паныл солвалыл та та̄гиньтас. Та̄гиньтас, хот такос ё̄хтэ̄гыт, хот та ё̄хтэ̄гыт, ё̄хтэ̄гыт, ань ат ла̄вияныл, тав тай солвал та нуяве, та та̄гиньтэ̄гыт. Ёты-о̄вылт ща̄рще та̄гиньтас. Мо̄т ща̄рщит о̄с патвēсыт. Ань та йӣвсуп аквматэ̄ртын ёл та минас, солвал нэ̄гылттам йӣвсупаныл. Тувыл ань ща̄рщит таима̄гыс солвалыӈыт. Ань та йӣвсуп тот ёлн та о̄лы. Мо̄йтум ты са̄витэ. 

	 

	Мо̄йт Аксинья Степановна Мерова мо̄йтыгластэ, 

	С.А. Попован ищхӣпыӈ утын хасвес,

	Г. Кондина нэ̄пакн хансыстэ.
