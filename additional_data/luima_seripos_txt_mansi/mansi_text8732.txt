
Ищхӣпыӈ утыт хансым о̄лы, 2021 тāл порат мā янытыл о̄лнэ мирыт 7 со̄тыра 139 щāнь лāтӈытыл потыртасыт, 2022 тāлт – туп 5 со̄тыра 500 лāтыӈ хультыс. Кāсыӈ хо̄тал сыс щāнь  лāтӈыт мā янытыл мощщамēгыт.
Манрыг тох ēмты 
Ты йист тит вāрмалиг о̄лэ̄г: о̄выл – хунь мощщаг о̄лнэ мирыт палт щāнь лāтӈыл потыртан хо̄тпат пуссын āтимыг ēмтэ̄гыт, лāтӈаныл тāн ётаныл та сойми; титыт – хунь мо̄т мирыт халт о̄лым хо̄тпат тāнти лāтӈаныл пēнтсыл мо̄т лāтыӈ вāӈ­кве таӈхēгыт, ханищтэ̄гыт, та лāтӈыл потыртэ̄гыт. 
Ань юи-о̄выл тāлыт сыс мā яныт о̄лнэ мирыт сāвыӈпалэ туп 40 лāтӈы­тыл потыртаӈкве патсыт. Мāн, мāньщи хо̄тпат, пус­сын рущ лāтӈыныг ēмтсӯв, сāвыӈпалэв щāнь лāтӈув хот-ёрувласлӯв.
Щāнь лāтыӈ – тыи маныр 
Ня̄врам хунь самын паты, о̄выл лāтӈыт щāнē­ныл хӯлы, тав э̄ргытл э̄р­гаве, торамтаве, ёнгыл­таве, мо̄йтытл мо̄й­таве. Ня̄врам щāне юи-пāлт лāтӈыт лāви, тох потыр­таӈкве та ханьщувлы. Тāлыт миннэ̄ныл сыс тав щāнь лāтӈыл потыртан хо̄тпат халт о̄лы, матыр-āти пуссын тāра-патты, э̄рнэ щирыл янмалтаве, э̄руптаве, сāвсыр вāрма­литн ханищтаве. Э̄лаль такви лāтӈетыл тав ня̄в­раманэ янмалты. 
Хомус лāтыӈ нотэ э̄лаль тотуӈкве ро̄ви
Номтыӈ хо̄тпат, хотьютыт э̄лы хо̄тал нупыл номсахтэ̄гыт, хунь 1960 тāлытт ищхӣпыӈ утыт квалттапавēсыт, та па̄сныл тāн ё̄ранылт э̄лаль то̄тнэ мāгыс лāт­ӈаныл ёл-хансуӈкве патсаныл. Хо̄тпат вāсыт, хунь сāв лāтыӈ тув хан­суӈкве, тав толмащлан утыг рӯпитаӈкве вēрми. 
О̄выл тамле вāрмаль Америкат вāрвес, тав намаим о̄лыс – Браунов­ский корпус. Ётылнув 1970 тāлт Засорина о̄парищ намыл рущ лāтӈыӈ словарь вāрвес. 1980 тāл па̄сныл, хунь компьютерыт ёмаснувег ēмтсыт, сāвсыр лāтӈыӈ яныг «лингвистический корпусыт» вāруӈкве о̄вылтавēсыт. Ань о̄лнэ йист щар сāв лāтыӈ о̄щнэ корпусыт халт вēнгр махум вāрум рӯ­патаныл ōс ловиньтахты. 
Венгр, ханты ос мāньщи мāхум лāтӈаныл хосыт рӯтыг о̄лэ̄гыт, таимāгыс мāн мāньщи мирувн вāӈкве э̄ри, хомус рӯта­нув ты вāрмаль вāрсаныл.
Ты рӯпата вāрнэ мāгыс 1 млн са̄вит предложе­ният ёл-хансуӈкве э̄рē­гыт, хунь сāвнув хансаве, то̄нт ищхӣпыӈ ут такви номсахтуӈкве паты. Хо̄тпа, тавēн э̄рнэ мо̄т хо̄н лāт­ӈыл хансым потыр те э̄р­мыглы, тав такви лāтӈē­тыл ты потыр во̄ви, тāра э̄рнэ потыр тавēн ювле та ёхты. 
Ты хосыт мā яныт о̄лнэ мирыт тāнти халанылт хасхатуӈкве вēрмēгыт. Ос хо̄тпа рӯпататэ хосыт такви хансум номтыӈ потре мо̄т хо̄тпатн тēтуӈ­кве тахмаи, потыр аквты щёс мо̄т лāтӈыг толмащлаве.
Мāньщи лāтыӈ э̄лы нотэ вос о̄лы 
Тāл котиль э̄тпост 2023 тāлт Татьяна Гоголева Ханты-Мансийскат о̄лнэ мāньщи мāхум ёт мир­колт сапрāни вāрыглас. То̄нт тав лāвыс: «2013 тāлныл 2023 тāл мус, ООН лāвум щирыл, лов тāлыт сыс мā яныт о̄лнэ сосса мирыт лāтӈаныл но̄х-вор­малтан мāгыс мāк ёмас вāрмалит вос вāрēгыт. 
2022 тāлув минас, тāл сыс маныр о̄лыс: диктант, форум, фестиваль. Ты хосыт хо̄тпат тāнти лāт­ӈа­ныл ёмаснуве вāӈкве патсаныл? Āти. Манса̄вит хо̄тпа лāтыӈ вāсыт, тасā­вит та хультыс, э̄рыӈ иӈ мощщагнувег ēмт­сӯв. Мо̄т вāр­малит урыл ном­сахтуӈкве э̄ри. Лāтыӈ вāнэ хо̄тпанув ёт акван-нё̄тхатым мāн яныг вāр­маль вāруӈкве вēрмēв».
То̄нт Татьяна Степановна лингвистический корпус урыл мāнавн потыртас. Мāн хӯнтласӯв, тав ётэ кāсащасӯв, тувыл лāкква та мингаласӯв. Номсасӯв, ты вāрмаль о̄вылтан мā­гыс акв-тит тāлтем ӯрха­туӈкве э̄ри, ты сыс нэ̄па­кыт хансавет, рӯпата вāрнэ мāгыс хо̄тпат тинсавет, кӯщаит ёт потыртахтэ̄гыт, тувыл ос олн тāл тэ̄ла э̄лаль хунь мины. 
О̄йттур э̄тпост Татьяна Гоголева мāньщи хо̄тпат о̄с акван-атыгласанэ, на­сати, корпус вāрнэ мāгыс тав э̄рнэ нэ̄пакыт пуссын щё̄питасанэ, тēтсанэ, кӯ­щаит ёт потыр­тахтас, округ мирколныл ты вāр­маль кастыл ЮНИИТыг лāвнэ институт мāгыс олн тастувес. Тох мāньщи хо̄тпат акван-нё̄тхатым, лильпи хащтāл рӯпата вāруӈкве патсыт. 
Татьяна Гоголева ос Надежда Алексеева, тав ты рӯпатат пуӈктотнэ хо̄тпаг о̄лы, Саранпāвылн ос Хулюмсӯнтын ялсы̄г, тот семинарыг вāрыгла­сы̄г. Тэ̄н ётэ̄н ЮНИИТыт рӯпитан хо̄тпат о̄лсыт, тāн ищхӣпыӈ утытн э̄рнэ программа вāрсыт, мāхум ханищтасаныл, хомус рӯпитаӈкве э̄ри. 
Ань Ханты-Мансийскат, Саранпāвылт ос Хулюм­сӯнтыт о̄лнэ мāньщи хо̄тпат, хотьютыт тāнти щāнь лāтӈаныл нотэ э̄лаль о̄лнэ мāгыс сыма­ныл щāргēгыт, ты рӯпа­тан вӯйхатсыт, ты мус мощ олн сэ̄лэ̄гыт.
Тāнанылн тāл оигпан мус 100 со̄тыра рущ ос мāньщи лāтӈыл хансым предложеният ёл-хан­суӈкве э̄рēгыт. Ты рӯпата кустырыг ат о̄лы, мāньщи лāтыӈ хаснэ вāрмаль, хунь мāн пуссын рӯщ лāтӈыл хансуӈкве патсӯв, такви щир тāрвит о̄ньщи.
Та хо̄тпат, хотьютыт щāнь лāтӈаныл ёмащакв вāганыл, то̄ват юн компь­ютер ат о̄ньщēгыт, то̄ват тавēтыл рӯпитаӈкве ат хāсэ̄гыт, тāнанылн туп мāньлат хо̄тпат нё̄тмил вāруӈкве вēрмēгыт. 
Ты рӯпата вāрнэ мāгыс кāсыӈ хо̄тпа ёт Надежда Алексеева рӯпиты. Матъ­ёмас ты хо̄тал мус ты тэ̄ла э̄лаль ёмащакв лакви, мāхум вӯйхатам вāрмаляныл э̄рнэ щирыл вāрияныл. 
Татьяна Степановна мāн титыгласлӯв, лильпи тāлт ты рӯпата о̄с вāруӈ­кве патаве ман āти, тав лāвыс: «2024 тāл рēтыӈ ю̄свой э̄тпос мус 300 со̄тыра предложеният толмащлаӈкве номсэ̄в. То̄нт тах потыр толмащ­лан утув ущ рӯпитаӈкве вēрми. 
Тувыл пēс пораныл ты хо̄тал мус Россия, Венгрия, Эстония, Фин­ляндия мāныл учёный хо̄тпат ёл-хансыглам мāньщи потрыт, э̄ргыт, мо̄йтыт акван-атуӈкве таӈхēв, ос тыт, мāн о̄лнэ мāвт ратива, телевиде­ният, «Лӯимā сэ̄рипос» га­зетат, Āс-угорский ин­ститутт о̄лнэ потрыт пус­сын ак­ван-атыянӯв, то̄нт мāньщи мир портал вā­руӈкве номсэ̄в. Тот сāв­сыр словарит, програ­м­мат, учебникыт хансавет.
Ос 2024 тāлныл мульти­медийный проект щё̄пи­таӈкве таӈхēв, тот мāхум потраныл, э̄рганыл, мо̄й­таныл хӯнтлаӈкве тах ро̄ви, тинаг вāрим утыт сунсуӈкве. 
Ос таи лāвēв, пēс порат Антал Регули хунь лāтыӈ хосыт рӯтанэ ты мāт тис­маяс, Хорыӈпāвылт о̄лум хум Максим Нике­лов та­вēн лāвыс: «Мирув о̄лнэ хоса нот палытыл, э̄лум­хо̄лас о̄лнэ палытыл, мāньщи лāтыӈ аквписыг суйтуӈкве паты». Мāху­м­аквет, ёмас рӯпата­нын мāгыс нāнан яныг пӯма­щӣпа лāвēгум».
Мāн ос та хо̄тпатн, хотьют ты корпус мāгыс рӯпитэ̄гыт, Татьяна Степа­новнан лāвēв: «Ань щāнь лāтӈыл сака мощща мир потырты. Нāн анēкванын-ащо̄йканын, щащēква­нын-о̄панын йис э̄рыг, йис мо̄йт порат о̄лсыт, та пора вāсаныл, щāгтым щāнь лāтӈыл тāнти хала­нылт потыртасыт. Ном­сасыт, тамле о̄лупса акв­писыг тах э̄лаль о̄лы.
Мāн ань рущ йист о̄лэ̄в, таимāгыс рущ мӯтрал вāрим ищхӣпыӈ утытн вос нё̄тавēв, э̄рганув-мо̄йтанув, щāнь лāтӈув ул вос тыпылтыянӯв, кāсыӈ лāтыӈ ёл вос хансылӯв. Хуньт тах хотты апганув номтыл ёхтавет, ты хосыт щāнь лāтыӈ ханищтаӈкве патэ̄гыт.
Хотыл мāн пēс мāхум о̄лупсаныл вāганӯв
Пēс ма̄хманув хуль­туп­там мӯтраӈ потраныл, мо̄йтаныл, э̄рганыл хосыт та̄н о̄лупсаныл торгам­таӈкве вēрмēв, хомус о̄лсыт, маныр урыл тыс­тым сыманыл ща̄ргысыт, манхурип ща̄гтальпи о̄щ­сыт, манхурип по̄йкилытл На̄й-О̄тыраныл по̄йк­ща­са­ныл. Хунь хаснэ вāр­маль иӈ а̄тим о̄лыс, та э̄лы-па̄лт о̄лум ма̄хмыт сака яныг мӯтра о̄щсыт. 
Тыхо̄тал Татьяна Гого­лева акв мутратэ щāнь лāтӈув урыл о̄лы. Ты вāр­маль акв хо̄тал сыс хунь вāрлыгтаве. Лильпи тэ̄лав ущты о̄вылтахтас, аквъёт юрщхатым мāньщи лāтӈув э̄лы нотэ мāгыс рӯпитаӈ­кве патэ̄в. То̄рум ёт, О̄тыр ёт!»
Светлана ДИНИСЛАМОВА
