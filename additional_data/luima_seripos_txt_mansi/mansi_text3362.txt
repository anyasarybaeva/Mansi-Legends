

	Людмила Тимофеевна Лыткина ос Иван Георгиевич Вынгилев ат ня̄врам янмалтэ̄г. Ты ма̄ньщи колта̄гыл Ха̄льӯс район Кимкъясӯй па̄вылт о̄лы. Ювле хультум та̄лт ты щēмья йильпи колыл майвес. 


		Ты урыл Людмила таи ла̄выс: «2013 та̄лт о̄лнэ колув на̄йн ё̄свес. То̄нт ам ня̄враманум ёт Саранпа̄вылт о̄лсум, о̄йкам ос во̄рт яласас. Юв  хунь ёхтысӯв, колув ӯнлум ма̄т туп щарим ма̄ хультыс. Па̄влыӈ ма̄хум ла̄всыт, колув сака молях но̄х-пēламлас, лапхарыгтаӈкве аты а̄лымавес. На̄й харыгтан ма̄хум ёхталасыт, ла̄всыт, колувт на̄йпос ква̄лыг но̄х-пēламлам. 

		Юн ке о̄лсӯв, э̄рыӈ лапхарыгтаӈкве вēрмыслӯв, тох колув та̄л та хультсӯв. Кит та̄л рӯтанув палт о̄лсӯв. Ты э̄лы-па̄лт ам 2011 та̄лт нэ̄паканум пуссын акван-атсанум ос йильпи кол ма̄гсыл очередин хасхатасум. Та порат ма̄н са̄в ня̄врам янмалтан щēмьят палт хасвесӯв. 

		Колув на̄йн хунь ё̄свес, ма̄н о̄лнэ колыл Саранпа̄вылт майла̄лвесӯв. О̄влэ̄т такем хот-ща̄гтсум, номсысум, яныг па̄вылн хунь ва̄нтлэ̄в, о̄йкамēнтыл сас рӯпата хо̄нтымēн, рӯпитаӈкве патымēн. Кимкъясӯй па̄вылт ань туп яныгса̄т арыгкем э̄лумхо̄лас о̄лы, рӯпата щар а̄тим. 

		О̄йкамēнтыл щё̄питахтасмēн, йильпи кол сунсуӈкве Саранпа̄вылн та минасамēн. Та па̄вылт ма̄нь пēс колыл майлувēсмēн, тыи ма̄гсыл тув ва̄нтлуӈкве ат ка̄сащасмēн. Ты юи-па̄лт Хулюмсӯнт па̄вылн минуӈкве кусыгласӯв. Ам та па̄вылт рӯпата хо̄нтсум, ня̄врам ӯргалан колн рӯпитаӈкве пат-хата̄лсум. Хулюмсӯнт па̄вылт о̄лнэ кол ат хо̄нтсӯв, ювле Кимкъясӯйн о̄луӈкве та ёхтысӯв. 

		Тувыл па̄влувт йильпи колыт ӯнттуӈкве о̄выл-тавēсыт, то̄нт ма̄н аты номсысӯв, акв яныг кол ма̄н яныг щēмьяв ма̄гсыл ӯнттаве. Йильпи колыл хунь майвесӯв, сака ща̄гтсӯв. Ань мо̄т ма̄н о̄луӈкве воссыг ат воратэ̄в, па̄влувт о̄лэ̄в. Иван во̄раим ос хӯл алыщлым акваг яласы. 

		Яныг тэ̄пкан о̄ньщимēн, тот са̄в картопка янмалтымēн. Тувыл ты картопка тыналымēн. Туи ос таквсы пил ва̄тымēн, ла̄хыс атымēн ос э̄лаль тыналыянмēн, тох мощ олн сэ̄лымēн. Община «Рахтынья» такви пирмайтан кол тыт о̄ньщи, ка̄сыӈ хо̄тпа  пил, ла̄хыс тув тыналаӈкве вēрми. Тувыл та̄н тынта̄л ёвтэ̄гыт, тыи ма̄гсыл ма̄хум пиланыл, хӯланыл сака тув ат тотыяныл».

		Кимкъясӯй па̄выл мус туи порат ха̄пыл ёхтуӈкве туп ро̄ви, Кульпас мус 90 вēрыста о̄лы. Ань Кимкъясӯй па̄выл Саран-па̄выл миркол нупыл ловиньтахты, то̄ва порат па̄влыӈ ма̄хум тэ̄ланыл ма̄гсыл тув ялантэ̄гыт. 

		Людмила Тимофеевна ла̄выс, о̄лнэ коланыл на̄йн хунь ё̄свес, та̄н то̄ва э̄рнэ нэ̄паканыл та̄л хультсыт. Ты юи-па̄лт тав нэ̄паканэ ва̄рим Ха̄льӯсн, Саранпа̄вылн ос Кульпасн ва̄тихал ялантас. Тувыл тэ̄н о̄йкатэ̄нтыл сас ат рӯпитэ̄г, тыгле-тувле яласан ма̄гсыл са̄в олн ат о̄ньщēг. Ма̄ньщи нэ̄ нэ̄паканэ пуссын хунь ва̄рсанэ, туп то̄нт ня̄враманэ ма̄гсыл олныл ойтуӈкве патвес.  

		Нэ̄г-хумыг Кимкъясӯй па̄вылт самын патсы̄г. Кульпас па̄вылт школа а̄стласы̄г. Ты юи-па̄лт Иван армиян вуйвес. Людмила Ханты-Мансийск ӯсн минас. О̄влэ̄т акв тот тав подготовительный курсыт ханищтахтас. Ты юи-па̄лт тав ня̄врамыт ханищтан нэ̄г э̄лаль ханищтахтуӈкве патыс. Югорский университетыт кит та̄л ханищтахтас, тувыл ювле па̄влэ̄н ёхтыс. 

		Кимкъясӯйт ня̄врамыт ӯргалан колн рӯпитаӈкве патхатас, ат та̄л тот рӯпитас. Ань нэ̄ ма̄нь ня̄враманэ ёт юн о̄лы. Ня̄враманэ хунь яныгнувег ēмтэ̄гыт, э̄лаль ханищтахтуӈкве номсы. Ма̄нь па̄вылт  диплом-нэ̄пак та̄л рӯпитаӈкве о̄с ат виве, юил ялантым э̄лаль ханищтахтуӈкве паты. 

		Тэ̄н о̄йкатэ̄нтыл сас ма̄ньщииг, ща̄нь ла̄тӈыл потыртэ̄г. Ам нэ̄ китыгласлум, ня̄враманэ̄н ма̄ньщи ла̄тӈыл потыртаӈкве ха̄сэ̄г ман а̄ти. Людмила ла̄выс: «Ня̄враманмēн ма̄ньщи ла̄тыӈ ат ва̄гыт. Ща̄нюм-а̄щум ма̄ньщи ла̄тӈыл потыртэ̄г, таи ма̄гсыл то̄ва ла̄тыӈ та̄н хӯлэ̄гыт, торгамтэ̄гыт. Ам ты ва̄рмаль урыл щар ат номсахтасум. Ма̄н ма̄ньщи па̄вылт кос о̄лэ̄в, тувыл пуссын туп рущ ла̄тӈыл потыртэ̄в, ня̄враманув ща̄нь ла̄тӈыл аты ханищтыянӯв».  

		Людмила Теткина                   

 
