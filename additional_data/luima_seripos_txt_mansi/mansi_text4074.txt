
Ты та̄л Ханты-Мансийск ӯст о̄лнэ Союз писателей России 20 та̄лэ то̄влыс. Ты коныпал «Многовековая Югра» проект рӯпататэ о̄вылтавес. Ты тэ̄лаг кастыл нэ̄пак хаснэ яныгса̄т арыг хо̄тпа Ханты-Мансийск ӯст акван-атхатыгласыт, кит хо̄тал рӯпитасыт.

	Ма̄хум са̄в ма̄ныл ёхталасыт, округ коныпал мо̄т ӯсытныл о̄лсыт — Сергиев Посад, Челябинск, Тюмень. Акв хум Германияныл ищхӣпыӈ ут хосыт потыртас.

	О̄выл ла̄тыӈ Дума председатель Борис Хохряков тав ла̄выс: «Многовековая Югра» нампа проект ма̄н нэ̄пак хаснэ ма̄хум ос нэ̄пак ловиньтан мир ма̄гыс щё̄питаслув. Ань о̄лнэ ма̄в пēс йис о̄лупсатэ та̄ра вос паты, пēс порат о̄лум ма̄хманув о̄вылтыт матыр пӯмыщ потыр вос хӯнтамлэ̄в, хумус та̄н о̄лсыт, хо̄т о̄лсыт, та маныр. Хуньт тах ты о̄лупсав о̄с аквтох кинсуӈкве патаве, тащир ке ма̄н ань ка̄сыӈув нэ̄пак хансы.

	Нэ̄пак хаснэ я̄тил ма̄хум, ты кит хо̄тал сыс тэ̄ланын урыл маттем потрамēн, матыр та̄рвит о̄ньщегы̄н те, ла̄вēн, халанынт нё̄тхатэ̄н. Округт о̄лнэ соссаӈ ма̄хманув о̄с нё̄тумта̄лэ̄н, та̄н литератураныл ущты но̄х-вēрмхатуӈкве патыс. Ма̄к ёмас номтанын пуссын нэ̄пакын хансэ̄н, хуньт тах та̄н тэ̄лаг ēмтэ̄гыт».

	Тувыл Борис Сергеевич нэ̄пак хаснэ то̄ва хо̄тпат янытлан нэ̄пакыл мисанэ, та̄н халанылт соссаӈ э̄ква наме ла̄ввес — Мария Кузьминична Волдина. Кит хо̄тал сыс ма̄хум хусахтем доклад ловиньтасыт. Ка̄сыӈ потыр сака пӯмыщ о̄лыс, пуссын аквъёт потрамасыт, китыглахтасыт.

	Культура департамент колт пуӈктотнэ нэ̄ Надежда Казначеева ла̄вме щирыл, округ кӯщай нэ̄ миркол па̄лыл нэ̄пак хаснэ хо̄тпатын акваг нё̄ты, ты ма̄т нэ̄пак хаснэ тэ̄ла но̄х-во̄рмалтытэ. Таима̄гыс са̄всыр научно-практический конференцият ва̄рыглавет, сыре-сыр программат олныл та̄ставет. Э̄лумхо̄лас туп матыр ва̄руӈкве вос тахнув, олн тай та̄н о̄ньщēгыт. Тувыл ты нэ̄ та урыл ла̄выс, округувт о̄лнэ нэ̄пак хаснэ ма̄хум та̄нти я̄нас кол ат о̄ньщēгыт, та̄н ань Ханты-Мансийск ӯст Гагарина ӯсхулы № 10 колт рӯпитан ма̄л та̄стувēсыт.
