

	Ха̄льӯс район Сӯкыръяныл ма̄ньщи а̄гирищкве Яна Филиппова ма̄навн пищма тēтыс, тав тот кина янытлан та̄л ос такви о̄патэ урыл хансыс. Яна Саранпа̄выл школа а̄стлас, та̄н щēмьял Сӯкыръят о̄лэ̄гыт. Оматэ Надежда Каллистратовна ма̄ньщи нэ̄, а̄тятэ Сергей Фёдорович о̄с ма̄ньщи хум.

Кина ва̄руӈкве 119 та̄л ювле хультум порат патвес. Щар о̄выл кина мир янытыл тит ягпыгыг Луи ос Огюст Люмьерыг ва̄т са̄грап-нал э̄тпос 28 щислат 1895 та̄л «Гран кафе» колт суссылтастэ̄н. Тэ̄н тот по̄слысы̄г, хумус рӯпи-тан ма̄хум фабрика-ныл кон-ква̄лэ̄гыт. Кина сунсум ма̄хум маттем та пӯмщалахтасыт, та̄нанылн пӯмыщ о̄лыс, хумус хурит нёвсысыт. 

	О̄выл кинат сака ва̄тит о̄лсыт, акв-тит минута са̄витыт. Та̄н тот нас ё̄мыгтасыт, ха̄йтыгта-сыт ос потраныл ат суйтыс, рущ щирыл ла̄ввес – немое кино. 1927 та̄л мус кинат пуссын потыр ат о̄щсыт. 

	Та юи-па̄лт мо̄т ищхӣпыӈ ут ква̄лта-паптувес, тавēтыл потыр о̄с хасвес. Потыр ёт хансым о̄выл кина ла̄ввес – «Певец джаза», ты «Уорнер Бразерс» американский фирма ва̄рум кина о̄лыс. 

	Россиявт 1896 та̄л кина по̄слуӈкве патвес. Югра ма̄вт государственный архивын ам хунь нэ̄пакыт ловиньтаӈкве ялсум, тот хо̄нтсум – кина 1930 та̄лыт порат тыт суссылтаӈкве патвес. Округув янытыл пионерытын кина суссылтан 32 кол рӯпитас. Та̄н хала-нылт щар ёмщакв рӯпитан колыт ты «Юбилейный» Ха̄льӯст, «Художественный» Ханты-Мансийск ӯст, «Октябрь» Сургут ӯст ос мо̄т колыт па̄влыӈ ма̄т о̄лсыт. Тот ня̄врамыт та̄нти кина са̄т сыс акв щёс суссылтасыт. 

	То̄ва па̄влытын кина хоса ат тотаве, ма̄хум хоса ӯрхатэ̄гыт, почтат кинапа̄нкат матпалыт та хуēгыт. Акв нэ̄пакт хансым о̄лыс: Ягрим па̄выл почтат акв кина са̄т хо̄тал хуяс, таве Светлый па̄вылн тотуӈкве кос э̄рыс, тох ма̄хум онтолов хо̄тал кинаныл ӯрсаныл. Ха̄льӯс почтат нёлолов хо̄тал кинат о̄щвēсыт, Тэ̄к, Восыӈтӯр ос Шайтанкан тотуӈкве ат вēрмувēсыт. Сортыӈъят хусахтем арыг хо̄тал почтаныл о̄с ат рӯпитас. 

	Ань ам ма̄хум титыгласанум, номияныл та̄н тамле пора ман а̄ти. Атпан нупыл са̄т та̄лныл ос онтырса̄т акв та̄л яныт 12 хо̄тпа титыгласанум. Ты хо̄т хо̄тпа Сӯкыръят о̄лэ̄гыт ос хо̄т хо̄тпа Са-ранпа̄вылт. Та̄н ла̄всыт, сака ёмщакв та пора номияныл, сунсуӈкве акваг ялантасыт, то̄ва кинат тит-хӯрум щёс суссаныл, хо̄нтлым урыл кинат сунсуӈкве сака ка̄сащасыт: «Повесть о настоящем человеке», «17 мгновений весны», «Неуловимые мстители», «Дети партизана». О̄с са̄всыр мо̄т кинат «Весна на Заречной улице», «Тимур и его команда», «Свадьба в малиновке», «Свинарка и пастух», «Пётр Первый», «Розыгрыш» та̄нанылн сымын ро̄всыт. 

	Титыглам ма̄хманум номылматсаныл, Са-ранпа̄вылт ос Сӯкыръят  билет тынэ манса̄вит ос клубт манса̄вит ӯнлын улас о̄лыс. Кина сунсуӈкве акваг са̄в хо̄тпа ёхталас, ӯнлын ма̄л аты то̄влувēсыт. Ма̄хум ла̄щлаквег ӯнлысыт, нэ̄мхотьют па̄квсам ат пурыглас, ат потыртас, аюм хо̄тпат то̄ва порат о̄с ёхталасыт, та̄н о̄с ла̄щлаквег ӯнлахо̄лсыт, нэ̄мхотьютын торас ат ва̄рсыт. 

	Сӯкыръят ка̄сыӈ хо̄тал кина суссылтавес, ня̄врамыт ма̄гсыл билет тынэ 5 копейка са̄вит о̄лыс ос яныг ма̄хум ма̄гсыл – 20 копейка. Ня̄врамыт ма̄гсыл э̄ти-па̄лаг са̄т щё̄с порат кина суссылтавес, яныг ма̄-хум ма̄гсыл онтолов щё̄с порат. Кина сунсуӈкве Саранпа̄вылныл ма̄хум о̄с ёхталасыт. Тӯяг ос таквсы лё̄хта̄л порат кина о̄с суссылтавес. 

	Сӯкыръят ва̄тахтем та̄л кина суссылтым ам о̄пам Фёдор Сергеевич Филиппов рӯпитас. О̄пам 1941 та̄лт сӯкыр э̄тпос 22 хо̄талт Саранпа̄вылт самын патыс, Сергей Иванович ос Елена Моисеевна омаге, а̄тяге наманэ̄н о̄лсыт. О̄пам нёлолов класс а̄стлас. 1965 та̄лт Тюмень ӯст школа рабочей молодежи №16 а̄стлас. 1968 та̄лт Ханты-Мансийск ӯсн минас, тот киномеханикыг ханищтахтас. 

	1969 та̄лт ва̄т са̄грапнал э̄тпос о̄выл хо̄талт Пунгинский киноустановкан мотористыг пирмайтавес. Мо̄тыт та̄лт во̄ртур э̄тпос 13 хо̄талт Саранпа̄вылн киномеханикыг рӯпитаӈкве минас. Ос аквта та̄л аквта э̄тпост 18 щислат тав Сӯкыръян рӯпитаӈкве тēтвес. 

	Туи 1972 та̄лт о̄йттур э̄тпост ам щащēквам-тыл Софья Ивановна Сайнаховал акван-минасы̄г. Тэ̄н ат ня̄врам янмалтасы̄г, нила пыг – Олег, Сергей, Иван, Александр ос акв а̄ги Елена. Ань Филипповыт колта̄гланыл яныг – тэ̄н ня̄враманэ̄н 11 ня̄врам о̄ньщēг, ос тит апыгрищиг яныгмēг. 

	Ам о̄пам сака ёмщакв рӯпитас. Тав номтыӈ хум о̄лыс, киноустановкатэ ёт рӯпитаӈкве ха̄сыс, суссылтан кинатэ ос потрыт акв порат акваг рӯпитасыт. Акв кина суссылтан порат хӯрум бобина пēнтуӈкве э̄рыс. Тав пēнтнэ̄тэ порат ма̄хум аты ва̄саныл, хунь акв утэ холы ос мо̄танэ о̄вылтахты. Тох ма̄щтырыг тав рӯпитаӈкве ха̄сыс. 

	Ка̄сыӈ ēмт кинатэ оигпан порат тавēн пленка ювле ка̄тыл со̄хтуӈкве э̄рыс. Па̄в-лыӈ ма̄хум а̄нумн ань потыртэ̄гыт, о̄пам хо̄тпа нупыл сака ёмас э̄лумхо̄лас о̄лыс. Рӯпитан ма̄тэ̄н акваг са̄ртын ёхталас, э̄рнэ утанэ са̄ртын щё̄питасанэ, тувыл клуб а̄витэ пӯнсыс. 

	Фёдор Сергеевич 1998 та̄лт пенсиян минас ос э̄лаль рӯпитаӈкве ат патыс. О̄пам 1996 та̄лт «Почётный кинематографист России» ма̄гылн тагатан по̄сыл майвес. Тав 1999 та̄лт лӯпта э̄тпос 14 хо̄талт а̄тимыг ēмтыс. 

	Ам о̄пам кина ос такви рӯпататэ сака э̄руптастэ. Ам тав киноустановкатэ хо̄нтыслум, ты утэ̄тыл тав ма̄к ёмас, э̄рнэ тэ̄ла ва̄рыс, тав ма̄хумн ань тыг мус номаве. 

	Потыр ма̄ньщи ла̄тӈыг Галина Кондина толмащластэ
