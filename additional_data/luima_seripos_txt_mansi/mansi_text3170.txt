

	Са̄всыр ма̄т рӯпитан кӯщаит Ханты-Мансийск ӯст акван-атхатыгласыт ос туи сыс ня̄врамыт хумус ӯщлахтасыт, та урыл потыртасыт. Мирн нё̄тнэ департаментыт, пӯльницат, ханищтахтын колыт, мирколыт ос са̄в мо̄т ма̄т рӯпитан хо̄тпат тув во̄виньта̄лвēсыт. 


		О̄влэ̄т ма̄хум э̄лы-па̄лт мирн нё̄тнэ департаментыт рӯпитан кӯщай ва̄ӈын нэ̄ Елена Немчинова потыртас. Тав ла̄выс, туи порат 70 со̄тыра 392 а̄гирищ-пыгрищит ӯщлахтасыт. Округувт 580 ӯщлахтын ма̄ ва̄рыглавес. Та̄н халанылт ня̄врамыт ӯщлахтын 37 йильпи ма̄т рӯпитаӈкве о̄вылтахтасыт. Ты тув сыс хӯрум ханищтахтын колт Сургут ӯст по-литехнический колледжин, Ханты-Ман-сийск ӯст физико-мате-матический лицейн ос ты  районт о̄лнэ Добрино па̄вылн ня̄врамыт во̄виньта̄лвēсыт. Туи сыс округ янытыл 55 палаточный лагерь рӯпитас, кит со̄тыра арыгкем а̄гирищ-пыг-рищ тув ялсыт. 

		Нилахуйплов райо-ныт манос ӯсыт 18 лагерит акв со̄тыра арыкем ня̄врамыт ӯщ-лахтасыт ос рӯпитасыт. Мо̄т ӯщлахтын ма̄т та̄н пусмалтавēсыт. Ты та̄л Нижневартовск ӯст «Нефтяник самотлора» нампа санаторият ос Югорск ӯст «ЮгорскТрансгаз» нам
		па санаторият 279 ня̄врам пусмалтавēсыт.  

		Нуса тотнэ щēмьят яныгман ня̄врамыт ӯщ-лахтуӈкве ос пусмалтахтуӈкве кēтыглавēсыт. Ты та̄л тамле щēмьят о̄лнэ 18 со̄тыра 604 а̄ги-рищ-пыгрищ са̄всыр ма̄т ӯщлахтасыт. Та̄н халанылт нила со̄тыра арыгкем ня̄врам ща̄рыщт пувлуӈкве тотыглавēсыт. Мо̄таныт Советский районын «Окунёвские зори», Белоярский райо-нын «Северянка» ос Кондинский районын  «Юбилейный» нампа лагерин кēтыглавēсыт. 

		Ты та̄л 10 со̄тыра 735 ня̄врам хӯрум э̄тпос рӯпитасыт ос олн сэ̄лсыт. Тох рӯпитаӈкве 14-18 та̄л яныт а̄гит-пыгыт ань вēрмēгыт. Та̄н халанылт 942 ня̄врам нуса тотнэ щēмьят яныгмēгыт. Акв э̄тпос сыс ня̄врамыт 7 со̄тырал ойтвēсыт.  

		Елена Немчинова ос ла̄выс, ань округувт единый телефон 8-800-10-100-11 рӯпиты, тот китыглахтуӈкве ро̄ви, хо̄т ӯщлахтын ма̄т рӯпитэ̄гыт.

		Ты юи-па̄лт тав ос касылыт урыл ла̄тыӈ ла̄выс. Мирн нё̄тнэ департамент ка̄сыӈ та̄л ня̄врамыт ӯщлахтан ма̄т ма̄гсыл касыл нила номинация щирыл ва̄рыглы. Ань ты касылн 29 ня̄врам ӯщлахтын ма̄ нэ̄паканыл кēтыгласаныл, та̄н халанылт 12 организацият но̄х-патсыт ос грант-олныл майвēсыт. Та̄н пуссын аквъёт 1 млн. 320 со̄ты-ра солко̄вил та̄стувēсыт. Касылт этностойбищат ма̄гсыл о̄с акв номинация о̄лыс. Белоярский районт Касум па̄выл по̄хат о̄лнэ «Нумсаӈ ёх» о̄выл места вис. Китыт местал Ха̄льӯс район  Ясунт па̄вылт рӯпитан «Ма̄нь Ӯскве» майвес. Нижневартовский районт о̄лнэ «Патриот» нампа ӯщлахтын ма̄ хӯрмит места вис. Та̄н пуссын грант-олныл майвēсыт. 

		 

		Людмила Теткина

		 

 
