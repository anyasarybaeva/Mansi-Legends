

	Ма̄н округувт са̄всыр мирыт о̄лэ̄гыт. Ма̄н ма̄ньщи мирув, А̄с ма̄хум ос ё̄рн ма̄хум – туп ты хӯрум мир соссаӈыг тыт ла̄вавет. Мо̄т мирыт пуссын ётыл тыг о̄лмыгтасыт. Щар са̄в хо̄тпа Украина ма̄ныл ёхтыс – 42%, Средний Азияныл - 35%, Закавказье ма̄ныл – 12 %.

	Ань пуссын мирыт ма̄нти халувт юртыӈыщ вос о̄лэ̄в, округ мирколт координационный совет са̄в та̄л рӯпиты. Ка̄сыӈ районт, яныг ӯст акв тамле советыт о̄с о̄лэ̄гыт. Ва̄тихал та̄н акван-атыглавет, та̄нти та̄рвитыӈ ва̄рмаляныл урыл тот потыртэ̄гыт, э̄рнэ торыг ос халанылт нё̄тхатэ̄гыт.

	Ань ты э̄тпос атхуйплов хо̄талэ̄т яныг сапра̄нияныл о̄лыс. Ос ма̄хумн Ханты-Мансийск ӯсн минуӈкв щар ат э̄рыс, та̄н тина суссылтан то̄тап хосыт потыртасыт. Акв сыс пуссын яныг ӯсытт, районытт атхатам са̄всыр диаспора ма̄хум тина ва̄рнэ камеран акван-о̄лтвēсыт. Ка̄сыӈаныл такви ӯс ман район мирколт ӯнлынэ̄тэ порат пуссын мо̄т ӯсытт о̄лнэ кӯщаит ва̄санэ, та̄н ётаныл потыртаӈкв вēрмыс.

	Ханты-Мансийск ӯст ма̄к яныг кӯщаит ӯнлысыт – округ кӯщай ва̄ӈын хум Геннадий Бухтин, са̄всыр департаментыт кӯщаяныл.  Ань та̄нти халанылт тамле ва̄рмаль урыл потыртасыт. Ма̄н округувн са̄в ма̄ныл мир о̄луӈкв ёхты. Та̄н са̄выӈпа̄лэ пуссын рущ ла̄тӈыл ёмащакв потыртаӈкв ат ха̄сэ̄гыт. Та̄н рущ ла̄тыӈ хумус ва̄ганыл, потыртаӈкв ха̄сэ̄гыт ман а̄ти, экзамен миӈкв ла̄вавет. Ты экзамен тынэ ат со̄тыра солко̄ви. Ат те мыганыл, та̄н рӯпата хо̄нтуӈкв ат вēрмēгыт, нэ̄мхоталь рӯпитаӈкв ат вивет. 

	Ханищтан ва̄рмаль департамент кӯщай нэ̄ Любовь Ковешникова ла̄выс, ань округувт мо̄т хо̄н ма̄ныл 3 со̄тыра 648 са̄вит щēмья тыг о̄луӈкв ёхтысыт. Та̄н 5 со̄тыра 350 ня̄врам о̄ньщēгыт. Ты та̄л та̄н халанылт 5 ня̄врам школан ат вуйвēсыт, та̄н рущ ла̄тыӈ щар ат ва̄ганыл, ат торгамтыяныл ос потыртаӈкв щар ат вēрмēгыт. Щар са̄в Сургут усн ёхтыс – 1 со̄тыра 20 щēмья, Нижневартовск ӯсн – 609 щēмья. 

	Ань ты ма̄хум ма̄гыс са̄всыр ханищтапыт ва̄равет, та̄н тот ханищтавет. Ос тув ты та̄л нэ̄мхотьют ат ёхтыс, 2013 та̄лт 16 хо̄тпа ёхталас, 2014 та̄лт – 3 хо̄тпа. Тув ялнэ ма̄гыс олн ойтуӈкв э̄ри, ул таима̄гыс ты ма̄хум тув ат минэ̄гыт. 

	Акв о̄йка Нижневартовск ӯсныл потыртас, тав яныг кӯщаитн 

	ла̄выс, ань ты кос 

	са̄всыр экзаменыт 

	ва̄равет, ос та̄н ӯсанылт 

	ханищтахтын та̄л, экзамен та̄л ты нэ̄пакыт 

	пуссын ёвтуӈкв ро̄вē
	гыт. 

	Сапра̄нит о̄лум яныг кӯщаит маныр ювле ла̄вēгыт, ты о̄йкан нэ̄матыр ат ла̄всыт. Э̄лы ма̄ныл ёхтын ма̄хумн нэ̄матыр торас а̄тим, маныр нэ̄пак та̄нанылн э̄ри, пуссын ёвтуӈкв вēрмēгыт.

	 

	Валентина Хозумова
