
Елена Адина, Хулюмсӯнт па̄вылт о̄лнэ нэ̄, мо̄лты таквс тав Максим пыге армиян лусытаӈкве вуйвес, ань ты о̄вылтыт мощ китыгласлум. Та̄н Адиныт ос Алгадьевыт колта̄гланыл яныг, пуссын ка̄ркам хо̄тпаг о̄лэ̄гыт, хум хо̄тпат ма̄щтырыг колыт ӯнттэ̄гыт, во̄раēгыт, хӯл алыщлэ̄гыт.
Ань Лена такви хум хо̄тпанэ урыл тох хансыс: «Максим пыгум Самара ӯст лё̄ӈхыт уральтан комендантский батальонт лусыты. Тав ма̄н ётув ӯщлахтын хо̄талыт ва̄тихал потырты. Ла̄ви, тавēн тот пӯмыщ ос ёмас.
Школа а̄стламе юи-па̄лт Максим Воронеж ӯс по̄хат Семилукский политехнический колледжит электрикыг ханищтахтас. Ос юв ёхталаме порат компрессорный станцият рӯпитаӈкве а̄лымас, тувыл ты армиян та минас.
Саша о̄йкам 1985 та̄лныл 1987 та̄л мус Германия ма̄т Мальвинкель ӯст лусытас. Ты э̄лы-па̄лт Чебаркуль ӯст разведка тэ̄лан ханищтавēсыт ос тувыл мо̄т хо̄н ма̄н кēтвēсыт. Тот тав яныг сержантыг лусытым о̄лыс ос юв та ёхтыс.
О̄влэ̄т Саша Омск ӯст речной училищат мотористаг ханищтахтас. Тувыл армияныл ёхтуме юи-па̄лт ущ Хулюмсӯнтыт «газотурбинных установок» нампа ма̄н машинист-хо̄тпаг рӯпитаӈкве патхатас, тав ань тыг мус ва̄т та̄л тот ты рӯпиты.
Константин Георгиевич Адин, Саша тав а̄тятэ ос Максимум о̄патэ, тэ̄натэ̄н та̄ксарыг о̄луӈкве ханищтасаге, ма̄ньта̄гыл во̄раяӈкве ос хӯл алыщлаӈкве ёт тотыгласаге. Ты хум хо̄тпанум ам ялпыӈ хо̄талыл янытлыянум, пуста̄гыл вос о̄лэ̄гыт. Ос пыгкēв молях юв вос ёхты».
Тувыл Лена мо̄т пӯмыщ ва̄рмалит урыл о̄с хансыс. Ты э̄тпос аквхуйплов хо̄талэ̄т Хулюмсӯнт па̄вланылт товтыл ха̄йтнэ касыл о̄лыс. Ты ва̄рмаль спортзаланылт рӯпитан хо̄тпатн щё̄пита̄лвес. Па̄влыӈ ма̄хум халт ва̄т хо̄тпа касуӈкве ёхталасыт. Та̄н янгема̄не рӯтаныл ёт тув ялмыт.
Лов та̄л яныт ня̄врамыт халт о̄выл места Надя Алгадьева вис, Егор Шмонин хӯрмит местатэ ма̄гыс дипломыл майвес. Яныгнув а̄гит-пыгыт халт Катя Алгадьева но̄х-патыс. Нэ̄ хо̄тпат каснэ ва̄рмальт Людмила Алгадьева о̄выл места вис, Светлана Боженко китыт местат о̄лыс ос хум хо̄тпат халт Анатолий Алгадьев но̄х-патыс.
Тамле ка̄ркам ма̄ньщи мāхум Хулюмсӯнтыт ты о̄лэ̄гыт. Ма̄н та̄нанылн паща ла̄тыӈ кēтэ̄в, пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет.
