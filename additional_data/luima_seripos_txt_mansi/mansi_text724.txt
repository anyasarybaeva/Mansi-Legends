
Та̄л котиль э̄тпост Ханты-Мансийск ӯст ма̄ньщи ос ханты ла̄тыӈ ва̄нэ ня̄врамыт халт ла̄тӈыг щирыл олимпиада нампа касыл ва̄рыглавес.Ты касыл Николай Иванович Терёшкин, ханты учёный хум, наме янытлан ма̄гсыл намая̄лвес. Николай Иванович о̄лмēт, ханты ма̄хум халт мирн ва̄нэ щар о̄выл учёныиг о̄лыс. О̄лме щирыл тав ты та̄л яныгса̄т акв та̄лэ то̄влынув. 

	Ты кастыл округув янытыл аквъёт пуссын хо̄тхуйполов ня̄врам Ханты-Мансийск ӯсн ёхталасыт. Титтыг-уртхатым щирыл, халанылт онтолов ма̄ньщи ос онтолов ханты ня̄врам о̄лсыт. Ты та̄л олимпиада о̄лум хо̄тал малтып хо̄талыг то̄рмувн ва̄рыглавес. Таима̄гсыл ты са̄в каснэ ня̄врам ёхталас.  

	Ня̄врамыт касыланыл о̄вылтаӈкве Надежда Геннадьевна Алексеевна ёхталас. Тав округ Дума соссаӈ ма̄хум Ассамблеят депутатыг о̄лы. Касыл о̄вылтан э̄лы-па̄лт ня̄врамытын янытлан ла̄тыӈ ла̄выс: «Ка̄сыӈ йильпи ёхтын та̄лт ма̄ньщи ос ханты ла̄тӈагув ва̄тихал мо̄т-мо̄т ма̄т суйтыглэ̄г. Хотьют иӈ ма̄к потырты - тыи яныгпа̄лаг о̄лнэ ма̄хманув. Ань тыгыл ты э̄лаль ща̄нь ла̄тыӈ тотнэ ма̄гыс потыртан мус таве ханищтаӈкв э̄ри. Мо̄т щирыл ла̄тыӈ та̄л хультын ма̄хум яныг мир халт тэ̄лыглы, таи ты сака лю̄ль. На̄нти ща̄нь ла̄тӈанын yльнаг ул хультуптэлы̄н, яныгпа̄лаг о̄лнэ ма̄хум ос ма̄н на̄н нупылын номт пинэ̄в. Ма̄н пуссын на̄нан агтэ̄в. Ка̄сыӈ та̄лт ла̄тыӈ ла̄тыӈ ва̄нэ на̄врамыт вос са̄вмēгыт». 

	Ма̄ньщи ос ханты ня̄врамыт титтыг-уртхатым кассыт. Ма̄ньщи ня̄врамыт рӯпатаныл Маина Ефимовна Макарова, Диана Васильевна Герасимова ос Светлана Селивёрстовна Динисламова уральтым о̄лсыт. Ня̄врамыт са̄всыр нампа ат каснэ рӯпатал майлувēсыт. Ёмщакв ва̄рум рӯпатаныл ма̄гсыл хо̄тпан балл виӈкв ро̄выс. 

	О̄выл рӯпатанылт - ня̄врамыт ёт ща̄нь ла̄тӈыл потыртаӈкв э̄рыс. Ня̄врамытн торгамтаӈкв э̄рыс, маныр урыл таве титыглаве ос маныр тавēн ювле ла̄вуӈкв э̄ри.

	Титыт рӯпатанылт - ня̄врамн ос такви номтанэ щирыл манос хотты ма̄нь ма̄ньщи мо̄йт хансуӈкв э̄рыс. 

	Хӯрмит заданиянылт - ос мо̄йт ловиньтан щирыл касыл о̄лыс. Ня̄врамн таве хӯнтлан ма̄хмытн ла̄тӈанэ торгамтан щирыл мо̄йт ловиньтаӈкв э̄рыс. Та̄нанылн та̄рвитыӈ вос о̄лыс, мо̄йт ла̄тӈанэ мори тэ̄лыгта̄лвēсыт. Ла̄тӈыт э̄рнэ щирыл акв юи-па̄лт о̄лтуӈкв э̄рыс. 

	Тувыл ёмщакв хаснэ ма̄гсыл акв задание майлувес. Тот ос са̄всыр щирыл тэ̄лыгтым лов предложения ёмщакв хансуӈкв э̄рыс. Ты задание та̄н ёмщаквег те ва̄рияныл, хӯс баллыл пинуӈкв вēрмувēсыт. 

	Юи-о̄выл атыт рӯпатаныл - ма̄ньщи ла̄тӈыл хансым потыр рущ ла̄тӈыл хансуӈкв э̄рыс. 

	Ханты ня̄врамыт халт Белоярский район Касум па̄вылныл ёхталам ханты пыг Денис Ерныхов но̄х-патыс. Тав такви о̄лнэ районэ̄т ва̄рыглан касылт аквписыг касы. Тыт тав ханты ос ма̄ньщи ня̄врамыт халт щар са̄в, хо̄тпан нупыл са̄т балл вис. Пыгрищ юи-па̄лт Рита Пяк но̄х-патыс. Тав хо̄тпан нупыл нила балл вис. Рита Сургутский районныл ёхталас. Хӯрмит хо̄тпаг Анжела Анадеева ēмтыс. Тав атпан нупыл ат балл вис.

	Ма̄ньщи ня̄врамыт халт о̄выл места Ха̄льӯс район Саранпа̄выл ня̄врам Миша Ромбандеев вистэ. Тав хӯрмиттыг тыг касуӈкв ёхталас. Титыт места Екатерина Пашина вистэ. Тав Октябрьский районныл о̄лы. Хӯрмит ма̄ Кондинский районныл ёхталам а̄гин вуйвес.  Тав наме Лидия Рогачёва. Каснэ̄тэ щирыл тав атпан нупыл нила балл вис.

	Но̄х-патум хӯрум ня̄врам дипломыл ос олн о̄щнэ сертификат нампа нэ̄пакыл мӯйлуптавēсыт. 

	О̄выл места вим хо̄тпан - ат со̄тыра̄, титыт места вим ня̄врам - нила со̄тыра, юи-о̄выл хӯрмит места ма̄гсыл хӯрум со̄тырал мӯйлуптавēсыт. Тувыл мо̄т ня̄врамыт ос пӯмащипа ла̄тӈыӈ пищмал майвēсыт. 

	Касыланыл  юи-па̄лт жюриг о̄лнэ ма̄хум иӈ са̄в ёмас янытлаӈ ла̄
	тыӈ ня̄врамытын ла̄в
	сыт. Та̄наныл хӯнтлум ня̄врамыт мо̄тантыг ёхталаӈкв о̄с ла̄вхатсыт. 

	Хоты ма̄ныл, хоты витыл о̄лнэ ня̄врамыт, ма̄н та̄наныл пуссын cымыӈыщ янытлыянӯв. Та̄нти ща̄нь ла̄тӈаныл аквтох э̄лаль вос ханищтыяныл ос тотыяныл. Мо̄т ма̄хмыт та̄нти ла̄тӈыл потыртаӈкв о̄с ул вос э̄ссамтэ̄гыт. 

	Александр 

	ВЬЮТКИН 

	 
