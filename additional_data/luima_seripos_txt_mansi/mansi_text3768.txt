
Кос хоты страна ань сунсуӈкве ке, тот са̄всыр мирыт о̄лэ̄гыт ос та̄нки хурип ла̄тыӈ о̄ньщēгыт. Та̄н ЮНЕСКО ос ООН мирн нё̄тнэ организациягт рӯпитан хо̄тпатн ла̄тӈаныл уральтавет о̄с ка̄сыӈēмт са̄рсыр тэ̄лат та̄ра-паттэ̄гыт. Ты ва̄рмалит уральтан хо̄тпат экспертыг ла̄вавет.

	Ты накт Ханты-Мансийскат 35 са̄всыр мо̄т хо̄н ма̄ныл тамле экспертыт акван-хо̄нтхатыгла̄лсыт ос мирыт халт ла̄тӈанув хумус э̄лаль о̄лэ̄гыт манос молях со̄ймēгыт, ты о̄вылтыт хоса потыртасыт.

	РФ ЮНЕСКО тармыл «Информация для всех» программа щирыл Евгений Кузьмин рӯпиты. Тав ла̄внэ̄тэ щирыл, ань ма̄ янытыл са̄т со̄тыра та̄нки ща̄нь ла̄тыӈ о̄щнэ са̄всыр мирыт о̄лэ̄гыт. Ань тыитыл 50% сака мощщаг хультум мирыт мощēртын ща̄нь ла̄тӈаныл ты со̄ймēгыт. Тыи, со̄ль, мир янытыл о̄лнэ ма̄хум акв ман кит ла̄тӈыл потыртаӈкве ханищтавет ке, то̄нт са̄выӈпа̄лэ мо̄т ла̄тӈыт хот та ёрувлавет. Хус та̄л ювле хультум сыс мир янытыл рущ ла̄тыӈ ва̄нэ ос ханищтан ма̄хум о̄с мощщамас. Ань са̄в мир английский ла̄тӈыл потыртаӈкве ханищтавет.

	Тох ул вос ēмтыс, ЮНЕСКО ос ООН тармыл рӯпитан экспертыт са̄в номсахтэ̄гыт ос та̄н тэ̄ланыл э̄лаль тотнэ ма̄гыс округ правительствав о̄с нё̄ты. Ханты, ма̄ньщи, ё̄рн ла̄тӈытыл э̄лаль потыртан ма̄гыс са̄всыр программат хансым о̄лэ̄гыт, ты о̄вылтыт Алексей Шипилов, губернатор ва̄ӈын хум, потыртас. Ма̄ньщи нэ̄г Майя Макарова соссаӈ ня̄врамыт ла̄тыӈ ханищтан тэ̄лат урыл потыртас ос Наталья Анадеева Саша пыгēнтыл мӯй ма̄хмыт ма̄гыс «Ат ла̄тыӈ» проектаныл суссылтасы̄г. Тот Марсель Дики-Кидри Африка ла̄тыӈ академият профессорыг о̄лнэ хум тэ̄н по̄хатэ̄т лю̄лим ханищтахтас, мо̄таныт та̄нки ӯнлын ма̄нылт о̄с ханищтахтасыт.

	Ань ищхӣпыӈ утыт хосыт ма̄ янытыл о̄лнэ ла̄тӈыт хумус э̄лаль тотуӈкве ро̄ви, ты урыл о̄с потыртасыт. Тувыл са̄в ма̄ныл учёныит та̄нки докладаныл ловиньтасаныл, то̄ват ханищтан программат, нэ̄пакыт тыг тотсыт ос таияныл суссылтасаныл.
