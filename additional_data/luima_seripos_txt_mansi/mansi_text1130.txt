
Округувт пирмайтым нэ̄пак хосыт соссаӈ ма̄хум пēс йис ва̄рмаляныл, ща̄нь ла̄тӈаныл но̄х-во̄рмалтан ос э̄лаль тотнэ ма̄гсыл Юван Шесталов намыл пиным премия-олныл мивет.Ма̄ньщи манос ханты культура  ма̄гсыл са̄в рӯпата ос э̄рнэ тэ̄ла ва̄рнэ хо̄тпат ос коллективыт та̄нки нэ̄паканыл тув кēтуӈкве вēрмēгыт.  Коллектив 200 со̄тыра солко̄вил ос хо̄тпа 75 со̄тыра солко̄вил ойтавет. 

	Ты та̄л округ янытыл са̄в ма̄хум ты премия ма̄гсыл нэ̄паканыл кēтыгласаныл. Жюри-хо̄тпат акван-атхатыгламаныл порат но̄х-патум коллектив ос кит хо̄тпа пēриясыт. Ты та̄л олныл «Ма̄нь Ӯскве» нампа стойбище, Лариса Николаевна Карпенко (Хозумова) ос Маргарита Фёдоровна Рябова (Яркина) майвēсыт. 

	Лариса Николаевна Карпенко Октябрьский район Ня̄рихумит па̄выл школат ма̄ньщи ла̄тыӈ ханищтан нэ̄г рӯпиты. Ты коныпал ня̄врамыт са̄кныл хартуӈкве, ю̄нсхатуӈкве ос са̄всыр щирыл ма̄щтырлаӈкве ханищтыянэ. Такви тав Саранпа̄вылныл о̄лы, та ма̄т самын патыс, тот яныгмас. Ханищтахтуӈкве а̄стламе юи-па̄лт ма̄ньщи нэ̄  Ня̄рихумит па̄вылн рӯпитаӈкве кēтвес, та па̄сныл тот о̄лы. Са̄в та̄л школат ня̄врам ханищтым тав ма̄ньщи ла̄тыӈ ханищтан нэ̄пакыт такви хансыс. Ка̄ркамыг рӯпитанэ̄тэ ма̄гсыл Лариса Николаевна са̄всыр янытлан нэ̄пакытыл майлувес. Ма̄ньщи нэ̄ «Учитель года»  ос «Учитель родного языка и литературы ХМАО-Югры» нампа касылт мо̄т ханищтан хо̄тпат ёт касыс. Тав са̄в та̄л ма̄ньщи газета ёт рӯпиты, такви ос ня̄враманэ хансум потраныл, мо̄йтаныл тыг кēтыс. «Сохраним язык в семье»  нампа касылт ос мо̄т са̄всыр касылт ня̄враманэ касыгласыт. Тав ханищтан а̄гирищанэ-пыгрищанэ  о̄выл, китыт манос хӯрмит места са̄в щёс вӯйласыт.   

	Маргарита Фёдоровна Рябова 1996 та̄лт Белоярский район Ванзеват па̄вылт «Тутые» нампа ансамбль ва̄рыс. А̄гит ханты э̄ргыт э̄ргуӈкве ос йӣквыт йӣквуӈкве ханищтасанэ. Маргарита Фёдоровна ханищтам а̄гиянэ ань тав тэ̄латэ э̄лаль тотыяныл, та̄н ня̄врамыт ханты э̄ргыт э̄ргуӈкве ос йӣквуӈкве ань та̄нки ханищтыяныл. То̄ва 

	а̄гит А̄с-угорский театрыт рӯпитэ̄гыт. 

	1994 та̄лт Ха̄льӯс район Я̄сунт па̄вылт «Ма̄нь Ӯскве» нампа стойбище рӯпитаӈкве о̄вылтахтас. 20 та̄л сыс Я̄сунт па̄вылт кит со̄тыра арыгкем ня̄врам ӯщлахтас. А̄гирищит-пыгрищит Кондинский, Нижневартовский, Белоярский, Сургутский, Ханты-Мансийский ос Ха̄льӯс районытныл тот ӯщлахтасыт. Тюмень, Тобольск, Новосибирск, Пермь, Томск ӯсытныл Ямал, Эвенкия ма̄ныл, Удмуртия ос Коми республикал мӯй ма̄хум ос ня̄врамыт тув ялсыт. Ты коныпал ма̄хум Германия, Чехия, Венгрия, Канада, Эстония, Финляндия, Голландия, Франция ос США хо̄н ма̄ныл тув ёхталасыт. Ӯщлахтын ма̄т Любовь Павловна Стаканова кӯщаиг са̄в та̄л о̄лы. Тав «Ма̄нь Ӯскве» рӯпитан ма̄гсыл са̄в ё̄р тув  пиныс, сака са̄в рӯпитас.  

	Ма̄н, редакцият рӯ-питан ма̄хум, «Ма̄нь Ӯскве» нампа стойбищат рӯпитан хо̄тпат, Лариса Николаевна Карпенко, Маргарита Федоровна Рябова сымыӈыщ янытлыянӯв. Та̄н э̄лаль ос аквта щирыл ка̄ркамыг вос рӯпитэ̄гыт, ма̄ньщи ос ханты пēс йис ва̄рмалянув э̄лаль вос тотыяныл.

	Людмила Тасманова

	 
