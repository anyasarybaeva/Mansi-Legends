
Ха̄льӯст «Э̄лаль» нампа сосса мир предприятият Ольга Константиновна Филиппова пуӈктоты, та̄н щēмьяныл ёт 1998 тāл па̄сыл рӯпитаӈкве ōвылтахтасыт. 2012 тāлт «Со̄рни сэ̄й» нампа ӯщлахтын ма̄ ва̄рсыт.
«Со̄рни сэ̄й» сака нё̄тнэ вōр мāт о̄лы, тэ̄лы порат мāхум сыпныл ёлаль тах­суӈкве, атыӈ хӯл исмит тэ̄пъялаӈкве ёхталэ̄гыт, ты мā Ха̄льӯсныл 3 арыг­кем вēрыс­тат ōлы. Ам таве ва̄рнэ рӯ­пататэ урыл китыгласлум:
– Ольга Константино­вна, «Э̄лаль» предприя­тият ос «Сōрни сэ̄й» ӯщ­лахтын ма̄т манхурип рӯ­пата вāрегы̄н?
– «Э̄лаль» нампа пред­приятие сака са̄в тāл рӯпиты, ты тāл 26 тāлув тōвлы. Мāн сувенирыт, ка̄тыл пормасыт ва̄рēв, ё̄рнкол пантнэ ма̄гыс парщин ю̄нтэ̄в ос мӯй­луӈкве ёхталан ма̄хум ма̄гыс ка̄с вāрēв.
Са̄в тāл мāн Ханты-Мансийск ӯст рӯпитасӯв, са̄всыр мо̄т ӯсытын ялсӯв, мирн сосса ма̄хум ōлупса урыл потыртасӯв.
2003 тāлт Ханты-Мансийск ӯст ōвыл щёс биатлон каснэ яныг ва̄р­маль ōлыс, са̄всыр мōт хōн мāныл ты ӯсн касуӈ­кве ма̄хум ёхталасыт, са̄в мӯй хōтпат ōлсыт, биа­тлонный центр ōлнэ мāт мāн ё̄рнкол тӯщтыг­ласӯв, мӯй ма̄хум сувени­рыт ёвтсыт, хӯл исмитыл ос исум ща̄ил айтсанӯв. Та юи-па̄лт кāсыӈ тāл са̄в рай­онытныл ма̄хум ёхталаӈкве патсыт.
Лов та̄л сыс мāн та каснэ ма̄т акваг рӯпита­сӯв, тувыл мāн колтāглыл ма̄нки рӯпитаӈкв пат­сӯв. Ма̄н ос китыт рӯпата ōньщēв, «Со̄рни сэ̄й» нампа ӯщлахтын ма̄т рӯ­питэ̄в. Мӯй ма̄хум сосса мирыт культура ёт вāй­хатэ̄­гыт.
– Мӯй хōтпат ӯщлах­тын ма̄гыс манхурип ка̄с «Со̄рни сэ̄й» ма̄т щё̄питэгы̄н? Са̄в ма̄хум ёхталэ̄гыт?
– «Со̄рни сэ̄й» пāвыл 2012 тāлт рӯпитаӈкве ōвылтахтас. Са̄всыр сус­сылтапыт сунсуӈкве рōви ос пēс йис порат хумыс сосса мир ōлсыт, мāн палтув акв хōтал сыс щēмьял ōлуӈкве рōви. Анна Митрофановна Конькова «Сказки бабу­шки Аннэ» хансум мōйтэ щирыл ня̄врамыт ёт спек­такль щё̄питэ̄в ос суссыл­тэ̄в, са̄ӈквылтапыл ёнгуӈ­кве ханищтыянӯв.
Ма̄н палтув мāщтыр хōтпат ёхталэ̄гыт, мӯй хōтпат хӯл сов тынтлэ̄гыт ос тучаӈ хӯрыг ю̄нтэ̄гыт, сāсныл са̄всыр хусапыт вāрēгыт, ма̄ньщи ос ханты нуйсахи йинуӈкве ос хо­рамыл ю̄нтуӈкве ханищ­тавет, а̄канит ос са̄всыр сувенирыт вāрēгыт. Мāн атыӈ са̄лы нё̄выль ос хӯл исмит пāйтэ̄в, ня̄нь вāрēв, па̄йтым пил ёт щāил ай­тыя­нӯв.
Тэ̄лы порат ма̄н лӯимāвт сака ащирмаӈ кос, ос ёмас, нё̄тнэ пора. Хунь мāн мāвн мӯй мāхум ёх­та­лэ̄гыт, тāн тыт сака ща̄гтэ̄гыт. Тӯйтыӈ йӣвыт ос лӯи вōт мāнки хōта­лув тамле хурипаг о̄лы. «Сōрни сэ̄й» нампа ма̄т сып ōлы, ка̄миньт, пувыр ватрушкат ос тюбингыт мāхманув тыт виӈкве вēрмēгыт ос сыпныл тахсуӈкве.
Ӯщлахтын мāн са̄в мāхум ёхталы, мōт хōн ма̄т ōлнэ хōтпат о̄с ōлсыт. Мāн предприятияв сосса культура ма̄гыс ӯргалан ос э̄рнэ тэ̄ла вāри, ня̄в­рамыт ос мāньлат хōтпат тāнки культураныл ос щāнь лāтӈаныл вос ва̄га­ныл ос э̄лаль вос тотыя­ныл.
Мāн, редакцият рӯ­питан хōтпат, Ольга Конс­тантиновна ос тав щēмьятэ яныг пӯмащипа лāтӈыл лāвилӯв, на̄н яныг вāрмаль сосса культура ма̄гыс вāрегы̄н, Хāльӯс районын мӯй мāхум ёх­талаӈкве ос ӯщлахтуӈ­кве сака э̄руптэ̄гыт. На̄н тэ̄лан са̄в тāл э̄лаль вос рӯпиты, «Сōрни сэ̄й» пāвылн са̄в мāхум вос ёх­талэ̄гыт. Тōрум ёт, Ōтыр ёт вос ōлэгы̄н!
Оксана АЛБИНА
