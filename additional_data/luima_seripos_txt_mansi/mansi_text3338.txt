
Ювле хультум э̄тпост «Диалог национальных культур»  нампа форум Ханты-Мансийск ӯст рӯпитас.  Ты ёмас ва̄рмаль  «Культура» нампа кол щё̄пита̄лыглас. Ма̄хум форумн атыглан ма̄гсыл та̄н Россия Президент па̄лыл грант-олныл та̄стыглавēсыт.

	О̄выл хо̄талэ̄т та̄н  са̄всыр ханищтапыл ва̄рыглавēсыт ос кинал суссылтавēсыт. Китыт  хо̄талэ̄т са̄всыр мирыт пēс йис ва̄рмаляныл э̄лаль хумус тотуӈкве ос халанылт юртыӈыщ хумус о̄луӈкве, та урыл потыртасыт. 

	Ты э̄лы-па̄лт округув янытыл рӯпитан культура колыт халанылт кассыт. Форум о̄лум порат ты касылт но̄х-патум колыт янытлавēсыт. О̄выл местал Сургутский район Русскинская па̄вылт о̄лнэ культура кол майвес. Тот рӯпитан  хо̄тпат хантыт ма̄хум пēс йис ва̄рмаляныл э̄лаль тотыяныл. 

	Нижневартовск ӯст рӯпитан культура кол китыт места вистэ. Хӯрмит местал Нефтеюганск ӯст о̄лнэ кол майвес. Ты колыт кӯщаяныл Ханты-Мансийск ӯсн во̄виньта̄лвēсыт ос ты форум рӯпитаме по-рат янытлан нэ̄пакыл мӯйлуптавēсыт. 

	Ты юи-па̄лт ма̄хум та̄нки рӯпатаныл урыл пуссын потыртасыт. Сыктывкар ӯсныл Российский финно-угорский центр кӯщай  нэ̄ Татьяна Барахова ёхталас. Тав ла̄выс,  та̄н финно-угор мирыт пēс йис ва̄рмаляныл ос ща̄нь ла̄тӈаныл э̄лаль тотуӈкве о̄с нё̄тэ̄гыт. Ты рӯпата та̄н ищхӣпыӈ ут хосыт ва̄рēгыт. 

	Ань та̄н интернетыт я̄нас ло̄пс о̄ньщēгыт, тот рӯтыг о̄лнэ мирыт урыл са̄всыр ля̄ххалыт хансэ̄гыт.Са̄всыр хансым потрыт ос кинат тув ва̄рияныл.  Центрыт рӯпитан хо̄тпат кинат о̄с та̄нки по̄слэ̄гыт. Мо̄лты та̄л та̄н округувн ёхталасыт. Ха̄льӯс районын ялсыт, тот ма̄ньщи ма̄хманув урыл кина по̄слысыт ос намаясаныл – «Манси.  Путь промысла». 

	Тав ла̄выс, ты кинаныл са̄всыр ма̄т ань суссылтыяныл. «Берегиня» нампа ки-на суссылтан мирхал фестивальн Архангельск ӯсн кēтсаныл. Ма̄ньщиянув урыл по̄слум кинаныл тот  но̄х-патыс ман а̄ти мо̄тыт газетат ловиньтэ̄н. 

	Людмила Теткина
