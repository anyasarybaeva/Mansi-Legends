
Когалым ӯст «Галактика» нампа спортивно-культурный комплекс о̄лы. Ты сака яныг кол-капай, ма̄хум тув ӯщлахтуӈкве ялантэ̄гыт. 
Ты кол кӯщай ва̄ӈын хум Андрей Александрович Фролов тох потыртас:
– Тув ка̄сыӈ хо̄тал са̄в хо̄тпа ёхталы, янге-ма̄не тот татем ӯщлахтэ̄гыт, ёнгасэ̄гыт. «Акватика» нампа хӯлыӈ океанариум о̄лы, «На гребне волны» нампа аквапарк, товлыӈ ӯйит ма̄гыс я̄нас колнак о̄ньщēв, хорамыӈ лӯп­тат янмалтан «7 садов» колнак, ня̄врамыт ён­га­лтан ма̄гыс сыре-сыр колнакыт, кина суснэ кол, та маныр пуссын о̄лы. 
Ма̄к яныг тэ̄ла – хунь э̄лумхо̄лас инструктор хо̄тпа ёт яныг аква­риумын мӯрмēг. Вит тӣвырт уйигтан ма̄гыс водолазный кощтюм пара масэ̄г, тувыл хӯлыт ос акулат о̄лнэ ма̄н та̄ртавēг, тот хӯлыт халт та уйигтэ̄г. 
«Галактика» колт акв хо̄тал сыс сунсыг­лахтуӈкве хунь то̄выл­хаты, тув хӯрмах-нилах хо̄тал ялантаӈкве э̄ри. Ма̄хум са̄в ма̄ныл ёхталэ̄гыт – Ноябрьск, Сургут, Нижневартовск ос Нефтеюганск ӯсыт­ныл. Мо̄т ма̄ныл о̄с ювыт – Тюменский, Свердловский, Омский областитныл, Казах­станыл. 
Ты пилыщмаӈ а̄гм э̄лы-па̄лт «Галактикан» э̄тпос сыс 123 со̄тыра са̄виттем хо̄тпа щалтсас. Ма̄хум яныгхо̄тпаныл ос щар ма̄нь ня̄враманыл ёт ёхталэ̄гыт, хо̄тал па­лыт тот та ӯщлахтым ё̄мыгтэ̄гыт. 
Ма̄н ань гостиницат о̄щнэ то̄ва кӯщаит ёт потыртахтасув, ань ты колн ёхталан мӯй ма̄хум ма̄гыс о̄лнэ колнак вос та̄стэ̄гыт, тот о̄лнэ̄ныл порат сака са̄в олн ул вос ойтэ̄гыт. Мӯй хо̄тпат тот китах-хӯр­мах э̄т хӯлэ̄гыт, аквол­паг Когалым ӯсув сунсуӈкве а̄лымēгыт, пӯмщалахтым ё̄мыг­тэ̄гыт. 
Адресув ос телефона­нув пуссын ищхӣпыӈ утыт хансым о̄лэ̄гыт, тот ловиньтэ̄н. 
Округт о̄лнэ я̄тил мир, ма̄ньщи ма̄хум, ма̄н ӯсувн ӯщ­лахтуӈкве ёхталэ̄н. Пус ка̄т, пус ла̄гыл о̄лэ̄н. 
Светлана РОМБАНДЕЕВА
