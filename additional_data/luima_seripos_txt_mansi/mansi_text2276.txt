

	Ты хурит по̄слым а̄гирищ Мадина Исенова Сургутский район Лянтор ӯст о̄лы. Тав китхуйплов та̄лэ то̄влыс, хо̄тыт классыт ханищтахты. Тӯяг Ханты-Мансийск ӯст ма̄щтырлахтан ня̄врамыт ма̄гыс конференция ва̄рыглавес, тав та порат тыг ёхталас.

	Ань казах ма̄хум пēс йис та̄гыл войлокыл ковёр хумус ва̄рēгыт, тав таи суссылтас, мастер-класс ва̄рыглас. Янге-ма̄не тав ётэ рӯпитасыт, тавēн нё̄тсыт. Ва̄рум ковёраныл татем нё̄тнэ̄г тэ̄лыс. Мадина тох ла̄выс: «Тамле ковёрыт ам Казахстан ма̄т Астана ӯс музейт ка̄саласум. Тув акван-атым тамле пормасыт са̄всыр щирыл ва̄рим о̄лэ̄гыт, татем нё̄тнэ̄т. А̄нум сака пӯмыщ о̄лыс, та̄наныл маттем та сунсыгласанум. Тувыл тамле ут ва̄руӈкв Лянтор ӯст о̄лнэ «Школа рукоделия» колт ханищтахтуӈкве патсум. Тот ма̄нь ут ва̄рсум, ань ос тыт татем яныг ковёр капай тэ̄лыс. А̄нумн са̄в хо̄тпа нё̄тсыт, та̄нанылн пӯмащипа ла̄тыӈ ла̄вēгум, таве амттем ва̄руӈкве хунь вēрмынувлум».

	 

	Светлана Матвеева
