

	Ань юи-о̄выл та̄лыт сыс па̄влыӈ ма̄т о̄лнэ ма̄хум ӯйхул о̄ньщуӈкв патсыт. Та̄нанылн нё̄тнэ ма̄гыс округ бюджетныл ань олн-нё̄тмил та̄ставе. 

	Ювле хультум э̄тпост ма̄н округув Россия сельский хозяйство министерства па̄лыл 25 миллион солко̄вил майвес. Ты олныт ӯйхул о̄щнэ ма̄хум халт уртавет. 

	Кондинский районт о̄лнэ Дальний нампа па̄вылт Фёдор Чурилович о̄лы, тав о̄с фермерыг рӯпиты. Ты та̄л тав олныл нё̄твес, ты олнытыл тав йильпи мискол ӯнттыс. Мисанэ поснэ ма̄гыс са̄всыр э̄рнэ ут ёвтыс.  Тэ̄лы щаквит ва̄рнэ заводэ рӯпитаӈкв тах та о̄вылтахты. Акв хо̄тал сыс тав 10 со̄тыра тонна щаквит ва̄руӈкв номсы. 

	Ань ты ёмас тэ̄ла акваг э̄лаль тотуӈкв патаве. Ты хосыт ма̄н округувн  мо̄т э̄лы ма̄ныл нё̄выль тотуӈкв ат э̄ри, щаквит тотуӈкв ат э̄ри.

	 
