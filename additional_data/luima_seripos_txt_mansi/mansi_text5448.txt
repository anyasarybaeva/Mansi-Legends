
Ня̄хщамво̄ль — пēс йис па̄выл. Во̄ле ла̄ваве — «На̄ӈксамыӈ во̄ль», рущ ла̄тӈыл тох толмащлаве: на̄ӈк сам — «иголка лиственницы», во̄ль – «плёс». Пēс йис порат ла̄выглавес: «Няксимвольское княжество». Пēс потыр щирыл: Э̄рыг О̄тырыт ёвтыл ня̄л та̄ратасыт, хоталь ня̄л паты, тот па̄выл та ēмты.
Ма̄ньщит Нё̄р та па̄лныл тыг ёх­тысыт. Пēс порат та̄н Пещар, Мезень, Вычегда, Лӯ­сум, Чусовая, Полум ос мо̄т я̄т ва̄тат о̄лсыт. Ня̄хщамво̄льт пēс «щи­прах лё̄ӈх» о̄лыс, рӯщ ла̄тӈыл «Сибиряков­ский тракт» ла̄ваве. 1893 та̄лт купса хум А.М. Сибиряков па̄вылт ялпыӈкол ӯнттыс, ла̄в­вес «Никольская цер­ковь Сосьвинской во­лости». Ялпыӈколт ня̄врамыт ханищта­вēсыт.
Доминика Сера­пионовна Онуфриева та колт ханищтахтас, тувыл Тобольск ӯсн ялыс, ювле ханищ­тан нэ̄г рӯпитаӈкв ёхтыс. О̄выл потрыт школа урыл 1911 та̄лт нэ̄глысыт. Э̄ква рӯпа­татэ урыл «Ежегодник Тобольского музея» нампа нэ̄пакт хансыг­лавес ос музейн ва̄т ну­пыл китахкем пормас тотвес, Та̄гт ва̄тат хо̄нт­вēсыт».

Школат Нё̄рахит, Яныгпа̄вылт, Усть-Маньят рӯпитасыт. Эт­нограф-хум В.Н. Чер­нецов хунь тыг ёхталас, нэ̄пакēт хансыс: «Ам школан щалтсум, ня̄в­рамыт ханищтахтэ̄­гыт: ма̄ньщит — онтолов пыг, хӯрум а̄ги; 12-23 та̄л яныт. Та пыгыт ёт ту­выл во̄раяӈкв ял­сум». Та̄н таве ма̄нь­щи ла̄тӈыл потыртаӈкв ханищтасаныл, тав ла̄в­вес — «Лӯсум хум».
Ханищтан нэ̄ Анас­тасия Федоровна Ко­жевина Ха̄льӯс район Нё̄рах па̄вылн ёхтум ма̄хум ма̄гыс школа пӯнсуӈкв кēтвес. Та̄н рущ ла̄тӈыл нё̄ргатах­тым-э̄ргим потыр­тасыт. Школат хо̄тхуй­плов ня̄врам о̄лсыт: Собяниныт, Бурман­товыт, Носовыт, Па­шиныт.
Ня̄хщамво̄льт ты сыс са̄всыр школат о̄л­сыт: аква – кит колна­кыӈ, тот хӯрум класс ханищтахтасыт; мо̄­таныт са̄т классыӈ. Са̄т классыӈ школа ка̄­тыл по̄слум хумн Вла­димир Игошевн хурин по̄сла̄лвес. Мо̄т школа — онтолов класс о̄ньщас, кит сменал ханищтах­тасыт, э̄л нё̄твес. 2019 та̄лт рӯпитанэ̄тэ па̄с­ныл налыман та̄лыг ēмты.

Ань кирпащ шко­лав кит накпа, кит со̄тыра кит та̄лт таквсы пӯсвес. Та таквс ялпыӈ хо̄тал ва̄рыгласӯв.
Ня̄хщамво̄ль шко­лат мирн ва̄нэ хо̄тпат ханищтахтасыт. Москва ӯс миркол кӯ­щай Сергей Семенович Собянин па̄влувт самын патыс. Кит та̄л сыс таве ханищтан нэ̄ Прасковья Гавриловна Ануфриева хансуӈкв, ловиньтаӈкв ханищтастэ.
Ты исколат наукат кандидат нэ̄ С.А. Попо­ва (Вокуева), поэтес­са Н.Г. Рукова (Ануф­ри­ева), стихыт, порыт хаснэ ма̄ньщи нэ̄ М.Т.Двинянинова (Но­мина) ханищтахта­сыт. «Золотой фонд на­рода манси» нампа нэ̄­пакн хансым хо̄тпат — Г.К. Ал­гадьева (Самбиндало­ва), Е.К. Самбиндалова, Е.И. Адина (Алгадьева) ос мо̄т ма̄хум ма̄н шко­лавн ялантасыт. Учёный ма̄хум пēс потыр ма̄гыс ос та̄нки рӯпатаныл хан­суӈкв тыг ёхталасыт.
Ва̄т нупыл ат та̄л Ня̄хщамво̄ль шко­лат ня̄врамыт ма̄ньщи ла̄­тыӈ ханищтэ̄гыт ос та па̄сныл «Лӯима̄ сэ̄ри­пос» газетан потра­ныл, мо̄йтаныл, потыр-ло̄мтаныл хансэ̄гыт ос кēтэ̄гыт.
