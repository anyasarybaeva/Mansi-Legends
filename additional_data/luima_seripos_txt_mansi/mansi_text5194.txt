
Ма̄н ань о̄лтēвт сакныл матыр пормас хартэ̄в – турло̄пс, пальсак манос олнкас. Ос пēс порат сосса ма̄хманув сакныл хумус хартсыт, манхурип пормас ва̄рсыт, ма̄н ань торыӈ аты ва̄глув. Хотьют хумус ха̄сы, хумус номсы, тох та ва̄ри, та ма̄щтырлы. 
Пēс щирыл сакныл хартнэ тэ̄ла ханищтан ма̄гыс ма̄ньщи ос ханты нэ̄т Ха̄льӯс район Ягрим па̄вылт акван-атхатыгласыт. Район янытыл тув атпан арыгтем хо̄тпа ёхталас — Ха̄льӯс, Кульпас, Тэ̄к, Восыӈтӯр ос А̄нъя па̄влытныл нэ̄квет, ма̄ньлат а̄гит  ос  а̄гирищит.
Ты тэ̄ла палт Любовь Васильевна Кашлатова тав пуӈктоты. Нэ̄  тох  потыртас: 
— Тынакт ма̄н пēс щирыл сакныл хартнэ тэ̄лав ханищтан ма̄гыс акван-хо̄нтхатсув. Округт о̄лнэ сосса мир но̄х-во̄рмалтан программа о̄влэ̄т 2015-2018 та̄лыт сыс рӯпитас, тувыл э̄лаль тотвес. Тамле хо̄нтхатыглапыт ма̄н ань 2025 та̄л мус ва̄руӈкве вēрмēв. Тувыл э̄лаль олныл миӈкве патавēв ман а̄ти, хунь ва̄ве. Ма̄н ань атыт щёс ты атхатсӯв. Мо̄лты ю̄нсхатасӯв, ань ос сакныл  хартэ̄в. 

Хунь о̄выл тамле хо̄нтхатыглап ва̄руӈкве номылматсӯв, ам ма̄щтыр нэ̄т нупыл ла̄всум: «Маныр о̄ньщегы̄н, пуссын ёт-тотэ̄н». Номсэ̄гум, пуссын акван-ёхтэ̄в, пормасыт аквъёт сунсыглыянув. То̄нт тах на̄ӈки, маснут ос о̄щнут ёмащакв ва̄рим о̄лы ман а̄ти. Та о̄выл семинарын ам яныг учёный нэ̄ – искусствовед ос краевед Наталья Николаевна Фёдорова во̄выгласлум, тав ань сосса нэ̄т ёт вос потырты. 
Матыр ат те торгамтэ̄гыт, вос хӯлтыянэ, маснут манос хотты пормас ма̄к э̄рнэ щирыл хумус ю̄нтуӈкве э̄ри. 
Учёный нэ̄ потре хӯнтлэ̄гыт, тах ат ла̄вēгыт, ты  ам  тох  таӈхēгум.
То̄нт яныг спорт-комплекс колн пормасанув тотсанув, ла̄кква-пинтлысанув, колнор онтсыл тагталасанӯв. Суссылтапув сака яныг о̄лыс, ка̄сыӈув таса̄вит о̄щнут тотыс. Наталья Николаевна ка̄сыӈ пормас сунсыгластэ, ка̄тыл ма̄лащластэ, нэ̄т ёт потрамас, ла̄выс, хоты маснут пēс щирыл ва̄рим о̄лы, то̄ват ос ёмащакв щё̄питаӈкве  э̄рēгыт. 

Та порат потыртахтасӯв, тамле яныг суссылтапыт воссыг ва̄руӈкве ат патэ̄в. Хӯрум хо̄тал сыс са̄в матыр ва̄руӈкве хунь а̄лымēв, акв хотты тэ̄ла урыл потыртэ̄в. Та юи-пал та̄л Тэ̄к па̄вылн ялсӯв, тот са̄с ёт рӯпитасӯв, со̄втыт ос хусапсовыт ю̄нтсӯв. Хӯрмит щёс Ха̄льӯст хо̄нтхатыгласӯв, тот нуйныл па̄квпалыт йинуӈкве ос ю̄нтуӈкве ханищтахтасӯв. Мо̄лты та̄л тыт, Ягримт, ма̄ньщи ос ханты нуйсахи ю̄нтсӯв. 
Тыг йимув э̄лы-па̄лт ка̄сыӈ нэ̄н ла̄всум, хотьют пēс нуй сахи о̄ньщи те, ёт-тотэ̄н, тувле сунсым ю̄нтуӈкве патэ̄в. Йильпи щирыл ва̄-руӈкве ат патэ̄в, пēс ма̄хманув хумус ю̄нтсыт, тох йинэ̄в, щё̄питэ̄в. Рӯпатав семинарт о̄вылтылӯв, э̄лаль юн ю̄нтылӯв. 
Тыт акв нуйсахи ва̄сӯв, мощ ма̄ньщи щирыл ос мощ ханты щирыл ю̄нтыма. Па̄квпаланэ ма̄ньщи па̄квпалыт кос, ос кит оспа хорам ю̄нтнэ то̄рыл ю̄нтыма. Ма̄ньщит акв оспа хорам ва̄рēгыт,  хантыт  – кит. 
— Любовь Васильевна, наӈ о̄с улпыл нэ̄т ёт потрамēгын, э̄лнаӈ ма̄хманув хумус ма̄щтырласыт,  ханищтыянын?
— Атхунь, о̄влэ̄т ма̄н потрамēв, хотьют пēс пормас о̄ньщи те, суссылтытэ, ла̄ви, хотьютн ва̄рвес, хо̄т ос хунь ю̄нтвес. Ам нэ̄квет нупыл ла̄вēгум, ма̄навн ань таима̄гыс ханищтахтуӈкве э̄ри, пормасанув пēс ма̄хманув ва̄рыгламаныл хольт вос щё̄питыянӯв. Ма̄нти номыл-матнэ̄в щирыл ул вос ю̄нтэ̄в, та̄н тэ̄ланыл э̄лаль вос тотыянӯв. 
Сосса ма̄хманӯв ка̄сыӈ ма̄т та̄нти щираныл ю̄нтсыт — Тэ̄к па̄выл нэ̄ тох ва̄рыс, Кульпаст, Восыӈтӯрт манос Ло̄пмуст ма̄хум маснутаныл щар мо̄т хурипат. Хотьютув хотыл о̄лы, тот о̄ньщам маснут хольт вос ю̄нты. Ка̄сыӈув такви ва̄рнэ тэ̄латэ мӯсхал щирыл вос ханищтытэ, матыр-а̄ти та̄ра вос патты, вос кисхаты. Тох рӯпитаӈкве патэ̄в те, ма̄н маснутанув э̄сгуӈкве патавет. Ва̄нэ хо̄тпа тах ла̄ви, суп манос сахи татем ёмащакв ю̄нтыма, пēс ма̄хманув тамле маснутыл ты о̄лсыт. 
Тамле хо̄нтхатыглапыт кастыл ам я̄нас потрыт щё̄питэ̄гум, рущ щирыл ла̄ваве «доклад». Мо̄лты ханса урыл потыртасум — хунь тэ̄лыс, о̄влэ̄т хо̄т ка̄салавес, маныр тармыл щуртвес, хумус йинуӈкве патвес, та маныр. Тынакт ос сакныл хартнэ тэ̄ла о̄вылтыт потыртасӯв, тувыл щакщуӈкве  та  ӯнтсӯв.
Ма̄щтыр ма̄хум ма̄н район янытыл кинсэ̄в. Па̄влытныл ёхталам нэ̄т нупыл акваг ла̄всалэ̄гум, пēс тэ̄лат ва̄нэ хо̄тпат ёт ва̄йхатэгы̄н те, а̄нумн ла̄вēн, свонитэ̄н. Ам та̄н наманыл нэ̄пакын хансыянум, тувыл хунь тамле семинар ва̄рēв, та̄наныл пуссын во̄виянӯв. Тыт аквъёт рӯпитэ̄в, халувт ханищтахтэ̄в. 

Ам ма̄к таи таӈхēгум, хо̄тпа ёмащакв ма̄щтырлаӈкве вос ханьщувлы. Пēс порат ю̄нтым маснутыт вос ва̄ганэ, та щирыл вос йины, тувыл ущ вос ю̄нты. Сакати акв хотьютув  «Народный мастер» намыл вос минуве, районув янытыл тамле нам нэ̄мхотьют  ат  о̄ньщи. 
Ам номсэ̄гум, хуньт тах ма̄н нэ̄квенув ос хум хо̄тпанув наманыл ва̄ӈкве патавет. Ань сустēмт, то̄ваныл сака ёмас пормас ва̄рēгыт, нё̄тнэ па̄квпалыӈ супыт  ю̄нтэ̄гыт.
— Наӈ супын татем нё̄тнэ, хотьютн  ю̄нтвēсын?
— Ты амти ю̄нтум супум. Ам Мулигорт па̄вылт самын патсум, яныгмасум. Супум та ма̄хманув о̄ньщам маснутаныл хольт ва̄рыслум. 
Ма̄ньщи ос ханты нэ̄т хӯрум хо̄тал сакныл турло̄пс хартсыт. Хотьютаныл турло̄пс ва̄руӈкве ха̄сы, суссылтас, хумус э̄ри хартуӈкве, манса̄вит оспа сак тув ва̄руӈкве э̄ри. Ат ха̄снэ хо̄тпа ханищтахтас, сунсыс, хумус мо̄т нэ̄т рӯпитэ̄гыт. 

Кульпасныл ёхталам ма̄ньщи нэ̄ Зоя Петровна Тоголмазова ла̄вме щирыл, тамле хо̄нтхатыглапын тав ка̄сыӈъēмт ёхталы. Такви юн акваг ю̄нсхаты, ма̄ньщи суп манос ла̄гыл маснут пуссын ю̄нты. Увщитэ Нина Петровна Неттина Тэ̄к па̄вылныл ёхталас. Са̄в ма̄ньщи нэ̄т Восыӈтӯр па̄вылныл о̄лсыт. Ягрим нэ̄ Марина Сергеевна Вынгилева тув апыгрищаге ёт ёхталас. Ня̄врамыг ма̄ньщи супыл масхатым о̄лсы̄г, сак хартуӈкве о̄с ханищтахтасы̄г. Тэ̄к па̄вылныл о̄лум ханты нэ̄ Зоя Абрамовна Новьюхова щащēкватэ ва̄рыглам турло̄пс суссылтастэ, ла̄ви, тавēн яныгса̄т  арыгтем  та̄л.
Хо̄нтхатыглап оиг-пам э̄лы-па̄лт ка̄ркам нэ̄т ма̄ньщи ос ханты э̄ргыт э̄ргысыт, йӣквсыт. Любовь Васильевна Кашлатова та̄наныл янытласанэ, ла̄выс, мо̄тыт щёс совъя ва̄й ва̄руӈкве патэ̄гыт.

