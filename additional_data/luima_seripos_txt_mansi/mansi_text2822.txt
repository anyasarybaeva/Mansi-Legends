
Яныгпо̄ль э̄тпос 9 хо̄талэ̄т Ханты-Мансийск ӯст о̄лнэ ма̄хум Ӯринэ̄ква янытласыт. Ӯскант, Лосев нампа паркыт, китхуйплов щё̄с порат мир та атхатас. Йис та̄гыл ма̄ньщи ос ханты ма̄хум Ӯринэ̄ква янытласыт. Тӯяг, тав ёхтынэ̄тэ порат, матыр а̄ны-са̄н щё̄питасыт, ялпыӈ хо̄тал ва̄рыгласыт.

	О̄выл ла̄тыӈ округ губернатор ва̄ӈын хум палт советникыг о̄лнэ нэ̄ Людмила Алек-сандровна Алфёрова 

	ла̄выс: «Округ кӯщаит ма̄н культурав янытлыяныл, тамле ялпыӈ хо̄талыт ва̄руӈкве ма̄навн та̄н ты нё̄тэ̄гыт, олн-ло̄мтыл та̄ставēв. Таима̄гыс ма̄н ань тыхо̄тал мӯйлэ̄в, Ӯринэ̄ква янытлылӯв. Ювле хультум та̄л 

	сыс самын патум ня̄врамыт ты порат ты янытлавет. Ӯсувт китса̄тыл мощ арыгнув ня̄врам самын патыс». 

	Ханты-Мансийск ӯст та̄л сыс самын патум то̄ва ня̄врамыт наманыл ла̄ввēсыт, ща̄нь-а̄щаныл янытлавēсыт, сценан но̄х-во̄ввēсыт, мӯйлупсатыл ос 

	янытлан нэ̄пакытыл майвēсыт. 

	Ты хо̄тал кастыл ня̄врамыт халт конкурс ва̄рыглавес, та̄н ма̄ньщи ос ханты ла̄тӈыл потрыт ос стихотвореният хассыт. Но̄х-патум а̄гирищит-пыгрищит янытлавēсыт. Кит ма̄ньщи ня̄врамыг наманэ̄н ла̄ввесы̄г – ты Катя Мерова ос Саша Слугин. Катя технолого-педагогический колледжит ханищтахты, Саранпа̄-вылныл о̄лы. Саша ос Ханты-Мансийск ӯст о̄лы, хо̄тыт классыт ханищтахты. Ка̄сыӈ та̄л яныт ня̄врамыт я̄нас янытлавēсыт, тэ̄н сас китыт места висы̄г. Янытлан нэ̄пакыл ос мӯйлупсал майвесы̄г.

	Раиса Германовна Решетникова, ма̄ньщи ос ханты газетаг палт пуӈк тотнэ нэ̄, тох ла̄выс: «Ты конкурс ма̄н намаяслӯв – «Ими 

	гордится Югра». Округ янытыл о̄лнэ са̄в ня̄врам потрыт ос стихотвореният ма̄ньщи ос ханты ла̄тӈыл хассыт, ты конкурсын кēтсаныл – 38 ня̄врам хассыт. Матъёмас соссаӈ ня̄враманув ща̄нь ла̄тыӈ ханищтэ̄гыт, потрыт хансэ̄гыт. Ты ма̄гыс ма̄н сыманув сака ща̄гтсыт. Ка̄сыӈ потыр ос стихотворение ма̄н ловиньтаслӯв, тувыл ма̄к ёмас рӯпатат пēриясӯв. Но̄х-патум ня̄врамыт ма̄н 

	ань ты янытлыянӯв, диплом-нэ̄пакытыл мыганӯв ос мӯйлупсатыл щё̄питасанӯв». 

	Ня̄врамыт янытлан юи-па̄лт концерт суссылтавес. Са̄в ансамблит выступайтасыт, сценат ма̄ньлат ма̄хум ос яныгхо̄тпат маттем та э̄ргысыт, йӣквсыт.

	Ӯринэ̄ква хуритэ ва̄рнэ конкурс о̄лум, щар ма̄к ёмас костюмыл о̄лум ма̄хум сценан во̄выглавēсыт, та̄нти ка̄тыл ва̄рум утаныл суссылтасаныл. Ты ма̄хум о̄с янытла-вēсыт, мӯйлупсатыл майвēсыт. 

	Ма̄хум ӯскан янытэ̄т мӯйлысыт - са̄всыр ёнгилыт ва̄рыглавēсыт, мастер-классыт, каснэ ва̄рмалит, ня̄врамыт по̄слысыт. Кит са̄лыиг аман хотыл тотыглавесы̄г, тэ̄н ляпатэ̄нт ма̄хум маттем та по̄слахтасыт. 

	Кит ё̄рнколыг тӯщталавесы̄г, ма̄хум исум ща̄ил айтвēсыт, со̄ламатыл тыттувēсыт. Хо̄тал палыт выставка рӯпитас, соссаӈ ма̄хум ка̄тыл ва̄рум пормасаныл, маснут, хӯл ос мо̄т са̄всыр ут тыналавес. 

	 

	Светлана Ромбандеева
