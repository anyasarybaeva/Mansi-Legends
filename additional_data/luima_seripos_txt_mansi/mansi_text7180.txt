
Ты э̄тпост округ кӯщай ва̄ӈын хум Алексей Охлопков, округ Рос­пот­реб­надзор кӯщай нэ̄ Майя Соловьёва ос полицият кӯщай ва̄ӈын хум Дмитрий Красников ля̄ххал тотнэ колн ёхталасыт. Ань ма̄хум хащта̄л а̄гмыл ул вос ēмтэ̄гыт, манырсыр рӯпата ва̄раве, та̄н ты урыл потыртасыт.
Ань ты а̄гмыл иӈ са̄в ма̄хум ēмтэ̄гыт, тыима̄гыс ань яныг таквс э̄тпос 21 хо̄талэ мус ялпыӈ хо̄та­лыт ос са̄в мир акван-ат­хатнэ мӯйлын ва̄рмалит ва̄рыглаӈкве ат та̄ртавет. Студентыт ос пуссын ищ­хӣпыӈ ут хосыт юил ха­нищтахтуӈкве кēтвēсыт.
Округ кӯщай ва̄ӈын хум Алексей Охлопков ты урыл тох ла̄выс:
- Ма̄н та̄нки рӯпата ва̄рнэ хо̄тпат ма̄гыс са̄в­сыр нё̄тмилыт щё̄питым о̄ньщēв. Ты рӯпатав 2020 та̄лныл ёл ат по̄илтта̄лыс­лӯв. Ты а̄гм паттат та̄н ёмщакв олн сэ̄луӈкве ат вēрмēгыт. 
Округувт са̄в та̄л «Югорская региональная микрокредитная компа­ния» рӯпиты. Та̄н а̄рнта-олн ма̄нь процент щирыл майлэ̄гыт. Предприни­мате­литн нё̄тмил ва̄рнэ фонд ос та̄нки рӯпата ва̄рнэ хо̄тпатн нё̄тэ̄гыт. 
Тувыл яныг таквс э̄т­посныл ва̄т са̄грапнал э̄тпос мус тамле нё̄тмил ва̄раве. Рӯпата минэ хо̄т­пат та̄н палтаныл рӯпи­тан мир по̄хан кēтуӈкве ат патэ̄гыт, та̄н тыи ма̄гыс олныл ойтуӈкв патавет.  
Ань полицият ос Рос­потребнадзор ма̄т рӯпи­тан ма̄хум э̄тэ-хо̄талэ сыс пормас тыналан хо̄тпат, тэ̄нут колыт, мир ӯщлах­тын ма̄т, каснэ колыт, о̄лнэ-хӯлнэ ва̄рмаль э̄лаль тотнэ ма̄т, мир яласан автобусыт ос а̄гмыӈ хо̄т­пат юн вос ӯнлысыт, та̄н пус­сын уральтым о̄ньщияныл.
Полицият кӯщай ва̄ӈын хум Дмитрий Красников ла̄вме щирыл, округувт ка̄сыӈ хо̄тал 105 са̄вит патруль уральтахтым ӯсыт ос па̄влыт хосыт ё̄мыгтэ̄гыт. Тот пуссын аквъёт хӯрумса̄ткем э̄лумхо̄лас рӯпиты. Ты коныпал 70 я̄нас группа о̄лы. Тот ос яныгса̄т атпан са̄вит э̄лумхо̄лас яласы. Та̄н э̄тэ-хо̄талэ сыс супас ос нёлссамас лап-пантын мāрляӈ то̄р та̄л ё̄мыгтан яныгса̄ткем хо̄тпат, QR-код ат о̄щнэ хусахкем хо̄тпат ла̄пкатт манос мо̄т ма̄тт пувсаныл. Ты коныпал та̄н ка̄сыӈ хо̄тал самоизоляциян кēтым атса̄т са̄вит хо̄тпат ураль­тыяныл. 
Ты ва̄рмаль ма̄гыс пу­вим хо̄тпат 1 со̄тыра­ныл 50 со̄тыра мус штраф-олныл, кӯщаит ос 1 млн. солко̄ви са̄вит штрафыл пинуӈкве вēрмавет. 
Мо̄лты та̄л атпан нупыл ат са̄вит, ты та̄л ос хо̄тхуйплов штраф хассылтавес. Матъёмас ма̄хум ты хащта̄л а̄гм ёмщакв торгамтасаныл, ман яныт та̄рвит ты а̄гм тоты, ань ма̄хум пуссын ва̄гыт, ӯргалахтым о̄лэ̄гыт. 
Ань то̄ва хо̄тпат прививка-укол ат тӯщ­тысыт, ос нэ̄пак хотты ма̄ныл вимыт, э̄рттам та̄н прививка ва̄рсыт. Та̄н нупыланыл полиция ма̄хум уголовный тэ̄лат щё̄питасыт, тамле ощмар ма̄гыс та̄н сутытаӈкве патавет тах.
Майя Соловьёва ты хащта̄л а̄гм урыл тох потыртас, тав ла̄выс:
– Ты а̄гм лылыēпт яласы, тав молях ла̄кква-та̄рамлы. Тыима̄гыс супа­сын ос нёлссамасын ма̄р­ляӈ то̄рыл лап-пинэлы̄н, ка̄тагын ос рещин па̄сса масэ̄н. А̄гмыл ул вос ха̄х­тувесы̄н, халанынт лāкква-урхатым ё̄мыгтэ̄н. Пуста̄гыл о̄лэ̄н! 
Николай МЕРОВ
 
