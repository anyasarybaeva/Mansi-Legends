
Тох ля̄ххал тотнэ ма̄хум нупыл Государственный Дума депутат Павел Николаевич Завальный потыртас. Тынакт хум Ханты-Мансийск ӯсн ёхталас, хо̄нтхатыглап РИЦ «Югра» колт о̄лыс. 
Ля̄ххал тотнэ ма̄хум китыглахтын ла̄тыӈ са̄в о̄щсыт, ос акв ма̄к тэ̄ла урыл та̄н хӯнтамлаӈкве сака тахсыт – ань Югра ма̄в, Ямал ос Тюменский область аман со̄ль акван-тӯлуӈкве таӈхавет. Павел Николаевич тох ла̄выс:
– Ты хӯрум ма̄т ма̄хум ёмащакв о̄лэ̄гыт, рӯпата олн аквтēм сэ̄лэ̄гыт. Ам номсэ̄гум, акв хотты округ манос область о̄лупсатэ та̄рвитыӈ о̄лыс те, то̄нт ты урыл потыртанувув. Акван те тӯлавет, тувыл маныр, ёмащакв о̄луӈкве патэ̄в? Манос мо̄т матыр тэ̄ла ма̄гыс то̄ва кӯщаит тох ва̄руӈкве номсэ̄гыт, та̄нти та ва̄ганыл. Я̄нас ма̄т о̄луӈкве, я̄нас округыг ловиньтахтуӈкве ма̄н са̄в та̄л тахсув, ты ма̄гыс округ са̄р кӯщаянэ яныг рӯпата ва̄рсыт, воритотсыт. О̄лнэ ма̄в автономный округыг ё̄рва̄гыл хасвес, ма̄н ань таве область палт о̄лтуӈ­кве хунь ка̄сащēв. 
Государственный Дума депутат о̄йка Владимир Жириновский ла̄выс, ты хӯрум ма̄т я̄нас щирыл о̄лнэ̄ныл ма̄гыс, сака са̄в о̄лн холтэ̄гыт. Тюменский область палт ловиньтах­туӈкве патэ̄гыт те, тот сэ̄лнэ ма̄-вит олнытыл тах Россия бюджетэ но̄х-лапи. Таве хӯнтлуӈкве ат э̄ри, тыт хунь о̄лыс, ма̄н о̄лупсав ат ва̄гтэ, мори ул вос потырты.
Павел Завальный ла̄вме щирыл, ва̄рнэ тэ̄ланэ халт ма̄кыг хӯрум ва̄рмалит о̄ньщиянэ - хо̄тпа о̄лнэ кол вос о̄ньщи, рӯпитаӈкве ос олн сэ̄луӈкве вос вēрми, ма̄ньлат ма̄хум э̄рнэ тэ̄лан вос ханищтахтэ̄гыт, тувыл та̄ра рӯпата хо̄нтуӈкве вос вēрмēгыт. 
Округ мир ёт хо̄нтыг­лахтаме порат, акваг китыглахты, ма̄хум аман рӯпата о̄ньщēгыт, колта̄г­ланыл ма̄гыс олн сэ̄луӈ­кве вēрмēгыт манос сав тотым о̄лэ̄гыт. Хум ла̄выс, хунь та̄рвитыӈ потыр хӯнтамлы, ка̄сыӈ хо̄тпан манос щēмьян нё̄ты, э̄рнэ нэ̄пакыт мӯсхал щирыл щё̄питаӈкве хӯлтыглы. 
Таквсы пēрияп ва̄рмаль ēмты, Павел Николаевич наме тув о̄с хансаве. Хум со̄ль те яныг па̄рыс тоты, округ мирн Государствен­ный Дума депутатыг тах о̄с пēрияве.
Светлана РОМБАНДЕЕВА
