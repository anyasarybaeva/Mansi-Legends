
Свердловский областит нё̄рытын ялмумт ма̄ньщи хум Алексей Ильич Пакин ёт хо̄нтхатыгласум. Тав 1966 та̄лт Та̄лтъя па̄вылт самын патыс. Та па̄вылт щащēкваге-о̄паге, ща̄няге-а̄щаге о̄лсыт. Ань тав Тамара э̄кватэ ёт тот о̄лы. Тэ̄н ма̄нь пыгēн Никита школат ханищтахты, яныг пыгēн Илья ос во̄раим яласы. Ты па̄выл Са̄пса ӯсныл атпан палыт вēрыстат о̄лы. Тот кит кол ӯнлэ̄г. Ма̄ньщи хум такви о̄лупсатэ урыл мощ потрамас.
Пēс порат Та̄лтъя па̄вылт Бахтияров щēмья о̄лыс. Па̄выл торыг нё̄р я̄ овты. Та ма̄т са̄ртын турманкол о̄лыс. Яныг хо̄нтлын нак юи-па̄лт турманколт ӯнлын ма̄хум та я̄т плотина ва̄рсыт, тувыл ло̄ӈхаль норыт на̄тылтасыт. Я̄ китпал ва̄тагēт лю̄люм йӣвыт пуссын ёл-са̄грувēсыт. Во̄р хосыт норныл лё̄ӈхыт пинсыт. Та лё̄ӈхыт хосыт норыт хартсыт. Ань та ма̄ иӈ лап ат яныгмавес, иӈ на̄ӈки.
Тот татем ёмас во̄р о̄лыс. Ань туп а̄ӈкваланыл хультсыт, хот-саим лю̄лēгыт. Пēс ма̄хум ла̄внэ̄ныл щирыл, турманколт ӯнлын хо̄тпат сака лю̄льсаӈ о̄щвēсыт. Тэ̄нэ ма̄гыс рӯпитасыт. Ва̄гтал хо̄тпат та̄ра порславēсыт.
Война о̄лум порат немцыт рӯпитаӈкве тув о̄с тотыглавēсыт. Полуночный, Нахаловка, Кирпичный па̄влыт та̄н ты ӯнттысаныл. Та̄н рӯтаныл ань тыг мус тот о̄лэ̄гыт. То̄ва хо̄тпат немецкий ла̄тыӈ ёмщакв ва̄гыт. Хотты хо̄тпат та̄нки ма̄нанылн миныгласыт, мо̄таныт ос ань тыг мус тот о̄лэ̄гыт.
Хо̄нтлын накт нё̄тсыт
А̄ще Илья Алексеевич Пакин о̄лыс. Тав о̄с Та̄лтъя па̄вылт самын патыс, тот яныгмас. Та ма̄т во̄раим яласас. Пēс о̄лум ва̄рмалит урыл са̄выӈпа̄лэ тав ты пыгēн потыртāлыс. Хо̄нт порат ма̄хум ня̄нил щар ат майлувēсыт. Война холам юи-па̄лт ущта ма̄хум норма щирыл ня̄нил уртуӈкве патвēсыт.
Алексей Ильич о̄патэ Алексей Алексеевич Пакин наме о̄лыс. То̄нт тав кит со̄тыра са̄лы о̄ньщис. Са̄лыянэ Ма̄нь пупыг нё̄р нупыл о̄щсанэ. Са̄ртын Тӯрва̄т па̄выл по̄хыт Томрат па̄выл ӯнлыс, ань тав а̄тим. Ты Пакин ма̄хум та̄н па̄вланыл о̄лыс. О̄патэ хо̄нтлуӈкве ат вуйлавес, тав юн рӯпитас, фронтын нё̄выль акваг кēтыглас. Са̄пса ӯс музейт склад ва̄рыглавес. Ма̄ньщи ма̄хум са̄лы нё̄вляныл тот пирмайтавēсыт. Ювле нэ̄матарыл ат майлувēсыт, нё̄вляныл мыгыт ос ювле о̄лнэ ма̄нылн та минэ̄гыт. Ка̄сыӈ э̄лумхо̄лас ёмщакв торгамтас, хо̄нтлын хо̄тпатын нё̄туӈкве э̄ри.
Алексей Ильич о̄с са̄лыт о̄ньщуӈкве таӈхыс кос, ос а̄тятэ мо̄йтыӈ са̄ртын сампыльта̄лыг патыс. Ма̄ньлат ма̄хум ос ты ва̄рмаль щирыл рӯпитаӈкве ат тахсыт. Ты кос са̄лыт ёвтуӈкве ēмталас. Та порат Ушма ос Кēрасколыӈъя ма̄ньщит пуссын са̄лыт о̄щсыт. Ты Николай Васильевич Анямов, Тимофей Николаевич Пеликов, Мирон Ваща ос мо̄таныт. Ётыл са̄лыяныл ла̄щал-ла̄щал тох та холтсаныл. Ань тот нэ̄мхотьют ат о̄ньщи.
Хум о̄влэ̄т ща̄не а̄тимыг ēмтыс, тувыл а̄ще холас. Тав таккēт Та̄лтъя па̄вылт хультыс. Ос па̄влэ мощщан рӯматэ̄н миӈкве номсыс, такви ос Саранпа̄выл совхоз са̄лыӈколн рӯпитаӈкв патхатуӈкве ēмталас. Тувыл ӯст о̄лнэ каӈканэ̄н ос яга̄гитэ̄н та палыт ма̄н минуӈкве ат та̄ратавес.
Ма̄хманув пӯрлахтуӈкве ялантэ̄гыт
Пēс порат Та̄лтъя па̄вылт са̄в ма̄ньщи ма̄хум о̄лыс. Тот ма̄нькол ӯнлыс. Хунь э̄ква кон-патыглас, тав тув ва̄нтлыглас. Сыстам колт пупгыт о̄щвēсыт. Таимагыс та порат э̄кватн тот о̄луӈкве ат ро̄выс.
Ётыл хунь Алексей Ильич таккēт колэ̄т хультыс, во̄рт сӯмъях ӯнттыс, пупганэ пуссын тув а̄лумтасанэ. Юн мо̄рсыӈ порат о̄лыглас, акваг во̄раим яласас. То̄нт сыресыр я̄мсыкыт яласасыт. Пупганэ ул вос тӯлмантавēсыт, таима̄гыс во̄рн тотсанэ. Ань ты пора мус тот о̄лэ̄гыт. Ос пӯрлахтын ма̄гыс тав юн кол са̄мēт кēр па̄нка кӣвырт то̄р а̄рсын о̄ньщи.
Ань щēмьяӈ та̄гыл пупганэ палт ва̄тихал яланты. Мо̄лты та̄л таквсы порат тот пӯрлахтас. Хум щищкурек йирыгласыт, пасан ва̄рыгласыт, по̄йкщасыт ос ӯнлахо̄лсыт.
Тав ла̄внэ̄тэ щирыл, ань во̄рт во̄руй торыӈ а̄тим. Ты та̄л тӯйтэ мощща о̄лыс, со̄рпит нё̄рт акв ма̄т о̄лсыт. Хунь са̄в тӯйт паты, то̄нт ущ на̄лваль ёхтэ̄гыт. Тэ̄лы сыс хӯрмахкем янгуй ка̄тын-патталы. Ӯст о̄лнэ рӯтанэ нё̄влил майлыянэ, олн ма̄гыс э̄л-тыналы, матыр э̄рнэ ут ма̄гыс пēнты, тох та о̄лы.
Во̄раян хум колэ ля̄пат Тарыг нё̄р, Хоса тумп нё̄р, Сэ̄мыл нё̄р ос Кēнт нё̄р о̄лэ̄гыт. Мощ э̄лыннув Ялпыӈ нё̄р о̄лы, тувыл ос Ощща Та̄гт котиль нё̄р о̄йка на̄ӈки. Са̄ртын тот са̄в ма̄ньщи хо̄тпа о̄лыс, та̄н пӯрлахтуӈкве акваг тув ялантасыт. Ань нэ̄мхотьют а̄тим, пēс ма̄хум пуссын холасыт. Ты нё̄рытын Алексей Ильич таккēт яланта̄лы, ка̄сыӈ порат тот пӯрлахты. Вина ат о̄ньщи, нас со̄ламат пӯт па̄йтыглы, ща̄й аи, ӯнлахо̄лы ос алыщлаӈкве э̄лаль та мины.
Та ма̄ньщит На̄й-О̄тырыг Миснэ о̄лы. А̄ще мо̄йтыӈ потырта̄лыс, во̄рт писаль суй хӯлы, ляпат ос нэ̄мхотьют а̄тим, тувле мины, со̄рп ляльт хо̄нты, ка̄тын та паттытэ. Ань Алексей Ильич о̄с аквтох, писаль суй хӯнтамлы, тувле мины, со̄рп та алапи. Тамле ва̄рмаль са̄в щёс о̄лыглас.
Пēс порат Та̄лтъят ня̄йт ма̄ньщи хум о̄лыс. Тав тох ла̄выглас: «Ювле хультнэ ня̄врамыт, тыт рущ халын тэ̄лыглэ̄гыт. Нё̄рт алы ма̄ныл ёхтум рущит рӯпитаӈкве патэ̄гыт». Со̄ль, ань тох ты ēмтыс. Тот о̄лнэ ма̄ньщит рущ ма̄хум халт ань ты о̄лэ̄гыт. Нё̄рт ма̄-щунит кинсавет, яныг во̄ӈхат хилавет. Лё̄ӈхыт ва̄рвēсыт, яныг ма̄шинат тыныӈ а̄хвтас тувыл хартэ̄гыт.
О̄влэ̄т нё̄рт рӯпитан ма̄хум урыл Са̄пса ӯс газетат потыр хасвес. Тувыл «Святогор» нампа компания нё̄рт ма̄-щунит кинсуӈкве патыс. Алексей Ильич колэ ляпат хилым яныг во̄ӈхат нилахуйплов са̄всыр нам о̄щнэ ма̄-щунь но̄х-висыт. Ты алюминий, аргин, кēр, уран, слюда ос мо̄т са̄всыр ут сэ̄лсыт.
Я̄т пуссын па̄ӈктувēсыт
Са̄ртын Та̄лтъят сыгыт, ощща хӯлыт ос а̄лныт о̄лсыт. Нё̄рыт хилуӈкве патвēсыт, я̄ щар хот-па̄ӈктувес, витэ вущрам харпаг ēмтыс. Сэ̄мыл ур ос Во̄р тумп ур сыспалыгт «Банная» нампа я̄ о̄лы. Тот тыныӈ а̄хвтасыт ловтавет. Та я̄ хосыт лю̄ль вит ло̄ӈхаль та овты. Та̄лтъя ос Суӈыльтан я̄г тувыл ты па̄ӈктувесы̄г. Ань тот хӯл щар а̄тим, витэ аюӈкве о̄с ат ро̄ви. Тāлтъя па̄вылт о̄лнэ ма̄ньщит скважинал пасатавēсыт, айнэ вит ма̄ ёлы-па̄лыл выгыт. Тот ань сыстам я̄ щар а̄тим.
Ты ва̄рмаль ма̄гыс аквнакт Са̄пса ӯст о̄лнэ мир во̄ритотуӈкве патсыт. Екатеринбург ӯсныл та̄н палтаныл ля̄ххал тотнэ хо̄тпат ёхталасыт. Хумус ты та̄рвит о̄лы, ма̄хманув тох та потыртасыт. Карьерыт рӯпитан ма̄хум э̄сырмал ва̄рвēсыт, ётыл та̄н ма̄ньщит нупыл сака кантлысыт. 
Ос ты та̄рвит урыл а̄ти туп ма̄ньщит потыртасыт, Са̄пса ӯст о̄лнэ мир пуссын ма̄-вит вуянтаӈкве лю̄льсыт. Ос тот са̄в олн ё̄хтаве. Ма̄-вит урыл нэ̄мхотьют ат номсы. Ань па̄ӈктын я̄т сыстамыг ēмтнэ̄ныл мус манаса̄вит та̄л ӯрхатуӈкве э̄ри. Та мус тот нэ̄матыр хӯл яныгмаӈкве ат вēрми. Мēн Алексей Ильич ёт ты урыл хоса потыртасмēн. Тав потре ётылнув ам э̄лаль о̄с тах хансылум.
