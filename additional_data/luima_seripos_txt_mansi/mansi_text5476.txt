
Румыния ма̄т финно-угорский писателит ма̄гыс во̄ртур э̄тпост 21-25 хо̄латыт сыс ХV Конгресс о̄лыс. Ма̄н округувныл тув ялсыт: Еремей Айпин, Мария Волдина, Виктория Сязи, Владимир Енов, Светлана Динисламова. 
 
Румыния – финно-угорский мир о̄лнэ странаг ат кос ловиньтахты, туп тот Венгрия ляпат са̄в венгрыт о̄лэ̄­гыт – 1,4 млн са̄виттем э̄лумхо̄лас. Ты та̄л Конгресс тох намаим о̄лыс - «Литература в диаспорах», таима̄гыс венгр диаспоран писателит ты во̄виньта̄лвēсыт. Диаспора – тыи хунь хо̄тпат та̄нти пēс йис о̄лнэ ма̄нанылныл мо̄т хо̄н ма̄т манос мо̄т республикат о̄лэ̄гыт ос мо̄т-мо̄т ва̄рмаляныл ва̄рнэ ма̄гыс акван-юрщхатэ̄гыт, хо̄нтха­тыглэ̄гыт, культураныл ос ла̄тӈаныл э̄лаль тотнэ ма̄гыс са̄всыр мероприятият ва̄рыглэ̄гыт.
Конгресс Клуж-Напока нампа ӯст о̄лыс, ты румын ла̄тыӈ щирыл, венгрыт ты ӯс Коложварыг ла̄вияныл. Во̄ртур э̄тпост 21-25 хо̄талыт тот та̄н ялпыӈ хо̄таланыл о̄лыс – «Венгер­­ские дни Коложваре». Ка̄сыӈ хо̄тал а̄лпылныл э̄ти мус акваг са̄всыр суссылтапыт о̄лсыт, ма̄хум э̄ргысыт, йӣквс­ыт, халанылт матыр ва̄руӈ­к­ве ханищтахтасыт. 
Ма̄н Конгрессув «Бабеша — Бойяи» университетт хӯрум хо̄тал рӯпататэ минас, ты кол тит хо̄тпаг намыл намаим о̄лы: румын микробиолог Виктор Бабаш намыл ос венгр математик Янош Бойяи намыл. Тув финно-угор мирыт о̄лнэ ма̄нытныл 74 хо̄тпа ёхталасыт, налымантем потыр ловиньтасыт. 
Ам потрум намаим о̄лыс: «Концепция народа в современной литературе манси: мы диаспора или народ?» Со̄ль, ма̄н, ма̄ньщит, самын патум ма̄нанувныл яныг ӯсытн о̄луӈкве минасув – диаспораг манос сосса мирыг ловиньтахтэ̄в. Ханты-Мансийск ӯст са̄в ма̄ньщи ос ханты ма̄хум о̄лы, таи ёмас – ма̄н ма̄нти халувт пуссын ва̄йхатэ̄в, потранув, стиханув ловиньтаӈк­ве акван-атхатыглэ̄в, йӣквнэ ос э̄ргын коллективыт о̄ньщēв, ка̄сыӈ ялпыӈ хо̄тал аквъёт мӯйлэ̄в, культурав э̄лаль тотылув. Тамле ва̄рмаль диаспораг ла̄вуӈкв ро̄ви. 
Писателит халт щар ма̄к диаспора щирыл Свердловский областьныл о̄лнэ ма̄ньлат хо̄тпаг потрыт хансэ̄г. Туп тот, Ивдельский районт ма̄ньлат хо̄тпат ла̄тӈаныл ёмщакв ва̄ганыл, ты урыл ма̄н сыманув ёрыӈыщ путгēгыт. Ам Татьяна Бахтиярова ос Евгений Анямов урыл потыртасум. Татьяна ань Сургутский районт о̄лы, мощ мо̄лалнув тыт, Ханты-Мансийскат ма̄н Евгений ёт хо̄нтхатыгла̄лсув. Тав ма̄ньщи рэп э̄рги, э̄рыг ла̄тӈанэ щар сымын щалтэ̄гыт. Мощщēртын тыт писатель Форум тах ва̄раве, тав ётэ ос хо̄нтхатэ̄в. Тав э̄рганэ интернет щирыл хӯнт­лаӈкве ро̄ви, туп тав наме хансуӈкве э̄ри манос тамле ла̄тӈыг: «мансийский рэп».

Ма̄ныр ос ла̄вуӈкве таӈхēгум. Конгресс о̄лум порат Россияныл ёхтум хо̄тпатн нё̄тмил ва̄рнэ ма̄гыс ма̄ньлат пыг о̄лыс – Виталий Сигиль­етов. Ма̄н венгр, румын, английский ла̄тыӈ ат ва̄гув, хо̄т матыр у­рыл титыглахтуӈкве тахмаēв, Виталий та во̄вилув. Пыг са̄в ла̄тыӈ ва̄г, ты коныпал тав Конгресс рӯпататэ ва̄руӈкве акваг нё̄тыс. Тит секцият тав пуӈктотнэ хо̄тпаг о̄лыс. 
Виталий сака ном­тыӈ ос сэ̄ръёр пыг, Венгрият хӯрмит та̄л ханищтахты, ханищтах­тынэ̄т сыс рӯпитаӈкве о̄с а̄лыми, ма̄ныр рӯпата ликми, та рӯпата ва̄ри: пӯмщалахтын ма̄х­мы­тын Венгрия урыл потырты, хо̄т во̄ваве — тол­мащиг рӯпиты, хо̄т э̄р­мыглы - та̄рвитыӈ пор­мас а̄лумты.  Ма̄нь­лат хо̄т­патын Вита­лий ла̄тыӈ тē­тыс: «Хотьют Венгрият ханищтахтуӈкве номт о̄ньщи, вос тавēн хансы. Туп английский ла̄тыӈ ва̄ӈкве э̄ри, тох кӯстырнув ханищ­тах­туӈкве паты». 
Я̄тил, тыныӈ ма̄ньщи миркве, ам ос ла̄вēгум, на̄нти ла̄тӈын торген ханищтэ̄н. Венгрият яныгса̄т ма̄ньлат хо̄тпат ма̄ньщи ла̄тыӈ ва̄гыт, ёмащакв потыртэ̄гыт. Ты урыл номсахтэн!
