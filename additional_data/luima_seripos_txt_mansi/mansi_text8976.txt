
Ма̄н округув, Ямал ма̄ ос Тюменский область хӯрум Думат рӯпитан депутатыт ма̄ньполь э̄тпос 29 щислат сапра̄нин атхатыгласыт. То̄нт та̄н та̄нки о̄лнэ ма̄нылтныл ищхӣпыӈ ут хосыт халанылт потыртасыт. 
Ма̄н округувныл Борис Хохряков, Еремей Айпин, Александр Сальников, Владимир Семёнов ос Виктор Сысун депутат-хо̄тпат та сапра̄нин ялсыт. 
Россия Президент ла̄тыӈ кēтыс
Рēтыӈ ю̄свой э̄тпос 29 хо̄талэ̄т Россия Президент Владимир Путин мирн ла̄тыӈ кēтыс. Хӯрум Думат рӯпитан хо̄тпат ты кēтум ла̄тыӈ урыл о̄влэ̄т потыртасыт. Манхурип рӯпата ва̄руӈкве ань э̄лаль э̄ри, хо̄нтлан ма̄хум, са̄в ня̄врамыӈ щēмьят э̄лаль хумус нё̄туӈкве патавет ос са̄в мо̄т э̄рнэ тэ̄лат урыл потыртас. То̄нт Президент ла̄выс, 2024 та̄л па̄сныл Россият «Колта̄гыл», «Россия ма̄нь­лат хо̄тпат», «Рӯпитан ма̄хум», «Продолжитель­ная и активная жизнь» ос «Экономика данных» нампа ат лильпи нац­проектыт о̄вылтавет. 
Хо̄нтлан хо̄тпат нё̄тавет 
Россия яныг кӯщай Владимир Путин хо̄нтлан ма̄хумн ос та̄н ляпа рӯ­танылн нё̄тнэ тэ̄ла урыл потре о̄с о̄лыс. Округ Дума кӯщай хум Борис Хохряков ла̄выс, ма̄н о̄лнэ ма̄вт та̄н 24 нё̄тмилыл ва̄рвēсыт. Хо̄нтлам ма̄т порслым хо̄тпат оманыл-а̄тяныл ка̄сыӈ э̄тпос матса̄вит солко̄вил ань ойтавет. Ос са̄в мо̄т щи­рыл нё̄тавет. Ты ма̄хум ма̄гсыл депутатыт э̄рнэ са̄к­коныт э̄лаль пирмай­таӈкве тах патэ̄гыт.
Яныг колта̄глыт урыл 
Ма̄н округувт о̄лнэ щēмьят са̄всыр олн-нё̄т­милыл та̄стыглавет. 2024 та̄лныл щēмьят китыт ня̄враманыл ма̄гсыл «Югорский семейный капитал» нампа олныл ойтавет. Ты э̄лы-па̄лт хӯрмит ня̄враманыл ма̄г­сыл тамле олныл майвē­сыт. Ань ты олныт 177 со̄тыра солко̄ви мус но̄х-нё̄твēсыт. 
Государственный Думат са̄ккон ань пирмайтавес, Белоярский ос Ха̄льӯс районыг «Арктический зона» нупыл хасвесы̄г. Борис Хохряков ла̄выс, ма̄н округувт са̄в са̄кко­ныт э̄рнэ щирыл ань хан­суӈкве э̄рēгыт. Депутат ты рӯпатан ань тах ты вуйхатэ̄гыт. 
Тюменский область ос Ямал Думагт рӯпитан хо̄тпат манхурип рӯпата ва̄рēгыт, сапра̄нит о̄с китыглавēсыт. 
Ӯргалан ма̄ са̄внув ēмты
Ма̄н округув, Ямал ос Тюменский область ма̄-витэ хумус ӯргалаве, депутатыт о̄с потырта­сыт, рущ ла̄тӈыл ты ма̄т «Особо охраняемые при­родные территории» намаим о̄лэ̄гыт. Сосса ма̄хум Ассамблея кӯщай Еремей Айпин ла̄выс, ма̄н округувт ань 25 тамле ӯргалан ма̄т ва̄рвēсыт. Та̄н халанылт ат «феде­ральный» ма̄г ловинь­тавет ос 20 ӯргалан ма̄т округув нупыл хансым о̄лэ̄гыт. Юи-о̄выл та̄лыт Сургутский районт «Тундринский кедровый бор» ос Нефтеюганский районт «Чеускинский бор» нампа ӯргалан ма̄г ва̄рвēсыт. 
Еремей Данилович ла̄выс, ань э̄рнэ нэ̄пакыт щё̄питавēсыт, ты та̄л Нижневартовский районт «Ягельный», «Остров Смольный» ос «Остров Овечий» нампа хӯрум ӯргалан ма̄т тах ва̄равет. 
Ты юи-па̄лт ё̄рн хум Эдуард Яунгад Ямал ма̄т о̄лнэ сосса ма̄хум хумус нё̄тавет, та урыл потыр­тас. Ты хум Ямал ма̄т са̄к­кон хаснэ колт депутатыг о̄лы, ос сосса ма̄хум тэ̄ланыл щирыл тот рӯпиты. 
Сапра̄ни оигпам э̄лы-па̄лт хӯрум Думат па̄л­ныл, хоты ма̄хум янытлан нэ̄пакыл миӈкве э̄ри, та урыл потраныл о̄лыс. Ка̄ркамыг о̄лнэ хо̄тпат ос ёмащакв рӯпитан организацият янытлан нэ̄пакыл Тюменский, Ямал ос Югра Думат па̄лныл тах мивет. 
Людмила ТЕТКИНА
