

	Ты э̄тпос атхуйплов щислат «Команда Югры» нампа акван-атхатыглам ма̄хум рӯпатаныл о̄вылтасаныл. Та̄н «Единая Россия» нампа партия ва̄рнэ тэ̄лат э̄лаль тотыяныл. Государственный Думан, округ Думан ос ӯс манос па̄влыӈ мир депутатыг пēриян ма̄гыс кандидат хо̄тпатн нё̄тэ̄гыт. Та̄нки тэ̄ланыл урыл потыртасыт, хумус э̄лаль рӯпитаӈкве э̄ри, матыр-а̄ти акван-нё̄тхатым щё̄питаӈкве э̄ри,  пуссын ты о̄вылтыт ӯст о̄лнэ ма̄хум потрамаӈкве акван-атыгласаныл. 


		«Команда Югры» са̄всыр тэ̄лат та̄ра-паттын ма̄гыс нёлоловит ма̄т ма̄хум ёт хо̄нтхатыглапыт ва̄рыглэ̄гыт тах. О̄влэ̄т Ханты-Мансийск ӯст о̄лнэ ма̄хум ёт акван-хо̄нтхатыгласыт. Ос та̄н «Общество и человек» тэ̄лат урыл маныр номсэ̄гыт, таи аквъёт та̄ра-паттысыт. Ты э̄лы-па̄лт «Единая Россия» партият пуӈктотнэ хум, округ Дума кӯщай Борис Хохряков ла̄тыӈ ла̄выс. Тан партия па̄лыл ва̄рнутаныл пуссын мирн нё̄тнэ ма̄гыс о̄лсыт. 2011 та̄лт ма̄хум са̄внув о̄лнэ колыт, школат, садикыт ӯнттуӈкве ла̄выгласыт. Пēс колыт э̄рыс хот-лоӈхитаӈкве, ос та ма̄т ёмас кирпащиӈ колыт ӯнттуӈкве. Ты тэ̄лат ёт депутатыт ос мо̄т кӯщаит акваг рӯпитасыт, э̄рнэ программат щё̄питасыт ос та̄н ма̄к тэ̄лаг ēмтнэ̄ныл ма̄гыс олн та̄стысыт. 

		Мир о̄лупса урыл Ханты-Мансийск ӯс кӯщай хум Василий Филипенко, ӯс мирколт кӯщаиг рӯпитан хум Максим Ряшин, общественный палатат кӯщай ва̄ӈын хум Виктор Заболотский ос ля̄ххал тотнэ центрыт пуӈк тотым рӯпитан хум Анатолий Корнеев потыртасыт. 

		Тот акван-атым ма̄хум лов группаг ла̄кква-ӯнттувēсыт, та̄н ань пуссын халанылт ва̄йхатасыт ос матыр э̄рнэ тэ̄ланыл нэ̄пакн хассаныл. Тувыл пасан ва̄тат ӯнлын мо̄т ма̄хум ёт потыртасыт. Маныр ёмас о̄лыс, маныр лю̄ль ēмталас ос хумле щирыл тэ̄лат э̄лаль тотуӈкве вēрмавет, та̄н ла̄тӈаныл кӯщаитн о̄с вос хӯнтамлавет. Тамле акван-атхатнэ накыт пēрияп э̄лы-па̄лт туп ул вос ва̄рвēсыт. То̄нт пенсиян патхатам хо̄тпа са̄в о̄лыс.

		Аквта хо̄талт ётылнув мо̄т ма̄хум «Качество жизни» урыл ва̄рмалит та̄ра-паттын ма̄гыс ос акван-атыгла̄лвēсыт. Мо̄тыт хо̄тал о̄с тамле кит ма̄т ма̄хум рӯпитасыт. Мегион, Нефтеюганск, Нижневартовск, Нягань, Сургут ос Урай ӯсытыт о̄лнэ ма̄хум тах ётылнув акван-атыглавет ос та̄н депутатыг пēриян хо̄тпат ёт тах ва̄йхатэ̄гыт. 

		Тамара Мерова

		 

 
