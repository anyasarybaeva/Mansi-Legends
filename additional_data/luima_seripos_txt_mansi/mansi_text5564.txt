
Таквсыиг ēмтыс ос пыгыт армиян винэ пора ёхтыс. Ля̄ххал тотнэ колн нила хумыт ёхталасыт ос лусытан урыл ма̄навн потыртасыт. 
Тыи Рустам Абдраши­тов призывной тэ̄лат тармыл кӯщай, тувыл пыгыт уральтан лēк­кар Евгений Юровских, кон­тракт щирыл лусытан пыгыт ёт рӯпитан хум Джангар Мутаев ос ма̄хум тэ̄ланыл хӯлтыг­лаӈкве нё̄тнэ хо̄тпа Венер Юнусов.
Ань армиян пыгыт ма̄нь таквс э̄тпос о̄выл хо̄талныл ос та̄л ои­гпан мус виӈ­кве патавет. Та̄н 18 та̄лныл ос 27 та̄ланыл то̄­в­лын мус армиян вивет. Кӯщаянувн план щирыл 1 со̄тыра 700 са̄ви­ткем хо̄тпа армиян кēт­уӈкве э̄ри. 
Округув янытыл 8 со̄тыра пыгыт коми­с­сиян уральтаӈкве во̄ва­вет. Тувыл то̄ваныл э̄лаль ханищтахтынэ̄ныл ма̄­гыс мо̄т та̄лытын хан­са­вет, ма̄нь ня̄врам о̄щ­нэ хумыт о̄влэ̄т о̄с юн ху­ль­туптавет. Са̄в пы­г­ыт палт сыресыр а̄г­мыт хо̄н­тавет, то̄ват пус­ма­л­тахтуӈ­кве кēтавет, мо̄та­ныт арыг­та­птавет ос армиян воссыг ат во̄ва­вет. 
Ты э̄тпос сыс 500 пы­гыт лусытаӈкве кēт­вē­сыт. Евгений Юровский ла̄вме щирыл, ань ка̄­сыӈ­ъēмт пыгыт та̄к­са­р­ну­вēг пат­сыт. Армиян лус­ытаӈкве ка̄­са­щим ми­нэ̄гыт, ат тӯй­т­ыгла­хтэ̄­гыт.
Рустам Абдрашитов ла̄выс, пыгыт армиян ат ке минэ̄гыт ос тӯй­тыг­лах­тэ̄гытке, та̄н 200 со̄тыра сол­ко̄ви са̄вит штраф-ол­ныл пинавет манос кит та̄лн турманколн ӯнт­туӈкве вēрмавет. Тувыл ты пораныл холнэ мус аквтох э̄лаль армиян вивет. 
Округныл армиян минам пыгыт янгыщ десантникыг, ща̄рыщт ос космический войска­тын лусытаӈкве вивет. Лов арыгкем хо̄тпа пре­зиденский полкын тах кēтавет. 
Тувыл альте­рна­ти­в­ный служба урыл потыр­тасыт. Тот ма̄ньлат хумыт акв та̄л пēнтсыл кит та̄л лусытэ̄гыт ос са̄в­сыр нё̄тмилыл ва̄­ра­вет. Джангар Мутаев ла̄выс: «Хотьют э̄лаль ха­нищтахтас ос а̄стлас, та̄н контракт-нэ̄пак ма̄н ётув хансуӈкве вē­рм­ēгыт. То̄нт та̄н та̄нки ма̄г­сыл­аныл лусытан ма̄ пēри­ēгыт, тувыл олныл ойта­вет ос мо̄т са̄всыр нё̄тмилыл ва̄равет». 
Хотьют ка̄сащи ке, 2019 та̄лт, нила рӯпитан колн лусытаӈкве во̄вавет. Тыи Нижневартовский район Излучинск па̄вылт о̄лнэ пуӈкыт пусмалтан пӯ­ль­ницан акв хо̄тпа тэ̄­нут па̄йтнэ колн ӯре­гыт, Нижневартовск ӯст ня̄в­рам пусмалтан лēк­кар э̄ри, тувыл Сара­нпа̄вылт ос Касум па̄вылт о̄лнэ са̄лы о̄щнэ компанияг са̄лы ӯрнэ хо̄тпа кинсэ̄г. 
 
