
Ма̄н округувт туризм щирыл рӯпитан ма̄хум грант-олныл каснэ̄ныл юи-палт ущ мивет. Ты та̄л ты ва̄рмаль ма̄гсыл 16 млн. солко̄ви та̄стувес. Округ янытыл 25 заявка-нэ̄пак ёхталас. Ма̄хум Ханты-Мансийск, Лангепас, Нягань ӯсытныл ос Сургутский, Кондинский, Белоярский, Ха̄льӯс районытныл та̄нки нэ̄паканыл касылн кēтыгласаныл. Тувыл туп 14 хо̄тпа проектаныл урыл потыртаӈкве Ханты-Мансийск ӯсн во̄виньта̄лвēсыт. 

«Развитие инфраструктуры для внутреннего и въездного туризма» нампа номинацият «Зап-СибАвия» компания но̄х-патыс, та̄н хӯрум млн. солко̄вил майвēсыт. Тот рӯпитан ма̄хум Ковенская я̄ ва̄тат ма̄нь товлыӈха̄пыт иснэ ма̄ ва̄руӈкве патэ̄гыт. Ос та по̄хат ӯщлахтын кол тах ӯнттэ̄гыт. Ты компаният рӯпитан кӯщай хум Павел Заруцкий рӯпатаныл урыл комиссия э̄лы-па̄лт потыртас. Ты ма̄ мус Ханты-Мансийск ӯсныл 74 вēрыста минуӈкве э̄ри. Павел Александрович ла̄выс, Ковенская я̄ по̄хыт са̄в мо̄т я̄т ос ма̄нь тӯрыт о̄лэ̄гыт, тот няслуӈкве ро̄ви. Ань та̄н палтаныл мӯй ма̄хум Тюмень, Пермь, Уфа, Екатеринбург ӯсныл ёхталэ̄гыт. Та̄н ты ӯщлахтын ма̄ ва̄рнэ ма̄гсыл о̄с та̄нки олнаныл холтсаныл, ма̄-ло̄мт аренда-щирыл та̄нки нупыланыл хассаныл. Ма̄нь товлыӈха̄пыт исыглан ма̄  ма̄гсыл сэ̄й тув тотсыт ос кол ӯнттын ма̄ щё̄питасаныл. 
«Продвижение внутреннего, въездного туризма» нампа номинацият «Кама» нампа соссаӈ ма̄хум община олныл майвес. Та̄н касылн «Дорогою предков» хансум проектаныл кēтыгласаныл. Община кӯщай Николай Андрейченко рӯпатаныл урыл потыртаӈкве тыг ёхталас. Та̄н  Кондинский район Алтай, Чантырья, Болчары ос Кама па̄в-лытт рӯпитэ̄гыт. Тот о̄лнэ ма̄хум пуссын ты община ма̄гыс пил ва̄тэ̄гыт, ла̄хыс атэ̄гыт. 60 э̄лумхо̄лас хӯл алыщлым тот рӯпитэ̄гыт. 2010 та̄лт община Светлый Сор тӯр ва̄тат ӯщлахтын ма̄ ва̄руӈкве о̄вылтахтас. 2011 та̄лт та̄н грант-олныл майлувēсыт. Ты олныл та̄н яныг ёмас колыт тот ӯнттысыт ос са̄всыр э̄рнэ техника ёвтсыт. Ат та̄л сыс тув кит со̄тыра арыгкем э̄лумхо̄лас ӯщлахтуӈк-ве, няслуӈкве ос пил ва̄туӈкве ёхталасыт. 
2014 та̄лт аквты община Крестовый Сор тӯр ва̄тат мо̄т ӯщлахтын ма̄ ва̄руӈкве ос о̄лнэ колыт ӯнттуӈкве  о̄вылтахтас. Ты колыт а̄стлан ма̄гсыл кӯщай хум олн ань во̄выс. Ты тӯр Алтай па̄выл ляпат о̄лы, ха̄пыл 25 вēрыста минуӈкве. Та ма̄т сака са̄в ӯйхул о̄лы, во̄рт са̄всыр пил яныгми. Общинат рӯпитан хо̄т-пат мӯй ма̄хум хӯл алыщлаӈкве ос пил ва̄туӈкве тотыглаӈкве патыяныл. Николай Андрейченко ла̄выс, пēс пора та̄гыл та ма̄т ма̄ньщи ма̄хум о̄лэ̄гыт. То̄ват ань тыг мус во̄рт хӯл алыщлым ос во̄раим о̄лэ̄гыт. Туристыт та̄н палтаныл мӯйлуӈкве о̄с тотыглавет. Крестовый Сор я̄ ва̄тат общинат рӯпитан ма̄хум кит кол ӯнттысыт. Аквторыг тот лов э̄лумхо̄лас о̄луӈкве вēрми. Ань община ха̄пыт, «Бураныт», квадроциклыт ос мо̄т са̄всыр э̄рнэ утыт о̄ньщēгыт. Мӯй ма̄хум та̄л сыс тув тотыглаӈкве вēрмēгыт. Ань маим олныл та̄н ты тӯр ва̄тат ос кит кол тах ӯнттэ̄гыт. 
Ха̄льӯс район Саранпа̄вылт рӯпитан «Рутил» о̄с олныл майвес. Ты предприятиет кӯщаиг Любовь Филоненко о̄лы. Тав «Развитие инфраструктуры для этнографического туризма» нампа номи-нацият но̄х-патыс. Любовь Николаевна Нё̄ро̄йка рущ па̄выл о̄лум ма̄т  ӯщлахтын ма̄ ва̄рыс ос мӯй ма̄хум нё̄рыт сунсуӈкве тотыглыянэ. Саранпа̄вылныл Нё̄ро̄йка мус яныг ма̄шинал яласан лё̄ӈх о̄лы. Миннэ лё̄ӈх 90 вēрыста. Ма̄хум тув ӯщлахтуӈкве 2011 та̄лныл ялантэ̄гыт. Акват нас нё̄рыт сунсыглаӈкве ос тот по̄слахтуӈкве ёхталэ̄гыт, мо̄таныт ос туи катамараныл я̄ хосыт Саранпа̄вылт мус на̄тылтэ̄гыт. То̄ват ма̄ньщи ма̄хум о̄лупсал пӯмщалахтэ̄гыт, Сӯкыръя па̄вылн тотыглавет. То̄ват ос хӯл алыщлаӈкве тув ёхталэ̄гыт. Ты олнытыл Любовь Николаевна мӯй ма̄хум ма̄гсыл Нё̄ро̄йка па̄вылт о̄лнэ колыт ӯнттуӈкве паты.
«Маркетинг Эволюшн» компания акв номинацият о̄с но̄х-патыс. Тот рӯпитан ма̄хум «Хозяин тайги» нэ̄пак ма̄гсыл олныл майвēсыт. «Техно-ком» нампа предприятие тот о̄с янытлавес. Тот рӯпитан ма̄хум маим олныл са̄всыр сувени-рыт ва̄руӈкве тах патэ̄гыт. 
 
Людмила Теткина 

 
