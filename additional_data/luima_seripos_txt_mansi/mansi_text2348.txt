

	Ювле хультум э̄тпост Ханты-Мансийск ӯс ля̄ххал тотнэ колн округ судебный пристав кӯщай Олег Артурович Адольф ёхталас. Ма̄нь таквс э̄тпос 30 хо̄талэ̄т ты служба рӯпитанэ̄тэ па̄сныл 150 та̄лэ то̄влыс. Манырсыр рӯпата та̄н тот ва̄рēгыт, тав ты урыл потыртас.

	Югра ма̄т пуссын 

	аквъёт 266 хо̄тпа судебный приставыг рӯпитэ̄гыт. Ты та̄л та̄н ат ойтхатнэ хо̄тпаныл сут хосыт 12 миллиард солко̄ви юв-пувсыт. Са̄выӈпа̄лэ ты ва̄рма-лит щирыл мир та̄н 

	палтаныл нё̄тмил во̄вуӈкве ёхталэ̄гыт. Ма̄хум рӯпата олнаныл юв-пувавет, сутытым хо̄тпат штраф-олн ат ойтэ̄гыт, то̄ва хо̄тпат ня̄враманыл ма̄гыс алимент-олн ат ойтэ̄гыт ос щар са̄в олн а̄рнтаг кол ма̄гыс атхатас. То̄ва хо̄тпат о̄лнэ 

	коланыл, на̄й ос рēг ма̄гыс олн са̄в та̄л ат ойтсыт. 

	Тыи ма̄гыс ка̄сыӈ та̄лныл кол ма̄гыс а̄рнтаг са̄в олн атхаты. Та̄л о̄вылтахтам 

	порат 37 со̄тыра 823 хо̄тпа кол ма̄гыс ат 

	ойтхатамыт. Ань 16 со̄тыра 975 хо̄тпа сут хосыт я̄ртвēсыт, та̄н 

	ойтхатасыт. Ты хо̄тпат-ныл пуссын аквъёт 517 миллион солко̄ви 

	атвес. Ты туп та хо̄тпат, хотьют яныгса̄т со̄тыра арыгкем солко̄ви а̄рнтаг 

	атсыт.

	Са̄выӈпа̄лэ рӯпата ат о̄щнэ ос лю̄льсаӈ о̄лнэ хо̄тпат коланыл ма̄гыс олн ат ойтэ̄гыт. Тамле хо̄тпат коланыл щар та̄тылат, сака нусаг о̄лэ̄гыт. Судебный приставыт та̄н палтаныл олн кащилтаӈкве ты кос ёхталэ̄гыт, ос та̄нанылныл щар нэ̄матыр виӈкве ат вēрмēгыт. Ань ты накт Нижневартовский ос Сургутский 

	районыгт о̄лнэ ма̄хум щар са̄в олн коланыл ма̄гыс а̄рнтаг атсыт. 

	Кӯщай хум ла̄выс, ты ма̄хум коланыл хот-виӈкве таима̄гыс ат вēрмавет, округувт намыл тынта̄лнув кол ӯнттым а̄тим. Та̄н рӯпитаӈкве ке патэ̄гыт, то̄нт ущта ты хо̄тпатныл олн хот-виӈкве патаве. 

	 

	Николай МЕРОВ
