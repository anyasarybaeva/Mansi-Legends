
Ха̄льӯс район Сӯкыръя па̄вылн ялмум порат, Владимир Павлович Кустышев ёт потрамасум. Ты хум хосат та̄гыл тот старостаг паттувес, па̄выл тэ̄лат тав ты ва̄риянэ, пуссын та̄рапаттым о̄ньщиянэ.
кыръят манах хо̄тпа о̄лы, па̄влыӈ ма̄хум хо̄т рӯпитэ̄гыт, хумус о̄лэ̄гыт. Владимир Павлович тох ты потыртас:
— Па̄влувт ань 72 хо̄тпа о̄лы. Туи тай яныгса̄т арыгтем о̄лсыт, ханищтахтын а̄гит-пыгыт ань таквсы ханищтахтуӈкве минасыт. Ма̄ньлат ма̄хум хо̄т э̄лынт ханищтахтэ̄гыт, тувыл тув акваг та о̄лмыгтэ̄гыт — Тюменьт, Ханты-Мансийскыт манос Ха̄льӯст.
Па̄влувт о̄выл классытыт ханищтахтын ня̄врамыт ма̄гыс школа о̄лы, ма̄нь ня̄врамыт садик, на̄й харыгтан кол, ла̄пка. Па̄выл ма̄хманув янгыщ тот ты рӯпитэ̄гыт. Клубт кит хо̄тпа рӯпитэ̄г, акватэ пуӈктотым о̄лы, мо̄танэ ос кӯр па̄лтыглы. Тув палыт кит пыгыг па̄влыӈ ма̄хманӯв я̄ ӯлтта унсуптэ̄г, тох рӯпитэ̄г. Хунь витэ ма̄нь, тӯпыл товēг, ос хунь о̄нты, ма̄хум моторха̄пыл тыгле-тувле тотыглыянэ̄н.
— Пӯльница о̄ньщегы̄н?
— А̄ти, пӯльницав сака пēс, лаппантвес. Лēккарыт па̄влувт о̄лэ̄гыс кос, ос пӯльница ат о̄ньщēв. Кӯщаянув хосат та̄гыл ла̄вēгыт, ФАПыл (фельдшерско-акушерский пункт) тотавēв, ӯнттавēв. Такос ӯрхатэ̄в, аман хунь пӯльницаӈыг ēмтэ̄в, тавагт. Ты тув палыт сака рēгыӈ о̄лыс, тув сым рēгыт яныгхо̄тпатын та̄рвитыӈ, давление а̄гмыл хартэ̄гыт. Пӯль-ница о̄щсув те, тай ат саваланувӯв.
— Владимир Павлович, наӈ хо̄т яныгмасын?
— Ам тыт 1966 тāлт самын патсум, яныгмасум. Омагум-а̄тягум саран нэ̄гхумыг, тэ̄н о̄с тыт яныгмасы̄г, ань сас а̄тимыг. А̄тям Павел Андреевич Кустышев хӯрумхуйплов та̄л па̄сныл рӯпитаӈкве патыс. Яныг хо̄нт порат рӯпитаме ма̄гыс Труженик тыла намыл майлувес. Омам Фаина Петровна колхозт мис поснэ нэ̄г о̄лыс. Нё̄рт са̄лы ӯрим са̄в та̄л яласасы̄г, нёлолов ня̄врам янмалтасы̄г. Нила увщиянум ос каӈкум а̄тимыг ēмтсыт, ма̄н ань хӯрум хультсӯв, а̄пщим ос яга̄гим.
Э̄лнаӈ май колта̄гылт хо̄т ня̄врам о̄лы те, ты сака мат яныг колта̄гыл а̄ти, ма̄хум са̄т манос нёлолов ня̄врам о̄щсыт. Ма̄н па̄влувт щар ма̄к яныг улпыл Хозумовыт колта̄гыл о̄лыс — тот аквхуйплов ня̄врам яныгмасыт. 
Омав ос а̄тяв ма̄ньщи ла̄тӈыл ёмащакв потыртасы̄г. Тэ̄н са̄лы ӯрим ма̄ньщи ос саран мир халт о̄лсы̄г, рӯпитасы̄г. Тот ма̄хум халанылт пуссын ма̄ньщи ос саран ла̄тӈыл потыртасыт. Ам ма̄ньщи ла̄тыӈ о̄с торгамтэ̄гум. 1995 та̄л па̄сныл 2005 та̄л мус ам Саранпа̄вылныл тыг, Сӯкыръян, ня̄нь тотыгласум, то̄нт яныгхо̄тпанув иӈ са̄в о̄лсыт. Та̄н ам ляльтум ма̄ньщи ла̄тӈыл потыртэ̄гыт, ам ос ювле саран ла̄тӈыл ла̄вēгум. Та̄н а̄нум хӯлыяныл, ам ос та̄наныл торгамтыянум, ма̄нав рущ ла̄тыӈ ат иӈ э̄рыс.
Ма̄нь порат номилум, ты клубувт ма̄ньщи ма̄хум Ӯй йӣквыгласыт. Ма̄навн, пыгрищитн, пӯмыщ, тув щалтэ̄в, сунсэ̄в, пасан тармыл а̄ва ӯнлы, яныгхо̄тпат э̄ргēгыт, тӯлыглахтэ̄гыт. 
Ты клуб колувт ма̄н ань са̄всыр ялпыӈ хо̄талыт ва̄рыглэ̄в, Саранпа̄вылныл э̄ргын-йӣквнэ ма̄хум ёхталэ̄гыт. Йильпи та̄л о̄с тыт ӯрилӯв, туи ос па̄влув ялпыӈ хо̄талэ порат мӯйлэ̄в, хӯл алыщлан ма̄хманув янытлыянӯв, концерт ва̄рēв. Яныгпо̄ль э̄тпос 7 щислат Ӯринэ̄ква хо̄тал янытлылӯв.
Па̄влувт о̄луӈкве сака ёмас, лылыēпе сыстам, я̄ ва̄тат о̄лэ̄в, хӯл алыщлэ̄в, туи пум ва̄рēв. Ань мо̄рсыӈ хо̄тпа лув о̄ньщи, пуссын «Бураныл» манос ма̄шинал яласэ̄гыт, па̄влувт нила лув туп хультыс. Мис тай са̄в о̄ньщаве, щаквит, нё̄выль ма̄гыс янмалтавет. Ам кит мис о̄ньщēгум. Э̄лнаӈ пумса̄грын кēрыл пум са̄грысӯв, пумкоснэ йӣвыл пум коссӯв, ань тай сыре-сыр мотоблокыт ква̄лтапаптувēсыт, рӯпитаӈкве татем кӯстыр. 
Ань потрумēн та оиг-пас. Владимир Павлович хо̄тпа нупыл сымыӈ э̄лумхо̄лас, па̄выл ма̄хманэ янытлыянэ, нё̄тыянэ. Тавēн ам са̄в ёмас ла̄тыӈ ла̄вēгум, пус ка̄т, пус ла̄гыл вос о̄лы, вос щуни.
