
Елена Шесталова са̄в та̄л Санкт-Петербург ӯст о̄лы ос IT-компаният рӯпиты. Ма̄ньщи нэ̄ ма̄ньта̄гыл ты яныг ӯст о̄луӈкве ка̄сащас. Ня̄врамыг о̄лме порат оматэ ёт ты яныг ӯсн ва̄тихал яланта̄лыс, та порат Майя ные учитель-хо̄тпаг тот ханищтахтас. Елена яныгмас ос Санкт-Петербург ӯсн о̄луӈкве ва̄нтлас. Такви о̄лупсатэ ос рӯтанэ урыл ма̄ньщи нэ̄ таи потыртас:
– Ам амки Восыӈтӯр па̄влыныл о̄лэ̄гум, тот са­мын патсум ос нила класс мус ханищтахта­сум. Школа Лангепас ӯст а̄стласум, ты юи-па̄лт Югорский уни­верситетыт ня̄врамыт не­мецкий ла̄тыӈ ханищтан хо̄тпаг ханищтахтасум. Ос акв та̄л ня̄врамыт ӯр­галан колт рӯпита­сум. Тувыл Санкт-Петербург ӯсн ва̄нтласум. О̄влэ̄т судо­ходный компаният рӯпи­тасум, ётыл IT-ком­паниян рӯпитаӈкве пат­хатасум. 
Школат ханищтахта­мум порат ам ка̄сыӈ туи Восыӈтӯр па̄вылн анēквам Наталья Павловна Шес­талова палт ялантасум. Ань тав Майя ныюм палт Ханты-Мансийск ӯст о̄лы. Ты туи ам анēквам палт ёх­таласум ос Восыӈтӯр па̄­вылн Майя ёт ялсумēн. Тот колув мēн уральтас­лумēн ос рӯт ма̄хманув ёт ва̄­щиньтахта̄самēн. 
Восыӈтӯр па̄влум ам сака э̄руптылум. Яныгма­мум порат туи тув са̄в ня̄врам ёхталасыт, та̄н ётаныл ёнгуӈкве сака пӯмащ о̄лыс. То̄ват Ха̄ль­ӯсныл, Ягримныл ос са̄в мо̄т па̄влыныл о̄лсыт. Восыӈтӯрт ма̄н пум ва̄рсӯв, хӯл алыщлаӈкве ялан­тасӯв, пил ва̄тсув, ла̄хыс атсӯв. То̄нт ащо̄й­кам Ефим Алексеевич Шесталов о̄лыс. Тав мо̄йт ва̄нэ хо̄тпа, са̄всыр пēс йис потыр са̄в ва̄с. Ма̄навн «Э̄ква-пыгрищ» урыл ос са̄в мо̄т мо̄йтыт мо̄йтыглас. 
Та порат Восыӈтӯр па̄­вылт пēс йис ва̄рмалит ва̄нэ хо̄тпат иӈ са̄в о̄лыс. Ма̄н ма̄ньта̄гыл ла̄выгла­весӯв, нэ̄ хо̄тпатын кола­лан но̄х-ха̄ӈхуӈкве ат ро̄ви. Ялпыӈ ма̄н ялантаӈ­кве о̄с ат ро̄ви, тув туп хум хо̄тпат ялантэ̄гыт. Юн са̄мнорман новхатуӈкве, ӣтипа̄лаг ро̄ӈхуӈкве, мовиньтаӈкве, ёнгуӈкве о̄с ат ро̄ви. Ос э̄лумхо̄лас мо̄т ма̄т ке о̄лы, ос юв яныгмам па̄влэ̄н ке ёхты, тавēн пасан ва̄руӈкве ос сулья ӯнтталаӈкве э̄ри. Ты ва̄рмалит урыл ам ва̄глум. 
Анēквам ос ащо̄йкам нёлолов ня̄врам о̄щсы̄г. Ам омам Людмила Ефимов­на Шесталова щар яныг а̄гииг о̄лыс. Халанылт та̄н пус­сын юртыӈыщ о̄лсыт. Ам омам палт амк­кēм о̄лэ̄­гум, тувыл са̄в рӯт о̄нь­щē­гум, ма̄нки халувт акваг ва̄йхатэ̄в ос ёма­щакв о̄лэ̄в. Анēквам ань 13 апыг­рищ о̄ньщи – хӯрум а̄ги ос лов пыг. 
Омам са̄в та̄л ӯлщпуӈк пусмалтым Лангепас ӯст рӯпитас. О̄влэ̄т тав ма̄нь лēккарыг Тюмень ӯст ха­нищтахтас ос тувыл пӯль­ницат тот рӯпитас. Ос анēквам а̄гмыл хунь ēм­тыс, ащо̄йкамн юв во̄ввес. Анēквам пусмыс, омам Ханты-Мансийск ӯст ӯлщпуӈк пусмалтан лēккарыг ханищтахтуӈ­кве минас. Ханищтан ма̄­ныл а̄стыс, мēн тав ётэ Перегребный па̄вылн ва̄нтлысамēн. Та порат анēквам увщияге Татьяна ос Лена тот о̄лсы̄г. Акв та̄л сыс та па̄вылт о̄лсумēн. Ту­выл омам Лангепас ӯсн лēккарыг рӯпитаӈкве во̄ввес, мēн тув минаса­мēн. Та ӯст туп ханты ма̄хум о̄лэ̄­гыт, ма̄ньщи хо̄тпат щар а̄тим, мēн мēнккемēн тот о̄лсумēн. Омам ёмащакв ма̄хум пусмалтас, тот о̄лнэ мирн сака янытлавес. Ань Игорь сасгум о̄с ӯлщпуӈк пусмалтан лēккарыг Ниж­невартовск ӯст рӯпиты. Майя ныюм ос Алексей сасгум Ханты-Мансийск ӯст щēмьяӈ та̄гыл о̄лэ̄г. Евгения ныюм Тюмень ӯст о̄лы. Ам омам 2013 та̄лт хотталь щалтыс, э̄ще Светлана, а̄пщияге Ген­надий ос Слава о̄с а̄тимыг ēмтсы̄т. 
Омам а̄тимыг хунь ēм­тыс, то̄нт ам Санкт-Пе­тер­бург ӯсн о̄луӈкве ми­на­сум. Ювле яныгмам ма̄н ва̄нтлаӈкве ань ат номсэ̄гум. 
Елена Шесталова мирн ва̄нэ хо̄тпан Юван Ни­колаевич Шесталовын рӯтыг о̄лы. Ма̄ньщи о̄йка хансум стихыт ос потрыт ловиньтас ма̄н а̄ти, ты урыл о̄с китыгласлув. Елена ювле ла̄выс: «Юван Нико­лаевич хансум нэ̄пакыт пуссын ловиньтасанӯм. Ам «Мис­нэ» стихотворение ос «Ког­да качало меня солн­це», «Сначала была сказка» и «Тайна сорни най» хансум потранэ ловиньтаӈкве сака э̄руп­тэ̄гум. Тав нэ̄­пакыт хан­суӈкве сака ха̄сыс».
Ам Елена Шесталован потре ма̄гсыл пӯмащипа ла̄тыӈ ла̄вēгум ос са̄в ёмас, сымыӈ ла̄тӈыл кēтылум. Аквта щирыл яныгмам па̄влэ̄н вос яланты ос рӯ­танэ ёт ва̄тихал вос ва̄­щиньтахты. 
Людмила ТЕТКИНА
