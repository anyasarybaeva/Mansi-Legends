
Ня̄хщамво̄ль па̄вылт  пӯпкол о̄лыс, тувыл ла̄кква-патыс. Советский власть порат хотьют пӯпыг о̄лсыт, ня̄влалаӈкве патвēсыт, та̄н пуссын ло̄ӈхаль тотвēсыт, рӯтаныл о̄с порславēсыт. Ня̄хщамво̄ль пӯп хо̄тпа сутытаӈкве хотталь тотвес, кит пӯп а̄гирищиг хот-тӯйтхатсы̄г. Со̄рниянэ̄н лапаяптаӈкве, олнанэ̄н виӈкве, иконанэ̄н пуссын акван-атуӈкве а̄лымасы̄г. 
То̄нт ма̄хум Нё̄рахи Пещщер па̄влыг ла̄выгла­саныл. Ма̄ньщит ос рущит тот о̄лсыт. Пещщер па̄вылт акв матум ма̄ньщи о̄йка о̄лыс. Тав ётэ ты а̄гииг хотмуссыр румалахтасы̄г, потыртахтасы̄г. 
Тавēн ла̄всы̄г:
– Мēнамēн хота во̄рна тӯйтэ̄лына ос нэ̄мхотьютн ул ла̄вен лай. Мēнамēн кол рēг матыр колхусап ва̄рен, колпал ва̄рен лай. Мēн тах алавемēн, ло̄ӈ­халь тотавемēн. Наӈын ол­ныл нё̄тыламēн, мēнамēн тэ̄нут тотэн, ӯльюв щё̄пи­тэн, мēнамēн нё̄тэ̄гын ке, ойтхатымēн, тох хунь.
О̄йка са̄ртын такви пал­тэ турман порат тотсаге, тӯйтыгласаге. Тэ̄н тав палтэ о̄лсы̄г. Па̄выл ма̄хум о̄лэ̄гыт, рӯпитэ̄гыт, та порат колхоз ущты о̄вылтахты, ва̄раве. Ань я̄ тапа̄лт ма̄нь я̄т о̄лэ̄гыт, Хулюмхӯл я̄г ла̄вавет. Ощща я̄рищит яныг ӯльпа щахыл о̄лы. Ань Пещщер ма̄хум тот во̄раēгыт, та яныг ӯльпа щахыл ур по̄хыт мины ос ты кēлыг котильт ӯльпа щахыл о̄лы. По̄ханэ мувал витыӈ, тувыл нэ̄мхотталь ат мины. Ма̄ньщи о̄йка тамле ма̄т тэ̄натэ̄н норкол ӯнттыс. Ма̄нь кēркур тув хартыс, тотыс, манарас, а̄лмтахтас. Ха̄пыл алгаль минуӈкве э̄ри, тувыл кēлы хосыт ё̄муӈкве хӯрмах­кем вēрыста. Тот пӯп а̄ги­ри­щиг колыл ӯнтты­саге. Пӯп а̄гирищииг тав ӯль­ювыл щё̄питыяге та маныр. Па̄влыӈ ма̄хманэ ат мӯставе, хоталь та о̄йка яланты. Ма̄хум пус­сын тыт ё̄мыгтэ̄гыт, во̄рн пил кинсым, во̄раим ялан­тэ̄гыт, та порат лэ̄ӈын па̄т­луптэ̄гыт. Хоталь о̄йка яланты, ма̄хумн тэ̄ла а̄тим. 
Пӯп а̄гииг хот-ӯстуве­сы̄г, кинсавēг. Па̄влыӈ мир пуссын ла̄ввēсыт:
– Мӯстэгы̄н ке, хо̄т пӯп а̄гирищиг о̄лэ̄г, ёхтэ̄г ке, ка̄салылын ке, ма̄навн палямтахтэ̄н, тэ̄натэ̄н пу­вуӈкве э̄ри. Ла̄вегы̄н ке, хо̄т тӯйтхатэ̄г, мӯйлупсал ос олныл ойтхатэ̄в. 
Ма̄ньщи о̄йка аквта щирыл а̄гииг палт яланты, олныл миве, коласыл то­тыяге, мо̄йтакыл, мо̄т пор­масыл ёвтыяге. Щёлыӈ а̄гирищиг со̄рни о̄ньщēг, олн о̄ньщēг. То̄рум нупыл суснэ йӣвыт о̄ньщēг. 
Аквмат порат о̄йка тох ялым, та мӯстувес, Нё̄рахит Бурмантов Венька о̄лыс, тав а̄ще – Кирилл о̄йка. 
Ма̄хум тамле ва̄рмалиг ла̄ввēсыт, палямтахтэгы̄н ке, са̄в олныл ойтавēн. Ты о̄йкарищ ма̄ньщи хо̄тпа та̄ра-паттыстэ тав юи-па̄лэ̄т койхатуӈкве та па­тыс, уральтахтуӈкве. Хо­таль ма̄ньщи о̄йка акваг па̄гле яныг хӯргыӈ та̄гыл яланты, писалиӈ та̄гыл та маныр. Тувыл тӯлма­хыг тӯйтыглахтым, юил ма̄ньщи о̄йка та койвес, хоталь ё̄ми, та̄ра та пат­тыстэ. Тувле ляпаннув ёхтыс, ӯльпа щахылт посым нэ̄глы, а̄гирищиг по­сымтахтэ̄г. Ма̄ньщи о̄йка хоталь яланты, тыи та торгамтахтас. Молям­тахтым па̄вылна ёхтыг­пас, э̄кван ла̄выс:
– Ам сар Ня̄хщамво̄ль па̄вылн минэ̄гум палям­тахтуӈкве. Хо̄нтсагум, кит пӯп а̄гииг ос хотьютын тӯйтыглавēг, о̄с ва̄глум. 
Э̄кватэ ювле ла̄выс:    
– Ул минэн, юн о̄лэн, пӯп а̄гииг вос о̄лэ̄г, маныр тэ̄н лю̄ль ва̄рсы̄г, нё̄туӈ­кве э̄рēг. 
О̄йка э̄лаль минуӈкве щё̄питахты, ла̄тыӈ ат хӯнтлы, ла̄ви:
– Олныл ойтавемēн, мēнки нусаг о̄лымēн, ворил воратымēн, вēс ё̄рыл о̄лымēн.   
Тох та минас, нарнэйӣве а̄лмаястэ, ха̄пн та̄лматас, Ня̄хщамво̄льта, тот та хōяс. Тот та палямтахтас. 
Мощ о̄лсыт, моторха̄п суйты, пӯп а̄гииг та ёх­тувесы̄г. Ма̄ньщи о̄йка насска̄сыг та пуввес, хот­таль ло̄ӈхаль суты­таӈкве тотвес, та алвес. Та пӯп а̄гирищиг та пуввесы̄г. 
Палямтахтам о̄йка олныл майвес, матарыл мӯйлуптавес. А̄гирищиг ло̄ӈхаль та тотавēг. Та по­рат пēс моторыт, ла̄глыл ё̄масан моторыт. Ань тамле утыл ло̄ӈхаль та то­тавēг. Ка̄тагēн акван-нэ̄гвесы̄г, нэ̄мхотталь ул вос оēг. Са̄ртын тэ̄н э̄лы-па̄лт ӯргалан акв хо̄тпа ха̄пт ӯнлы, тэ̄н юи-па̄лэ̄нт акв э̄лумхо̄лас ос моторист-хум, тащир минасыт. 
Хулюмсӯнт э̄лы-па̄лт атахкем вēрыста ялпыӈ я̄ сӯнт о̄лы. Яныг вит порат пӯп а̄гииг тотавēг. Ты ял­пыӈ я̄ сӯнт мус ты ёхтэ̄гыт, а̄гирищиг матарыл та восыгхатэ̄г. Моторист ла̄выс: 
– А̄гииг акван та хӯтэ̄г, та восыгхатэ̄г. Ла̄глагēн матарēн хартыглэ̄г, та манарēг.
Ялпыӈ я̄ сӯнт мус ты ёхтысыт. А̄гииг пēщ ēри лайхатсы̄г, ла̄глагēтныл туясахтасы̄г, сас витн та патсы̄г. Моторе э̄лаль та минас. Моторе тай тамле, ёл-по̄илттаве, ха̄пе ювле ё̄ӈхтаве ос э̄лаль хасум­таве. А̄гииг ёл та щалтсы̄г. Та порат яныг вит, такос кисвесы̄г, ма­на­равесы̄г. Ётыл туп ма̄нь вит порат хо̄нтвесы̄г, ка̄­тагēн акван-нэ̄гимаг. 
Ма̄хум ань мус тот яла­сэ̄гыт. Яныгпа̄ла хо̄тпат, хотьют ты ва̄рмаль ва̄гыт, ма̄ньлат ма̄хум нупыл потыртэ̄гыт. Тот миннэ по­рат олнкēр па̄хвтэ̄в, пӯп а̄гирищиг порслым ма̄т. Ань ты мус ялпыӈ я̄ сӯн­тыг ты ла̄ваве.
Татьяна Семёновна Тасманова потре нэ̄пакн Людмила ТЕТКИНА хансыстэ    
