
Сӯкыр э̄тпос 17-19 хо̄таланэ̄т ма̄н о̄лнэ ма̄в мире нэ̄пак та̄ратан ма̄н о̄с тах та во̄ваве. То̄нт ма̄н са̄всыр Думан (Государственный, Тюменский область, окружной, районный ос городской) депутатыт ос яныг ӯсыт, районыт кӯщаит тах пēриēв. 
Ма̄нь па̄влыӈ ма̄тт ос во̄рт о̄лнэ хо̄тпат ты э̄тпос 29 хо̄талныл ма̄хум пē­рияӈкв та о̄вылтахтэ̄гыт. Та̄н палтаныл кӯщаит нэ̄­пак та̄ратан то̄тапсов ёт та̄нти тах ёхталэ̄гыт. Ос яныг па̄влытт, ӯсытт о̄лнэ ма̄хум во̄ртур э̄тпос 17 хо̄­талныл 19 хо̄талэ мус пē­риян ма̄н ялуӈкв тах вēр­мēгыт. 
Округувт 741 я̄нас ко­лыт тах пӯнсавет. Тот хо̄т­пат пуссын по̄слуӈкв пата­вет, нэ̄матыр ла̄палахтын ва̄р­маль ул вос о̄лы. Ос «о­б­щественный наб­лю­датель» нампа э̄лмхо̄ласыт тот хо̄тал палыт ӯнлуӈкв патэ̄гыт. Та̄н тӯяг ос лӯпта э̄тпост ханищтавēсыт, ты ма̄хум ань ёмащакв ва̄­ганыл, пēриян ма̄т хумус щё̄питым вос о̄лэ̄гыт ос тот мир сака акван ул вос атхатыглэ̄гыт.
Избирательный комис­сия колт рӯпитан кӯщай хум Денис Корнеев пēриян ва̄рмаль уральтым са̄в та̄л рӯпиты, ты рӯпата ва̄гтэ. Тав потыртаме щирыл, наблюдатель-хо̄тпат ма̄к э̄рнэ рӯпата ва̄рēгыт. Та̄н нэ̄пак та̄ратан колн ёхта­лан хо̄тпат ловиньтыя­ныл, видео хосыт ты тэ̄ла уральтыяныл. Кос хо̄т ма̄­хум нэ̄пак та̄ратаӈкве па­тэ̄гыт, та̄н пуссын тинан тах по̄славет. 
Ань ты э̄тпос 13 хо̄талэ мус депутатыг рӯпитаӈкв ка̄сащан хо̄тпат наманыл та̄ра та паттувēсыт. 
Ты та̄л сака са̄в э̄лмхо̄­лас ты рӯпатан вораты:
– Государственный Думан - 19 хо̄тпа пēрияхты (политический партия па̄лныл -17 хо̄тпа, 2 хо̄тпа – тэ̄нти пēрияхтэ̄г);
– округ Думан – 404 хо̄тпа; 
– Тюменский область Думан – 35 хо̄тпа;
– районный ос го­родс­кой Думатн – 1 со̄тыра 173 хо̄тпа.
Са̄кконыт хаснэ ма̄тт рӯпитаӈкве ка̄сащан хо̄т­пат ты э̄тпос 4 хо̄талэ мус та̄нти нэ̄паканыл тув тēтсаныл. То̄ва хо̄тпат ты кос тот рӯпитаӈкв ном­сысыт, ос матрыг пēриях­туӈкв ат ка̄сащасыт, нэ̄па­каныл ювле висаныл.
Мир пēриян тэ̄ла ма̄н округув ма̄гыс – ты о̄с сака э̄рнэ ва̄рмаль. Ань о̄лнэ ма̄в янытыл ты рӯпатан ма̄к номтыӈ ос сэ̄ръёр хо̄тпат пēрияӈкв э̄ри. Та̄н маныр са̄кконыт пирмайтэ̄гыт, та щирыл мир э̄лаль о̄луӈкве тах та паты. 
Сӯкыр э̄тпос 17-19 хо̄­таланэ̄т округув янытыл нэ̄пак та̄ратаӈкве та патэ̄в. 
Валентина Хозумова 
