

	Я̄ӈк на̄тнэ э̄тпос атхуйпловит хо̄талэ̄т ам ля̄ххал тотнэ ма̄хум ёт Сургутский район Белый Яр па̄вылн тотыглавēсум. Та па̄выл по̄хыт щищкурекыт янмалтан ООО «Обь-регион» нампа пēрма ӯнттым о̄лы. Та пēрмат рӯпитан хо̄тпат ма̄навн щищкурекыт янмалтан ва̄рмаль суссылтасыт. Хумус ты я̄нас миннэ тов мины, на̄н ань агропромышленный комплекс кӯщай хум Евгений Петрович Платонов потре э̄лаль ловиньтэлы̄н:


		«Ты товлыӈ ӯит 

		янмалтан кол 2010 та̄лт пӯсвес. Са̄ртын о̄с щищкурек янмалтан пēрма тот о̄лыс. Ос матыр ва̄рмаль щирыл вунь
		щалыг паттувес, таи-ма̄гыс лап-пантвес. Тувыл сэ̄ръёрыӈ хо̄тпат акван-хо̄нтхатасыт, щищкурекыт янмалтан ва̄рмаль но̄х-во̄рмалтасаныл. Та̄нки олн тув пинсыт, маныр э̄рыс, ёвтсыт ос рӯпитаӈкве та о̄вылтахтасыт.

		Ань ты пēрма 

		округув ма̄гыс мӯӈи ос нё̄выль лов процент са̄виткем тоты. Ты накт мо̄т хо̄н мир ёт воритотнэ ма̄гыс Россиян нэ̄матыр тэ̄нут ат тотаве, таима̄гыс ань 

		ла̄пкатт тэ̄нутыт тыныӈнувēг ēмтсыт. Ос Сургутский районт та̄нки ва̄рнэ нё̄вляныл 

		ос мӯӈияныл тынта̄лнувēг о̄лэ̄гыт. Та пēрма хосыт школат, пӯльницат ос мо̄т са̄всыр э̄рнэ колыт 

		ёмас ос тынта̄лнув тэ̄нутыл ань та̄ставет.

		Я̄нас рӯпата о̄щнэ хо̄тпат ты ва̄рмаль 

		та̄нки ё̄ранылт э̄лаль тотуӈкве вēрмияныл кос, ос ты тэ̄ла мӯсхал щирыл миннэ ма̄гыс та̄н государство палыл о̄с олныл нё̄тавет. 

		Округувт ты ва̄рмаль э̄лаль тотнэ ма̄гыс программа рӯпиты. Пēр-матн нё̄тнэ ма̄гыс 

		ка̄сыӈ та̄л олн та̄ставе. Мӯӈи ос ща̄квит ма̄гыс тувыл олн ойтаве. Мо̄лты та̄л округ янытыл рӯпитан предприятиятн ты тэ̄лан са̄тпан миллион солко̄ви майвес. Ты олныт пуссын э̄рнэ щирыл холтвēсыт.

		Ма̄н округувт пуссын аквъёт 650  са̄всыр пēрма рӯпиты. Ханты-Мансийск ӯс по̄хыт 

		Ярки па̄вылт ма̄хум рӯпата э̄лаль тотнэ ма̄гыс ос та̄нки олн пинсыт. Тот ань витхӯрыг (огурец), помидор ос саюм-пум янмалтаве. Ань иӈ тув олн пинуӈкве номсаве, ма̄тэ лов 

		гектар мус яныгнувēг ва̄раве тах. Тот 

		клубника пил ос мо̄т са̄всыр тэ̄лнэ ут янмалтаӈкве патаве. 

		Тувыл ос ты накт Белоярский районт 

		щаквит ва̄рнэ завод пӯсвес. Ты хосыт Белоярский ос Октябрьский районыгт  о̄лнэ мир йильпи щаквитыл ань та̄ставет. Ты коныпал ань Советский 

		районт о̄с щаквит та̄ратан завод ӯнттаве. Та завод та̄л сыс 425 со̄тыра тонна щаквит ва̄рнэ щирыл о̄лы. 

		Округ янытыл ма̄нки ты са̄вит тэ̄нут ва̄рēв: щаквит ос нё̄выль - 7-10 процент, картёпка - 40 процент, хӯл – 50 процент. Пēрман пиным 

		олныт та̄ра ювле ат ёхтэ̄гыт, атахкем-са̄тахкем та̄л та̄кыщ рӯпитаӈкве э̄ри. Тувыл ущта холтым олныт ювле ёхтэ̄гыт ос э̄лаль са̄вмалтахтэ̄гыт. Ты тэ̄нутыт ма̄хум 

		акваг ёвтуӈкве патыяныл, таима̄гыс пēрма вуньщалыг ат ēмты. 

		Мо̄лты та̄л сыс 

		та̄нки рӯпата о̄щнэ ма̄хумн нё̄тнэ ма̄гыс округ бюджетныл 1 миллиард 400 миллион солко̄ви майлувес. Та̄н маныр тэ̄нут ва̄рыгласыт, таияныл ёмщакв тыналасаныл ос тыи ма̄гыс олныл ты нё̄твēсыт. Ты та̄л 900 миллион солко̄ви та̄стувес. Кӯщай ла̄выс, ат ке то̄влавет, округ правительстван нэ̄пак хансэ̄гыт ос нё̄тмил во̄вēгыт тах. 

		Тувыл Надежда 

		Петровна Мазалевич, птицефабрикат технологыг рӯпитан нэ̄, 

		потыртас. Тав ла̄выс: 

		«Ма̄н щищкурекыт янмалтан ма̄гыс мӯӈит Магнитогорск ӯсныл тыг тотыянӯв. Молях яныгман щищкурекыт, рущ щирыл «бройлерыг» ла̄вавет. Та̄наныл янмалтан ма̄гыс 

		Германия ма̄ныл ищхӣпыӈ то̄тапыт ёвтсӯв, мӯӈит ӯйрищиг ēмтнэ̄ныл мус та то̄тапт о̄ньщиянӯв, акваг тыгле-тувле ё̄ӈхата̄-лыянӯв. Ка̄сыӈ хо̄
		тахкем хо̄тал та̄н уральтавет, та̄рвитаныл манса̄витыг ēмтыс. Мӯӈит ёл ул вос 

		ханасыт, то̄самыг о̄ньщиянӯв. Хус арыг 

		хо̄тал та ищхӣпыӈ то̄тапт о̄ньщавет, тувыл ма̄нь ӯйрищит та нэ̄глапēгыт. Аквторыг ва̄т со̄тыракем ма̄нь ӯйрищ самын паты. 

		Самын патнэ̄ныл юи-па̄лт а̄гмыл ул вос ēмтсыт, та̄н тэ̄рпил 

		расгалтавет. Тувыл хунь ёмщакв то̄сэ̄гыт ос янмалтан колнакн тотавет. Ӯйрищит ул вос по̄львēсыт, колнакт температуратэ 

		акваг 34 градус са̄витыг о̄ньщаве. Та̄н тот туп 

		38 хо̄тал о̄лэ̄гыт, янгыг та ēмтапēгыт. Ты хо̄талыт сыс щищкурекыт 

		кит кила ос ниласа̄т грамм мус та̄рвитаныл ēмты. Та юи-па̄лт ос нё̄влиг та ва̄рапавет. Тувыл та ма̄ хот-сыстамтаве, ос мо̄та-ныт янмалтаӈкве тув тотавет. Щищкурекыт тыттын ма̄гыс ма̄н 

		Тюмень ӯс ня̄нь ва̄рнэ заводныл комбикорм ёвтэ̄в. Та̄наныл лю̄ль тэ̄нутыл ат тыттыянӯв, туп ёмас тэ̄нут тэ̄гыт. 

		Ты пēрмат акв 

		э̄тпос сыс хӯрмахкем манос нилахкем яныг щищкурек а̄ня нё̄влиг ва̄раве, э̄тпос сыс 

		ва̄тахкем тонна нё̄выль та̄ставе.  Нё̄влянув 

		Сургут, Лянтор, Нефтеюганск, Пытъ-Ях ӯсыт 

		ос Сургутский район янытыл тыналыянӯв. Сургут ӯст о̄лнэ ма̄нь ня̄врамыт колыт ос 

		школат пуссын ма̄н пēрмавт янмалтан нё̄влитыл та̄стыянӯв.

		Тувыл ос тэ̄нэ ма̄гыс мӯӈит тотнэ нэ̄ щищкурекыт о̄с о̄лэ̄гыт. 

		Акв нэ̄-щищкурек са̄тса̄т хо̄тал муӈи тотым о̄ньщаве, тувыл нё̄влиг ва̄раве. Тав та̄л сыс хӯрумса̄ткем мӯӈи 

		мыг».

		Та пēрмат рӯпитан ма̄хум ка̄сыӈ та̄л «Дары Югры» нампа выставкан та̄нки ва̄рум тэ̄нутаныл тотыглыяныл. Рӯпатаныл ма̄гыс ма̄гылн тагатан по̄сыл акваг янытла
		вет. Тувыл Белый Яр па̄вылт рӯпитан «Белоярочка» нампа ла̄пкат та предприятият 

		янмалтан щищкурек нё̄влит, са̄всыр атыӈ колбаса-тэ̄нутыт о̄с ань тыналавет. Ялпыӈ хо̄талыт о̄лыглам порат, мир та ла̄пка щар 

		хот-та̄тламтыяныл. Ма̄хум ла̄внэ̄ныл 

		щирыл, та пēрмат 

		ва̄рум щищкурек 

		нё̄влит сака атыӈыт.

		 

		 

		 

		 

		Николай 

		МЕРОВ

		 


	 
