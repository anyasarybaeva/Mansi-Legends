
Кӯщаит ань ма̄-вит ӯргалан ва̄рмаль акваг уральтым о̄ньщияныл. Ма̄нув, я̄нув сыстамтан тэ̄лат урыл та̄н са̄всыр сапра̄нит ва̄тихал потыртэ̄гыт. Россия янытыл ань ма̄-вит ӯргалан кастыл са̄всыр программат пирмайтавēсыт, тув акваг са̄в олн холтаве.
Округ кӯщай ва̄ӈын хум Геннадий Бухтин ла̄выс, ма̄-во̄й ма̄ныл но̄х-винэ компаният тыт са̄в та̄л рӯпитэ̄гыт. Ты э̄лы-па̄лт та̄нки рӯпатаныл ва̄рим ма̄-витув ат ӯргаласаныл ос пулиг-о̄хтыртасаныл. Ань та̄н пуссын мо̄т щирыл рӯпитаӈкве патсыт. Ты тэ̄ла нупыл ка̄сыӈ та̄л са̄в олн та̄стыглэ̄гыт. Ос рӯпитан ма̄ныл ань ёмщакв  хот-сыстамтэ̄гыт. 
Тыт о̄лнэ мирн ма̄-витув ӯргалан ма̄гсыл о̄с ханищтахтуӈкве э̄ри. 
Ма̄хум порсаныл во̄рн тотыяныл, са̄всыр па̄нкат, сульят ань хо̄т-а̄ти хот-вущкасыяныл. Ма̄хманув тох лю̄ль ул вос ва̄рēгыт, та̄н ётаныл о̄с акваг потыртаӈкве э̄ри. Ма̄нки о̄лнэ ма̄нув ӯргалым вос о̄ньщияныл. 
Ты юи-па̄лт ма̄-вит ӯргалан кол кӯщай хум Сергей Пикунов потыртас. Тав ла̄выс, ань тамле порсанят округувт мощщанувег ēмтсыт, тамле ма̄т акваг хот-щё̄питавет. Ма̄-витув ӯргалан ма̄гсыл 23 млрд 96 млн солко̄ви та̄стувес. Ты хосыт та̄н са̄в рӯпата ва̄руӈкве патэ̄гыт, ма̄нь йӣвыт ӯнттуӈкве, хӯл са̄вмалтаӈкве, я̄т хот-сыстамтаӈкве ос са̄в мо̄т э̄рнэ тэ̄ла тах ва̄рēгыт.  
Сапра̄нит ма̄хум айнэ вит урыл о̄с потыртасыт. Ма̄н округувт ань 88% са̄вит мир яныг ӯсытт о̄лэ̄гыт, та̄н пуссын ёмас, сыстам вит аēгыт. Ка̄сыӈ ӯст вит сыстамтан утыт рӯпитэ̄гыт ос айнэ вит хот-сыстамтэ̄гыт. Ма̄нь па̄влыт тамле рӯпата ат ва̄раве. Ты та̄рвитыӈ ва̄рмаль ёт э̄лаль хумус рӯпитаӈкве, кӯщаит ань пуссын аквъёт номсахтуӈкве ла̄вхатасыт. 
