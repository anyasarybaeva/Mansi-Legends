

	Ты хурит Ха̄льӯс район Ло̄пмус па̄вылт о̄лнэ ма̄ньщи хум по̄слым о̄лы – Альберт Владимирович Таратов. Тав 1982 та̄л яныгпо̄ль э̄тпосэ̄т Ло̄пмуст самын патыс. Кульпас па̄вылт ханищтахтас, интернатт о̄лыс. 1999 та̄лт школа а̄стластэ, армиян вуйвес. О̄влэ̄т Краснодарский крайт лусытас, тувыл Чечня ма̄н Гудермес ӯсн кēтвес. Тот та̄л арыгтем лусытас. Армияныл юв ёхтыс, нэ̄ тотыс, кит а̄гирищ о̄ньщēг. Яныг а̄гитэ̄н Ксения, ань о̄выл классыт ханищтахты, ма̄нь а̄гитэ̄н Аня.

	Альберт Владимирович кит каӈк ос увщи о̄ньщи. Яныг каӈке Сергей Ха̄льӯст щēмьятэ ёт о̄лы, ма̄нь каӈке Александр о̄с щēмьяӈыг ēмтыс, Ло̄пмуст о̄лы. Люда увщитэ Саранпа̄вылт о̄лы, о̄йкатэ̄нтыл хӯрум пыг о̄ньщēг. 

	Тав э̄кватэ ма̄ньщи нэ̄, Саранпа̄вылныл о̄лы, наме Лена, а̄ги о̄парищ наме Тихонова. Тав каӈк ос э̄щ о̄ньщи, Сергей ос Надя. Э̄ще хум ва̄рыс, Саранпа̄вылт о̄лэ̄г. Та̄н тув ва̄тихал яланта̄лэ̄гыт. Альберт Владимирович ла̄ви: «Тот рӯпата о̄лы кос, ос о̄лнэ кол а̄тим. Ло̄пмуст ань рӯпата а̄тим, тох хотмус та о̄лэ̄в. Мо̄лты порат туи колыт ӯнттысӯв, олн-ло̄мтыл мощ ойтыглавесӯв». 

	Оматэ Клавдия Ивановна 1942 та̄лт ма̄нь таквс э̄тпост самын патыс. Тав сака ка̄ркам э̄ква о̄лыс, са̄в рӯпитас, ӯйхул акваг о̄ньщас, пум ва̄рыс. Хо̄тпа нупыл сымыӈ э̄лумхо̄лас о̄лыс. Мо̄лты та̄л яныгпо̄ль э̄тпост Клавдия Ивановна а̄тимыг ēмтыс. Ань коланылт ма̄нь пыге щēмьятэ ёт о̄лы.

	Ты я̄тил ма̄ньщи ма̄хманув пуссын пуста̄гыл вос о̄лэ̄гыт, На̄й-О̄тыранылн вос ӯргалавет! Пус ка̄т, пус ла̄гыл!

	 

	Светлана Ромбандеева 

	 
