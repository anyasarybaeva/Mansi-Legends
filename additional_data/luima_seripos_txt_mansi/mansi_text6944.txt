
Дмитрий Никитович Русскин щēмьяӈ та̄гыл Сургутский район пēс йис ма̄тэ̄т са̄лыянэ ӯргалым о̄лы. Ты ханты хум палт ам мо̄т ля̄ххал тотнэ ма̄хум ёт 2012 та̄лт ялсум. Таса̄вит та̄л ювле хультыс, ты тӯя тав ётэ  Салехард ӯст хо̄нтхатыгласум, то̄нт Россия янытыл о̄лнэ мощщаг хультум мирыт яныг сапра̄нин та ӯст акван-атхатыгласыт. 
Са̄лыӈ хум хумус ань о̄лы, тох таи потыртас:
– Мēн э̄квамēнтыл яныгса̄т арыгкем са̄лы ань о̄ньщимēн. Во̄рт ул вос ха̄йтыгтасыт, ла̄кква ул вос миныгласыт, яныг пӯсасыл ва̄рсанум. Ам ляпамт ма̄-во̄й но̄х-винэ ма̄хум рӯпитэ̄гыт, тыи­ма̄гсыл во̄рн са̄лыянув ат та̄ртыянӯв, акв ма̄т о̄ньщиянӯв. 
Ам 1992 та̄л па̄сныл ма̄-во̄й но̄х-винэ компа­ни­ят ёт соглашение-нэ̄пак щирыл рӯпитэ̄гум. О̄влэ̄т тыт «Ноябрьскнефтегаз» нампа компания ам о̄лнэ ма̄мт ма̄-во̄й но̄х-вис, ань «Лукойл» ёхтыс. 

О̄влэ̄т нефтяникыт ёт акван-потыртахтуӈкве щар ат вēрмысӯв, та̄н ётаныл сака воритотсӯв. Ма̄-во̄й но̄х-винэ ма̄хум ма̄навн щар ат хӯнтлысыт, ма̄н та̄наныл ат хӯлсӯв. Таса̄­вит та̄л сыс та̄н ёта­ныл потыр­тахтуӈкве мощ хань­щувласӯв. 
О̄лнэ пēс йис ма̄в хо­сат та̄гыл амки нупылум хансыслум. Ты э̄лы-па̄лт  округувт во̄рт о̄лнэ сосса щēмьят акв реестрын пуссын хасвēсыт, ам нэ̄­па­канум кēтсанум о̄с тув хасхатсум, рущ ла̄тӈыл ты ва̄рмаль – «Реестр территорий тради­цион­ного природо­пользова­ния ХМАО-Югры» ла̄ваве. Мēн ляпамēнт а̄гимēн ос увщим са̄лы ӯрим о̄лэ̄г. Тэ̄н щēмьянэ̄н ёт о̄с ам палтум хансым о̄лэ̄г. 
Ань нё̄тавēв кос, олныл ойтавēв, моторыл, «Бураныл», ха̄пыл та̄ста­вēв, са̄лыянув комбикор­мыл ёвтавет. Тувыл таи лю̄ль, ма̄н палтув рӯтанув манос мӯй ма̄хманув ёх­талаӈкве ке тахмаēгыт, нас тох ат та̄ртавет. Ты э̄лы-па̄лт а̄нумн пропуск-нэ̄пак та̄н ма̄гсыланыл ма̄-во̄й но̄х-винэ компа­ният ва̄руӈкве э̄ри. 

Тувыл ма̄н палтув ма̄нь ма̄шинал ёхталаӈкве туп вēрмēгыт, яныг ма̄шинат тыг щар ат та̄ртавет. Ам амки кит «Камаз» яныг ма̄шинаг о̄ньщēгум. Ты ма̄шинал то̄ва порат комбикорм ос мо̄т яныг пормасыт ма̄г­сыл ялан­та̄лэ̄гум. 
Ам о̄с ла̄ввēсум, яныг ма̄ши­нам ма̄гсыл пропуск-нэ̄пак вос ва̄рēгум. Ам тай та̄ра ювле ла̄всум, пēс йис пора та̄гыл рӯтанум ос омам-а̄тям тыт о̄лсыт, ам тыт самын патсум, яныгмасум, ня̄враманум тыт о̄лэ̄гыт, амки о̄лнэ колум мус пропуск-нэ̄пак ва̄руӈкве щар ат патэ̄гум. 
То̄нт «Лукойл» кӯщаит палт свонитасум, ты юи-па̄лт нэ̄мхотьют ты нэ̄пак воссыг ат во̄ви. Мо̄т ма̄т о̄лнэ рӯтанум ос мӯй ма̄хманум ма̄гсыл тай пропуск ва̄рēгум, ты нэ̄­пак та̄л ам палтум ат та̄р­тавет. 
Ам са̄лы ӯрим ань о̄лэ̄гум, хӯл тэ̄нэ ма̄гсыл туп пувēгум. Ты э̄лы-па̄лт са̄лыянув хӯлыл тытты­санӯв, ань комбикормыл тотавēв, са̄в хӯл воссыг ат э̄ри. Юи-о̄выл та̄лыт хащта̄л ма̄хум тыт яласэ̄­гыт ос пēс йӣс ма̄т о̄лнэ хантыт палт хӯл ёвтэ̄гыт. Тувыл хӯл ма̄гсыл сака мощща олн ойтэ̄гыт. То̄ва ма̄хманув та̄ра тонна хӯл тув тыналэ̄гыт. Ам акваг китыглыянум, манрыг тох ва̄рēгыт, тыт таса̄вит та̄л нефтяникыт рӯпитэ̄гыт, тох я̄т хӯл мощща хуль­тыс, та̄н хультум хӯланув э̄лаль тыналыяныл. Пēс ма̄х­манув нэ̄мхуньт тох ат ва̄­рыгласыт. Э̄лаль тох капыртаӈкве ке патэ̄гыт, я̄т, тӯрыт хӯл та̄л хуль­туп­тыяныл. 
Во̄раяӈкве ань о̄с сака ат ялантэ̄гум. То̄ва по­рат щёпыр тэ̄нэ ма̄гсыл па̄тамтэ̄гум, тувыл та. Ань во̄рт хультум ӯйхулыт ке алыянув, ня̄враманувн маныр хульты? Ты ва̄рмаль урыл хунь номсэ̄гум, сымум сака а̄гмыӈ. 
Нефтяникыт ам о̄лнэ ма̄м по̄хат хумус рӯпитэ̄­гыт, акваг уральтыянум. Лю̄ль ке ва̄рēгыт, ма̄-вит ке па̄ӈктэ̄гыт, та̄ра кинан по̄слэ̄гум манос хури ва̄­рēгум ос кӯщаит палт кē­тэ̄гум. Ань ты компаният яныг штраф-олныл хан­са­вет, тыима̄гсыл ань мощ пилуӈкве патсыт, мӯс­халыг рӯпитэ̄гыт, ма̄-вит ӯргалэ̄гыт.  
Д. Н. Русскин пēс йис ма̄тэ̄т ты туи «IT-стой­бище» нампа проект хосыт интернетыл тах ва̄раве. Ты ва̄рмаль урыл тав ла̄выс:
– Ань ма̄хум ты ищ­хӣпыӈ утыт нупыл сун­сым акваг ӯнлэ̄гыт, ла̄­вēгыт, тот сака пӯмащ, тамле утыл ке ва̄равēв, са̄­лыянув урыл хот-ёрув­лэ̄в (мувиньты). Тамле ва̄рмаль ань тай со̄ль э̄ри, апыг­рищанум юн о̄лым ты ищхӣпыӈ ут хо­сыт ха­нищтахтуӈкве тах вēр­мēгыт ос ма̄нь та̄гыл ин­тер­натын кēтуӈкве та̄­наныл ат э̄ри. 
Людмила Теткина
   
