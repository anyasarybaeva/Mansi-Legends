
Ва̄т са̄грапнал э̄тпос 9-11 хо̄талытт «Товары земли Югорской» нампа суссылтап Ханты-Мансийск ӯст ва̄рыглавес. Тамле тыналахтын ва̄рмаль ка̄сыӈ та̄л округув янытлан кастыл щё̄пита̄лаве. Ты та̄л 200 арыгкем предприятият тыг ёхталасыт. Ма̄хум нё̄выль, хӯл, щаквит, мӯӈит, са̄всыр сувенирыт, пӯркат, ӯйхул совыт ос мо̄т пормасыт, тэ̄нутыт тот тыналасыт.
Ва̄т са̄грапнал э̄тпос 10 хо̄талэ̄т округ кӯщай нэ̄ Наталья Комарова тув ёхталас. Тав ӯнлын па­латканыл латыл ё̄мыгтас, тот тыналан тэ̄нут-пор­масыт сунсыглас. 
Наталья Владимиро­вна ла̄выс, ма̄н округувт йиль­пи программа ань пирмайтавес. Ты нэ̄­пак щирыл 2023 та̄лт Октябрь­с­кий, Белоярский, Ханты-Мансийский, Хо̄нтаӈ ос Ха̄льӯс районытыт хӯл пирмайтан ос щё̄питан колыт ӯнттавет. 
Ос пувнэ хӯлыт Ханты-Ман­сийск ӯсн тотавет, тыт хӯл щё̄пи­тан колт матыр тэ̄нутыг тах ва̄равет. Ты районы­тыт миркол кӯ­щаит ты тэ̄ла хо­сыт рӯ­питаӈкв ань о̄вылтахтуӈ­кве ла̄всанэ. 
Ма̄н округувт рӯпитан программат щирыл тэ̄нут ва̄рнэ предприятият олн-нё̄тмилыл ань та̄ставет. Ты э̄лы-па̄лт сосса общи­нат рӯпитан хо̄тпат пи­ла­ныл, ла̄хсаныл, хӯла­ныл, нё̄вляныл э̄лаль тыналасыт, ты рӯпатаныл ма̄гсыл олн-нё̄тмилыл майвēсыт. 
Ань пилныл, нё̄выльныл, хӯлныл тэ̄нут ке ва̄рēгыт, туп то̄нт олныл та̄ставет. Тыима̄гсыл ань са̄внув предприятият са̄в­сыр тэ̄­нут ва̄руӈкве вуйхатасыт, тыщирыл олн сэ̄лэ̄гыт ос олн-нё̄тмилыл ōс мивет.
Ань ōлум суссыл­тапын сосса ма̄хум об­щинат мощща ёхталасыт. Ты та̄л Ха̄льӯс район Куль­пас па̄вылт о̄лнэ «Рах­тынья» община ма̄­хум тыт тыналахтасыт. Об­щина кит цех о̄ньщи, тот солвалыӈ хӯл, фарш, палиӈ ня̄нь, консерва па̄нкат ва̄равет. Суссылтапт ты тэ̄нутаныл ёмащакв ёвтвēсыт.  
Белоярский районныл ханты хум Николай Пав­лович Тасьманов э̄кватэ Нина Кузьминична ёт ёх­таласы̄г. Тэ̄н рущ ла̄тӈыл ла̄внэ «Крестьянско-фер­мерское хозяйство» о̄нь­щēг. Э̄кваг-о̄йкаг Касум па̄выл ляпат о̄лэ̄г, яныгса̄т арыгкем са̄лы о̄ньщēг. Ханты-Мансийск ӯсн са̄­лы нё̄выль, та̄хтпил, сӯй­пил, морах тыналаӈкве ёт-то­тыгласы̄г. Пил та̄нки йис ма̄нанылт щēмьяӈ та̄гыл ва̄тэ̄гыт. Ты коныпал Нина Кузьминична сэ̄тапыл сагум щулкиныт, то̄рыт, ю̄нтум пӯркат ос мо̄т са̄в­сыр маснутыт тыт ты­налас. 
Саранпа̄выл совхозт рӯпитан ма̄хум тыг о̄с ёхталасыт. Та̄н са̄лы нё̄­выль ка̄сыӈ та̄л тына­лаӈкве тотыглэ̄гыт. Ты та̄л та̄н о̄выл щёс са̄­лы нё̄выльныл тушёнка па̄н­кат ос колбаса ва̄рсыт. Тӯяг хультум нё̄вляныл Ялуторовск ӯсн тотсаныл ос атыӈ тэ̄нутыг тот ва̄р­вēсыт. 
Суссылтап о̄лум порат са̄всыр ханищтапыт рӯ­питасыт. Са̄внув олн хумус сэ̄луӈкв ос э̄лаль ёмащакв хумус рӯпитаӈкве э̄ри, ма̄хум тот потыртавēсыт, ханищтавēсыт. 
Ос аквта порат «Лучшие вкусы Югры» нампа ка­сылт но̄х-патум хо̄тпат янытлавēсыт. Та̄н дип­лом-нэ̄пакытыл ос 35 со̄ты­ра солко̄вил майвēсыт. 
Людмила ТЕТКИНА
