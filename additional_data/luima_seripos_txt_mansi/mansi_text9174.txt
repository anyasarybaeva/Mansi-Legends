
Лӯпта э̄тпост «То̄рум Маа» музейт рӯпитан хо̄тпат Томск ӯс музейн «Ё̄рнкол – ё̄рнкол киврыт» намаим суссылтап тотыгласыт ос хантыт, ма̄ньщит пēс о̄лупсаныл о̄вылтыт потыртасыт. Тынакт ос Са̄пса (Ивдель) ӯсныл ёхтысыт. Ань та урыл хансэ̄гум.  
Тот пēс йис та̄гыл лӯсум ма̄ньщиянув о̄лэ̄гыт. Ань та̄н ётаныл акван-хо̄нт­ха­тыглан ма̄гыс ос тот о̄лнэ мо̄т мирытн пēс наканув ва̄нэ̄г вос о̄щнуваныл, ма̄н округ музеюв «Ва̄ēн: обский угрыт» проект ёт тот рӯпитасыт. 
Та̄н ӯскант ё̄рнкол тӯщ­тыгласыт, тувыл сыре-сыр ма̄щтырлан тэ̄лат ос ёнгилыт щё̄пита̄лсыт. Тув ёхталам ӯс мӯй ма̄хум маткēм та пӯмщалахта­сыт, а̄гит-пыгыт матыр ма̄щтырласыт ос ка̄тыл ва̄рум утаныл та̄нанылн мӯйлуптасаныл.
Ань ты тэ̄ла хосыт рӯ­пи­таӈкве о̄вылтахтын э̄лы-па̄лт музейт кӯщай нэ̄ Л.А. Алфёрова ос Ивдельский ӯст культура, спорт ос ма̄ньлат ма̄хум тэ̄ланыл тармыл пуӈктотнэ нэ̄ Г.В. Комлякова аквъёт рӯпи­тан ос акван-нё̄тхатнэ ма̄гыс нэ̄пакт хасхатасы̄г. 
Мо̄тыт хо̄талт ма̄н во̄рт о̄лнэ Алексей ос Николай Пакин ягпыгыг щēмьягēн палт тотыглавесӯв. Ань ма̄нки ка̄саласӯв, хумус та̄н тот о̄лэ̄гыт, тэ̄ланыл та̄ра-паттысанӯв. Тув ялнэ̄в ма̄гыс Анастасия Аня­мо­ван, лӯсум ма̄ньщит о̄лупсаныл ӯргалан нэ̄, яныг пӯмащипа ла̄тыӈ кēтэ̄в. 
О̄выл хо̄талт Ивдельн тув, насати, Москваныл лӯима̄ мирыт ассоциация кӯщай Григорий Ледков ос тав ва̄ӈын кӯщае Влади­мир Климов ёхталасы̄г. Тэ̄н тот са̄всыр кӯщаит ос тот о̄лнэ сосса ма̄ньщит ёт хо̄нтхатыгламы̄г. Тувыл та̄н та̄ра ла̄кква-мины­гламыт, акван аты хо̄нт­хатыгласӯв. Ос ва̄глӯв, Григорий Петрович ос Владимир Геннадьевич лӯсум ма̄ньщит та̄рвит тэ̄ланылн нё̄туӈкве ла̄в­хатсы̄г ос о̄лупсаныл ём­щакв уральтан ма̄гыс па̄в­ланылн ялэ̄г тах.  
Тамара МЕРОВА
