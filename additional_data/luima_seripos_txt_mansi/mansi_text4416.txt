
Яныгпо̄ль э̄тпос 12 хо̄талэ̄т хо̄нтаӈ ма̄ньщи нэ̄, яныг учёный хо̄тпа Матрёна Панкратьевна Вахрушева 100 та̄лэ то̄влынув. Тав 1918 та̄лт Кондинский район Харымпа̄вылт самын патыс.
А̄тятэ Панкратий Михайлович, оматэ Екатерина Семёновна хо̄т ня̄врам янмалтасы̄г. Пуссын ма̄ньта̄гыл рӯпитасыт — хӯл алыщласыт, во̄раясыт, пил ва̄тсыт. Матрёна Панкратьевна акваг ханищтахтас, са̄в нэ̄пак ловиньтас. Школа а̄стламе юи-па̄лт, 1933 та̄лт, Ханты-Мансийский педучилищан ханищтахтуӈкве минас. Та порат тав ма̄ньщи ла̄тӈыл стихыт хансуӈкве патыс, рущ ла̄тӈыл потрыт ос мо̄йтыт ма̄ньщи ла̄тӈыг толмащласанэ.
Матрёна Панкратьева э̄лаль Ленинград ӯст Лӯи мир институтт ханищтахтас. Хунь тав хӯрмит курсыт ханищтахтас, яныг хо̄нт ēмтыс. Блокада пилыщмаӈ тэ̄ла порат тав та ӯс мир ёт савалас.
А.И. Герцена нампа институтт атпан нупыл хо̄т та̄л ханищтан хо̄тпаг рӯпитас, ма̄ньщи ос рущ ла̄тыӈ ханищтас. 2000 та̄лт Санкт-Петербургыт а̄тимыг ēмтыс.
