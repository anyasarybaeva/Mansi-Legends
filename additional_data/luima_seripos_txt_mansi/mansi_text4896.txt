
Ты хурит ханты нэ̄ Татьяна Семёновна Уколова по̄слым о̄лы. Тав «ЮграТур» суссылтапын Нижневартовский район Аган па̄вылныл ёхталас. Ма̄щтыр нэ̄ ма̄ньта̄гыл матыр ю̄нты, щаквщи. Татьяна Семёновна тох ты ла̄выс:
– Омам акваг матыр ма̄щтырлас, маснут, о̄щнут ю̄нтыс, ам тавēныл ты ханищтахтасум. А̄тям ос омам ань Радужный ӯс о̄лнэ ма̄т яныгмасы̄г, тот ханты щēмьят о̄лнэ коланыл ӯнлысыт, са̄лыяныл янмалтасыт. Тувыл ма̄-во̄й но̄х-винэ ма̄хум ёхтысыт, та ма̄т ӯс ӯнттуӈкве патсыт. Ма̄хманув са̄лыяныл лӯтаныл ёт мо̄т ма̄н та ва̄нтлысыт.
Татьяна Семёновна Аган па̄вылт Центр национальных промыслов и ремёсел колт 2008 та̄л па̄сныл рӯпиты. Пēс щирыл ка̄тыл маснут ю̄нты, па̄квпалыӈ супыт ос са̄сныл са̄всыр хусапсовыт ма̄щтырлы. Рӯпататэ, ла̄ви, сака э̄руптытэ, ма̄ньлат ма̄хум ёт акваг потрами, ханищтыянэ, хумус э̄ри ю̄нсхатуӈкве, па̄квпал яктуӈкве. 
Матъёмас сосса мирув халт тамле ма̄щтыр нэ̄т ос хум хо̄тпат о̄лэ̄гыт, тащир культурав тах о̄с э̄лаль о̄лы. 
