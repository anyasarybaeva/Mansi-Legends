
Ма̄щтыр ма̄хум Ханты-Мансийск ӯсн ёхталасыт ос та̄н округ культура колт атыт съезданыл ва̄рыглавес. О̄влэ̄т та̄наныл янытлан ма̄гсыл губернаторув Наталья Комарова ёхталас. Тав выставкан тотым пормасыт сунсыглас, то̄ватыл татем пӯмщалахтас, ты мус ма̄хум тав ётэ по̄слахтасыт.

	Ханты хум Сергей Кечимов выставкан тотым ня̄раг урыл таи ла̄выс, ма̄ньлат порат тав тамле ня̄рал масхатым налыман вēрыста акв щё̄с сыс ха̄йтыс, тув мус молях тамле ня̄рал тахсым ха̄йтуӈкве ро̄ви. Губернаторув хот-мовалас ос ла̄выс: «Ты тай ул сапоги-скороходы!»

	Кӯщай нэ̄ ма̄щтыр хо̄тпат янытласанэ, тав ла̄выс: «Ханты ос ма̄ньщи мир та̄нти пēс йис ва̄рмаляныл, мо̄йтаныл, пēс потраныл ӯргалым, са̄в нотын э̄лаль тотыяныл. Нё̄тнэ пормас э̄лумхо̄лас такви ка̄тыл ва̄ри, таима̄гыс мир акв ма̄т ат ӯнлы. Тыхо̄тал ва̄рнэ пормасаны̄н ос пуссын мо̄т нё̄тнэ пормасыт вос са̄вмалтэ̄гыт. Ам на̄нан яныг пӯмащипа ла̄вēгум, со̄т акваг вос о̄ньщегы̄н тыхо̄тал ос ка̄сыӈ порат! Юн ос рӯпитан ма̄нынт!».

	Ам ётыл ты ня̄раг ёмщакв сунсыгласагум, тэ̄н паттанэ̄н тащир патыттым о̄лэ̄г — са̄лы котныл то̄сыт хунь акван-ю̄нтавет, пуныт ювле ляльт лю̄лēгыт. Ма̄н май ня̄ранув манос ва̄янув патта пунаныл э̄лаль ляльт ю̄нтавет, э̄лумхо̄лас ул вос хисматы, хо̄ны ул вос рагаты. Ос ты ня̄раг намыл тащир ю̄нтым о̄лэ̄г, ёса паттаг хольт э̄лаль вос лаквег. Хопиянэ̄н ня̄р совныл ю̄нтымаг ос но̄ӈхаль сораге са̄лы котыл ва̄римаг. Тамле ты, ма̄н ма̄гсылув хащта̄л хольт ю̄нтым, ня̄раг ам тот ка̄саласум.

	Ты коныпал сака са̄в маснут нуйныл, то̄рныл ос са̄лы совныл суссылтавес — хорамыл ю̄нтым супыт, то̄р сахит, нуй сахит, ва̄таӈ то̄рыт, ёнгынутыт, а̄ныса̄ныт, алыщлап пормасыт тот о̄с о̄лсыт.

	Ма̄щтыр ма̄хум Союзанылт ань кӯщаиг о̄лнэ нэ̄ Надежда Молданова ла̄выс, тот туп хумус пēс щирыл ю̄нтвēсыт, ва̄рвēсыт, тамле пормасыт та̄н выставкан висыт. Ань сака са̄в пормас то̄ва та̄нти хумус номылматэ̄гыт, тох та ю̄нтыяныл, ты а̄ти «традиционныиг» ла̄ваве. Пēс порат то̄ва хансат мори ма̄н ю̄нтуӈкве ат ро̄выс, ань о̄с тащир ӯргалахтуӈкве э̄ри. Халанылт маныр ка̄салэ̄гыт, тащир та ва̄рапияныл, тох ат кос э̄ри.

	Тувыл ма̄хум пуссын съездын минасыт, потрыт хӯнтлуӈкве ӯнтсыт. Та порат та̄н ос акв общественный организация ва̄рнэ ма̄гсыл хоса потыртасыт. Атхатам ма̄хум о̄влэ̄т кӯщаит аты торгамтасаныл, маныр урыл та̄н потыртэ̄гыт. Ётыл та̄ра-патыс, та̄н социально-ориентированный некоммерческий организация ва̄рēгыт, рущ ла̄тӈыл НКО ла̄ваве. Таве тох намтсаныл — «Союз мастеров нематериального и материального культурного наследия Югры».

	Ты организациян ка̄сыӈ хо̄тпа такви хансум проектанэ тув тēтуӈкве тах вēрми, та ма̄ныл тав олныл миве. Ос ань о̄лнэ «Союз мастеров» та̄н туп ма̄н ма̄ньщи ос ханты культурагув э̄лаль тотуӈкве патэ̄гыт. Хумус пēс щирыл маснутанув ю̄нтвēсыт, хумус хансат ва̄рвēсыт, ты ва̄рмаль ма̄ньлат хо̄тпатын суссылтаӈкве ос та̄наныл ханищтаӈкве э̄ри.

	Татьяна Молданова, исторический наукат кандидатыг о̄лнэ нэ̄, хус арыгтем та̄л ты Союзт рӯпиты, ка̄сыӈ порат ма̄хум хумус а̄канит, супыт, то̄р сахит манос нуй сахит, ла̄гыл маснутыт, тучаӈыт ю̄нтэ̄гыт — сунсыянэ.

	Татьяна Александровна ла̄выс, ма̄ньщи ма̄хум сака ёмщакв ва̄рēгыт, супаныл, сахияныл манос мо̄т маснутаныл пēс щирыл ю̄нтыяныл, нэ̄матыр ань тув та̄нти ат нё̄тумтэ̄гыт. Ос ханты ма̄хум яныг ханса капаит ю̄нтэ̄гыт, ялпыӈыг о̄лнэ хансат нас о̄щнэ маснутанылн ю̄нтыяныл, ат ӯргалахтэ̄гыт. То̄ват ос сака са̄в сакыл маснутаныл хартуӈкве патсаныл. Та̄н маснутаныл мо̄т хурипаг та ēмтсыт.

	Ка̄сыӈ ма̄щтыр нэ̄ ю̄нсхатуӈкве хунь ӯнты, ул номсы, тав пормасэ нё̄тнэг вос о̄лы, ос хумус пēс порат ю̄нтвес, тащир ты ма̄к ёмас. Яныг хо̄тпанув хумус ва̄рсыт, тув сунсуӈкве э̄ри, та̄нанылныл ханищтахтуӈкве. Таима̄гыс тамле Союз округувт ты рӯпиты.
