
Вепс ла̄тӈыл потыртан ма̄хум са̄выӈпа̄лэ Карелия Республикат, Ленинградский ос Вологодский областигт о̄лэ̄гыт. Ты ла̄тӈыл мощща хо̄тпа потыртэ̄гыт, ла̄вēгыт ōс са̄выӈпа̄лэ туп яныг ма̄хум, ма̄ньлат ма̄хум манос ня̄врамыт та̄нти ла̄тӈаныл ат хӯлэ̄гыт ос ат потыртэ̄гыт. 
Мо̄лал Москван фести­валин ялмум порат тот тит нэ̄г хумус вепс ла̄тыӈ ханищтэ̄г, та урыл потыр­тасы̄г, акватэ яныгпа̄лаг о̄лы, мо̄танэ ма̄ньнув. Ōвлэ̄т тэ̄н урēн­тыл Ольга Павлова, РАН языко­зна­ние инсти­тутыт младший научный сотруд­никыг рӯпитан нэ̄ тох ла̄выс:
– Ма̄н Языкознание институтув ос «Дети Арктики» ищхӣпыӈ ло̄пс ва̄рнэ хо̄тпат 2022 та̄лт тамле проект номыл­матсӯв ва̄руӈкве, таве намтыслӯв – «Мастер-Ученик». 
Тох ма̄н нила: вепс­ский, хантыйский, эвенский ос эвенкийский ла̄тӈытыл проектыт ва̄ры­гласӯв. Ты проектув ёт хӯрум э̄тпос сыс рӯпитас. Ты рӯпатав ва̄рмув порат ма̄нь тинат по̄слысӯв, та̄наныл на̄н «Ютуб» каналт сунсуӈкве вēрмиянын. 
Яныгпа̄ла хо̄тпа такви ла̄тӈе ва̄гтэ ос ма̄ньнув хо̄тпа ща̄нь ла̄тӈе ма̄нь порат хӯлыгластэ, то̄ва ла̄тӈыт ва̄ганэ ос потыр­таӈкве ат вēрми. Тэ̄н аквъёт ла̄тыӈ ханищтаӈ­кве та о̄вылтахтэ̄г. 
Ты а̄ти школат ханищ­тан щирыл, нэ̄пак-ло̄мт тармыл ла̄тӈыт хансуӈкве ат э̄ри, тэ̄н матыр рӯпата ва̄рим халэ̄нт потыртэ̄г ос таи ты ма̄к щар янгыщ номуӈкве э̄ри, туп тэ̄нти ла̄тӈыл вос потыртэ̄г, рущ ла̄тӈыл ат ро̄ви. 
Титгагув ка̄сыӈ са̄т акв хо̄талт акван-ёхталэ̄г ос матыр тэ̄нут па̄йтым потыртэ̄г, тувыл тэ̄пкант рӯпитым, пил ва̄тым манос пувлынколн ялан­тым «мастер» хо̄тпа вепс ла̄тӈыл пормасыт ла̄ви­янэ ос «ученик» хо̄тпа хӯнтлы, номсахты. 
Хумус ма̄н рӯпитасӯв, ань вепс нэ̄г Галина Оку­нева ос Елена Трубоч­кина на̄нан тыт потыртэ̄г. 
Тувыл э̄лаль Галина Васильевна Окунева такви ла̄тӈēтыл мир ёт пащалахтас ос Елена Трубочкина тав ла̄тӈанэ рущ ла̄тӈыг толмащла­санэ. 
Галина Васильевна тащир ла̄выс: 
– Ам хунь ты проектын рӯпитаӈкве во̄ввēсум, татем ща̄гтсум, ма̄н мирув сака ма̄нь, такви ла̄тӈыл потыртан ка̄сыӈ э̄лум­хо̄лас ам ма̄гсылум ты яныг ща̄гт. 
Тыт Москват Красный площадин ам щар о̄выл щёс ёхтысум ос амти ла̄тӈумтыл потыртэ̄гум. 
Хунь ам ма̄нь о̄лсум, вепсский ла̄тӈыл потыр­таӈкве ат та̄ртвесӯв, ос акваг номсасум, хуньт тах тамле пора ёхты, ма̄н ща̄нь ла̄тӈанувтыл по­тыртаӈкве патэ̄в. 
Ань со̄ль, тамле пора мус сакати ты о̄лсӯв. Ам Красный площадит амти щань ла̄тӈумтыл ты потыртэ̄гум, ты ам ма̄гсылум яныг со̄т!
Елена ам палтум ка̄сыӈ ӯщлахтын хо̄тал ёхталас, мēн аквъёт пил ва̄тсумēн, тувыл па̄йтсумēн ос матыр тэ̄нут ва̄рсумēн, ты мус мēнти ща̄нь ла̄тӈумēнтыл потыртасмēн. Тав ма̄нь поратэ̄ныл ла̄тӈыт но­мылматсанэ.
Тувыл нэ̄г акватэ вепс ла̄тӈыл ла̄тыӈ ла̄ви, мо̄­танэ рущ ла̄тӈыл толмащ­лыянэ. Ла̄тыӈ ханищ­таӈкве тит хо̄тпа сценан во̄выглавесы̄г, акв а̄ги­рищкве ха̄йтыс ос акв хум тув ё̄мантас. 
Тэ̄н ханищтавесы̄г, хумус ла̄вуӈкве – «ам намум», «наӈ намын», «ёл-ӯнтэн» ос мо̄т ла̄тӈыт ва̄ӈкве патсы̄г.  
Елена Трубочкина ос Галина Окунева па̄йтым пил па̄нкат ёт-тотыгла­сы̄г ос ка̄сыӈ пил хумус ла̄ваве, ма̄хумн тэ̄нти ла̄тӈыл ла̄всы̄г. 
Па̄йтым пил а̄рталаӈ­кве ма̄хум во̄виньта̄лвē­сыт, та̄н пилыт вепс ла̄т­ӈыл ла̄всаныл. Ам тащир торгамтаслум, пил вепс ла̄тӈыл «кейня». 
Тувыл тэ̄н то̄рло̄мты­тыл а̄кань пēруӈкве пат­сы̄г. Галина Васильевна нила са̄мпа то̄рло̄мт вис, са̄нсын пиныстэ, акв са̄ме котиль мус пēруӈкве о̄вылтастэ, тувыл мо̄т са̄м о̄с акван-пēрыстэ, ква̄­лыгсупыг ēмтыс, та то̄р­ква̄лыг о̄влаге акван-нэ̄г­саге тулёвылн маста­пастэ ос палиӈ со̄выр тэ̄лыс. Тох вепс ла̄т­ӈыл потыртым ёнгынут ва̄рыс. Таве ма̄н ёмщакв тор­гам­таслӯв.
Тох ла̄тыӈ ханищтан ва̄рмаль ма̄навн, ма̄нь­щитн, о̄с номтын виӈкве э̄ри ос ща̄нь ла̄тыӈ ат ва̄нэ хо̄тпа ханищтаӈкве. Ты сака ёмас тэ̄ла.
Галина КОНДИНА
