
Россиявт ка̄сыӈ мир такви ла̄тӈыл потырты ос халувт ма̄н пуссын рущ ла̄тӈыл потыртэ̄в. Ловиньтан ма̄гсыл са̄всыр газетат, журналыт ос нэ̄пакыт ща̄нь ла̄тӈыл та̄ратавет. То̄ва ма̄т ня̄врамыт ма̄гсыл я̄нас нэ̄пакыт хансавет ос ва̄равет. 
Башкирия ма̄т «Ак­бузат» нампа ня̄врамыт журнал та̄ратаве, ма̄н тот рӯпитан ма̄ньлат нэ̄ ёт потыртасӯв. Айгуль Габи­това ня̄врамыт отделт редакторыг рӯпиты, тав тох потыртас:
– Ам ты журналт ня̄в­рамыт отделт рӯпитэ̄гум, ма̄н яныг кӯщаюв Лариса Абдуллина, ма̄нав акваг хӯлтыглытэ, хоталь ялуӈ­кве, маныр пӯмыщнувег ва̄руӈкве э̄ри. Тав такви ня̄врамыт палт о̄с акваг яланты. «Акбузат» ла̄тыӈ – ты товлыӈ лув тох тол­мащлаве, нэ̄пакув тамле намыл «Урал батыр» нампа пēс йис потыр щи­рыл намтвес. Тав 1990 та̄лт ва̄руӈкве о̄вылтавес, мо̄лтынув ма̄н ва̄т та̄лэ янытласлӯв. Хотьют ма̄н нэ̄пакув ка̄тын выгтэ, ла̄­вēгыт, тыт сака са̄в ёмас ёнгилыт ва̄рим о̄лэ̄гыт, таве ловиньтаӈкве сака пӯмыщ.  
Са̄ртын ма̄н таве рес­публика журналыг ла̄­выслӯв, ань тав Россияв янытыл хасылтаве. Са̄в ма̄т о̄лнэ башкиранув та̄нти хасылтэ̄гыт ос ня̄враманылн ловиньтэ̄­гыт. Са̄выӈпа̄лэ а̄гиянув-пыганув башкир ла̄тӈув ёмщакв ва̄ганыл ос ловиньтаӈкве, хансуӈкве та̄нти ха̄сэ̄гыт. 
Ма̄н кӯщаюв ёт ва̄­тихал хотты ӯсанувн ос па̄вланувн ялантэ̄в, тот ня̄врамыт ёт хо̄нтхатыг­лэ̄в, та̄н ётаныл потыр­тэ̄в, аквъёт по̄слэ̄в. Та̄на­нылн суссылтэ̄в, хумус мо̄т ня̄врамыт по̄слысыт ос та̄н хурияныл журналн ва̄рсанӯв, та̄н ма̄гсыла­ныл ты яныг ща̄гтыг о̄лы. Ка̄сыӈ а̄гирищкве ос пыгри­щакве хунь такви хуритэ ос ка̄тыл по̄слум хуритэ ка̄салы, татем та ща̄гты. Са̄в ня̄врамыт та̄нти потрыт хансэ̄гыт, та̄наныл ма̄н журналн ва̄­риянӯв. Школат ос ма̄нь ня̄врамыт садикт ня̄вра­мыт аквъёт по̄слыянӯв, та̄н ща̄гтым о̄лэ̄гыт, ном­таныл татем ёмас. 
Ма̄в янытыл хо̄т-а̄ти яласасӯв, нэ̄мхотты рай­онув та̄ра ат минаслӯв, пуссын яласасанӯв. 
– Айгуль, нэ̄пакын манъяныт хо̄тпат ма̄гсыл ва̄рилын?
– Ты ма̄нь ня̄врамыт колн ялантан ня̄врамыт­ныл ос атыт класс мус ханищтахтын а̄гирищит ос пыгрищит ма̄гсыл ва̄­рилӯв. Журналувт по̄с­лын хурит ва̄рēв, та̄н тот о̄льпыл та̄нти по̄слыяныл, са̄всыр ёнгынутыт ро̄ви тувыл хот-яктуӈкве ос ёнгасаӈкве. Ща̄нит-а̄щит ма̄гсыл о̄с потрыт хансэ̄в, та̄н ня̄враманылн вос ловиньтыяныл. 
Мо̄лты та̄л ма̄н палтув ля̄ххал хаснэ ма̄хум ак­ван-атхатыгласыт, ха­нищтап ва̄рыглавес, то̄нт Донецкий народный республиканыл Алина Алексеева, ля̄ххал тотнэ нэ̄, ёхталас. Тав ла̄выс, та̄н ма̄нылт ня̄врамыт ма̄г­сыл насати щар нэ̄матыр журналыт ат ва̄рнэт, то̄нт ма̄н потыртахтасӯв ос та̄н ма̄гсыланыл я̄нас журналыт ва̄рсӯв, тот ма̄н потрыт рущ ла̄тӈыл тол­мащласанӯв. Ётыл ня̄в­рамыт ос та̄н оманыл-а̄тяныл яныг пӯмащипа ла̄тыӈ тēтсыт, татем ща̄г­тым о̄лсыт, нэ̄пакув та̄н сымыӈыщ ловиньтаса­ныл. 
Ты коныпал ма̄н Москват о̄лнэ башкирыт ма̄гсыл журналыт о̄с ва̄рыгласӯв. Таве янытэ̄­тыл ма̄нти ла̄тӈувтыл хансыслӯв, о̄выл ло̄псыт Москва ос Красный площадь по̄слыслӯв. Тыт са̄в башкир ма̄хманув о̄лэ̄гыт, та̄н ла̄тӈув ул вос ёрувлыяныл, а̄гияныл-пыганыл вос ханищтэ̄гыт.
Ань ма̄н хунь ня̄вра­мыт ёт хо̄нтхатыглэ̄в, туп башкир ла̄тӈыл по­тыртэ̄в, рущ ла̄тӈыл та̄н тох потыртаӈкве хань­щувлэ̄гыт, янгыщ ща̄нь ла̄тӈаныл вос ва̄ганыл.  
Галина КОНДИНА
