
Мощнэ кит Порнэ̄гн ёхтувес, тахсуӈкве во̄­ваве. Тав ня̄врамаге ну­пыл ла̄ви: 
– Ам ань алавем. Кола̄­лан но̄х-ха̄ӈхēн, сунсэ̄н. Ха̄ӈхылтап витыл со̄сэ­лы̄н, лӯймас ёт-вуелы̄на. Хунь ёл-во̄вуӈкв патавēн, ул яēн. Ла̄вēн: «Аквыга, сӯпасагын па̄лыг-пӯн­сэ­лы̄на, мēн порыг­ми­мēн, тох ёл ат ва̄глымēн». Лӯй­мас сӯпасн вольпасылэ̄н. 
Ща̄нēн кит Порнэ̄гн та хартаве, китпал ханыл­паттагēныл пувумтавес. Мощнэ са̄ртын тахамтас, Порнэ̄г кēр ёсал тав сысэ тармыл юил та миныстэ̄н, э̄ква та холас. 
Ювле минасы̄г, ня̄вра­мыг кинсэ̄г, кола̄лат хо̄нт­сагēн. Ёл-ва̄глуӈкве во̄­вавēг. Тэ̄н ла̄вēг: 
– Мēнки ат ва̄глымēн, порыгмимēн, сӯпасагын па̄­лыг-пӯнсэлы̄на. 
Китыг супасагēн па̄лыг­хартсагēн, ня̄врамыг лӯй­мас вущкасастэ̄н, сӯпа­сагēн та̄ра пēлвесы̄г, холасы̄г. 
Э̄ще ла̄ви: 
– Мēнки оимēн.
 Ёл-ва̄глысы̄г, та ха̄йтэ̄г. Ха̄йтэ̄г, ха̄йтэ̄г, сунсэ̄г, охсар ха̄йты. Тэ̄н охсар нупыл ла̄вēг: 
– Мēнамēн я̄ ӯлтта тотэ̄лн. 
Охсар ла̄ви: 
– Нэ̄н кит хо̄тпа, ам тотуӈкве ат вēрмиягум. Э̄рыӈ акван сысын та̄лы, мо̄танэ ла̄глын пӯхты. 
Тащир я̄ ӯлтта та тот­саге. Охсар ла̄ви: 
– Ха̄ль а̄ӈквалн ул то̄лтахтэ̄н. 
Тэ̄н э̄лаль та ё̄манта­сы̄г. Ё̄мсы̄г, ё̄мсы̄г, а̄пщитэ ня̄ра ква̄лыг мус ёл та щалтыс. Э̄ще нупыл ла̄ви: 
– А̄нумн но̄х-хартэ̄лн. 
Тав ла̄ви: 
– Кēнгум ань нэ̄гса­лы­лум. 
А̄пщитэ пуӈк мус ёл-щалтыс ос та ла̄ви: 
– А̄нум но̄х-хартэ̄лн. 
Э̄ще матаре нэ̄ги. Хунь а̄ӈкватас, а̄пщитэ пуӈк паттатэ па̄тырас. Тав та лю̄ньщи… Ё̄ми,  ё̄ми, ха̄ль а̄ӈквалн то̄лтахтас. Ха̄ль а̄ӈквал ёл-рагатас, тувыл порыгпанэ̄ква нэ̄глапас. Ла̄ви: 
– Акван-юрщхатымēн. Тыт ёлнув па̄выл о̄лы, э̄рыӈ нэ̄г тотавемēн.  
Э̄лаль ла̄ви: 
– Наӈ пуӈкто̄рын а̄нумн маēлн, ам то̄рум наӈки пуӈкын пинэ̄лн. 
Пēнтхатсы̄г, минэ̄г, ма̄нь нэ̄ хащлум то̄р пиныстэ, та минэ̄г. Минасы̄г, мина­сы̄г, па̄вылн ёхтысы̄г. Тот ня̄л тыгле-тувле па̄хтаве. Порнэ̄тэ акв хумн ё̄млыг­тавес, нэ̄г тотвес. 
Тав та минас. Мощнэ лю̄ли, то̄ре хащлум, тав нупылэ нэ̄м­хотьют ат сунсы. Тав но­мылматастэ, пӯтит хора­мыӈ пуӈкто̄р о̄ньщи. Но̄х-вистэ, пуӈкын пины­стэ, лю̄ли. Хумна ё̄млыг­тавес, нэ̄г во̄ваве, та ми­нас. О̄лыс, о̄лыс. Номсы: «А̄пщим ёл-щалтум ма̄н ялэ̄­гум, ӯнт­талахтэ̄гум». 
Хумитэ̄н ла̄выс, ялуӈкве та̄ртвес. Минас, ёхтыс, сунсыглахты. Номсахты: «Тыт ты улпыл». Ӯльйив атуӈкв патыс, уля па̄л­туӈкв. Хӯнтлы, хотьют ёлынт ха̄йтыгтанэ̄тэ та суйты, лорыхты. Тав По­рыг­панэ̄кван ла̄выс: 
– Тот посымыл пасуӈкв паты, посым ка̄салэ̄гын. 
Номсы: «Хумус ам таве ка̄салылум?». «Турсуй суй­тыглы, та порат а̄вин та щалтэн». Тав щалтыс, сунсы, нэ̄ ё̄мыгты, я̄рмак супыл о̄лы, вильтэ ат сус­сылтытэ. Ня̄врам ха̄й­тыг­ты, хум ӯнлы. Тав со̄рни тэ̄п пасант тыттувес, ёмас ӯламыл мастувес. Ла̄ваве: «Ул ла̄вēн, хо̄т о̄лсын. Мēн ёхтавемēн, алаве­мēн». Мощнэ минас, юн китыглаве: 
– Хо̄т тамле ёмас ӯла­мыл майвēсын? 
Ювле ла̄выс: 
– Ам кит э̄кван-о̄йкан майвēсум.
Та щунянылт та о̄лэ̄гыт. 
Наталья ТАСМАНОВА хансум мōйтыг 
