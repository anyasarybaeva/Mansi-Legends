
Пēс йис та̄гыл ма̄ньщи нэ̄квет супаныл, нуй сахияныл, тучаӈаныл ос сов маснутаныл хорамыл ю̄нтсаныл. Янгыщ нэ̄ хо̄тпат ос ня̄врамыт маснутаныл хорамтавēсыт. Хум хо̄тпат супаныл ос ва̄яныл хансал ю̄нтвēсыт. Ань йист ты нак а̄латы хот-ёрувлавес, а̄латы хот-тыпылтавес, ос матъёмас ма̄н мирув халт ка̄ркам хо̄тпат о̄лэ̄гыт, э̄лаль ю̄нсхатуӈкве патсыт. 
Ань тӯяг Ягримн Саранпа̄выл ма̄хум ёх­таласыт, та̄н туи «Ма̄нь Ӯсквет» ня̄врамыт ос ка̄сащан яныгхо̄тпат ма̄ньщи щирыл ю̄нс­хатуӈкве ханищ­тыяныл. Ты ва̄рмаль ма̄гсыл Евгения Вьюткина «Анēквам ханса» проект хансыглас ос таве вуянтаӈкве Тюмень ӯсн ялыс. Тот «Фонд Елены и Геннадия Тим­ченко» о̄лы, па̄влыт ос ма̄нь ӯсыт ма̄гсыл «культурная мозаика малых городов и сёл» нампа проект о̄ньщēгыт, тувыл олн та̄ставе, та̄н са̄всыр ёмас проектыт ма̄гсыл олн мыгыт. Евгения Валерьевна такви хансум проектэ урыл ёмщакв потыртас, кӯщаитын пирмайтавес ос хумус рӯпитаӈкве – мощ ханищтавес. Яныгса̄т хо̄тпат халт ва̄т проект пēриявес ос та ма̄хум Тюмень ӯсн во̄ввēсыт, тот ха­нищтавēсыт, хумус рӯпатаныл ва̄руӈкве –потыртавēсыт. Тувыл та̄н халанылт туп нёлолов э̄лумхо̄лас олныл майвēсыт, ань рӯпатаныл э̄лаль ты ва̄рияныл. 

Ань тыг мус Евгения Вьюткина ос Любовь Стаканова Саранпа̄выл нэ̄квет, ня̄врамыт та̄нти па̄вланылт тит щёс акван-атыгласаныл ос ханищтахтын семинар ва̄рыгласыт, тот нуйныл тучаӈыт, а̄канит, ю̄нтуп тӯщтын нэ̄мтат ю̄нт­сыт. Та юи-па̄лт тэ̄лы Кульпас па̄вылн ялсыт, тот о̄лнэ ма̄хум ёт акван-атхатыгласыт, ю̄нсхат­сыт. 

Ётылнув Хулюмсӯн­тын минасыт, тот ос са̄в нэ̄квет акван-атхатсыт, а̄лпыл па̄сыл ос э̄типа̄лаг мус ю̄нсхатым ӯнлысыт. Пуссын татем ща̄гтым ты ва̄рмальн вуйхатсыт, ка̄сыӈ нэ̄кве ва̄им юн такви ю̄нсхаты кос, ос тыт акван-нё̄тхатым, аквъёт вуйхатым рӯпи­тэ̄гыт, татем ёмас, ва̄р­ну­таныл молях э̄лаль лакви. 

Ялум па̄влытыт нэ̄к­вет та̄нти ётыл атхатыг­лаӈкве ла̄вхатсыт, ань халанылт телефон хосыт потыртэ̄гыт, хансэ̄гыт, хотьют маныр ю̄нтыс, тох а̄ртми ман а̄ти. Щакв­щим яла­сан ва̄рма­ля­ныл рущ щирыл «кочую­щая школа» намтсаныл. Тох ва̄нтала̄лым халанылт ханищтахтэ̄гыт, нё̄тха­тэ̄гыт. 

Та̄н ва̄рнэ рӯпатаныл уральтаӈкве, хотты э̄рнэ ла̄тыӈ хӯлтуӈкве тит кӯщай нэ̄г ёхталсы̄г. Тюмень ӯс Фондыт рӯпитан нэ̄ Светлана Дремлюга ос экспер­тыг во̄вим нэ̄ Алёна Попкова Ягримт суссыг, хумус ма̄хум хала­нылт щаквщуӈкве ха­нищтах­тэ̄гыт. 

Свет­лана Аркадьевна ла̄выс: «Ма̄н па̄вылт о̄лнэ ма̄хум нё̄тыянув, та̄н халанылт акван вос юрщхатэ̄гыт, акван-нё̄тхатым матыр э̄рнэ ва̄рмаль вос ва̄­рē­гыт. Ма̄н ёхталэ̄в, сунсэ̄в, хумус та̄н рӯпи­тэ̄гыт, маныр ва̄рēгыт, мо̄т ма̄хум ляпан вос выганыл, о̄с вос ханищ­тыяныл, тыима̄гыс ма̄н Фондув нё̄тмил ты ва̄ри. Ётыл та̄нти э̄лаль рӯ­питаӈкве вос вēрмēгыт, тамле ёмас рӯ­пата э̄лаль вос мины». 

Алёна Попкова Тюмень ӯс университетт рӯпиты, тав ты ва̄рнэ рӯпата уральтаӈкве во̄в­вес, нэ̄ ла̄выс: «Ам ты Фондыт ат рӯпитэ̄гум, ам та̄н ва̄рнэ рӯпатаныл уральтылум, хо̄т маныр ёмщаквнувег ва̄руӈкве ро̄ви – та̄нанылн хӯл­тэ̄гум. Матъёмас тамле ма̄хум иӈ о̄лэ̄гыт, та̄нти мир тэ̄ланыл сымыӈыщ ва̄рияныл. Ма̄н таӈхēв, са̄в ма̄хум та̄н ётаныл рӯпитаӈкве вос тахмаē­гыт. Ка̄сыӈ па̄вылт ак­ван вос атхатыглэ̄гыт, пормасыт ма̄кыг ма̄ньщи манос ханты щирыл вос ва̄равет». 

Алёна Попкова ю̄нс­хатнэ нэ̄т нупыл сунсым ос ю̄нсхатуӈкве ӯнтсас, матыр нуй ло̄мт вис ос татем та ю̄нтыс. 

Ягримт Саранпа̄выл ня̄врамыт ёхталам па̄влыӈ а̄гирищит ос пыгрищит щёл ёнгуӈкве ханищтасаныл, та̄на­нылн Пётр Анямов нё̄тыс. Ты ма̄ньщи ёнгил, ань о̄лнэ ня̄врамыт аты ва̄ганыл, йӣво̄влытыл ёнгуӈкве сака пӯмыщ, акв вуйхатэ̄гыт, вēр­мēгыт хо̄тал палыт ёнгасаӈкве. 

Сергей Стаканов йӣв­ныл ос са̄лы а̄ньтныл са̄всыр ёнгынутыт ёр­гащлас, таса̄вит пӯмыщ ут ва̄рапи, ня̄врамыт ёхтэ̄гыт, тот та пувинь­тахтэ̄гыт. Тав мувлахи таса̄вит ня̄врам атхаты, пуссын ёнгасаӈкве таӈ­хēгыт. Сергей Викторо­вич Саранпа̄выл школат рӯпиты, пыгрищит ёр­га­щ­лах­туӈкве, ка̄тыл матыр-а̄ти ва̄руӈкве ханищтыянэ. 

Ягрим па̄вылт са̄в ма̄щтыр ма̄ньщи ос ханты э̄кват о̄лэ̄гыт. Та̄н Саранпа̄выл ма̄х­маныл ёт рӯпитаӈкве ка̄сыӈ хо̄тал ёхталасыт, ӯнлахо̄лсыт, потрама­сыт, халанылт ханищ­тахтасыт, хӯлтыглах­тасыт. Ла̄вēгыт, аквъёт татем пӯмыщ, ощхуль ва̄рим, мовиньтым рӯ­питасыт. 
 
Галина КОНДИНА
