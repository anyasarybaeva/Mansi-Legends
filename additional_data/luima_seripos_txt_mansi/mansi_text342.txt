
Округувт «Стратегия социально-экономического развития ХМАО-Югры до 2020 года и на период до 2030 года» нампа нэ̄пак щирыл кӯщаит рупитэ̄гыт. Ты э̄лы-па̄лт ты программа урыл ка̄сыӈ э̄лумхо̄лас интернетт ловиньтаӈкве ос ла̄тыӈ кēтуӈкве вēрмыс. Та̄н ловиньтаманыл юи-па̄лт ты программа пирмайтавес. 
Ха̄льӯс район Общественный советт рӯпитан хо̄тпат Ха̄льӯст акван-атхатыгласыт. Та̄н районный мирколаныл ты нэ̄пак щирыл э̄лаль хумус рӯпитаӈкве паты, яныг сапра̄нит потыртасыт. 
Наталья Комарова, губернаторув, тув о̄сёхталас. Ма̄хумн тав ла̄выс «60 та̄л ювле хультум порат Ха̄льӯст газ хо̄нтвес, та пораныл округув ма̄-во̄й, газ но̄х-виве. Ты щёлыл Россия ос Югра са̄в олн сэ̄лы. Тувыл таи лю̄ль, Ха̄льӯс районт то̄ва ма̄хум нуса тотым о̄лэ̄гыт. Тыт ёмас яласаӈ лё̄ӈх а̄тим, связь, ЖКХ лю̄льсаӈ рӯпитэ̄гыт са̄в э̄лумхо̄лас рӯпата ат о̄ньщēгыт. Ха̄льӯс районт мир ёмаснувег о̄лнэ̄ныл ма̄гсыл ма̄н акваг олн та̄стыглэ̄в, 2011 та̄л округбюджетныл 74 млн. солко̄ви тыг кēтыгласӯв, 2012 та̄л90 млн. солко̄ви. Ты коныпал са̄всыр грантыт щирыл предпринимательхо̄тпат о̄с олныл мивет. Ха̄льӯсныл Ягрим мус ос Ягримныл Приобье мус ма̄шинал яласан лё̄ӈх тах ва̄раве.Ты лё̄ӈх проект-нэ̄паке ань щё̄питаве. Тамле рӯпата ма̄гсыл олн ма̄н ань хассув».
Ма̄хум э̄лы-па̄лт потыртым, тав районный миркол кӯщаит лю̄льсаӈ ва̄рнэ рӯпатаныл урыл ла̄выс. Таса̄вит олн та̄стыглаве, олнаныл номсахтым холтуӈкве э̄рыс. Тыи ма̄гсыл тав та̄наныл по̄хын минуӈкве манос ханищтахтуӈкве ла̄всанэ.
Кӯщай нэ̄ ла̄вме щирыл, Ха̄льӯс район са̄в щёл о̄ньщи. Та̄гт я̄т о̄лнэ нялк, нё̄тнэ Нё̄рыт урыл ма̄хум ма̄ янытыл ва̄гыт ос тув ёхталаӈкве ка̄сащēгыт. Са̄в мӯй хо̄тпат тув ёхтала̄лэ̄гыт ке, са̄в о̄лн сэ̄луӈкве ро̄ви. Туп ка̄ркамыг ос номсахтым рӯпитаӈкве э̄ри .
Любовь Кашлатова, Ха̄льӯст А̄с-угорский институт филиалэ̄т рӯпитан э̄ква, акв тэ̄ла урыл сапра̄нит потыртас. Тот соссаӈ ма̄хум ма̄гсыл Культура центр а̄тим, ты ва̄рмаль урыл лов та̄л сыс са̄всыр сапра̄нит кӯщаитн акваг потыртэ̄гыт. Ва̄тихал туристыт ёхталэ̄гыт, та̄н пуссын ма̄ньщит, хантыт культурал пӯмщалахтэ̄гыт. Ань Ха̄льӯст национальный творчество отдел ма̄нь пēсколт о̄лы, мӯй ма̄хум тув во̄выглаӈкве та̄н эссамтэ̄гыт. Ма̄ньщи архив хус та̄л палыт о̄с сака пēс колт рӯпиты. Архив-коланыл ань А̄сугорский институт нупыл ловиньтахты. Любовь Кашлатова ла̄выс, тамле Культура центр Ха̄льӯст хосат та̄гыл ва̄руӈкве э̄ри. Тамле кол туристын суссылтаӈкве э̄сырма ат паты.
Наталья Комарова ханты э̄ква хунтлым, ювле таи ла̄выс: «Ань ма̄н туризм щирыл пуссын рӯпитэ̄в. Тамле Культура центрыт са̄в пӯмащ ва̄рмаль сунсуӈкве, улпыл со̄ль, ро̄ви. Тувыл мӯй ма̄хум а̄ти тыи ма̄гсыл тыг ёхталэ̄гыт, ма̄нь па̄вылквет ма̄ньщит, хантыт хумус о̄лэ̄гыт ос тот та̄нки пēс йис ва̄рмаляныл э̄лаль хумус тотыяныл, та̄нанылн тыи пӯмащ. Ам номсэ̄гум, тамле яныг центр ӯнттуӈкве тыт ат э̄ри. Ос на̄н миркол кӯщаитн ла̄вēгум, на̄н ма̄гсылын мо̄т рӯпитан колыт вос ӯнттэ̄гыт манос ёвтэ̄гыт». 
Туризм ва̄рмаль урыл Владислав Панкин, ООО «Бедкаш» нампа предприятият кӯщай хум, о̄с ла̄тыӈ ла̄выс. Та̄н са̄в та̄л сыс Ха̄льӯс районын мӯй хо̄тпат хӯл алыщлаӈкве, во̄раяӈк ве тотыглыяныл. Ань та̄наныл Нё̄рн ялуӈкве во̄виньтыяныл. Ос са̄внув ма̄хум тув вос яласанувыт, Саранпа̄вылт яныг гостиница-кол ӯнттуӈкве э̄ри. Тамле колт аквторыг 50 э̄лумхо̄лас о̄луӈкве вос вēрми. Ты хум ла̄вме щирыл та̄н таяныт кол-капай ӯнттуӈкве олн ат о̄ньщēгыт.
Наталья Комарова ты ва̄рмаль о̄с ёмас тэ̄лаг ла̄выстэ, ювле олн миӈкве ат ка̄сащас. Ань округувт предпринимателит са̄всыр олн-нё̄тмилыл мивет, та̄н са̄всыр кредитыт виӈкве ос са̄всыр грантолн ма̄гсыл нэ̄паканыл кēтуӈкве вēрмēгыт ос ты хосыт гостиница-кол ӯттуӈкве. 
Сапра̄нит Нё̄рт са̄всыр тыныӈ а̄хвтасыт киснэ рӯпата урыл потыр о̄лыс. Учёныит та ма̄т о̄лнэ щёлыт ань мӯсхалыг ханищтыяныл. Кӯщай нэ̄ тувле номтэ о̄с ат патыс. Тав ла̄выс, Нё̄рыт пулиг-хилым тот сыстам я̄квет, нё̄тнэ ма̄квет па̄ӈктавет. Тамле рӯпата о̄вылтан э̄лы-па̄лт ма̄-вит ӯргалан ва̄рмаль урыл номсахтуӈкве э̄ри. 
 
 
 
 
 
 
 
 
 
 
