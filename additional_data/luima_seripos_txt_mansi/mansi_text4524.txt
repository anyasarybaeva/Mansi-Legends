
Ханты-Мансийск ӯст Таня Гаврильчик, онтолов та̄л яныт а̄гирищкве, о̄лы. Оматэ Раиса Мартыновна — ма̄ньщи нэ̄, тав ӯст о̄лнэ ня̄врамыт ма̄ньщи ла̄тӈыл потыртаӈкве ханищтыянэ ос сосса ма̄хум пēс наканыл урыл та̄нанылн потырты. Таня оматэ̄н то̄ванакт рӯпитан ма̄н ёт тотыглаве ос тав мо̄т а̄гирищит-пыгрищит ёт тот матыр вāри.
Я̄ӈк на̄тнэ э̄тпос онтоловхуйплов щислат В.А. Игошев, ка̄тыл хурит по̄слум о̄йка, музей-колэ̄т «Ожившие портреты» ханищтап о̄лыс. Таня оматэ̄нтыл тот ма̄ньщи ма̄хум о̄лупса урыл потыртасы̄г. Ань ты о̄вылтыт тав ла̄выс:
— Лӯи ма̄ мирыт о̄лупсаныл такем пӯмыщ. Ам амки та̄н пēс о̄лупсаныл нэ̄мхуньт ат ва̄щиньтаслум кос, нас ты урыл потрыт хӯлыгласум ос са̄всыр хурит суссум. Ань ос Владимир Игошев по̄слум хурит сунсыгламум порат ка̄саласум: ма̄ньщиянув сахил, мольщаӈыл, ва̄ил манос ня̄рал масхатым по̄слувēсыт. Та̄н ащирмаӈ ма̄т о̄лэ̄гыт, тэ̄лы ул вос по̄лявет, таима̄гыс рēгыӈ маснут ю̄нтуӈкве ханьщувласыт. Нэ̄ хо̄тпат ня̄враманыл ёт хорамыӈ супыл по̄слымат. Во̄раян ма̄ныл ос са̄лы ӯрнэ ма̄ныл ёхтум хум хо̄тпат мольщаӈыл манос я̄ӈк кувщил масхатамыт.
Мēн ань омамēнтыл ма̄ньщи супыл масхатасмēн, ос ты ханищтапн ёхтум ня̄врамыт ма̄гыс ка̄с щё̄питасмēн. А̄гирищит-пыгрищит ёт мощ ёнгасасмēн, маснутанмēн сусвēсыт. Тувыл акв яныг по̄слым хури по̄хан ӯнттувесмēн ос ня̄врамыт мēнамēн хурин ка̄тыл по̄слуӈкве патсаныл.
Хурит по̄слын ханищтап ты музейт рӯпитан нэ̄ Светлана Александровна Харитонова ва̄рыглас. Тав мēнамēн тыг во̄выстэ. А̄нумн сака пӯмыщ о̄лыс, тыт о̄лум ва̄рмалит ма̄навн сака мӯстысыт.
Таня потре 
Тамара МЕРОВАН 
ма̄ньщи ла̄тӈыл хасвес.
