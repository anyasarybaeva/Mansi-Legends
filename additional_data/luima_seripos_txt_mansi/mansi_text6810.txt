
Хо̄нтлын нак ка̄сыӈ хо̄тпан яныг саватпи тотыс. Кос ма̄ньщи, кос рущ, то̄ва колта̄гыл ма̄хманыл ювле ат ёхтысыт, китлер утыт ёт хо̄нтлым, мо̄т ма̄т пуӈканыл та пинсаныл. Юв ёхтум мāхум ос янгыщ сакватавēсыт.
Ха̄льӯс район Саран­па̄вылт о̄лнэ ма̄ньщи нэ̄ Марина Прокопьевна Сайнахова а̄тятэ Москва ӯс ляпат хо̄нтлыс. На̄н ань э̄лаль тав потре ловиньтэлы̄н.
– А̄тям Прокопий Фатеевич Меров яныг хо̄нтын 1942 та̄лт вуйвес. Москва ӯс ляпат хо̄нтлыс, тот сакватавес. Пусмал­тахтуӈкве Кострома ӯс госпитальн кēтвес. Тувыл арыгтаптувес, 1943 та̄лт юв ёхтыс.
Яныг хо̄нт порат сак­ватым ма̄хум ма̄гыс Кострома ӯст ос та ляпат о̄лнэ ӯсытт ос па̄влытт са̄в госпиталит щё̄пита̄л­вē­сыт,мир тув э̄тэ-хо̄талэ тот­вēсыт. Лēккарыт сака са̄в рӯпитасыт, ка̄сыӈ хо̄тпа самыл сунсым о̄щсаныл, мӯсхал щирыл пусмалтасаныл. Та ма̄т 50 со̄тыра арыгкем салтатыт ос офицерыт пусмалтахтасыт, тувыл о̄с акв тув э̄лаль хо̄нтлуӈкве минасыт.

– А̄тян хотыл о̄лыс?
– Тав 1920 та̄лт Хо̄с­ло̄х па̄вылт самын патыс, тот яныгмас. Омам Аксинья Тимофеева, такви о̄парищ наме Чалданова, О̄лттумп па̄вылныл о̄лыс. Ты ма̄ньщи па̄выл А̄нъя па̄выл ляпат о̄лыс. А̄тям рыбакыг рӯпитас, ло̄ӈ­халь яланта̄лыс, тот 1948 та̄лт омам ёт акван-хо̄нт­хатсыг.
Омам колта̄гланыл яныг о̄лыс – са̄т ягпыг ос хӯрум яга̄ги самын патсыт. Номилум, тав э̄р­гыглас «Са̄т Чалдан ма̄нь ягпыгатēнум». О̄лттумп па̄выл хосат та̄гыл ат о̄лаве, ма̄хумн оссув­лавес.
Колта̄глувт щар яныг Сава каӈкум, тав ёлы-па̄лэ̄т Петя самын патыс, тувыл ам, щар ма̄нь Алёша о̄лыс. 
Ам Хо̄сло̄хт самын патсум, 1955 та̄лт я̄ӈк на̄тнэ э̄тпос о̄выл хо̄талэ̄т, улат ӯнлын порат. Пēс порат я̄т, Хо̄сло̄хт, улат ӯнлысыт. Ма̄ньколт са­мын патсум, то̄нт нэ̄ хо̄т­пат пӯльницан хунь кē­тыглавēсыт. 

Школан нулевой клас­сын Ло̄пмусн тотвēсум, тот кит класс а̄стласум, тувыл кит та̄л Сортыӈъят ханищтахтасум. Э̄лаль Кульпасн тотвēсум, 1971 та̄лт нёлолов класс а̄ст­ласум. Ма̄ньщи а̄гит ёт Кострома ӯсн текстиль­ный фабрикан ханищ­тах­туӈкве минасум, то̄ва а̄гиянув Иваново ӯсн минасыт. Тот хӯрум та̄л ханищтахтасум, тувыл юв йисум. 
Та ӯст ханищтахтамум порат каникулын юв ёх­тысум, а̄тям китыглахты: «А̄гикве, ам тулё̄вылри­ща­нум ат ва̄щинтасанын?» Тав насати Кострома ӯст госпитальт пусмал­тах­тас, тот операциял ва̄рвес, ла̄гыл тулё̄вланэ хот-яктувēсыт. Ла̄ви, тот яныг монастырь о̄лы, война порат госпиталиг ва̄рыглавес. 
Ам хунь тув э̄лаль ха­нищтахтуӈкве ялсум, та кол капай хо̄н­тыслум, ань музеиг о̄лы. А̄гит ёт тот хо̄тал палыт ё̄мыг­тасув, по̄слахтасув. Юв ёхтысум, а̄тям нупыл ла̄всум, гос­питаль колэ музеиг ва̄рима.
А̄тям хунь юв та̄ртвес, ла̄ви, лё̄х олн ат о̄ньщас. Ла̄глаге протезал ва̄рыг­лавесыг, та мат протезаӈ ла̄глаге тыналамаге, та олнанэ̄тыл хотмус юв ёхтахтас. 
Омагум-а̄тягум Саран­па̄вылт звероферма ну­пыл о̄лнэ колыл майлу­весы̄г, тот о̄лсыг. А̄тям 1994 та̄лт а̄тимыг ēмтыс, омам та юи-пал та̄л, сас Хо̄сло̄хт ёл-щё̄питасагув.

– Хо̄сло̄х па̄вылт са̄в мир о̄лыс? 
– Сака са̄в кос ат о̄лыс, номилум, ма̄н, Меровыт, кит кол, тувыл Паял Меров колэ. Лончаковыт, Анямовыт, Ромбандеевыт о̄лсыт. Ам Роман Павло­вич Ромбандеев яныг а̄гитэ Домна ёт ёнгасасум, мēн школат аквъёт ханищ­тахтасмēн. Ётыл та̄н Ло̄пмусн ва̄нтлысыт. 
1978 та̄лт ам хум ва̄р­сум, наме Николай Нах­рачёв. Нила та̄л аквъёт о̄лсумēн, Наташа а̄гирищ о̄щсумēн. Тувыл о̄йкам а̄тимыг ēмтыс. 
Китыт о̄йкам Анатолий Сайнахов, ва̄т нупыл ат та̄л о̄лсумēн, тав о̄с а̄гмыл хартыс, хотталь щалтыс. А̄гим о̄с а̄тим, Ксения а̄гитэ ам ётум о̄лы. Ам ань акв пыгум хультыс Ваням, хӯрум ня̄врам о̄ньщи. Сава каӈкум ня̄враманэ о̄лэ̄гыт, ам палтум ёхта­лэ̄гыт, халанувт нё̄тхатэ̄в. 

– Марина Прокопьевна, наӈ ма̄ньщи супыл о̄лэ̄гын, наӈти ю̄нтсын?
– Па̄квпалыӈ супыт, тучаӈыт, а̄канит ос мо̄т пормасыт ю̄нтэ̄гум. Ма̄нь­та̄гыл акваг омам по̄хат ӯнлысум, суссум, хумус тав щаквщи. 
Са̄в та̄л совхозт суве­нирный цехыт рӯпи­тасум, пӯркит ю̄нтсув, котыт ма̄нти тынтлысув. Охсар фермат рӯпитасум. Ётыл Сӯкыръя клубн патхата̄лсум, пен­сиян миннэм мус тот рӯ­пи­тасум. Та порат ма̄ньщи супыт ю̄нтуӈкве патсум, а̄гирищит ёт а̄канит ос мо̄т пормасыт ва̄рсув. 
Ань то̄ванакт ма̄хум суп манос нас хотты пор­мас ёвтнэ ма̄гыс ю̄нтыл­тэ̄гыт, ла̄щал-ла̄щал щакв­щēгум. Пенсиян хосат пат­хатасум, рӯпитаӈкве иӈ кос вēрмēгум, рӯпата о̄лыс те, татем матыр ма̄щ­тырланувум. Ань акваг ла̄вē­гыт, ма̄нь ма̄хум э̄лаль пат­туӈкве э̄ри, та̄н вос рӯпитэ̄гыт. Таи­ма̄гыс ма̄н, яныгнув хо̄тпат, юн та ӯнлантэ̄в. 
Омам ма̄ньщи саг о̄ньщас. Акватэ хорамыӈ сагыг - кēр ла̄квыт о̄щсыг, акватэ ос улпыл нас о̄щнэ сагыг. Нуйсахи о̄ньщас, О̄лттумп па̄вылныл тотыг­ластэ. Санкт-Петербург ӯсныл учёный ма̄хум ос этнографыт ёхталасыт, омам нуйсахитэ та̄на­нылн мис­лум. 

Ма̄нь порат выгыр мис сов сахи о̄щсум, омам улпыл такви ю̄нтыглас. Кульпас школан лувыл тотыглавесӯв, пуссын сахил о̄лсув. Ма̄н Мальчик нампа лув о̄щсув. Хо̄с­ло̄хныл кит лувыӈсун, Анна Прокопьевна Лон­чакова э̄ква а̄гитэ о̄с тот ханищтахтас, Хо̄рыӈпа̄выл мус минэ̄в, тот ща̄й аēв, мощ ӯщлахтэ̄в. Тувыл Хо̄рыӈпа̄выл ма̄хум лувыӈ­сунаныл кēрияныл, э̄лаль пуссын аквторыг та нёвумтэ̄в, Ло̄пмус мус минэ̄в. Та ма̄хум лувыӈ­суныӈ та̄гыл о̄с ма̄н пал­тув о̄лтхатэ̄гыт, Кульпас мус пуссын аквъёт та ёх­тахтэ̄в. 
Таса̄вит лувыӈсун, то̄ванакт о̄влэ ат на̄ӈки. Ювле о̄с аквъёт минэ̄в, халанувт ӯрхатэ̄в, нё̄тха­тэ̄в. Тох яласаӈкве ня̄вра­мытн пӯмыщ, ӯщлахтын ма̄т ла̄глыл та нуйхатэ̄в, хотьютув пēлпыщ ха̄йты, тот та касэ̄в. Хунь лувыӈ­сунанув ляпамēгыт, суна­нувн та вущкасахтэ̄в.
 

– Хо̄сло̄хт Ӯй йӣквыг­лавес?
– Ӯй йӣквнэ ва̄рмаль о̄лыс, номилум, Василий аким колэ̄т Ӯй йӣквес. Ам то̄нт хо̄т та̄лум то̄влыс, ювле иснасныл суссум, туп пуӈкпаттам на̄ӈкыс. Са̄снёлытыл сака пилсув, илттыг нэ̄глапēгыт, са̄йт­та̄л а̄л патэ̄в. Па̄выл ма̄х­манув ма̄ньщи мо̄йтыт мо̄йтыгласыт, э̄ргысыт. 
Марина Прокопьевна сымыӈ э̄лумхо̄лас, ка̄р­кам нэ̄. Я̄ӈк на̄тнэ э̄тпос о̄выл хо̄талэ̄т тав 66 та̄лэ то̄влыс. Ма̄н, газета ва̄рнэ ма̄хум, ты я̄тил ма̄ньщи нэ̄ намхо̄талэ̄тыл янытлылув! Ня̄враманэ-апыгрищанэ ос рӯт ма̄хманэ ёт пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!
Светлана РОМБАНДЕЕВА
