
Свердловский областит Са̄пса ӯс по̄хыт нё̄рыт ляпат Пакин па̄выл о̄лы. Тот пēс йис та̄гыл ма̄ньщи хо̄тпанув о̄лэ̄гыт. Яныг хо̄тпат ос ня̄врамыт пуссын ма̄ньщи ла̄тӈыл потыртэ̄гыт. Ма̄хум во̄раēгыт, хӯл алыщлэ̄гыт, пил ва̄тэ̄гыт ос ла̄хыс атэ̄гыт.
Ты тӯяг ам тув ялмум порат ма̄ньщи ня̄врамыт ёт хо̄нтхатыгласум. Тот кит ягпыгыг ёт мощ потрамасум. Ты Алексей ос Тимофей Пеликовыг, тэ̄н сас школат ханищтахтэ̄г. Алексей нилахуйплов та̄лэ то̄влыс. Тав Лесозавод па̄выл школат ханищтахты. Ты па̄выл Са̄пса ӯс ляпат о̄лы. Тимофей ос лов та̄лэ то̄влыс. Тав Верхняя Пышма ӯст ханищтахты.
Школат ӯщлахтын хо̄талыт ēмталан порат тэ̄н та̄ра па̄вылн минэ̄г. Тот ня̄врамыг кон ёнгасым ха̄йтыгтэ̄г, рӯтанэ̄н нё̄тмил ва̄рēг. Та ма̄т лылыēп сака сыстам, ляпат нё̄рыт о̄лэ̄гыт. Па̄вылт са̄в ма̄ньщи ня̄врам яныгми, та̄н пуссын юртыӈыщ о̄лэ̄гыт. А̄гитн-пыгытн тот о̄луӈкве ос ӯщлахтуӈкве мӯсты. Та̄н яныг ща̄гтыл тув ёхталэ̄гыт, та̄нки ма̄наныл сака э̄руптыяныл.
