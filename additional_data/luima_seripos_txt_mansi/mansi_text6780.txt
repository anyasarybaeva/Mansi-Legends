
Ань округувт юи-о̄выл та̄лыт сыс са̄в ня̄врамыт касуӈкв ханищтавет. Ос ма̄нь па̄влыӈ ма̄т тамле ка̄ркам хо̄тпа те о̄лы, то̄нт тот о̄лнэ а̄гит-пыгыт каснэ ва̄рмальн ялуӈкве о̄с сака ка̄сащēгыт.
Ханты-Мансийский районт ма̄нь па̄выл о̄лы – Кышик. Тот са̄выӈпа̄лэ ханты ма̄хум о̄лэ̄гыт. Та̄н са̄всыр ялпыӈ хо̄талыт ва̄рыглэ̄гыт, мӯйлэ̄гыт. 
Та э̄тпост «Ӯринэ̄ква хо̄тал» янытламаныл порат тот Иван Владимирович Лозямов ёт потыртасӯв. Тав такви рӯпататэ ос колта̄глэ урыл тох ла̄выс, омаге-а̄тяге хантыиг. 
Оматэ наме Лидия Михайловна, а̄тятэ ос Владимир Яковлевич. Тэ̄н ань тыг мус рӯпитэ̄г, юн пенсия-олн вим нас ат ӯнлантэ̄г. Сас Кышик па̄вылныл о̄лэ̄г, Ямал ма̄т мощ о̄с о̄лсыт. Иван пыгēн тот самын патыс. Тувыл та̄н ювле округувн ёхтысыт. 

Хӯрум та̄л ювле хультум порат Иван клуб-колт рӯпитаӈкв патыс, ня̄вра­мыт касуӈкве ханищтан хо̄тпаг тув вуйвес. Тав рӯпататэ урыл мощ по­тыртас:
– Ам палтум 13 та̄ла­ныл то̄влум ня̄врамыт ёх­талэ̄гыт. Ань хусахтем пыг касуӈкве ханищтахтэ̄гыт. Ты касылыт рущ ла̄тӈыл тох ла̄вавет –националь­ные виды спорта. Тот ня̄врамыт сун ӯлтта пор­гуӈкв, тыньщаӈ рēпыг­таӈкве, э̄лаль хӯрум щёс порыгмаӈкве, са̄грап па̄х­втуӈкве ос йӣво̄выл ёт ха̄йтуӈкве ханищтыянум.
Ам Ямал ма̄т о̄лмумт амти ты касылыт ханищ­та­санум, ёмащакв касуӈкв ха̄сэ̄гум. Ань па̄влувт о̄лнэ пыгыт клубн ёхталаӈкв во̄виянум, ты каснэ ва̄р­малит ёмащакв вос ва̄га­ныл, ёмащакв касуӈкв вос вēрмēгыт.

Иван ла̄выс, ты корона­вирус а̄гм та̄рамламе э̄лы-па̄лт та̄н мо̄т ӯсытн ос па̄влытн касуӈкве акваг ялантасыт. Тот па̄выл пыгыт но̄х-патыгласыт, о̄выл местат вуйласыт. 
Па̄вланылт то̄ва пыгыт татем та ёмащакв ка­суӈкв ха̄сэ̄гыт. Ялпыӈ хо̄тал о̄лум порат Степан Фищук яныгса̄т арыгтем щёс сун ӯлтта порыгмас. Щар э̄л Егор Сигуев порыгмас. Тыньщаӈ ос са̄в щёс Сергей Шубин рēпыгтас. Та̄н пуссын ань янытлавēсыт.
Иван Лозямов па̄вылт о̄лнэ мо̄т ма̄хум ёт о̄с рӯпиты. Хум хо̄тпат ёт та̄н район па̄лыл ва̄рыглан са̄всыр касылытт касэ̄гыт.Бильярд ос шахматы щирыл каснэ ма̄тт но̄х-патум хо̄тпа район па̄лыл янытлаве. 
Матъёмас ма̄нь па̄вылт тамле ка̄ркам хум о̄лы, пыгыт тав ла̄тӈе сака хӯнтлэ̄гыт, тав палтэ ханищтахтуӈкв ка̄сащим ялантэ̄гыт. 
Валентина УЗЕЛЬ
