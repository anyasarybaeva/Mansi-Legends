

	Мария Константиновна Туркина Нижневартовский район Мегион ӯст о̄лы. Тав ханты э̄ква, школат ня̄врамыт ханищтым ос садикыт са̄в та̄л рӯпитас. Ам тав ётэ хо̄нтхатыгласум, потрамасум. На̄н ань э̄лаль тав потре ловиньтэлы̄н.


		– Омагум-а̄тягум сас ханты хо̄тпаг о̄лсы̄г. А̄щум Константин Платонович, омам Пелагея Николаевна. Тэ̄н сас Туркиныг о̄лсы̄г, ты ханты о̄парищ нам. Колта̄глувт китхуйплов ня̄врам самын патыглас. Та порат са̄всыр а̄гмыт о̄лсыт, то̄ванув ма̄ньта̄гыл а̄тимыг ēмтсыт. Ам ань щар амттем хультсум. Юн пуссын ма̄нти ла̄тӈувтыл по-тыртасӯв. Та порат ма̄н о̄лнэ ма̄вн рущит ёхталаӈкве патсыт, ма̄н, ня̄врамыт, са̄всыр щирыл намталаӈкве патвесӯв. Тувыл акваг рущ ла̄тӈыл потыр-таӈкве та патсӯв.  

		Ам лӯпта э̄тпос 26 хо̄-талэ̄т 1936 та̄лт самын патсум. Ты та̄л 80 та̄лум то̄влыс. Тыт, Мегион ӯст, ханищтахтасум, интернатыт о̄лсум. Школа а̄стламум юи-па̄лт Тобольск ӯст рыботехникумыт ханищтахтасум. Ты рӯпата а̄нум щар ат мӯстыс. Тувыл э̄лаль о̄с аквта ӯсумт учителиг ханищтахтасум. 1963 та̄лт Мегионын рӯпитаӈкве ёхтысум, ам-ти а̄стлам школамт о̄выл класс ня̄врамыт ханищтаӈкве патсанум. 

		Туп ат та̄л рӯпитасум. Ам самагум лю̄льсаӈ на̄ӈкег, ты а̄гмум ёт ма̄ньта̄гыл о̄лэ̄гум. Школат рӯпитаӈкве патсум, самагум ущпылнэ̄г лю̄льсаӈ на̄ӈкуӈкве патсы̄г. Налы-ман нупыл ат ня̄врам ханищтасум. Ка̄сыӈ хо̄тал тетрадяныл юв тотыянум, э̄ткотиль мус ӯнлэ̄гум, ловиньтыянум, уральтыянум. Та порат тыт ма̄-во̄й но̄х-виӈкве о̄вылтавес, ма̄хум лӯима̄вн нё̄рыг-лаӈкве патсыт. Ня̄нь ат то̄вылхатас, акв пулка ма̄гыс ла̄пкат очередь э̄т сыс лю̄льсӯв. Торыӈ ат хуēв, тувыл рӯпитаӈкве та̄рвитыӈ. Рӯпатамыл по̄хан-минуӈкве ла̄всум, ос ань школа кӯщаин ат та̄ртавем, ла̄ви: «Наӈ ёмащакв рӯпитэ̄гын, ня̄врамытн э̄руптавен, хумус наӈ по̄хан-минэ̄гын». Ам ос ювле ла̄вēгум: «Ам сампыльта̄лыг ты ēмтэ̄гум, хумус рӯпитаӈкве па-тэ̄гум? Ма̄нь ня̄врам садикын патхатэ̄гум, тот тетрадит уральтаӈкве ат э̄ри». Та порат элект-рический на̄йпос хоса хунь посты, э̄ткотиль мус тэ̄г, хотхарумтаве. Э̄лаль ос ла̄мпа посыл ловиньтэ̄гум. Тоха та по̄хан-минасум, садикын воспитателиг патхатасум. Тот налыман нупыл онтолов та̄л рӯпитасум.  

		Мария Константиновна тамле нёмса, та̄ксар яныгхо̄тпа, ма̄ньнувēг сусхаты. Мегион ӯст тав намыӈ-суиӈ хо̄тпаг о̄лы, ханищтан ма̄хумн э̄руптаве, янытлаве. Ань ты э̄тпос атыт хо̄талт ханищтан ма̄хум ялпыӈ хо̄таланыл. Ма̄н Мария Константиновна янытлылув, са̄в та̄л пуста̄гыл вос о̄лы, со̄тыӈыщ вос о̄лы!

		 

		Светлана Ромбандеева

 
