
Округ яныг кӯщай ва̄ӈын хум Геннадий Бухтин са̄всыр кӯщаит сапра̄нин Ханты-Мансийск ӯст акван-атыгласанэ, тот постановленият ос программа-нэ̄пакыт урыл та̄н ётаныл потыртас. Та̄н сосса ма̄хум мāгсыл  акв нэ̄пак пирмайтасыт. 2018 та̄л сыс ма̄ньщи, ханты ос ё̄рн хо̄тпат манаса̄вит ёмас хӯл пувуӈкве тах вēрмēгыт, ты нэ̄пакт хансым о̄лы. Ань Россият пирмайтым са̄ккон щирыл, ты та̄л ма̄н округувт 234,4 тонна хӯл пувуӈкве ро̄ви. Ты халт 59 арыгкем тонна сосса ма̄хум ма̄гыс хасвес.
Промышленность департаментыт рӯпитан хум Андрей Шиповалов ла̄выс, ювле хультум та̄л акв со̄тыра 240 ма̄ньщи, ханты ос ё̄рн щēмьят  заявка-нэ̄пак кēтсыт. Ос 21 заявка-нэ̄пак общинат хассыт. 825 пищма та̄н палтаныл МФЦ щирыл ёхтысыт, ос 436 хо̄тпа та̄нки пищма тотсыт. Пирмайтым нэ̄пак щирыл, ка̄сыӈ сосса хо̄тпа акв со̄тыра 622 кила сӯкыр хӯл пувуӈкве вēрми: сорх — 44,4 тонна, писъян — 2,2 тонна ос нялк — 10,8 тонна. Кӯщай хум ос таи ла̄выс, ань сосса ма̄хум манаса̄вит ос хоты хӯл алыщлаӈкве ро̄ви, та̄н «Югра лылыēп» общественный организация ёт потыртасыт.
Кит та̄л сыс ма̄ньщит, хантыт ос ё̄рныт ӯсхул, мохсаӈ ос ка̄рай хӯл пувуӈкве ат та̄ртавет ос тыи ма̄гсыл заявка-нэ̄пак ат пирмайтэ̄гыт.
Ань са̄ккон щирыл, туп па̄влытыт о̄лнэ сосса ма̄хум хӯл алыщлаӈкве вēрмēгыт. Россия Правительства пирмайтым нэ̄пакыт хансым о̄лы, Белоярский, Кондинский Нефтеюганский, Нижневартовский, Октябрьский, Советский, Сургутский, Ханты-Мансийкий ос Ха̄льӯс районытт о̄лнэ хо̄тпа ты заявка-нэ̄пак кēтуӈкве вēрмēгыт. Сургут, Нефтеюганск, Ханты-Мансийск ос мо̄т яныг ӯсытт о̄лнэ сосса ма̄хумн ёмас хӯл пувуӈкве ат ро̄ви.
