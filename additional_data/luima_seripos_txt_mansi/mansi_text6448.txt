
Ты хурит Ха̄льӯс район Саранпа̄выл ма̄ньщи э̄ква Елена Кирилловна Сетова по̄слым о̄лы. Саранпа̄вылн ялмум порат тав ётэ хо̄нтхатыгласум. Елена Кирилловна а̄ги о̄парищ наме Вынгилева. На̄н ань э̄лаль тав потре ловиньтэлы̄н.   
– Ам во̄ртур э̄тпост 1933 та̄лт Няхлаӈ па̄вылт самын патсум. Акваг тот о̄лсув, тэ̄лы порат ос тэ̄лы па̄­вылн ва̄нтлэ̄в. 
Омам Суманыл о̄лыс, наме Прасковья Сам­со­но­вна, такви о̄парищ наме Курикова. Кульпаст Никита каӈке о̄лыс, тав а̄гитэ Анна Ня̄хщамво̄ль нупыл хум ва̄рыс. А̄тям Кирилл Петрович Вын­ги­лев. Тав а̄ще, о̄пав, ща̄нен тох ла̄ввес: Щи­щитем. Тувыл хунь яныг­мас, акваг Щущ о̄йкаг та ла̄ввес. А̄тям каӈканэ Николай, Юван ос са̄в хо̄тпа та̄н о̄лсыт.
Ам Няхлаӈыт ханищ­тахтасум, тот школа о̄лыс, колхоз о̄лыс. Нила класс мус ханищтах­та­сум, э̄лаль Кульпас школан кēтвēсум. Ка­ни­кулын юв та̄ртавēв, лувыӈ суныл яласасув. Туи порат ос йӣв ха̄пыл тотавēв, то̄нт мотор а̄тим о̄лыс, нас ка̄тыл та то­вēв. Пум ва̄руӈкве ма̄нь­ха̄пыл яла­сасӯв, лув о̄щ­сув, мис о̄щсув. 
Колхоз о̄лум порат, ма̄нь ня̄врамыт пуссын рӯпитасыт. Ань тай яныг ня̄врамыт рӯпата ат о̄нь­щē­гыт, нас та о̄лэ̄гыт. Та порат тай а̄ти кай, акваг та рӯпитасув. Ма̄нь­та̄­гыл та̄рвитыӈ рӯпата ва̄р­сув – хӯл алыщласув, толгысув, пум ва̄рсув. А̄лмпа̄лт на̄йив са̄грысув, са̄лыл яныг йӣвсуп капаит хартсув. 
Аквматнакт сунсэ̄­гум, ка̄тагум та̄нанэ̄н хот-то̄лламыт, нэ̄матыр ва̄­руӈкве ат вēрмēгум. Ётыл «Пётр Шлеев» на̄иӈ­ха̄пыл Наталя ув­щим палт Саранпа̄вылн йисум, ань тыг мус тыт та о̄лэ̄гум. Лēккарыт ёх­таласыт, номсэ̄гум, на̄лув ялэ̄гум, манрыг ка̄тагум тамлег. Хирур­гын сус­весы̄г, ла̄ви: «А-на-на, маныр са̄в рӯ­пата рӯ­питасын, ка̄т та̄­нанын хот-то̄лласыт. Манрыг тох рӯпитэ̄гын?». Ам ла̄вēгум: «Хот­мус ла̄ввē­сум, та рӯпи­та­с­ум, акваг ва̄р­сум, ва̄р­су­м». 
Ма̄хум китыглах­тэ̄гыт: «Ка̄тагын манрыг тамлег?!» Ам тай та тӯйтыягум, э̄сырма. Тувыл ла̄вēгыт: «Яныг­па̄лаг ēмтэ̄гын, ка̄тагын-тулё̄вланын пуссын а̄гмыӈыг патэ̄гыт, тах нэ̄матыр ва̄руӈкве ат вēрмēгын». Ань, со̄ль, а̄гимн нас о̄ньщавем, тыттавем-айтавем.
Пенсиян хосат мина­сум, атпан нупыл нила та̄л рӯпитасум. Я̄сунтыт хӯрум та̄л санитаркаг рӯпитасум. Тот пӯльница о̄лыс, ня̄врам самын паттын колнак ва̄рыгла­вес. Я̄сунт яныг па̄выл о̄лыс, ла̄пка о̄лыс. Ётыл Саранпа̄выл интернатт ночной ня̄няг рӯпита­сум. Зарплатам ма̄нь о̄лыс, то̄нт ня̄врамагум ханищтахтэ̄г, акваг олн во̄вēг, матыр-а̄ти э̄ри ёвтуӈкве. Тох хотмус та саваласув.
О̄йкамēнтыл атпан нупыл нёлолов та̄л о̄лсумēн, наме Юрий Васильевич Сетов, Я̄сунтныл о̄лыс, ма̄ньщи хум. Самагēт савалас, то̄нт операция ат ва̄раве, щар сампыльта̄л патыс, хотталь щалтыс. Кит ня̄врам о̄ньщēгум – пы­гум наме Константин, а̄гим Альбина, тав а̄ги-пыг о̄ньщи. 
Мēн ань увщимēнт хультсумēн, Наталья Кирилловна Филиппова. Тав а̄нум­ныл акв та̄лэ яныг, учи­тель­ницаг рӯ­питас. Ма̄нь а̄гитэ палт о̄лы, Любатэ палт. Каӈ­кумēн а̄тимыг ēм­тыс. 
Э̄лнаӈ ма̄н сагыл о̄лсув. Ань а̄гирищит, а̄гит а̄таныл хот-хӯр­та­лыяныл, аман пыгрищ, аман а̄гирищ, щар акв­хурипат. Ань хоталь сунсэ̄гын, акваг ёлысу­пыл та о̄лэ̄гыт. 
Ма̄ньщи ма̄хма­нув ла̄всасыт, ма̄ янытэ̄т кēрква̄лгыл хар­таве. Номсэ̄в, таса̄вит кēрква̄лыг хотыл виве. Сургутн ялмум порат, суссум, таса̄вит кēрк­ва̄лыг. Номсэ̄гум, аман хумус ва̄саныл. 
Ла̄вса­сыт, ты ма̄ хо­сал-ва̄тил тах рущитн о̄луӈкве патаве. Ос ма̄н хоталь минэ̄в? Ма̄н, ла̄­вēгыт, яныгхо̄тпат, тах а̄тимыг ēмтэ̄в, на̄н, ма̄нь ма̄хум, о̄луӈкве патэ­гын. Ань со̄ль, хоталь ул сун­сэн, акваг рущит. Ма̄ньщи щар мощща, аты ва̄­щин­та̄лэ̄в.
Ань э̄ква потре та оигпас. Елена Кириллов­на – ёмас, сымыӈ э̄лум­хо̄лас. Яныгмам па̄влэ ма̄гыс сыме ща̄рги, ла̄ви, тот ань нэ̄мхотьют ат о̄лы, хосат оссувлавес. Ты я̄тил хо̄тпав са̄в та̄л пуста̄гыл вос о̄лы, На̄й-О̄тыранэ̄н вос ӯргалаве!
Светлана РОМБАНДЕЕВА
