

	Кондинский район Половинка па̄вылт миркол кӯщаиг Александр Анатольевич Немзоров о̄лы. Ты э̄лы-па̄лт тав са̄в та̄л школат ня̄врам ханищтым рӯпитас. Па̄вылт пēриян ва̄рмаль о̄лум порат Александр Анатольевич  мо̄т ма̄хум халт но̄х-патыс. Ань са̄т та̄л мирколт кӯщаиг рӯпиты. 


		Па̄вылт ань акв со̄тыра 536 э̄лумхо̄лас о̄лы, та̄н халанылт 348 – соссаӈ ма̄хум. Ты кӯщай хум та̄н о̄лупсаныл урыл китыгласлум. Александр Анатольевич тамле потыр о̄ньщас: «Кондинский районт пēс йис та̄гыл ма̄ньщит о̄лэ̄гыт. Тыи ма̄гсыл па̄влувт о̄лнэ соссаӈ мир халт са̄в хо̄тпат ма̄ньщиг ловиньтахтэ̄гыт. Та̄н ща̄нь ла̄тыӈ ат ва̄гыт, потыртаӈкве ат ха̄сэ̄гыт, та̄нки пēс йис ва̄рмаляныл урыл сака аты пӯмщалахтэ̄гыт. То̄ва хо̄тпанув то̄нт ма̄ньщиг ла̄вхатэ̄гыт, хунь нё̄тмил во̄вуӈкве ёхтэ̄гыт. 

		Ам тыт са̄в та̄л о̄лэ̄гум, ма̄ньщи манос ханты ла̄тӈыг ат хӯлыгласлум. Мо̄лты та̄л ма̄н палтув Еремей Айпин, нэ̄пак хаснэ хум, ёхталас. Па̄влыӈ мир ёт тав библиотекат хо̄нтхатыглас. То̄нт тав такви ща̄нь ла̄тӈыл потыртас. Ам  ханты ла̄тыӈ тот о̄выл щёс хӯлыслум. 

		Па̄влувт музей о̄лы, ты кол Анатолий Николаевич Хомяков ва̄рыстэ. Хо̄нтаӈ ма̄ньщит пēс пормасаныл тув акван-атсанэ. Ты о̄йка округ янытыл  ёмащакве ва̄ве, янытлаве. Ань тав а̄гитэ Галина Анатольевна Мостовых музейт кӯщаиг о̄лы, тав ва̄рум рӯпататэ э̄лаль тотытэ. Ань туп музейт рӯпитан ма̄хум ма̄ньщи пēс йис ва̄рмаляныл ханищтэ̄гыт ос пӯмщалэ̄гыт. 

		Ка̄сыӈ та̄л туи порат  ма̄н хӯл алыщлан хо̄тпат янытлан хо̄тал ва̄рыглэ̄в. Лӯима̄ департамент о̄лме порат ты ялпыӈ  хо̄тал ма̄гсыл олныл та̄стыглавесӯв. Ань па̄влувт рӯпитан предприниматель-хо̄тпат палт олн во̄вēв. Я̄ ватат хӯл ӣсмит па̄йтэ̄в, мӯй ма̄хум пусссын тытыянӯв. 

		Урай ӯсныл са̄в мир мӯйлуӈкве тыг ёхталэ̄гыт. Тот пил, ла̄хыс, хӯл ос мо̄т тэ̄нут тыналаве. Мӯй хо̄тпат ты тэ̄нут сака ёмащакве ёвтэ̄гыт. Ма̄щтыр ма̄хум са̄всыр сувенир-пормасыт тот тыналэ̄гыт. Ка̄сыӈ э̄лумхо̄лас тот са̄лы сун ӯлтта поргуӈкве, тыньщаӈ па̄хтуӈкве ос мо̄т щирыл касуӈкве вēрми.  Ты ялпыӈ хо̄тал ма̄н, мирколт, музейт ос клубт рӯпитан ма̄хум, аквъёт щё̄питэ̄в. Музей  Ӯринэ̄ква хо̄тал ос мо̄т ялпыӈ хо̄талыт ва̄рыглы, ма̄н мӯйлуӈкве пуссын тув ялантэ̄в». 

		Ань округувт соссаӈ ма̄хум кол ёвтнэ ма̄гсыл программа о̄лы. Манаса̄вит щēмья па̄вылт ты программа хосыт о̄лнэ кол ёвтсыт, ам миркол кӯщай хум китыгласлум. Тав ювле ла̄выс: «Ты программа хунь пирмайтавес, соссаӈ ма̄хманув пуссын ла̄всанув, нэ̄паканыл вос акван-атыяныл ос очередин вос хасхатэ̄гыт. 

		2012 та̄лт кит щēмья субсидия-олныл майвесы̄г, о̄лнэ кол тыт ӯнттысы̄г. 2013 та̄лт акв щēмья о̄лнэ кол Урай ӯст ёвтыс. Ос ювле хультум та̄лт тыт  о̄лнэ ма̄ньщит, ханты щēмьят олныл ат майлувēсыт. Та̄н пуссын Ханты-Мансийск ӯст акв очередин хасвēсыт. Ма̄хум нэ̄паканыл ань та̄ра тув кēтыяныл, тыи ма̄гсыл ма̄н ат ва̄глӯв, манаса̄вит па̄вылт о̄лнэ соссаӈ щēмьят тув хансым о̄лэ̄гыт». 

		Па̄вылт общинат рӯпитэ̄гыт ман а̄ти, та урыл о̄с пумщалахтасум. Тав ос ювле тох потыртас: «Ам па̄влыӈ ма̄хум ла̄выгласанум, общинат тыт вос ва̄рēгыт, са̄всыр нэ̄пакыт акван-атуӈкв ма̄н нё̄тыянӯв. Тамле рӯпата ва̄руӈкве нэ̄мхотьют ат ка̄сащас. Ань Г.А. Мостовых, музей кӯщай нэ̄, тамле община ва̄руӈкве таӈхи. Ма̄н о̄лнэ ма̄вт са̄в ла̄хыс, пилыт, яныгмēгыт, я̄т са̄в хӯл о̄лы. Ам номсэ̄гум, общинав ёмащакве рӯпитаӈкве тах паты».

		Людмила Тасманова 

 
