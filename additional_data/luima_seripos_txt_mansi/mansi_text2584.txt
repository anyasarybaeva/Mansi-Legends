
О̄лнэ ма̄вт туризм щирыл маныр рӯпата ва̄раве, ты урыл Инна Арканова ля̄ххал тотнэ ма̄хумн потыртас. Тав природный ресурс округ департаментыт рӯпиты.

	Инна Григорьевна ла̄выс: «Ты порат хо̄н ма̄т ӯщлахтын  ма̄гыс сака са̄в олн э̄ри, Турциян ос Египет ма̄н 

	воссыг ат та̄ртавēв, 

	Россият ӯщлахтуӈкве э̄ри. Ань са̄в ма̄хум 

	Крым ос Краснодарский 

	крайн ялуӈкве щё̄-питахтэ̄гыт. Тувыл Россият са̄в нё̄тнэ ма̄ о̄лы, тот о̄с ёмащакв ӯщлахтуӈкве ро̄ви. Ма̄н округувт тамле ма̄ о̄с 

	са̄в. 2014 та̄л сыс 462 со̄тыра мӯй хо̄тпа тыг ёхталас. Та̄н халанылт 

	8 со̄тыра э̄лумхо̄лас 

	хо̄н ма̄ныл о̄лсыт. 

	Ты та̄л ма̄ньполь э̄тпос 14 хо̄талныл 21 хо̄талэ мус  Ханты-Мансийск ӯст биатлон 

	каснэ ва̄рмаль ēмты. Ка̄сыӈ та̄л ты касыл сунсуӈкве са̄в мир ёхталы. Мӯй ма̄хум тыт са̄лы сӯныл яласаӈкве вēрмēгыт, ё̄рнколт ща̄й аēгыт ос хӯл исмитыл тыттавет, са̄всыр сувенирыт ёвтэ̄гыт. 

	Ма̄ньщит ос хантыт пēс йис та̄гыл тыт о̄лэ̄гыт, та̄нки культураныл э̄лаль тотыяныл. Тыг ёхталам мӯй хотпатн та̄н уранылт потыртаӈкве э̄ри. Ань округувт рӯпитан общинат ос пēс йис ма̄т 

	о̄лнэ щēмьят та̄нки палтаныл туристыт во̄вияныл. Тамле рӯпата ань 15 организация ва̄ри. Ма̄хум тот хӯл алыщлаӈкве, во̄раяӈкве тотыглавет, са̄лы нё̄влил, ня̄рхулыл ос атыӈ ня̄нил тыттавет». 

	Ты рӯпата ва̄рнэ ма̄хум грант нампа нё̄тмил-олныл мивет. 2016 та̄лт ты олныт мо̄т щирыл миӈкве патавет. Ты э̄лы-па̄лт ма̄хум проект та̄нки хассыт ос тувыл Ханты-Мансийск ӯсн кēтыгласаныл. Та̄н халанылт щар ма̄к э̄рнэ ос ёмас проект пēриявес ос олныл майвес. Ты та̄л ты нё̄тмил мо̄т щирыл миӈкве патаве, ань туризм щирыл рӯпитан ма̄хум о̄влэ̄т та̄нки олнаныл холтуӈкве патыяныл. Мӯсхалыг рӯпитаӈкве 

	ке патэ̄гыт, олнаныл ювле мивет. 

	Нефтеюганск ӯс 

	по̄хат «Сибирский двор» 

	нампа ӯщлахтын ма̄ 

	рӯпиты. Та̄н о̄с грант
	олныл майлу-вēсыт. Тув ёхталам хо̄тпат ань соссаӈ ма̄хум пēс йис ва̄рмаляныл урыл потыртавет. Маньщит, хантыт Ӯринэ̄ква хо̄тал тот янытлэ̄гыт,  са̄всыр мо̄т ялпыӈ хо̄талыт ва̄рыглэ̄гыт, тох олн сэ̄лэ̄гыт. 

	Нягань ӯс по̄хат ӯщлахтын ма̄ ва̄рвес 

	ос ма̄хум ёсал тахсуӈкве тув во̄вавет. 

	Ханты-Мансийск ӯст экскурсия ва̄рнэ ма̄хум ханищтаӈкве патавет. Инна Арканова ты урыл ла̄выс: «Ты ма̄хум ма̄гсыл ма̄н ханищтап тах ва̄рēв. Ань туп хо̄т хо̄тпат тув ялантаӈкве ка̄сащасыт. Акв порат ам мӯй 

	ма̄хум ёт ӯсув 

	сунсыглым яласасум. Ма̄хум ӯс хосыт нас тотыглавēсыт, тох рӯпитаӈкве щар ат 

	ро̄ви. Ма̄н тамле нё̄тнэ 

	ӯст о̄лэ̄в, тыт таса̄вит ёмас, сымыӈ, ка̄ркам хо̄тпа, мир ва̄нэ писателит, поэтыт о̄лэ̄гыт. Та̄н ураныл о̄с ла̄тыӈ ла̄вуӈкве ро̄ви, та̄н хансум стиханыл ловиньтаӈкве э̄ри. То̄нт кит щёс са̄внув турист хо̄тпат тыг ёхталаӈкве ка̄сащēгыт».

	Нэ̄ э̄лаль ла̄выс, тыт 

	пēс йис та̄гыл соссаӈ ма̄хум о̄лэ̄гыт, ты урыл хо̄т-а̄ти акваг потыртаӈкве э̄ри. 

	 

	Людмила 

	Тасманова
