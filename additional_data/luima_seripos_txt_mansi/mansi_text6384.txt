
Ты э̄тпос 19 хо̄талэ̄т ханты нэ̄ Таисья Степановна Себурова а̄тимыг ēмтыс. Тав са̄в та̄л «Ханты ясанг» газетат рӯпитас, ханты ла̄тӈыл потрыт хансыс. 
Таисья Степановна 1949 та̄лт рēтыӈ ю̄с­вой э̄тпос 23 хо̄талэ̄т Тугияны па̄вылт самын патыс. А̄тятэ Степан Леонтьевич фронто­ви­кыг о̄лыс, яныг хо̄нт порат Ленинградский фронтыт хо̄нтлыс. 
Школа а̄стламе юи-па̄лт, 1967 та̄лт, Таисья Степановна А.И. Герцен нампа Ленинградский государственный педа­гогический институтт «Русский язык и лите­ратура» факультетт ха­нищтахтуӈкве патыс. Институт а̄стламе юи-па̄лт, яныгмам ма̄тэ̄н минас, Ванзеват па̄выл школан патхатас, ня̄в­ра­мыт ханищтас.
Ётыл Таисья Степано­вна Ханты-Мансийск ӯсн рӯпитаӈкве во̄ввес. 1973 та̄л сӯкыр э̄тпост «Ленин пант хуват» (ань «Ханты ясанг») газетан патхатас, пен­сиян миннэ̄тэ мус тот рӯпитас. О̄влэ̄т коррес­пон­дентыг о̄лыс, тувыл кӯщай ва̄ӈын нэ̄г пат­тувес. Ва̄т арыгтем та̄л сыс тав округ янытэ̄т яласастэ, ма̄нь па̄влытт о̄лыс, ханты потрыт, мо̄й­тыт ёл-хансыс. Россия янытыл яласас, мо̄т хо̄н ма̄т о̄лыс, мирн ханты ос ма̄ньщи газетаг урыл по­тыртас. Учёный ма̄хум ёт рӯпитас, радио хосыт ханты ла̄тӈыл по­тыртас.
1982 та̄лт наме СССР Союз журналистов палт хасвес. Литературный хантыйский ла̄тыӈ тэ̄ла комиссият рӯпитас. Ханты-Мансийский пед­учи­ли­щат ма̄ньлат хо̄т­пат ханты ла̄тӈыл по­тыр­таӈ­кве ханищ­та­санэ.
Таисья Степановна газетат рӯпитаме ко­ныпал, нэ̄пакыт хан­сыс. 1988 та̄лт Ванзеват школат рӯпитам ня̄в­рамыт ханищтан нэ̄ Татьяна Григорьевна Ледкова ёт «Тутые» («Султум») нампа нэ̄пак та̄ратасыг. «Ханты ясанг» газета 45 та̄лэ то̄влуме кастыл «Это нашей истории строки» нэ̄пак щё̄питас. Ос акв ты газета 50 та̄лэ кас­тыл ос «Храним язык родной земли» нэ̄пак хансыс. 

Ханты хо̄тпатныл са̄в мо̄йт, пēс потыр хансыглас, пуссын «Ханты ясанг» газетат хансыглавēсыт. Ётыл акван-атыглам пот­ранэ-мо̄йтанэ «Сказки Божественной земли» нэ̄пакыг ва̄рвēсыт.
Таисья Степановна ма̄ньлат хо̄тпатн акваг нё̄тыс – потыртас, сус­сыл­тас, газета хумус ва̄руӈкве э̄ри, манхурип потрыт ро̄ви хансуӈкве, ос манхурип ат таи, ат э̄ри хансуӈкве.
Тав наме «Югория» нампа Ханты-Мансий­ский автономный округ  энциклопедия-нэ̄пакн ос «Североведы России» нэ̄пакн хансым о̄лы. Таисья Степановна Себурова – «Легенда журналистики» намыл майлувес. Са̄в та̄л рӯпи­таме ма̄гыс «Ветеран труда Ханты-Мансий­ского автоном­ного округа» намыл майвес, са̄всыр янытлан нэ̄па­кы­тыл ос ма̄гылн тага­тан по̄сытыл майлувес.
Ма̄н, «Ханты ясанг» ос «Лӯима̄ сэ̄рипос» газетагт рӯпитан ма̄хум, Таисья Степановна Себурова ка̄стылув, рӯт ма̄хманэ̄н ос таве ва̄м хо̄тпатн са̄литан ла̄тыӈ ла̄вēв. Ты ёмас хо̄тпав ма̄н номуӈкве патылӯв, югорский журналисти­ка тэ̄ла палт тав наме нэ̄мхуньт ат ёрувлаве. Ма̄н, газета ва̄рнэ ма̄­хум, ань ва̄глув, тамле намыӈ-суиӈ хо̄тпа ёт та рӯпитасув. 
Людмила Гурьева хансум потре ма̄ньщи ла̄тӈыг Светлана РОМБАНДЕЕВА толмащластэ    
