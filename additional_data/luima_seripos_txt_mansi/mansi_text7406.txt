
Хус та̄лыг ты ēмты, Оксана Мороз «Югория» нампа ра̄тива колт рӯпитанэ̄тэ. Мēн ань акван-хо̄нтхатыгласмēн ос ам таве са̄всыр ва̄рмалит о̄вылтыт китыгласлум. 
Оксана потре э̄лаль ловиньтэлы̄н:
– Ам Саранпа̄вылт о̄л­мумт ра̄тива ма̄ньта̄гыл хӯнтлысум, ос номсысум, ты хусап кӣвырт аман хотьютыт акваг та потыр­тэ̄гыт манос э̄ргēгыт, са̄ӈк­вылтэ̄гыт. Сыспа­лэ̄тыл ма̄нь халанэ щар ёмщакв сунсыгла̄лсанум, нэ̄матыр ат та ка̄саласум. Тувыл яныгмасум ос школан минасум, тэ̄лы ащирмаӈ хо̄талыт порат май а̄лпыл ра̄тива хосыт ля̄ххал ӯрēв, школат ханищ­тахтэ̄в ман а̄ти. Насати, ма̄хум ма̄нки па̄влувныл о̄с тох по­тыр­таӈкве вēр­мынэ̄ныл.
Юн «Россия» ос «Югория» ра̄тива хосыт са̄всыр передачат хӯнт­лысӯв, хот-о̄щатахтэ̄в. Ань са̄в та̄л ра̄тива ма̄гыс э̄рнэ рӯпатат ва̄ганум кос ос ань тыг мус ам пӯм­щалах­тэ̄гум. Тот ка̄сыӈ рӯ­питан э̄лумхо̄лас такви ва̄нэ ос э̄рнэ щирыл тур­суе ва̄ра­питэ, э̄рнэ̄г ла̄­тыӈ ля̄галы. Ма̄н то̄ванакт та э̄лумхо̄лас щар ат ва̄­щинтылӯв ос тувыл таве ма̄нки номсахтын хурил о̄ньщилӯв. Ос таве хо̄т ка̄салылӯв ке, насати, тав мо̄т хурипаг о̄лнэ̄тэ. Тыи сака пӯмыщ рӯпата. 
Школа а̄стламум порат ам о̄влэ̄т Ханты-Мансийск пед­учи­лищат, ту­выл Санкт-Петербург ӯст А.И. Герцен нампа лӯима̄ ма̄хум универ­си­тетт ханищ­тахтасум. Тувыл Ягрим па̄вылт хӯрум та̄л рӯпи­тасум ос ма̄ньщи ла̄тӈыл пере­дачат ва̄рнэ нэ̄ Евдокия Хозумова а̄нум китыгла­стэ, ам ра̄тиват рӯпитаӈ­кве ка̄сащēгум ман а̄ти. То̄нт ам мощ номсысум ос ка̄са­щасум. Тащирыл Ханты-Мансийск ӯсн та ва̄нт­лысум.
Ра̄тива рӯпатан пат­хатасум ос са̄в мӯтраӈ ва̄рмалитн та̄ра ханищ­таӈкве патвēсум. Ля̄хха­лыг хансум потранум мӯс­халыг щё̄питаӈкве, турумтыл ла̄тыӈ суит ёмщакв ла̄вуӈкве ха­нищтавēсум. Тыи Галина Владиленовна Захарова, Юрий Леонардович Янов­ский, Неля Михай­ловна Новикова. Ам ань та̄н нё̄тманыл ма̄гыс яныг пӯмащипа ла̄вēгум. 
Ам турсуюм са̄литым о̄ньщуӈкве акваг ла̄ввē­сум. Ты потранум пуссын ёмщакв вос хӯла­вет, нэ̄­мат урккын суй ла̄тӈумт ул вос о̄лыс, ам Москва ӯсн ра̄тива ос телевиде­ние рӯпитан хо̄тпат палт институтн ха­нищтахтуӈ­кве кēтыг­ла­вēсум. Тыт ань Маргарита Самсонова ос Василий Овсянкин матыр-а̄ти хӯлтыглэ̄г. 
О̄выл передачам та тэ̄лат урыл о̄лыс - ма̄нь ня̄врамаквет хумус садикн миннэ э̄лы-па̄лт щё̄пи­таӈ­кве э̄рēгыт. А̄нум ханищ­там хо̄тпат пуссын такем хот-ща̄гтым о̄лсыт ос таи­ма̄гыс э̄сгувēсум. Юрий Яновский-ōйка театр щи­рыл потрыт щё̄пита̄лыс, ма̄н тавēн акван-нё̄тха­тым ōс ловиньтасӯв. Ань номсыкēмт, та щирыл артистаг ма̄ньта̄гыл таӈ­хум номтум тэ̄лаг ēмтыс.  
Галина Ивановна Слин­кина о̄с номылма­тыг­ла̄­лылум, тав такви хансум мо̄йтанэ ловиньтасанэ. Потраман ма̄гыс са̄всыр пӯмыщ э̄лумхо̄ласыт а̄нумн хо̄нтыглас, та̄на­ныл ра̄тиван во̄виньта̄л­санум. Антонина Степа­но­вна Кондрюкова, Не­фте­юганск ӯсныл, щēмьяӈ хо̄т­пат урыл потыр­тас. 
Маргарита Самсонова передачат щё̄питан по­рат ка̄тагēт матыр вот­галы, такталы, насати, тамле тэ̄ла э̄лумхо̄ласн о̄с нё̄ты. То̄нт, аквтуп, ра̄тива хӯнтлым хо̄тпа ёмщакв торгамтылын ос потрын э̄рнэ̄г э̄лаль тотылын. 
«Югория» нампа колт ка̄сыӈ са̄т китыт хо̄талэ̄т ма̄хумныл ёхтум пищмат хосыт «В кругу друзей» передача ва̄раве, тот э̄р­гыт хӯнтлэ̄гыт. Валентина Сергеевна Матвеева звукорежисёрыг рӯпитан нэ̄, таве пӯмщиг щё̄питы­тэ. Акв нэ̄ пищмат хан­сыс, тав а̄ще Казахстант луситамēт ма̄н ра̄тивав акваг кинсыглас ос ты передачат хӯнтлыс. Та юи-па̄лт тав аквтупмат такви Ягурьях па̄влэ̄н ёх­тыгпа̄лыс, рӯтанэ, руманэ ёт ва̄щиньтахтас. 
Ханты ос ма̄ньщи ла̄т­ӈ­ыл потыртан передачат а̄нумн о̄с мӯс­тэ̄гыт. Тот ань Светлана Дядюн ос Евдокия Хозу­мова рӯпитэ̄г. Ты колувт ма̄н яныг фонотека о̄нь­щēв, тот сака са̄в ма̄хум­ныл хансыглым переда­чат акван-атвēсыт. 
Ам номсыкēмт, ма̄навн ма̄нь па̄влытыт о̄лнэ хо̄т­пат урыл акваг потыртаӈ­кве э̄ри. Ка̄сыӈ ма̄т мӯт­раӈ, номтыӈ э̄лумхо̄ласыт о̄лэ̄гыт, та̄н са̄в ма̄хумн о̄с вос ва̄вет. Саранпа̄вылн ялмум порат са̄лы ӯрнэ хо̄тпатныл потрыт хансыг­ласлум. Тыи а̄ти сака пот­рыӈ хо̄тпат кос, мощ ӯр­хатуӈкве э̄ри, та̄н ла̄­щал-ла̄щал та̄нки о̄луп­саныл о̄вылтыт матыр потыртаӈкве овылтахтэ̄­гыт тах. 
Ам са̄всыр мирыт о̄вылтыт, ма̄-вит ӯргалан урыл, пēс накыт ва̄нэ урыл передачат щё̄пи­тэ̄гум. Аньмунт саран ма̄хум о̄вылтыт радио­передача щё̄питасум. Саран ла̄тыӈ ва̄нэ са̄в хо̄тпа туп Саранпа̄вылт ос Касумт хо̄нтуӈкве ро̄ви, мо̄т ма̄т мо̄рсыӈ хо̄тпа ва̄г. 
Ам ётум рӯпитан хо̄т­пат, «Югория» нампа ра̄тива 90 та̄лэ рӯпитанэ̄т кастыл яныт­лы­лӯв ос Тамара Емель­я­новна Сутягинан пӯма­щипа ла̄вēв. Тав хосат та̄гыл кӯщаиг паттувес, ос ма̄н аквъёт вēрм­хатыглэ̄в ман а̄ти, ёмщакв пуссын ха̄сэ̄в ман а̄ти, таса̄вит та̄л та рӯпитасӯв. Тав ань пенщиян минас. Ма̄н ра̄тива колувт мо̄лты та̄лт Татьяна Мехрякова мо̄т кӯщай нэ̄ паттувес, ты э̄лы-па̄лт Светлана Ива­новна Гагарина о̄лыс.
Звукорежиссёрыг Анаста­сия Корнеева, Татьяна Гуляева ос звуко­опера­торыг Денис Ваг­нер, Екатерина Кечи­това хуньт оманэ̄н тыг тоты­главесы̄г, тувыл яныг­мамēн порат тэ̄н рӯпи­таӈкве тыг ёхтысы̄г. Ань радио­передачат такем ха̄снэг ёмщакв щё̄пи­таӈ­кве ма̄навн нё̄тэ̄г. Ам хус та̄лыг ты ēмты, тыт о̄лэ̄гум, ра̄тиват рӯпитан хо̄тпат ёт а̄нум кӯпнит рӯпитаӈ­кве ос мӯсты. Са̄в хо̄тал акван ат ке хо̄нтхатыглэ̄в, – ка̄санув холэ̄гыт. 
Тот рӯпитан ма̄хманув ма̄н ра̄тива коланыл 90 та̄л то̄влум кастыл пуссын янытлыянӯв ос передачаныл ӯриянӯв. Пус ка̄т, пус ла̄гыл!  
Тамара МЕРОВА
