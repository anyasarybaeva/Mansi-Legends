
Ва̄т са̄грапнал э̄тпос сыс сосса а̄гит-пыгыт ма̄гыс са̄всыр мероприятият о̄лсыт, технолого-педагогический колледжал ханищтан хо̄тпат Елена  Андреевна Ковалева, Альбина Романовна Станиславец ос нэ̄пак ловиньтан колт рӯпитан нэ̄т та̄наныл тот ва̄рыгласыт.
Мероприятият сака а̄лпыл о̄вылтахтасыт, тав хӯрум ма̄т рӯпат ва̄рыла­сыт, са̄ртын Чехова о̄лнэ колледж-колт ōлыс, ётыл ма̄н минасӯв Уральский ӯсхулыт хосыт колледж-колн. Ханищтахтан а̄гит хо̄нтхатан ма̄та супыл масхатасыт ос а̄гит ханты ща̄нь ла̄тӈыл стих ва̄рсыт.
Уральский ӯсхулыт о̄лнэ колледжат ханты о̄йка Еремей Данилович Айпин ёт хо̄нтхатыглап о̄лыс. Тав 1971 та̄лта педагогический училище холтас. Ханищтахтан ня̄врамыт тавēн тот о̄лнэ Аллея суссылтасыт, учи­лище хунь 90 та̄лэ о̄лыс, ты кастыл Аллея па̄лыг-по̄свес. 
Та ма̄т яныг хо̄тпат наманыл хансым о̄лэ̄гыт, та̄н хуньт ты учеб­ный заведение хол­та­сыт, ань са̄в ма̄хум намыӈ-суиӈ хо̄тпаг ēмтсыт. Та̄н халта Еремей Айпин о̄лы. Хо̄нтхатан ма̄та тав урēт потыртавес, тав Варъёган па̄вылта во̄раян ханты щēмьят яныгмас. Са̄ртын ты па̄выл Сургут­ский районта о̄лыс, ань Нижневартовский нупыл хансым о̄лы. Пыг­рищ ща̄не та̄л ма̄ниг хуль­тыс, хунь ма̄нь о̄лыс, сака ка̄сащас хӯнтлаӈкв, я̄ныг хо̄тпат маныр мо̄йтсыт. Ос Ефрем нампа матум о̄йка, тав пēрнаӈ а̄ще, сака э̄руптас хӯнтлаӈкв. Ōйка сака са̄в ялпыӈ э̄р­гыт ос са̄всыр мо̄йтыт ва̄с. Еремей Данилович ма­ныр хӯнтлас, ётыл нэ̄пакна ёлхассанэ. 
Ханты ойка та̄наныл ха­нищтам э̄ква Алек­сан­дра Петровна Жиря­кова номыл­матыг­ластэ, тав Мэрилин Монро я̄ӈк а̄туп актриса хурип о̄лыс, та̄н классыл таве э̄руп­та­саныл, таи­ма̄гыс ёмщакв ханищтах­тасыт, тав та̄на­ныл о̄с вос э̄руптасанэ. 
Ос история ха­нищтам о̄йка Александр Корнеев номылма­ты­гластэ, та о̄йка то̄нт ка̄сала­стэ, на­сати Еремей Дани­лович стихо­тво­ре­ният ос мо̄йтыт хансуӈкв вēрми. Хунь ишколат ха­нищ­тахтас, тав тот стихо­твореният ос ма̄нь мо̄й­тыт хансуӈкв о̄вылтахтас.
Хунь тав студентыг о̄лыс, та порат мощнув рӯпитас, ловиньтан нэ̄­пакта потрыт хансыс, таи ма̄гыс мощ олн сэ̄лыгла̄­лыс. 
Людмила Ивановна Самсонова ань ханищ­тахтын ня̄врамытын Еремей Айпин хансум «В тени старого кедра», «В ожидании первого снега» потрыт урыл по­тыртас. «Божья Матерь в кро­ва­вых снегах» потыр урыл сака са̄в потырта­сыт. Еремей Данилович ня̄врамыт ма̄гыс ма̄нь нэ̄­пак хансыс - «Клюквин­ка ос травяная коси­чка». Еремей Данилович тыя нэ̄пакал ханты ла̄т­ӈ­ыл мощ ловиньтас. Ос ня̄в­рамыт ма̄гыс «По­среди бора длинный хвост» нэ̄пакт а̄мыщ хансым о̄ньщи. 
Ханищтахтан ня̄вра­мыг Ситников Кирилл ос  Савина Анастасия потыр «Ам ма̄ хӯнтлэ̄гум» ос мо̄йт «Дома на канику­лах» ловиньтасы̄г.
Албина Арина Светлана Динисламова хансум «Наша жизнь» нампа стихо­тво­рениятэ ма̄ньщи ла̄тӈыл ловиньтас ос рущ щирыл толмащластэ. Колова Света «Ма̄кем ат» Юван Шесталов стихо­творение ловиньтас. Ам ос «Нева ос А̄с я̄» стихо­творение ёт высту­пайта­сум.
А̄стлахтан порат ма̄н пуссын по̄слахтасӯв, ётыл сӯйпилыӈ ос ӯсморахыӈ ня̄нь ёт ща̄й айсӯв. Ха­нищ­тахтын хо̄тпат Еремей Даниловичин пӯма­щипа ла̄тыӈ ла̄всыт.
Анна ТОСМАНОВА
