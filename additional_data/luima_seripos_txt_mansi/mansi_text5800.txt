
Россия ма̄в янытыл  ня̄врамыт ма̄гсыл ойтнэ олныт но̄х-нё̄твēсыт. Омат манса̄витыл ойтуӈкве патавет, ты урыл округувт рупитан Фонд социального страхования колныл ма̄навн ля̄ххал тēтвес. 
Рӯпитан нэ̄квет ня̄врамыӈыг ēмтнэ̄ныл порат олныл рӯпата па̄лыл ойтавет:
 – ты 322 со̄тыра арыгтем солко̄ви са̄вит, 
– аквщёс 27 со̄тыра солко̄вил, тав едино­временный пособияг ла̄ваве. Ос нэ̄кве та̄рви­тыӈыщ ēмтнэ̄тэ порат, та̄ра лēккар палт те мины, тав ос 1012, 73 солко̄вил нё̄таве. Пуссын ты олныт аквщёс мивет. 
Мо̄т олнытыл ня̄враме самын патнэ па̄сыл ка̄сыӈ э̄тпос ойтуӈкве патаве, ты та̄л арыг мус 7 278 солко̄вил, титыт ос э̄лаль мо̄т ня̄враманэ ма̄гсыл 10 со̄тыра солко̄вил. То̄ва нэ̄квет тыгыл са̄внувел о̄с ойтавет, тав рӯпитамēт манса̄­вит олн сэ̄лыс, тувыл олнанэ ловиньтавет ос рӯпата олнанэ̄ныл 40% са̄внувел ат ойтаве. 
Ома коныпал ня̄врам ёт юн ӯнлуӈкве а̄тя манос мо̄т рӯт хо̄тпа о̄с вēрми. Ань рӯпитан анēкват-щащēкват ос ащо̄йкат-о̄пат апганыл ёт юн ӯнлахо̄луӈкве о̄с та̄ртавет, та̄н нупыланыл э̄рнэ нэ̄пакыт ва̄руӈкве ро̄ви ос пособие-олныл тах ойтавет. А̄тя ня̄враме ёт юн о̄лнэ ос янмал­тан ма̄гсыл заявление-нэ̄пак хансы ос а̄гитэ манос пыге намнэ̄пак, тувыл э̄кватэ рӯпитан ма̄ныл справка виӈкве э̄ри, пуссын ты нэ̄пакыт тоты, тувыл та. 
Ос садикын ялантан ня̄врам а̄гмыл те ēмты, тав ётэ анēкват-щащē­кват манос ащо̄йкат-о̄пат больничный-нэ̄пак виӈкве о̄с вēрмēгыт. Туп ты рӯпитан хо̄тпа ма̄гыс тамле нэ̄пак миве, ат рӯпитан хо̄т­пат нэ̄ма­тарыл ат ойтавет. 
Фонд социального страхования колт рӯпитан нэ̄ Елена Баканова тēтум ля̄ххал ма̄ньщи ла̄тӈыл Г.Кондина хансыстэ. 
