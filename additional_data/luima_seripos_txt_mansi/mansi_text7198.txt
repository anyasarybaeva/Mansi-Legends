
Яныгпо̄ль э̄тпос о̄выл хо̄талныл ма̄нь таквс э̄тпос о̄выл хо̄талэ мус «Йис па̄выл о̄лупса» нампа касылын округувт о̄лнэ ма̄ньщи, ханты ос ё̄рн а̄гирищит, пыгрищит тāнки хансум потраныл ма̄н редакциявн кēтсыт. 
Ты касыл рущ ла̄тӈыл «История родовых по­селений» намаим о̄лыс ос «Год науки и техно­логий», «Год знаний в Югре» нампа та̄л кастыл щё̄пита̄лвес. Ты ёмас тэ̄ла общественный ос внеш­ний связь департамент кӯщаит, «Ханты ясаӈ» ос «Лӯима̄ сэ̄рипос» газетагт ос «Югра» нампа телекомпаният рӯпитан ма̄хум пуссын аквъёт ва̄рыгласыт.
Хо̄т э̄тпос сыс ма̄­навн 46 ня̄врамыт та̄нки потраныл кēтсыт. Пищ­мат Белоярский, Нижне­вартовский, Ханты-Мансийский, Хо̄нтаӈ, Ха̄льӯс районытныл, Советский, Мегион ос Югорск ӯсытныл ёхтысыт.  
«Лӯима̄ сэ̄рипос» ос «Ханты ясаӈ» нампа газетагт кӯщаиг рӯпитан нэ̄ Галина Кондина ты ва̄рмаль урыл таи ла̄выс: 
– Ты касылн 25 ма̄ньщи ос 21 ханты ня̄врамыт та̄нки пēс йис па̄вланыл урыл потрыт хассыт ос рущ ла̄тӈыл пуссын тол­мащласаныл. Ё̄рн ла̄тӈыл хансым потыр а̄тим о̄лыс.  
Ма̄нь таквс э̄тпос 19 хо̄талэ̄т жюри-хо̄тпат 7-12 та̄л ос 13-18 та̄л яныт ня̄врамыт халт но̄х-патум а̄гирищит, пыгри­щит наманыл ла̄в­саныл. 
Ма̄ньщи ос ханты ня̄врамыт ты кит номи­нацият о̄выл, китыт ос хӯрмит местат висыт. Та̄н пуссын сака пӯмащ потрыт хассыт, тыима̄г­сыл нила ня̄врам я̄нас мӯйлупсал ос диплом-нэ̄пакыл тах мивет. 
Потраныл ма̄навн ло­виньтаӈкве сака пӯмащ о̄лыс. Та̄н та̄нки пēс йис па̄вланыл, пēс порат о̄лум рӯтаныл урыл хассыт. То̄ват анēкваныл, щащē­ква­ныл, о̄паныл, ащо̄йка­ныл, оманыл-а̄тяныл, рӯт ма̄хманыл, ва̄нэ яныг хо̄тпаныл китыгласаныл ос са̄всыр пēс нэ̄пакытт па̄вланыл урыл ла̄тӈыт киссыт. Потраныл ёт  са̄всыр хурит кēтсыт.

А̄с-угорский институтт рӯпитан ма̄ньщи нэ̄ Светлана Селиверстовна Динисламова, «Детский этнокультурный центр» нампа колт рӯпитан нэ̄ Раиса Мартыновна Гаврильчик, «То̄рум Маа» музейт рӯпитан ма̄ньщи нэ̄ Нэля Валерьевна Низамова ос «Лӯима̄ сэ̄рипос» газетат рӯпитан нэ̄ Валентина Васильевна Узель жюри-хо̄тпаг о̄лсыт. Та̄н ма̄ньщи ла̄тӈыл хансым потрыт ёмащакв ловиньтасаныл ос но̄х-патум ня̄врамыт пуссын пēриясыт.
Раиса Мартынова Гаврильчик ты касыл урыл ла̄выс: 
– Ня̄врамыт потраныл щар пуссын ёмащакв хассаныл. Ань ня̄врама­нув ща̄нь ла̄тӈаныл сака ат ва̄ганыл ос то̄ва школат ла̄тӈыл о̄с ат ханищтавет. Ты касылн а̄гит, пыгыт ма̄ньщи ла̄тӈыл хассыт, тыи сака ёмас ва̄рмаль. Хансум рӯпатаныл сака пӯмщит, та̄н пуссын ань акван-атуӈкве ос нэ̄па­кыг та̄ратаӈкве э̄рēгыт.  
Ма̄ньщи ня̄врамыт пуссын та̄нки о̄лнэ па̄в­ланыл манос рӯтаныл о̄лнэ пēс йис па̄вланыл урыл хассыт. Саран­па̄вылныл са̄т а̄гит ос пыгыт Зинаида Ванюта, Карина Ларионова, Николай Лелятов, Кристина Лончакова, Ангелина Мерова, Кристина Хатанзеева ос Максим Хатанзеев пот­рыт кēтсыт.  

Ханты-Мансийск ӯст о̄лнэ хо̄т ня̄врамыт Павел Лактионов, Марк Ромбандеев, Жасмин Мерова, Данил Кондин, Николай Панченко ос Даша Мерова потрыт хассыт. 
Ат потыр Хулюмсӯнт па̄вылт о̄лнэ Надежда Алгадьева, Марьям Мурадымова, Николай Алгадьев, Таисия Рядьки­на ос Максим Алгадьев па̄лныл ёхтысыт. 
Кит потыр Советский ӯст о̄лнэ Анастасия От­шамова ос Анатолий Ха­матнуров хассы̄г. Акв потыр Югорск ӯст о̄лнэ пыг Григорий Белов кē­тыс. Ос акв потыр Куль­пас па̄вылт о̄лнэ а̄ги Анжела Новьюхова хан­сыс. Ха̄льӯсныл Михаил Сорокович акв потыр кēтыс. Ягримныл пӯмащ потыр Семён Нахрачёв па̄лныл ёхтыс. Хо̄нтаӈ район Луговой па̄вылт о̄лнэ а̄ги Мария Долгих акв потыр хансыс.  

6-12 та̄л яныт ма̄ньщи ня̄врамыт халт ты а̄гири­щит ос пыгрищит но̄х-пат­сыт: 
–  о̄выл места Марьям Мурадымова вис. Тав Хал па̄выл урыл потыр хансыс. А̄ги Ха̄льӯс район Хулюмсӯнт па̄вылт о̄лы;
– китыт местал Таисия Рядькина майвес. А̄ги Ня̄хщамво̄ль урыл потыр хансыс. Тав Ха̄льӯс район Хулюмсӯнт па̄вылт о̄лы;
– хӯрмит места Николай Лелятов вис. Тав Хо̄сло̄х па̄выл урыл потре о̄лыс. Ма̄ньщи пыгрищ Ха̄льӯс район Саранпа̄вылт о̄лы;

13-18 та̄л яныт ма̄ньщи ня̄врамыт халт ты а̄гит ос пыгыт но̄х-патсыт:
– о̄выл места Надежда Алгадьева вис. А̄ги Мēӈ­квъя ос Кēрас­колыӈъя па̄влыг урыл потыр хан­сыс. Тав Ха̄льӯс район Хулюмсӯнт пāвылт о̄лы.
– китыт местал Карина Ларионова майвес. Тав Саранпа̄выл ляпат ӯнлын ма̄нь па̄вылквет рӯпитам школат урыл яныг потыр хан­сыс. А̄ги Ха̄льӯс район Саранпа̄вылт о̄лы. 
– хӯрмит места Максим Алгадьев вис. Ма̄ньщи пыг Са̄ӈкитӯр, анēкватэ яныгмам па̄влэ, урыл потыр хансыс. Максим Ха̄льӯс район Хулюмсӯнт па̄вылт о̄лы. 
Ягрим па̄вылт о̄лнэ пыг Семён Нахрачёв ос Хо̄нтаӈ район Луговой па̄вылт о̄лнэ а̄ги Мария Долгих я̄нас мӯйлупсал ос дип­лом-нэ̄пакыл ми­вēг. Семён А̄нъя па̄выл урыл потре о̄лыс. Мария Катыш па̄выл урыл яныг потыр ма̄навн кēтыс.  

Ты ня̄врамыт ма̄н пус­сын янытлыянӯв, сымыӈ ла̄тӈыл ос пӯмащипа ла̄тӈыл ла̄виянӯв. Но̄х-па­тум а̄гит, пыгыт яныт­лан нэ̄пакыл ос мӯйлуп­сал тах кēтыянӯв.
Людмила ТЕТКИНА
