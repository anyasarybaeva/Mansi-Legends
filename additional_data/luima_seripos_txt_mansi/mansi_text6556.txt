
Мо̄лты та̄л ва̄т са̄грапнал э̄тпос округув онтырса̄т та̄лэ то̄влыс. Ты кастыл Ха̄льӯс район Хулюмсӯнт па̄выл школа нила классыт ханищтахтын ня̄врамыт пӯмащ урокыл ва̄рыглавēсыт. 
А̄гирищит ос пыгрищит Югра ма̄в ялпыӈ хо̄талэ урыл потыртавēсыт. Урок пӯмащиг о̄вылтахтас, ня̄врамыт классын хунь щалтсыт, ханищтан нэ̄ Валерия Николаевна Кивлева са̄ӈквылтапыл  са̄ӈквылтаӈкве о̄выл­тах­тас. 

Та хо̄талт ханищтах­тын колнак хорамтавес, ё̄рнкол тӯщтувес, «Югра многоликая» нампа сус­сылтап ва̄рвес, тув ма̄ньщи, ханты ос сараныт ёнгын утаныл акван-атвēсыт. 
Ты классыт ханищтах­тын а̄гирищит-пыгри­щит группатыл ла̄кква-уртвēсыт, ка̄сыӈ ня̄врам такви ма̄гсылэ пӯмащ хо̄нтыс ос тот ёнгасас. Та̄н «Щёл» ёнгыл тот ёнгалтавēсыт, пӯм­ща­лавēсыт.   
  
Пēс порат ма̄ньщит, хантыт ос сараныт хумус о̄лсыт, ня̄врамыт урокт потыртавēсыт. Округувт манхурип герб, гимн о̄ньщи, ма̄хум ма̄гсыл манхурип са̄кконыт рӯ­питэ̄гыт, та урыл потыр о̄с хӯнтлысыт. 
Тамле урокыт таима̄г­сыл ва̄рыглавет, ня̄вра­мыт ма̄ньта̄гыл та̄нки о̄лнэ ма̄наныл вос э̄руп­тэ̄гыт ос тыт о̄лнэ мирыт вос янытлэ̄гыт. 
Наталья ТАСМАНОВА
