
Сӯкыр э̄тпост Ханты-Мансийскат о̄лнэ округ творчество колт акв ханищтап ва̄рыглавес. Мирн кас тотнэ ма̄хум тув акван-атыглавēсыт, тāн рӯпатаныл тот о̄вылтыт потыртасыт.
Ань акван-атхатам ма̄хум ёт культура департамент кӯщай нэ̄ Надежда Казначеева пащалахтас ос са̄всыр проектыт урыл ла̄тыӈ ла̄выс. РФ Президентув ла̄вме щирыл, та̄н аквъёт ва̄рум рӯпатаныл э̄лаль мӯсхалыг о̄с вос тотыяныл. Ань са̄всыр национальный проектыт ма̄гыс олныл щё̄питымат. Та̄наныл пуссын та̄ра вос паттыяныл, ос та̄нки матыр йильпи тэ̄ла вос щё̄питэ̄гыт. Ань ты по-ра «Добровольчество» та̄лыг намтым о̄лы. Ма̄хум пуссын ты тэ̄лат щирыл матыр-а̄ти ва̄руӈкве ты ла̄вавет.
Тувыл Надежда Михайловна округт ва̄рыглым касылт но̄х-патум хо̄тпат мӯйлупсал мисанэ. Ты та̄л округ янытыл хотты ялпыӈ хо̄талытыт пēс накыт суссылтавет ос хумус то̄нт ма̄хум ёт мӯйлуӈкве ро̄ви, ты о̄вылтыт потыртаӈкве э̄рыс. Ань са̄всыр касыл суснэ юи-па̄лт Сургутский район Нижнесортымский искусства школат рӯпитан нэ̄ Алена Сергеевна Филатова «Христово Воскресенье» нампа э̄ргын-йӣквнэ колэ ёт но̄х-патсыт. Тувыл Сургутский район Сингапай па̄вылт «Камертон» колт рӯпитан нэ̄ Олеся Валерьевна Авраменко диплом-нэ̄пакыл майвес. 
Мо̄т касылт Сургутыт №2 искусства школат рӯпитан нэ̄ Юлия Александровна Волкова, щēмьят пēс накыт урыл потыртанэ̄тэ ма̄гыс мӯй-луптавес. Ос Югорск ӯст №2 нэ̄пак ловиньтан колт рӯпитан нэ̄ Наталья Витальевна Звягинцева «Сияние нашего сердца» хансум проектэ ма̄гыс диплом-нэ̄пакыл майвес.  
Округ творчества кол кӯщай нэ̄ Елена Евгеньевна Исламуратова такви рӯпататэ о̄вылтыт потыртас. Тав аквъёт рӯпитан ма̄хманэ ёт манхурип проектыт щё̄питасыт, хумус ты тэ̄ланыл э̄лаль тотыяныл, мирн ва̄нэ хо̄тпат наманыл хоталь хансуӈкве э̄рēгыт, пуссын ла̄выс. 
Ля̄ххал хаснэ кӯщай ва̄ӈын нэ̄ Надежда Сидорейко ма̄хумн йильпи нэ̄пак суссылтас. Ты нэ̄пак творчество кол 60 та̄лэ то̄влуме кастыл щё̄питаве, «Все цвета радуги» намтвес. Тав иӈ ат та̄ратавес, ань ло̄псанэ нас по̄слым о̄лэ̄гыт. Тув са̄в та̄лыт сыс о̄лыглам тэ̄лат о̄вылтыт хансым потрыт, хурит акван-атвēсыт. Ты нэ̄пак Александр Конев, округ культурат яныг нам о̄щнэ хум, тав щё̄питытэ. 
Сосса ма̄хум пēс накыт урыл о̄с потрамасыт. Тот рӯпитан хо̄тпаг Светлана Николаевна Нестерова «Культурный наследие» ищхӣпыӈ утын хансым накыт урыл потыртас, Тимофей Алексеевич Молданов — пēс накыт хумус э̄лаль тотавет. Тувыл Е.Д. Айпин хансум потре щирыл ма̄нь ёныг суссылавес.
Фаина Павловна Иштимирова ханты ос ма̄ньщи йӣквыт суссылтас. Тав палтэ ёхталам нэ̄т йӣквуӈкве мощ ханищтасанэ. Тав ла̄выс, ань йӣквнэ а̄гит-пыгыт хотты мир йӣкваныл суссылтыяныл, та̄н та мир маснутыл масхатым вос о̄лэ̄гыт. Манах щёс  ва̄щиньтасум, э̄рттам ма̄ньщи манос ханты ма̄хум йӣкв йиквēгыт, ос сунсэ̄в, супаныл щар мо̄т ма̄хум маснутыг о̄лэ̄гыт. Тох ва̄руӈкве щар ат ро̄ви. 
