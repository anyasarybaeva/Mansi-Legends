
Ма̄нь таквс э̄тпост Ханты-Мансийск ӯс ня̄врамыт ханищтан этнокультурно-образовательный центр «Лылыӈ союм» колына ма̄н технолого-педагогический колледжиныл ялсӯв. Тот «Язык – зеркало души народа» нампа ма̄щтыр-класс о̄лыс. 
Ма̄навн Ольга Марты­новна Норова ос Ирина Борисовна Белявская ва̄рнэ рӯпататэ̄н урыл тот потыртасы̄г. Ос меро­приятият Любовь Алек­сеевна Федоркив ханищ­тап ва̄рыглас. 
О̄влэ̄т тав ма̄навн а̄мщит а̄мщис: «Ам сака са̄в ке о̄лнувум, мир пыл а̄тимыг ēмтнув, ам сака мощща ке о̄лнувум, мир пыл а̄тимыг ēмтнув, таи маныр?». Ма̄н о̄влэ̄т ханьщуӈкв ат вēрмыслӯв, тав ётыл о̄с а̄мщис: «Ам тӯя, сэ̄ӈкв, со̄с, я̄, ща̄рщ, тыламла̄лэ̄гум ос овтэ̄гум, ос кумыскаг о̄луӈкв вēрмēгум». Ма̄н акв то̄нт мар урыл а̄мыщ о̄лы, та̄ра ханьщислӯв – «вит» урыл.
Ты ханищтахтын ва̄р­мальт ма̄н «вит» ла̄тыӈ ёт ва̄йхатасӯв. Ма̄н ты ла̄тыӈ са̄всыр ла̄тӈыл хансы­слӯв – ханты щир «йинк», ма̄ньщи щир «вит». Вит са̄всыр о̄лы: лылыӈ вит, сыстам вит, по̄лям вит, лоньщиӈ вит, исум вит.
Тувыл ханищтан нэ̄т ма̄навн потрыт хаснэ хо̄тпаг урыл потыртасыт – ты ханты о̄йка Еремей Айпин ос ма̄ньщи хотпа Юван Шесталов урыл. 
Э̄лмхо̄лас ва̄рум манос то̄рум-ма̄т о̄лнэ пуссын тэ̄лум утыт урыл ловинь­тасӯв, хоты хо̄тпат вит урыл хансыгласыт. Ётыл «вит» ла̄тыӈ ёт стихыт хассӯв. Ма̄н халувт хоть­ютув таӈхыс, тав такви стихе ловиньтас.
Та юи-па̄лт Любовь Алексеевна ма̄нав ха­нищтас, хумыс са̄сныл  хусап ва̄руӈкв, тавēтыл вит со̄суӈкв рови.
Ля̄ххалыт хаснэ нэ̄г Людмила Гурьева ос Тамара Мерова «Ханты ясаӈ» ос «Лӯима̄ сэ̄рипос», ханты ос ма̄ньщи ла̄тӈыл хаснэ нэ̄пакыг урыл ма̄­навн потыртасыг, хумыс мир ёт потыртаӈкв э̄ри, мар китыглаӈкв ро̄ви ос мар ат ро̄ви. 
Ос потыртасыг, та̄н 2015 та̄лныл ма̄нь ня̄вра­мыт ёт ос ма̄ньлат ма̄хум ёт хумыс рӯпитэ̄гыт. Са̄всыр яныг ва̄рмаль ва̄рнэ ма̄гыс «Ма̄ньлат корре­спондент» нампа тэ̄ла ва̄рēгыт. Редакцият мо̄т са̄всыр конкурсыт о̄с ва̄рыглавет, ань видео­конкурс ва̄рсыт. 
Ханищтахтын хо̄тпат китыглахтасыт, та̄нанылн пӯмщиг олыс, газетат щё̄питан колта рӯпитан хо̄тпат манах олн сэ̄лэ̄гыт. Нэ̄г ла̄всы̄г, округт о̄лнэ са̄кконта щирыл, хотьют ма̄ньщи манос ханты ла̄тӈыл рӯпата ва̄ри, тав сэ̄лнэ олнанэ ёт ва̄т ну­пыл ат процент са̄вит са̄внуве олныл ойтаве. 
Ня̄врамыт ханищтан ма̄ньщи хум Владимир Меров йӣквнэ а̄каниг ёт ма̄ньщи са̄ӈквылтапыл мирн са̄ӈквылтас. Ётыл ма̄н пуссын аквъёт по̄с­лахтасӯв.
Анна ТОСМАНОВА
