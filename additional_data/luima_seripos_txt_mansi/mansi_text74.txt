
 
Ань округувт 400 арыгкем са̄всыр куль­тура-колытт 13 со̄тыра э̄лумхо̄лас рӯпитэ̄гыт. Яныгполь э̄тпос 25 щислат ка̄ркамыг рӯпитан хо̄тпат Ханты-Мансийск ӯсн во̄виньта̄лвēсыт. Библиотекат, музейт, культура-колт рӯпитан хо̄тпат ос са̄в мо̄т ма̄хум тыт янытлавēсыт.
Та хо̄талыт та̄н Ханты-Мансийск ӯст о̄лнэ му­зеит сунсуӈкве ос Ген­надий Райшев, ка̄тыл хурит по̄слан хум, ёт хо̄нтхатыглаӈкве тотыглавēсыт. Ос итипа̄лаг искусство центрколт ма̄хум кӯщаитн янытлавēсыт. Алек­сей Путин, губернатор ва̄ӈын хум, та̄нанылн ла̄выс: «Юграв щёлыӈ ма̄, тыт са̄в ка̄ркам, ёмас, сымыӈ ма̄хум о̄лэ̄гыт. На̄н на̄нки рӯпатан ва̄рим тыт о̄лнэ ма̄хумн са̄в ща̄гт тотэгы̄н. Округувт ань яныг ӯсытт манос ма̄нь па̄вылквет библиотекат, музеит, культура-колыт ӯнттавет. Ма̄н аквъёт ва̄тихал са̄всыр мирхал фестивалит, конферен­цият тыт щё̄пита̄лэ̄в, на̄н ты рӯпата мӯсхалыг ва̄рилы̄н. Тыима̄гсыл на̄нан яныг пӯмащипа л а̄ т ы ӈ л а̄ в ē г у м .О круг правительство акв э̄рнэ нэ̄пак ань щё̄питы, тав тох намаим о̄лы: «Стратегия развития культуры в ХМАО-Югре до 2020 года». Ты нэ̄пак хосыт ма̄н са̄всыр культура ко­лыт округувт ӯнттуӈкве э̄лаль патэ̄в. Ос тув ма̄н акв э̄рнэ тэ̄ла хассӯв, к ул ьт у р а т рӯ п и т а н ма̄хум сэ̄лнэ олнаныл тах о̄с но̄х-нё̄тыянӯв».
Т у в ёхт а л а м м а̄ - хум са̄всыр янытлан нэ̄пакытыл, «Почёт­ный грамотал», «Бла­годарственный пищмал» ос «Заслужен­ный деятель культу­ры» намыл майвēсыт.
О с а к в т а п о р а т грант-олн вим хо̄тпат янытлавēсыт. Ты олн винэ ма̄гсыл ма̄хум 2012 та̄лт нэ̄паканыл кēтыгласаныл. Но̄хпатум лов хо̄тпа сертификат-нэ̄пакыл миӈкве Людмила Алфёрова ёхталас. Ты лов э̄лумхо̄лас халт А̄с-угорский ма̄ньлат ма̄хум орга­низацият рӯпитан а̄ги Виктория Сязи но̄хпатыс. Тав «Человек ри­сующий» проектэ ва̄рнэ ма̄гсыл олныл май­вес. Андрей Тарханов «Иволга поёт» ня̄врамыт ма̄гсыл хансум нэ̄паке олныл о̄с та̄стувес.
Еремей Айпин, округ Думат рӯпитан депу­тат, ма̄хум о̄с янытла­санэ, Благодарственный пищмал мӯйлуптасанэ. Тав пӯмащ ла̄тыӈ ла̄выс: «Пēс пора та̄гыл культу­рат рӯпитан ма̄хум мощ­ща олныл ойтавет. Та̄н акваг тэ̄та̄л о̄лым, са̄в ёмас нэ̄пакыт хассыт, са̄в нё̄тнэ хурит по̄сласыт ос э̄ргын-та̄ныт хассыт. Ань ма̄н ты нэ̄пакыт л о в и н ьт ы я н ӯ в , м у­зыка хӯнтлэ̄в ос ху­рит сунсуӈкве музейн ялантэ̄в. Э̄лумхо̄лас хунь сыме э̄тгалаве, то̄нт ёма­щакве номсахтуӈкве вēрми, хунь тэ̄г ос со̄рге та̄гиньты, нёвсуӈкве ат вēрми, номсахтуӈкве ат таӈхи. Ам ты урыл таима̄гсыл потыртэ̄гум, на̄н ань культурат рӯпитым ос мощща олн сэ̄лым, улпыл, мощ тэ̄та̄л о̄лэгы̄н, тыщирыл са̄в э̄рнэ тэ̄ла ос ща̄гт мир тотэгы̄н. Ты ощхуль ла̄тыӈ пӯмащ ма̄гсыл ла̄выслум. Ма̄н ань мо̄т порат о̄лэ̄в, ка̄сыӈ хо̄тпан ёмащакве тэ̄ӈкве э̄ри. Ань культуранув урыл ат ёрувлэ̄в, на̄н пуссын сэ̄лум олнаны̄н но̄х тах нё̄тавет. То̄нт н а̄ н т ы г ы л с а̄ в н у в рӯпата тах ва̄регы̄н».
Тав ма̄ньщи ос хан­ты пēс йис ва̄рмалит э̄лаль тотнэ ма̄хум яныт­лан нэ̄пакыл мисанэ. Ты ма̄хум халт Виктор Журавлёв, «Югра» те­лекомпаният рӯпитан хум, янытластэ. Тав «Се­верный дом» нампа пе­редачат са̄в та̄л кӯщаиг о̄лы. Тот рӯпитан ма̄хум соссаӈ хо̄тпат куль­тураныл, о̄лупсаныл, та̄рвитыӈ ва̄рмаляныл урыл потыртэ̄гыт. Са̄в ма̄хум ты передача сунсэ̄гыт. Валентина Перова, Саранпа̄вылт искусство школат кӯщай нэ̄, тыг о̄с во̄виньта̄лвес. Та школат ня̄врамыт са̄ӈквылтапыл са̄ӈквылтаӈкве, ма̄ньщи э̄ргыт э̄ргуӈкве ос йӣквуӈкве ханищтавет. Ня̄врамыт ханищтан нэ̄ о̄с э̄сгын нэ̄пакыл майвес. Агра­фена Сопочина Сургут­ский районныл тыг ёхта­лас. Тав та районт о̄лнэ соссаӈ ма̄хманэ ма̄гсыл са̄всыр кӯщаит ёт са̄в та̄л воритоты. Ханты э̄ква акваг нефтяникыт ёт потыртахты, так­ви ма̄хманэ уркуптаӈкве щар ат мыг. Аграфена Сопочина пēс йис ма̄т са̄лыянэ ӯрим о̄лы ос А̄с-угорский институтыт рӯпиты. Ханты ла̄тӈыл сургутский диалетыл х а н и щ т а н н э̄ п а к ы т хансы. Еремей Айпин ты э̄ква о̄с янытластэ.
Культурат са̄в та̄л рӯпитам яныгпа̄ла хо̄тпат ялпыӈ хо̄талын о̄с во̄виньта̄лвēсыт. Та̄н о̄с пуссын янытлан нэ̄пакыл майвēсыт. Ев­лампий Осокин хо̄нтлаӈкве ялум о̄йка, ос война юи-па̄лт налыман арыгкем та̄л культурат рӯпитас. Тав «Почётный грамотал» майвес ос 9 май кастыл янытлавес.
