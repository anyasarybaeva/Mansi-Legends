

	Округув янытыл ма̄-вит ӯргалан колт кӯщаиг о̄лнэ хум Евгений Платонов ля̄ххал тотнэ хо̄тпатн акв-кит ла̄тыӈ ла̄выс. Ань ты та̄л манса̄вит ма̄т во̄рув на̄йн но̄х-ё̄свес, ты урыл тав мощ потыртас. 


		Ты хум ла̄внэ̄тэ щирыл, ты та̄л о̄лнэ ма̄вт во̄рув туп мо̄рсыӈ ма̄т но̄х-пēламла̄лвес. Лӯпта э̄тпос па̄сныл сӯкыр э̄тпос мус округувт 219 во̄рыӈ ма̄ пēламла̄лвес. Мо̄лты та̄л ос 640 тамле ма̄ ло̄мт о̄лыс. 2012 та̄лт май туи порат сака рēгыӈ о̄лыс, та порат 1600 во̄рыӈ ма̄ но̄х-ё̄свес. На̄й нēлме щар па̄влыт мус ёхталас, ма̄хум торыӈыщ лылтуӈкве ат вēрмысыт. Та порат во̄рт на̄й харыгтан хо̄тпа ат то̄вылхатас, ма̄хум тыг э̄лы хо̄н ма̄ныл во̄выглавēсыт, во̄рт рӯпитан са̄в десантникыт тыг ёхталасыт, нё̄тсыт.

		Товлыӈха̄пыт ос вертолётыт но̄х акваг тыламла̄лсыт, во̄рыӈ ма̄нанув уральтасаныл. 11 са̄вит Ан-2 товлыӈха̄пыт округув янытыл акваг яласасыт, Ми-26 ос Ми-8 вертолётыг ос вит ёт но̄х-лапыгласы̄г, ма̄в нумыл со̄сантастэ̄н. 

		Та̄рвитыӈ порат рӯпитан ма̄хум ос десантникыт ань ханищтахтэ̄гыт, та̄н ма̄гсыланыл Радужный ӯст ос Уват па̄вылт ханищтахтан кол-капаиг ӯнттувесы̄г. Евгений Платонов ла̄внэ̄тэ щирыл, на̄й харыгтан ма̄хманув 2015 та̄л кастыл ань ёмащакв ханищтахтэ̄гыт, о̄лнэ ма̄в тах мӯсхал щирыл ӯргалыяныл.

		 

		 

 
