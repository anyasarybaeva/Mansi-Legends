
Саранпа̄выл мāхум 
Галина Николаевна Ларионова Саранпа̄вылныл потыр тēтыс. Та̄н ювле хультум э̄тпост диктант-потыр о̄с хассыт. Ань тав тēтум потре ловиньтэлы̄н.
«Ань ты йист ща̄нь ла̄тӈыл ма̄хум те потыртэ̄гыт, то̄нт та хо̄тпат та̄нти мираныл ма̄гыс яныг па̄рыс тотэ̄гыт. Ща̄нь ла̄тӈаныл ва̄нэ хо̄тпат пēс накыт, пēс ва̄рмалит о̄с ва̄ганыл. 
Ка̄сыӈ та̄л рēтыӈ ю̄свой э̄тпос 21 хо̄талэ̄т нэ̄пак ловиньтан колувт ма̄н потыр о̄с хансэ̄в. Ты та̄л ва̄т нупыл тит хо̄тпа потыр хансуӈкв ёхталасыт, та̄н халанылт ма̄ньлат хо̄тпат ос тит ня̄врамыг о̄лсы̄г. Ма̄ньщи ма̄хманув, «Э̄ргын сым» нэ̄квет ос ханищтахтын ня̄врамыт пуссын ка̄сащим ма̄н палтув ёхталэ̄гыт. Та̄н пӯмщалахтэ̄гыт, потыр хансуӈкв хунь патэ̄в. Щар ма̄к ёмащакв ань хӯрум хо̄тпа хассыт — ты М. В. Фризоргер, О. В. Лелятова ос Максим Никитин. 
Ань па̄влувт о̄лнэ ма̄хманув ща̄нь ла̄тӈув ма̄гыс сыманыл ща̄ргēгыт, ня̄врамыт потыртаӈкв ат вēрмēгыт. Матъёмас тамле ёмас тэ̄лат ва̄рыглавет, махманув потыр хаснэ ма̄гыс акван-атхатыглэ̄гыт. Пēс наканув, пēс ва̄рмалянув э̄лаль тотнэ урыл потыртэ̄гыт». 
Ма̄н ос Галина Николаевнан пӯмащипа ла̄тыӈ ла̄вēв, тав ма̄навн са̄всыр пӯмыщ потрыт ос хурит акваг тēтса̄лы. Ка̄сыӈ па̄вылт тамле ка̄ркам хо̄тпа те о̄лнув, то̄нт ма̄н ма̄ньщи о̄лупсав урыл ущпыл са̄внув мир ва̄нуваныл.
