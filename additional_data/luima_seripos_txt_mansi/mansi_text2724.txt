

	Ка̄сыӈ са̄т округ кӯщай нэ̄ Наталья Комарова такви ва̄ӈын хо̄тпанэ акван-атыглыянэ. Сапра̄нит о̄лыгланэ̄ныл порат та̄н са̄всыр постановление ос распо-ряжение-нэ̄пакыт пирмайтэ̄гыт. Ма̄ньполь э̄тпос оигпам э̄лы-па̄лт тамле сапра̄ни о̄с ва̄рыглавес. То̄нт кӯщаит ос са̄в э̄рнэ тэ̄лат урыл потыртасыт. 

	Ань Россия янытыл о̄лнэ мир са̄всыр лю̄ль пищит нупыл ул вос суссыт ос пуста̄гыл вос о̄лсыт, акв яныг тэ̄ла о̄вылтавес, рущ ла̄тӈыл «ГТО» ла̄ваве. Та хо̄тпат, хотьют ё̄рнувег о̄луӈкве таӈхи ос молях ха̄йты, ёмащакве порги, тав ма̄гылт о̄щнэ со̄рни по̄сыл миве. Ты постановление-нэ̄пак щирыл ань ма̄н округувт тамле по̄с о̄щнэ ма̄ньлат хо̄тпат са̄внув стипендия-олныл ойтуӈкве патавет.

	Округувт нуса тотнэ щēмьят ма̄гсыл ань о̄с са̄в э̄рнэ са̄кконыт рӯпитэ̄гыт. Тувыл щēмьят ты са̄кконыт урыл нэ̄матыр ат ва̄гыт ос нё̄тмил ат во̄вēгыт. Ты ма̄хум са̄кконыт урыл потыртаӈкве патавет, рущ ла̄тӈыл ты 

	нё̄тмил «юридический помощиг» ла̄ваве. Ань тамле нё̄тмил соссаӈ ма̄хум о̄с во̄вуӈкве вēрмēгыт, йильпи хӯлтнэ-нэ̄пакт та̄н тув о̄с хасвēсыт. 

	Ты юи-па̄лт кӯщаит дружинникыт урыл потыртасыт. Ка̄сыӈ ӯст ос па̄вылт ты ма̄хум полицият рӯпитан хо̄тпатын нё̄тэ̄гыт. Ань йильпи щирыл ты хо̄тпат олныл ойтуӈкве патавет. Ос ты ма̄гсыл округ бюджетныл олн та̄ставе.

	 

	Людмила Тасманова
