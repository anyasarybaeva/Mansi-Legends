
Ма̄н округувт во̄раян ма̄хум ма̄гсыл «О лимитах добычи охотничьих ресурсов» нампа нэ̄пак ка̄сыӈ та̄л пирмайтаве. 
Ты та̄л яныг кӯщай нэ̄ Наталья Комарова о̄йттур э̄тпос 27 щислат тамле нэ̄пак хансыс. Тав 2020 та̄лныл во̄ртур э̄тпос о̄выл хо̄талныл ос акв та̄л сыс рӯпитаӈкве тах паты. 
Ань квота щирыл со̄рп, во̄рто̄лнут, нёхс, ра̄щ, во̄нтыр, барсук-ӯй ка̄тын-паттуӈкве туп ро̄ви. Манаса̄вит ӯй ты та̄л сыс ма̄хум алуӈкве та̄ртавет, тот пуссын хансым о̄лы. Ты э̄лы-па̄лт ма̄-вит ӯргалан де­партаментыт рӯпитан хо̄тпат во̄ранувт о̄лнэ ты ӯит пуссын ёмащакв ловиньтасаныл. Тамле рӯпата та̄н ка̄сыӈ та̄л ва̄рēгыт. 
Нэ̄пак щирыл 2020 та̄л о̄вылтахтам порат ма̄н округув янытыл 23 со̄тыра 591 со̄руп ос хо̄т со̄­тыра 701 во̄рто̄лнут о̄лыс. Барсук-ӯй кит со̄тыра 548, во̄нтыр – нила со̄тыра 27, нёхыс – 41 со̄тыра 187 о̄лыс. Ра̄щ тыт сака мощща, ань ма̄-вит ӯрга­лан ма̄хум туп 142 ӯй ловиньтасыт. 
Ты та̄л сыс во̄раян хо̄тпат туп нила ра̄щ ка̄тын-паттуӈкве вēр­мēгыт. Ма̄-вит ӯргалан департаментыт рӯпи­тан ма̄хум лов та̄л сыс во̄рӯит ёма­щакв ло­виньтыяныл. Та̄н нэ̄па­каныл щирыл, 2016 та̄лт округувт 321 ра̄щ о̄лыс, ты юи-па̄лт ка̄сыӈ та̄лныл мощщанув ēм­туӈкве патыс. Ань ра̄щ сове нэ̄мхотталь ат пир­майтаве. Э̄лумхо̄лас ты ӯй сов э̄лаль ке тыналы­тэ, ты ва̄рмаль ма̄гсыл сутытаӈкве вēрмаве. 
Во̄раян ма̄хум ты ӯит ка̄тын-паттын ма̄гсыл нэ̄паканыл ты департаментын кēты­яныл, тот квота-нэ̄па­кыл хансавет. 2020 та̄л округувт о̄лнэ во̄раян хо̄тпат, сосса ма̄хум общинат, са̄в мо̄т пред­приятият та̄нки нэ̄па­каныл тув кēтсаныл. 
Людмила ТЕТКИНА     
