
Ты тув порат Югра ма̄т о̄лнэ ня̄врамыт хо̄т ӯщлахтуӈкве патэ̄гыт, округ кӯщай ва̄ӈын хум Всеволод Кольцов ос мирн нё̄тнэ департаментыт кӯщай нэ̄ Елена Немчинова ты урыл потыртасы̄г.

	Ты та̄л округув янытыл школат ханищтахтын са̄тлов арыгтем со̄тыра са̄вит ня̄врамыт ӯщлахтын ма̄н миннэ щирыл о̄лэ̄гыт. Тыитныл ва̄т нупыл кит со̄тыра ня̄врам округувныл мо̄т ма̄н ӯщлахтуӈкве тотавет.

	Туи сыс округувт атса̄т са̄тлов са̄вит ӯщлахтын организацият рӯпитаӈкве патэ̄гыт. Тыгыл атса̄ткем ӯщлахтын ма̄т ня̄врамыт туп хо̄тыл сыс ӯщлахтуӈкве патэ̄гыт, э̄т юн хӯлэ̄гыт. Са̄тахкем лагерь ӯсыт по̄хыт щё̄питаве. Нёлса̄ткем ос палаткаӈ ма̄ та̄ставе тах.

	Округныл ня̄врамыт ты ма̄тын ӯщлахтуӈкве тотавет: ловманкем со̄тыра ня̄врам Краснодарский крайн, хӯрум со̄тыра атса̄т а̄гит-пыгыт Крым республикан, Тюменский областин кит со̄тыра атса̄т ня̄врам ӯщлахтуӈкве минэ̄гыт.

	Ты коныпал школатт ханищтахтын ня̄врамыт Башкортостан, Татарстан, Адыгея ма̄н, Пермский ос Ставропольский краигн, Свердловский, Новосибирский, Челябинский областитн, Санкт-Петербург ӯсн ос Болгария ма̄н ялуӈкве вēрмēгыт. Тот та̄н ма̄гсыланыл ёмас ӯщлахтын ос пусмалтахтын ма̄т щё̄питавēсыт.

	Ма̄хумаквет, на̄н ты ӯщлахтын тэ̄ла щирыл китыглахтын ма̄гыс ты телефон хосыт свонитэ̄н 8-800-707-57-44. Ты путёвкат хумус уртуӈкве патавет, на̄н тот ёмщакв хӯлтавēн тах.
