
Ка̄тыл са̄всыр пормасыт ва̄рнэ нэ̄ Анна Зайцева Югорск ӯст о̄лы. Ювле хультум та̄л оигпаме э̄лы-па̄лт Ханты-Мансийск ӯст «Югратур» нампа туристский форум о̄лыс, нэ̄ тув ка̄тыл ва̄рнутанэ суссылтан ма̄гыс во̄виньта̄лвес. Ам Анна ёт потрамасум, тэ̄латэ урыл китыгласлум, тав тох ла̄выс:
– Ам Югорск ӯсныл ёхтысум, тот «Солнечные нити» нампа мастерской колнакт рӯпитэ̄гум. Ня̄в­рамыт ёт са̄всыр порма­сыт ка̄тыл ва̄рнэ̄в, лов та̄лыг ты ēмтыс. О̄влэт ам лӯима̄ сосса мирыт маснут ва̄рсум, ётыл рущ пормасыт ма̄щтырлаӈкве патсум. 
Ань ханты тучаӈыт ю̄нтэ̄гум, па̄квпалыл ва̄­ри­янум. Пēс ма̄хманув хумус щаквщисыт, масну­танум-пормасанум тох щё̄питыянум. Сэ̄тапытыл нэ̄ шарфыт ва̄рēгум, тыгыл э̄лаль тув ма̄нти хорама­нув сагуӈкве номсэ̄гум. А̄канит ю̄нтэ̄в, ханты ос рущ а̄канит, та̄н ётаныл а̄гирищит сака ёнгасэ̄гыт. Та̄нти ва̄рēгыт, ю̄нтэ̄гыт, мастерской колнакт ёнга­сэ̄гыт, то̄ва а̄каняныл юв тотыяныл.
Мо̄лты порат ам о̄с акв пӯмыщ тэ̄ла палт вуйхатасум – рущ щирыл макраме ла̄ваве, сэ̄тапыл са̄всыр хорамыӈ порма­сыт сагēгум. Ты тэ̄ла ня̄в­рамытн о̄с сака э̄руптаве. 
– Анна, наӈ хо̄т яныг­масын?
– Октябрьский па̄вылт самын патсум, А̄с я̄ ва̄тат яныгмасум. А̄тям Владимир Георгиевич Еремеев ханты хум, тав Пальяново па̄вылныл о̄лыс. Э̄лнаӈ та ма̄т туп сосса мир о̄лсыт. Омам рущ нэ̄ Татьяна Фёдоро­вна Осинцева, ма̄хманэ Урал ēрныл лӯи ма̄н ё̄р­ва̄гыл кēтвēсыт. 
Ам ма̄ньта̄гыл номи­лум, омам ос анēквам акваг матыр ма̄щтырла­сы̄г, ю̄нсхатасы̄г. Хунь анēквам палт ёхталасум, тав ляпатэ̄н ӯнтэ̄гум, суссум, хумус щаквщи, тувыл тав ётэ о̄с матыр ю̄нтсум. Анēквав са̄в апыгрищит о̄ньщас, ос ю̄нсхатан машинкатэ туп а̄нумн майластэ. Ла̄всас: «Наӈ, Нюрка, о̄лтēнт ты тэ̄ла акваг ва̄руӈкве па­тылын, ос ня̄врамыт ёт ня̄нь­калахтуӈкве патэ̄­гын». Со̄ль тох и ēмтыс, ань тыхо̄тал мус ка̄тыл ма­тыр-а̄ти ва̄рēгум, ю̄н­тэ̄гум, а̄гирищит ос пыг­рищит ханищтэ̄гум. 
Яныгмамум порат анēквам палт са̄в ня̄врам ёхталас, ам та̄н ётаныл акваг ёнгасасум, ӯрга­ласанум, ань ос ӯст о̄лнэ ма̄нь ма̄хум ёт матыр-а̄ти ва̄рēгум.
– Тамле хо̄нтха­тыг­лапытн улпыл ва̄тихал ялантэ̄гын?
– «ЮграТур» ма̄н ань о̄выл щёс ты ёхтысум. Ханты-Мансийск ӯст тай о̄лсум, тыт «Мастер года» конкурс ва̄рыгла̄лаве. Тув пормасанум мисанум, ань жюри хо̄тпатн сун­сыглавет, ёмас щирыл ва̄рсанум те, э̄рыӈ акв хотты местал мивем, ётыл тах ущ та̄ра-паты.
Югорск ӯс музейт рӯпитан хо̄тпат са̄всыр ялпыӈ хо̄талыт ва̄тихал ва̄рыглэ̄гыт. Ӯринэ̄ква хо̄­тал порат ӯс мир «Суеват пауль» музейн атха­ты­гла̄­лэ̄гыт. Ам тув ка̄сыӈ та̄л во̄виньта̄ла­вем, сыре-сыр ханищ­тапыт щё̄питэ̄­гум, ня̄в­рамыт ос яныгхо̄т­пат ёт тот хо̄тал палыт щакв­щēв, ка̄тыл матыр-а̄ти ма̄щ­тыр­лэ̄в, ёнга­сэ̄в. Ту­выл ам тумраныл ёнгасэ̄­гум, ты тэ̄ла о̄с амти ха­нищ­таслум.
Ма̄н ӯсувн ёхталэ̄н, тот о̄лнэ музейн ос «Суеват пауль» ма̄н ялэ̄н, «Солнечные нити» мас­тер­ской колувн щалтсэ̄н, ка̄тыл хотты пормас ва̄­рēн. Ма̄н ка̄сыӈ хо̄тпан ща̄гтэ̄в.
Светлана РОМБАНДЕЕВА
