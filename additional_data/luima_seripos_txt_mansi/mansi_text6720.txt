
Ха̄льӯс район Саранпа̄вылт э̄ргын-йӣквнэ ма̄хум халт сымыӈ ос та̄ксар хо̄тпа о̄лы – Мария Алексеевна Бабикова. Тав саран колта̄глыт самын патыс, са̄в та̄л «Асья кыа» (А̄лпыл сэ̄рипос) ансамблит саран э̄ргыт э̄рги. 
1998 та̄лт Мария Алексеевна самаге поста̄­лыг ēмтсыг, такос пусмал­тахтас, лēккарытн нё̄туӈ­кве ат вēрмувес, тоха та сампыльта̄лыг ēмтыс. Э̄лаль о̄луӈкве Мария Алексе­евна йильпииг ха­нищ­тахтас – колсори рӯпата, тэ̄нут па̄йтнэ тэ̄ла, та маныр, пуссын такви ва̄руӈкве патыс. На̄н ань э̄лаль тав потре ловинь­тэлы̄н.
– О̄пагум-ащо̄йкагум Саранпа̄вылн нё̄р тапал­ныл ёхтысы̄г. Ащо̄йкам Алексей Григорьевич Артеев 1879 та̄лт Печор­ский район Кожва па̄­вылт самын патыс. 1912 та̄лт о̄выл яныг хо̄нтын вуйлувес. 1918 та̄лт юв ёхтыс, колта̄гыл ма̄хманэ пуссын тэ̄та̄л а̄тимыг ēмт­мыт. Тувыл тав Сибиря­ков­ский тракт лё̄ӈх хосыт яласан ма̄хум ёт Сӯкыръя па̄выл мус ёхтахтас. Анēк­вам ёт тыт акван-хо̄нтхат­сы̄г. Омам Фаина Алексе­евна Сӯкыръят самын па­тыс, ам о̄с тот самын пат­сум лӯпта э̄тпост 1955 та̄лт. Кит а̄пщи о̄щсум, Василий ос Геннадий, ань сас а̄тимыг. 
О̄йкам наме Николай Михайлович, тав омагēн-а̄тягēн Саранпа̄вылн ма̄нь порат тотвес. Тыт акв школат ханищтахтасмēн, тувыл акван-минасмēн. Пыг ос кит а̄ги о̄ньщимēн. А̄гиягмēн сас ма̄нь лēкка­рыг ханищтахтасы̄г, яныг а̄гимēн Ха̄льӯс пӯль­ни­цат реанимация отде­леният рӯпиты, мо̄т а̄ги­мēн Саран­па̄выл пӯль­ницан пат­ха­тас. Пыгмēн о̄с тыт о̄лы, на̄й харыгтан ма̄т рӯпиты.
Хунь ня̄враманум мощ яныгмасыт, пуӈкум акваг та а̄гмыӈ. 1998 та̄лт самагум щар туп ты постуӈкве патсы̄г. О̄йкам ёт Ханты-Мансийск ӯсн ялсумēн, лēккарытн сус­вēсум, ла̄вēгыт, операция ва̄руӈкве э̄ри. Тюмень ӯсн кēтвēсум, тот операциял ва̄рвēсум. Ос самагум посыӈыг тох ат та ēмтсыг, та па̄сныл нэ̄матыр ат кāсалэ̄гум. 
Ӯсыӈ ма̄ныл юв ёхты­самēн, омам то̄нт иӈ о̄лыс, тав ляльтэ ла̄вēгум: «Матыр-а̄ти ам амти ва̄­руӈкве патэ̄гум, ла̄гыл-ка̄т о̄ньщēгум, хумус нас ӯнлэ̄гум». Колкан ловтнэ то̄р ос вēтра висум, вит пин­сум, колкан ловтуӈкве та патсум. Ня̄враманум ла̄вēгыт: «Ома, воссыг ты а̄ти, сакати лылыӈта̄гыл о̄лэ̄гын. Самагын ма̄гыс номтын ул вос савалы, ма̄н пуссын ляпат о̄лэ̄в, наӈн нё̄туӈкве патэ̄в». 
О̄йкамн о̄с акваг нё̄та­вем. Ансамблит э̄ргын кастыл, э̄ргыт о̄йкам ёт ханищтымēн, тав ловинь­тыянэ, ам тувыл пуссын номтыт о̄ньщиянум. Ма̄н саран э̄ргыт э̄ргēв, «Э̄ргын сым» ансамбль ма̄хум ос ма̄ньщи э̄ргыт э̄ргēгыт. Вертолётыл, ма̄шинал мо̄т па̄влытн ялантэ̄в, тот выступайтэ̄в. Саран супа­нув масэ̄в, ма̄ньщи ма̄х­манув ос та̄нти маснутыл э̄ргēгыт. 
Мария Алексеевна сымыӈ, потрыӈ э̄лумхо̄лас, ка̄ркам нэ̄. Ёмас номтыл потрами, мовиньты, сома хо̄тпа нупыл самагēтыл сунсы. Ты я̄тил саран нэ̄кве са̄в та̄л пуста̄гыл вос о̄лы! Ня̄враманэ̄н, о̄йкатэ̄н, рӯт ма̄хманэ̄н вос нё̄таве!
Светлана РОМБАНДЕЕВА
 
