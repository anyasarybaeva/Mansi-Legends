
Ювле хультум э̄тпост округ Дума депутатыт тит щёс сапра̄ни ва̄рыгласыт. О̄выл хо̄талт та̄н нилахтем щё̄с рӯпитасыт, ва̄тахтем са̄всыр са̄кконыт ёмащакв ловиньтасаныл ос э̄рнэ ла̄тӈыл хассаныл.
Та̄н щар о̄влэ̄т ма̄хум янытлэ̄гыт. Ань налы­ман­тем хо̄тпа Почётный грамота нампа нэ̄пакыл мисаныл. Та намыт халт ма̄ньщи нэ̄ наме ка̄са­лас­лӯв – Ольга Митро­фановна Тимушева. Тав Кульпас па̄выл школат ня̄врамыт ханищтым рӯпиты, са̄в та̄л ёмащакв рӯпитанэ̄тэ ма̄гсыл ань о̄с ты яныт­лан нэ̄пакыл майвес. Ма̄н таве о̄с янытлылӯв. 
Тувыл яныг кӯщаит 2020 та̄л сыс ва̄рум рӯпа­таныл урыл потыртаӈкв та патсыт. Дума кӯщай хум Борис Хохряков мирн пēриим ма̄хум та та̄л сыс ва̄рум рӯпатаныл урыл отчёт ва̄рыс. Та юи-па̄лт то̄ва са̄кконыт мо̄т щирыл хассаныл, то̄ват ос нас акв-тит ла̄тӈыл нё̄тумта­саныл.
Ня̄врамыт ӯргалан нэ̄ урыл
Татьяна Моховикова ня̄врамыт ӯргалан хо̄тпаг са̄в та̄л округувт рӯпитас. Ань ты рӯпатаныл по̄хан минас. Ос ты э̄лы-па̄лт тав депутатытн такви ва̄рум рӯпататэ урыл по­тыртас. 
Тав ла̄выс, мо̄лты та̄л сыс округувт о̄лнэ ма̄хум халт 1 со̄тыра 482 хо̄тпа нё̄тмил во̄внэ ма̄гыс тавēн пищма хассыт. Ты ма̄хум ня̄враманыл ёт та̄рвитыӈ ва̄рмальн я̄рмысыт – о̄лнэ кол та̄л хультсыт, то̄ват тэ̄нут ос маснут ёвтнэ ма̄­гыс олн ат о̄ньщēгыт. То̄ват ос кол ӯнттын ма̄гыс ма̄-ло̄мт во̄вēгыт. Са̄в нэ̄квет ня̄враманыл ма̄гыс алимент-олн ка̄тн-виӈкв ат вēрмēгыт, о̄йканыл тӯйтыглахтым хо̄т о̄лэ̄гыт. 
Са̄в щёс Татьяна Дмитриевна сут колн во̄­выглавес, тот то̄ва ща̄нит ос а̄щит ня̄враманыл ма̄гыс сутытахтэ̄гыт. Та та̄л сыс тав налымантем щёс сутн ялыс. Э̄лаль тав пēнтсылэ 2021-2026 та̄лытт Людмила Бори­сова Низамова пēриявес, тав округувт о̄лнэ ня̄в­рамытн нё̄тнэ ос та̄наныл ӯрга­лан ма̄гыс рӯпитаӈкв тах паты.
Нё̄тмил винэ хо̄тпат
Мирн нё̄тмил ва̄рнэ округ департамент колт рӯпитан ма̄хум ма̄гыс, рущ ла̄тӈыл ла̄ваве - социальный защита, акв са̄ккон ос тамле ла̄тӈыл хасвес. Ты 2021 та̄л сыс манах хо̄тпа та̄н нё̄тми­лыл миӈкв вēрмия­ныл:
– округувт о̄лнэ 20 со̄­тыра 785 щēмья нё̄тавет, та̄н пуссын акван те ловиньтаӈкв – 70 со̄тыра 547 хо̄тпа нё̄тмилыл тах мивет.
– та̄нттēныл о̄лнэ яныг­па̄ла хо̄тпат, ня̄врам ат о̄щнэ матум хо̄тпат халт туп 282 хо̄тпа нё̄тавет.
– мощща олн сэ̄лнэ колта̄глыт халт – 9 со̄тыра 130 щēмья олныл тах мивет;
– щар ма̄к та̄рвитыӈ ва̄рмальн я̄рмум хотпат халт – туп 30 хо̄тпа тах нё̄тавет.
Савалап ня̄врамыт мāгыс ля̄ххал
Ма̄н округувт са̄в савалап ня̄врам о̄лы. Та̄н 18 та̄ланыл то̄влын юи-па̄лт о̄лнэ колыл мивет. Ос ань та̄ра-патыс – 2020 та̄л сыс кол та̄л о̄лнэ 377 савалап ня̄врамыт яныг кӯщаитн пищма хассыт. Ос пуссын аквъёт атса̄т­тем савалап ня̄врамыт о̄лнэ колыл ат майвēсыт.
Ты ня̄врамытн нё̄тнэ ма̄гыс депутатыт тамле са̄ккон пирмайтасыт, са­валап ня̄врам о̄лнэ кол ат те о̄ньщи, тав ка̄сыӈ э̄тпос 10 со̄тыра солко̄вил миӈкв патаве. Ты олнытыл о̄лнэ колэ ма̄гыс вос ойтхаты.  
Пусмалтахтын мāгыс олныт
Ня̄врамыӈ щēмьят, яныгпа̄ла хо̄тпат ос матыр та̄рвитыӈ а̄гм о̄щнэ ма̄хум та̄н ка̄сыӈ та̄л пусмалтахтын ос ӯщ­лахтын ма̄гыс санаторий-колн ялуӈкв вēрмēгыт, ты ма̄гыс путёвкаг ла̄внэ нэ̄пакыл мивет. Тот олн ойтта̄л пусмалтавет.
Ты та̄л о̄выл э̄тпосэ мус акв хо̄тпан туп 133 сол­ко̄ви майлувес. Ты олны­тыл тав акв хо̄тал сыс санаторият тыттувес ос пусмалтавес. Ос ань ты йист матыр-а̄ти пуссын ты­ныӈыг та ēмтсыт – тэ̄нут, тэ̄рпи. 
Ань мирн пēриим хо̄тпат ты урыл хансым са̄ккон мощ мо̄т щирыл хассаныл, та̄н ты олныт но̄х-нё̄тсаныл. 
Ос ма̄н депутатанув ты ла̄вēгыт, округувт о̄лнэ ма̄хманув ма̄гсыл та̄н са̄внув олн ты ёмас тэ̄лан хассыт, ос Россия мо̄т ма̄тт о̄лнэ кӯщаит ты олныт о̄с вос но̄х-нё̄тыяныл. 
Ты сапра̄ни о̄лум порат Счётный палата, УМВД ос прокуратура колытт рӯпитан яныг кӯщаит пуссын потыртасыт. Та̄н мо̄лты сыс маныр ва̄рсыт, манхурип та̄рвитыӈ ва̄р­маль о̄щсыт. Ос ты та̄лт хумус рӯпитаӈкв патэ̄гыт, та урыл ла̄тӈаныл о̄лыс.
Валентина УЗЕЛЬ
 
