
Александра Васильевна Анямова, Кēраско­лыӈъяпа̄вылт о̄лум э̄ква, мо̄йтыглам мо̄йта­нэ а̄гитэ̄н Анна Николаевна Алгадьеван нэ̄пакн хас­вēсыт, та̄наныл ма̄н ань то̄ва порат газетат ва̄­рыглаӈкве патыянӯв, тав мо̄лты та̄л а̄тимыг ēмтыс.
Савыӈ утыг урыл мōйт
Савыӈ утыг о̄лэ̄г. Сō­ламат пӯт пāйтсыг. Пӯтэ̄н тāяпастэ̄н, хот-ловтуӈкв сав. Акватэ ла̄ви: 
– Сōламт пӯтмēн ӯнт­тыламēн. А̄лпыл хотью­тамēн маныр ля̄галы, тав та ловтытэ. Хотьютамēн ат ла̄ви, тав ат ловтытэ. 
Я-ты, ёл та хуясыг. Та хуēг, та хуēг. Холытан хо̄тлас. Пӯтэ̄н ловтуӈкв сав, нōх ат квāлэ̄г. Акватэ номсы: «Тав вос ля̄галы». Мōтанэ номсы: «Тав вос ля̄галы, тав тах пӯт ловтытэ». 
Нэ̄мхотьютэ̄н ат ля̄галы, саманэ̄н сунсэ̄гыт. Такем та сав пӯтэ̄н ловтуӈкв. Хотьютэ̄н ля̄галы, тōнт тав пӯт тах ловтытэ, кӯр тав пāлтытэ. Кӯрēн пāлтуӈкв сав, пӯтэ̄н ловтуӈкв сав, та хуēг. 
Ōйкарищиг щалтапасыг, ла̄вēг: 
– Савыӈ утыг аман ща­ма по̄львесы̄г? Ащирмаӈ, посымēн ат пāйтахты. 
Юв-щалтсы̄г, тув ё̄ман­тасы̄г: саманэ̄н сунсэ̄гыт. Такос китыглыягēн, ат суйтыглэ̄г, нэ̄мхотъютэ̄н ат суйтыглы. 
– Нэ̄н, нēлманын тув по̄львесы̄г? Манрыг ат суйтыглыин?
Щар ат суйтыглэ̄г. Акв ōйкатэ нупыл ла̄ви: 
– Наӈ кӯрēн па̄лтэ̄лн. Аман нēлманэ̄н тув пōль­весы̄г?
Акватэ ла̄внэ̄тэ:
– Маныр āнумн ёмас ва̄рēг, ам кӯр па̄лтылум ке? 
– Наӈын пāлтнэ̄н мā­гыс мēт ке э̄ри, тот-та суп­рищ, ла̄гыл пēрмилыг па̄лыг-манумтэ̄лн. 
Э̄кватэ та ква̄лапам: 
– Ам суприщум, амкимн э̄ри, амки па̄лтылум! 
Ущта ква̄лапам акв са­выӈ утэ. Ква̄лапам, кӯре та па̄лтнэ̄тэ. Суприще ёмащакв э̄лнув тагматамтэ. Супе такем э̄ри, улпыл. 
Акв хумитэ та ква̄ла­пам, мōтанэ ла̄внэ̄тэ: 
– Ань тай тав та квāла­пас, ань тав та пӯт ловтытэ, кӯр тав та па̄лтытэ. Мēн тащир ла̄вхатсумēн. Хотьютамēн са̄ртын маныр ля̄галы, кӯр тав та па̄лты, пӯт тав та ловтытэ. Тащир потыртахтасамēн, то̄на хуимēн. 
Такем та, э̄рттам, са­выӈыг. Нōх-квāлуӈкв сав, пӯтэ̄н ловтуӈкв таяныт сав та! Акватэ номсы: «Тав сар вос ля̄галы, тав ловтытэ. Кӯре палты, пӯтэ ловты». Такем та савыӈыг!
Мисхум нёхыс
Акв ōйка во̄рт ё̄мыс, са̄т нёхыс алас. Са̄т нёхыс ке алэ̄гын – са̄тыт нёхыс тай Мисма̄хум нёхыс. Номсы ōйка: «Ань тай акв мāн пōйтэ̄гум сар, са̄тыт нёхыс аласум, ань тах ты ёхтавем». 
Акв ма̄н а̄ращ па̄лтыс, тāлкан ва̄рыс, ёл та пōй­тыс. Нёхсэ молях хот-нуюмтастэ, сове ня̄ра пум ёлы-па̄лн пинумтастэ, нёхыс нё̄вле а̄ращ о̄вылн пинумтастэ. Тāк āӈквал ва̄рыс, такви āӈквалн ёл-нэ̄гхатас. 
Ӣтимлас. Хо̄тал ӯнтыс, Мисхумн та ё̄млыгтавес. Ё̄млыгтавес, я-ты, паляге та хартавēг, нёлэ та хартаве: 
– Ам кӯтювум хоталь тотаслын? Ам кӯтювум хоталь тотаслын? Ам кӯтювум тыг тотэ̄лн, тыг тотэ̄лн!
Нёлэ̄ныл хартаве, па­лягēныл хартаве, ōйка щар ат суйтыглы. Хотум ке суйтыглы, тувле тэ̄лапи, тав нупылэ патапи. Ат суйтыглы ōйка, та хартаве, та хартаве. Та хартвес, та хартвес, тулё̄влыл хӯлтыгтастэ, хōт нёхыс нё̄вле хуи.
Нёхсэ Мисхум ка̄са­ластэ, а̄лмаястэ, хӯрмыг са̄грапастэ. О̄влэ̄т пуӈкыӈ охсатэ тактапастэ – ōйка пуӈкыӈ охсатэ ат выгтэ. Мисхум лэ̄гыӈ о̄влэ тактапас – ōйка о̄с ат выгтэ. Котиль охсатэ тактапас - ōйка та а̄лмаястэ. Ōйка ат суйтыглы, сӯп-нēлум тāл а̄лмаястэ. Ущта хартнэ ма̄тэ̄ныл по̄илттавес. 
Тувыл ань Мисхумитэ ла̄внэ̄тэ: 
– Кит хум со̄тмēн наӈын та патыс. 
Тох ля̄галам, хотталь та сэ̄гумтахтам. 
Пуӈкыӈ о̄влэ ке а̄лмаи – щёлыӈыг ēмтапа̄лы, тувыл нусаг хипсаты. 
Лэ̄гыӈ о̄влэ ке а̄лмаи – щар нусаг ēмты. Таима̄­гыс лэ̄гыӈ о̄влэ ат выгтэ, пуӈкыӈ охсатэ о̄с ат вистэ. 
Котиль охсатэ а̄лмаяс – щар аквкēм о̄лы. Аквкēм котильа̄рт щёлыӈ хум. Котильа̄рткем щёлыӈ хумыг акваг та о̄лы.
Анна АЛГАДЬЕВА
