
Саранпа̄вылн ялмум порат акв нэ̄ ёт ва̄йхатасум. Наме Людмила Мацур ос тав акв тэ̄ла ма̄гыс номтэ савалы. Ётыл ты урыл ма̄навн пищма хансыс. Пищматэ ам ань ма̄ньщи ла̄тӈыг толмащласлум.

 «Тав тыт самын патыс ос яныгмас,

 Хащта̄л утыт хурин по̄слыс…

	 

	Ма̄н ма̄вт Константин Панков о̄лыс, тав лӯима̄ о̄лупсав хурин по̄слысанэ. Ам ань таима̄гыс номтум савалы, тав ма̄хумн ёрувлавес, тав урēт мощща хо̄тпа ва̄г.

	«Хуньт наме хӯлыгласлӯв. Ва̄глӯв кос», —Саранпа̄вылт о̄лнэ ма̄хум китыгла̄лнэм порат тох ювле-ла̄вēгыт. Тав Сӯкыръя̄т самын патме коныпал, нэ̄матыр торыӈ ат ва̄гыт, то̄ват по̄слум хуриянэ ат ва̄щинтасыт, хумус намтым о̄лсыт о̄с ат ва̄гыт.

	Ма̄навн ань маныр о̄щатахтыглаӈкве. Па̄влувт школат, клубт манос мирколт нэ̄мхотты порат ты хум по̄слум хуриянэ ат ка̄сала̄лсанӯв. Тав пӯмщиг по̄слум то̄ва хуриянэ Россияныл мо̄т хо̄н ма̄н тотвēсыт.

	Тувыл Сӯкыръя̄ па̄вылн ялмумт, Константин Панков о̄лум колэ ка̄саласлум, то̄нт сымум сака ща̄ргуӈкве патыс. Колэ нэ̄мхотьютн ат уральтаве, мощēртын ёл ты лоньхаты.

	Ма̄н аман манрыг тамле сымта̄л хо̄тпаг ēмтсӯв? Ма̄нккēв нот хунь о̄лэ̄в? Ня̄враманувн, апганувн нэ̄матыр ёмас номт ат хультуптэ̄в. О̄лнэ̄в сыс, То̄румн маим нё̄тнэ ма̄-витув ма̄гыс ща̄гтуӈкве ха̄сэ̄в ман а̄ти? Аман хунь ма̄-витув па̄ӈктуӈкве хот-по̄йтэ̄в ос сыстам нё̄рыт нупыл, я̄ витэ, я̄ӈк тӯйт ма̄гыс ща̄гтым самыл сунсуӈкве патэ̄в.

	Константин Панков по̄слум хуриянэ сунсыгланэ̄н порат тыт нё̄тнэ̄ ма̄кēв тот та ка̄салылы̄н. Тыи тав самын патум ос самагēтыл сунсум ма̄тэ, Ленинград ӯсн минаме порат номтэ̄т ёт-тотыстэ.

	Тав хуриянэ̄т са̄всыр йӣвыт, я̄т, нё̄рыт, лӯима̄т о̄лнэ ма̄хум ос са̄лыт по̄слым о̄лэ̄гыт. «На̄нан, со̄ль, ам по̄слум ма̄кем мӯсты?» — аквъёт ханищтахтам юртанэ тав китыглас. Ам ос ань та̄н пēнтсыланыл номсахтым ювле-ла̄вēгум: «Со̄ль, Костя, со̄ль». Тувыл э̄лаль номсэ̄гум: «Ты нё̄тнэ ма̄ нупыл ам ань ка̄сыӈ хо̄тал сунсэ̄гум ос ва̄глум, хумус наӈын э̄лы ма̄т тав ат то̄вылхатас».

	Ам ва̄глум — Константин хурип мӯтраӈ хо̄тпат ма̄нав нё̄тнэ ма̄кев нупыл ща̄гтым самыл сунсуӈкве ханищтыяныл. Та̄н таима̄гыс ты ма̄т самын патэ̄гын. Тувыл ма̄нки халувт сымта̄л хо̄тпаг ул вос о̄лсӯв.

	Ам агт пинэ̄гум – Сӯкыръят о̄лум Костя яныгмам колэ ат лоньхаты тах. Тав хосат ӯнттым о̄лы, ос ань тыг мус ты хультыс. Та щирыл ке, ань па̄влэ̄т о̄лнэ ма̄хманэ̄н колэ ул э̄ри. Тав ёщмакв вос щё̄питаве ос музеиг ва̄раве.

	Ам номсэ̄гум, Сӯкыръят музей ва̄рēгыт ке ос тувыл школат, клубт манос мирколт Константин Панков по̄слум хуриянэ суссылтаӈкве патавет. Ос хотты ханищтан хо̄тпа тав урēтыл ня̄врамытын сымыӈыщ потыртаӈкве паты, хумус ты ēрт ёмас э̄лумхо̄лас о̄лыс-хӯлыс. Та̄н о̄с тав щирēтыл самын патум ма̄-витэ э̄руптаӈкве патыяныл.

	Ам ос мо̄т хо̄тпат ёт хот-ща̄гтэ̄гум, ма̄н тох номсэ̄в тах — «Я̄тил, посыӈ э̄лумхо̄ласув такви ма̄тэ̄н, такви колэ̄н ювле та ёхтыс».

	Константин Панков школа а̄стламе юи-па̄лт Ленинград ӯсн ханищтахтуӈкве минас. Тот ка̄тыл хурит по̄слуӈкве ханищтавес. Тав по̄слум хуриянэ Ленинград, Москва ос Париж ӯсытыт суссылтавēсыт. Война о̄вылтахтам порат Константин Панков Волховский фронтын хо̄нтлуӈкве тотвес. 1942 та̄лт порслувес.

	_____________________

	 

	Саранпа̄вылт о̄лнэ то̄ва хо̄тпат Константин Панков намēтыл школа намтуӈкве таӈхияныл кос. Таима̄гыс Усик Маркосян, Александра Канева, тав ань Сургут ӯст о̄лы, ма̄навн ла̄тыӈ о̄с кēтыгласыт. Ты о̄щнэ номтаныл тэ̄лаг вос ēмтынув.
