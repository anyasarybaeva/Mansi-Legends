
Саранпа̄вылт «Шешкинские чтения» научный конференция во̄ртур э̄тпост 19 хо̄талныл 27 хо̄тал мус о̄лыс. Тамле ва̄рмаль ва̄тихал, хус та̄лыл арыгыг, акваг ва̄рыгла̄ве. Петр Шешкин тав наме ос ва̄рум ва̄рмалянэ янытлан ма̄гыс ма̄хум акван-атхатыглэ̄гыт. Ты э̄лы-па̄лт чтеният Ло̄пмуст, А̄нъя-па̄вылт, Тēрасколыӈ-я̄ па̄вылт, Хулюмсӯнтыт о̄лсыт, ты та̄л Саранпа̄вылт ва̄рвēсыт. Сосса мир Ассамблея Думат ос па̄вылт о̄лнэ «Поиск» центрыт ос «Этнотехнология центрыт» рӯпитан хо̄тпат конференция ёмасыг миннэ̄тэ ма̄гыс рӯпата щё̄питасаныл.
О̄выл хо̄тал, во̄ртур э̄тпос 19 хо̄талт, докладыт ловиньтан заседание о̄лыс. Тув яныг хо̄тпат ос ишколат ханищтахтын а̄гит-пыгыт атхатасыт. Са̄ртын ма̄хумн пащалахтын ла̄тыӈ па̄выл пуӈк кӯщаиг рӯпитан хум Илья Сметанин ла̄выс: «Ты ва̄рмаль ма̄ньлат мир ма̄гыс сака э̄ри. Ты хосыт та̄н о̄лнэ ма̄наныл, пēс о̄лупса ос ща̄нь ла̄тыӈ урыл са̄внув ва̄ӈкве патэ̄гыт. Ос матъёмас тамле хо̄тпат о̄лэ̄гыт, хотьютыт ла̄тӈаныл э̄лаль тотнэ ма̄гыс са̄в э̄рнэ рӯпата ва̄рēгыт».  
Надежда Алексеева ла̄выс: «Петр Шешкин Ло̄п­мус па̄вылт самын па­тыс. Таима̄гыс са̄ртын та па̄вылт мир акван-ат­хата̄лыс, ётылнув ты ва̄р­маль мо̄т па̄вылт халт ва̄­руӈкве патвес, ты хосыт са̄внув мир ты хо̄тпа ва̄рум ва̄рмалянэ урыл ва̄ӈкве патсыт. 
Петр Шешкин сака номтыӈыг ос ма̄щтыр хо̄тпаг о̄лыс. 1960-70 та̄­лыт порат ма̄ньщи мир халт тав наме ма̄ янытыл ва̄йвес. Тав аквторыг са̄всыр рӯпатат э̄рнэ щирыл ва̄руӈкве вēрмыс: йӣвныл хурит ёргыс, ёргум хуриянэ хосыт ма̄ньщи мир о̄лупсатэ суссылтас, хомус ма̄хум во̄раēгыт, хӯл алыщлэ̄гыт ос мо̄т рӯпата ва̄рēгыт. Выставкат ма̄нь па̄вылт ман яныг ӯсыт ос са̄всыр мо̄т хон ма̄т то̄нт аквписыг суссылтавēсыт. 

Ты коныпал хумкве о̄лнэ ма̄тэ урыл пуссын ва̄ӈкве таӈхыс, яныг хо̄тпатныл пēс о̄лум накыт урыл акваг пӯмщалахтас, титыглахтас, тисхатас; Россияныл ос мо̄т хо̄н ма̄ныл ёхталам учёныит ёт са̄всыр экспедициятын ялыс, пēс йис потрыт-мо̄йтыт акван-атыс, ты урыл номтыӈ нэ̄пакыт хансыс; ты коныпал па̄квпалыт ос хорамыт нэ̄пакытн по̄слысанэ ос нэ̄пакыг та̄ратасанэ». 
1987 та̄л порат тав урēт В. К. Белобородов хансыглас: «Маньщи мир халт Петр Шешкин коныпал иӈ нэ̄мхотьют тамле пӯмыщ рӯпата ва̄руӈкве ат вуйхата̄лыс. Такви мире халт ма̄нь па̄вылт о̄лме ма̄гыс ос мире о̄лупса ёмасыг ва̄ме ма̄гыс тав са̄в рӯпата ва̄руӈкве а̄лымас».
Саранпа̄вылт конференцият яныг хо̄тпат коныпал «Поиск» центрын ялнэ ня̄врамыт та̄нти хансум нэ̄паканыл ловиньтасаныл. Докладаныл хансуӈкве та̄нанылн «Поиск» центрыт ханищтан хо̄тпаныл ос ща̄няныл-а̄щаныл нё̄тсыт. Во̄ртур э̄тпос 20 хо̄­талт па̄выл каныт мир ма̄гыс са̄всыр семинарыт ва̄рыглавēсыт. Тот ма̄ньщи ман саран а̄кань ва̄руӈкве хо̄тпат ха­нищ­тавēсыт, суссылтавес, хомус са̄ӈквылтапыт, туслыт, са̄птат ос ма̄ньщи ща̄й ва̄раве. Галина Ларионова, библиотекат рӯпитан нэ̄, «Сӯкыръя па̄выл ё̄рнколт» выставка ва̄рыс. Акв суссылтап «Живая нить традиций» намаим о̄лыс. Тот ма̄ньщи пормасыт халт Григорий Николаевич Сайнахов ва̄рыглам са̄ӈквылтапыл, нэ̄рнэйӣвыл ос та̄ргыл ма̄хум пӯмщалахтасыт. Галина Николаевна хо̄тпатн С. У. Ремезов урыл потыртас, ты хум Тобольск ӯст о̄лыс, ма̄н о̄лнэ ма̄в урыл о̄выл картат тав по̄слысанэ. Нина Загайнова мир ёт пил ва̄тнэ со̄вт ма̄щтырлас, Елена Хатанзеева сэ̄тапныл саран нэ̄ э̄нтапыт ва̄руӈкве ханищтас. 
Во̄ртур э̄тпост 27 хо̄талт «Шешкинские чтения» юи-о̄выл рӯпитан хо̄талэ о̄лыс. Татьяна Гоголева ка̄сыӈн пӯмащипа ла̄тыӈ ла̄выс, ма̄хум дипломытыл ма̄йвēсыт. Рокин Василий Павлович, «Поиск» центрыт пуӈк кӯщаиг о̄лнэ хум, центрыт ханищтахтын а̄гит-пыгыт докладаныл ёмасыг варманыл ма̄гыс, пӯмащипа ла̄тӈытыл ла̄ввес. 
Ма̄н редакцияв «Поиск» центр ёт ос библиотека ёт потыртахтасӯв э̄лаль акван-нё̄тхатым ня̄врамыт ёт рӯпитаӈкве, та̄н потраныл «Лӯима̄ сэ̄рипос» газетат хан­суӈкве.
Светлана 
Динисламова
