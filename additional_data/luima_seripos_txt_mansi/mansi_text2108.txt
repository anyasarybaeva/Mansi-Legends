

	Ань та̄л охса ювле хультыс, ты кастыл Ханты-Мансийск ӯст ля̄ххал тотнэ колн рӯпитан ма̄хумн нё̄тмил ва̄рнэ кӯщай Евгений Кривобоков во̄виньта̄лвес. 


		Ань рӯпитан ма̄хум манырсыр нё̄тмил во̄вēгыт, маныр ва̄рмаль о̄ньщēгыт, манса̄вит предприятие уральтавес ос мо̄т тэ̄лат урыл кӯщай хум тот китыглавес. 

		На̄н тав потре э̄лаль ловиньтэ̄лын: «Ты та̄л хо̄т э̄тпос сыс 1 со̄тыра 973 ва̄рмаль щирыл ма̄хум ма̄навныл нё̄тмил во̄всыт. Мо̄лты та̄лныл 20 процент са̄вит са̄внув хо̄тпа нё̄тмил во̄вуӈкве ма̄н палтув ёхталасыт. Ка̄сыӈ тэ̄ла ма̄н я̄нас уральтаслӯв. Ты хосыт та̄ра-патыс, 4 со̄тыра 675 тэ̄ла щирыл, кӯщай хо̄тпат рӯпитан ма̄хманыл лю̄камтасаныл манос ла̄паласаныл. 

		Ма̄н о̄влэ̄т предприятиятн предписание-нэ̄пак кēтэ̄в, ты ва̄рмалит мӯсхалыг вос щё̄питыяныл. Ётылнув ты тэ̄ла щирыл уральтап ва̄рēв. Та предприятият, хотьют ты ва̄рмалит мӯсхал щирыл ат щё̄питасаныл ке, ма̄н та̄наныл штраф-олныл пиныянӯв. Ты та̄л о̄хсатэ сыс пуссын аквъёт 62 миллион 609 со̄тыра солко̄ви са̄вит штраф-олн атсӯв.

		Ты пора 243 уральтап са̄ртын майлам предписание-нэ̄пак щирыл ва̄рыгласӯв. Яныгса̄т хо̄тпан щёс ос план щирыл уральтахтуӈкве ялсӯв. Ос рӯпатат кӯщаит ань ощмарыӈыг ēмтсыт. Хунь ма̄н план щирыл уральтап ва̄руӈкве о̄вылтахтэ̄в, та̄н предприятияныл лап-пантыяныл. Тувыл та, ма̄н са̄ккон щирыл та̄н палтаныл щалтуӈкве ат вēрмēв, уральтта̄л та хультэ̄гыт».

		Кӯщай э̄лаль ла̄выс, та̄н ты та̄л ма̄хум заявления-нэ̄паканыл щирыл 1 со̄тыра 482 уральтан ва̄рмаль ва̄рыгласыт. Округ янытыл акв со̄тыра арыгтем предприятие уральтаӈкве ялсыт. Ты хосыт рӯпитан ма̄хумн та̄ра олн ат ойтнэ 129 предприятие осн-паттысыт. Тыгыл ань 124 предприятие юв-пувим рӯпата олныт ма̄хумн пуссын ойтсаныл. Тамле ты ёмас ва̄рмаль рӯпата уральтан ма̄хум ва̄рēгыт.

		 

		Николай САВЕЛЬЕВ


	 
