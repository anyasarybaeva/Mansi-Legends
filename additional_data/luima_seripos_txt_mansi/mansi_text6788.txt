
Яныгпо̄ль э̄тпос 7 хо̄талэ округувт о̄лнэ сосса мирн «Ӯринэ̄ква хо̄талыг» ла̄ваве. Йис та̄гыл ма̄ньщи ос ханты ма̄хум Ӯринэ̄ква янытлыяныл, тав ня̄врамыӈ нэ̄т ос ня̄врамыт ӯргалыянэ. 
Э̄лнаӈ ка̄сыӈ колта̄гыл ты хо̄тал кастыл щё̄пи­тах­тэ̄гыт – Ӯринэ̄ква ёх­тынэ̄тэ порат матыр а̄ны-са̄н щё̄питэ̄гыт, со̄ламат па̄йтэ̄гыт, ня̄ньныл са̄в­сыр ӯйрищ хурит ва̄рēгыт. Тувыл хорамыӈ супаныл но̄х-масэ̄гыт, акван-атха­тэ̄гыт, мӯйлэ̄гыт, ня̄вра­маныл ёнгалтыяныл. 
Са̄в ня̄врам самын вос паты
Ӯринэ̄ква тынакт Ханты-Мансийск ӯст «То̄рум Маа» музейт кит хо̄тал яныт­лавес – яныг­по̄ль э̄тпос 7 ос 10 щислат. Ӯс ма̄хум ня̄вра­маныл ёт хо̄талъя̄т юи-па̄лт акван-атхатасыт. Музейт рӯпитан хо̄тпат мир ёт пащалахтасыт, тувыл сценан ма̄ньщи нэ̄ ос а̄гирищ нэ̄глысыг, халэ̄нт потрамēг. А̄гирищ китыглахты:

– Ома, ӯринэ̄ква ёмас товлыӈӯй?
– Тав, атхунь, ёмас, хунь ня̄врам самын паты, сака ща̄гты. Йигтен самын па­тум порат, ӯринэ̄ква татем ща̄гтыс. Наӈ номилын, мēн наӈ ётын а̄па паттат о̄лум сāп а̄ӈквал нупыл тотыгласанмēн?

– Номилум.
– Ӯринэ̄ква хунь мо̄р­тым ма̄ныл ёхты, а̄ӈквал по̄хан ӯнтылматы, тот ла̄г­лаге толтыглым та ӯнла­хо̄лы. 
Яныгпо̄ль э̄тпост иӈ ащирмаӈ, таима̄гыс тув та исы. Таквсы ос мо̄ртым ма̄н тыламланэ̄тэ э̄лы-па̄лт тох ла̄ви: «Яласанэм сыс са̄в ня̄врам самын вос паты, хунь ювле ёх­тэ̄гум, ла̄глагум толтыг­лан ма̄ хо̄нтэ̄гум». 

– Ома, ос ам самын патмум порат Ӯринэ̄кват ща̄гтсыт? Ам май тув сым рēгыт самын патсум, та порат сака рēгыӈ о̄лыс, ла̄гланыл ат по̄львēсыт. 
– Та̄н ва̄саныл, наӈ ань таквсы а̄пан ӯнттавен, та̄н тах ла̄гланыл толтыг­лаӈке патыяныл. Таима̄гыс наӈын о̄с сака ща̄гтсыт. 
Ӯринэ̄ква
Тувыл Ӯринэ̄ква хурил масхатам нэ̄ сценан нэ̄глыс, тох ла̄выс:
– Я̄тил ня̄врамаквет, омат-а̄тят, матъёмас ка̄сыӈ тӯя а̄нум ща̄гтым ӯрилын, тэ̄пыӈ пасан щё̄питэгы̄н. Ам о̄с на̄нан ка̄саланэм ос амти ма̄нанум мус ёх­тынэм ма̄гыс номтум сака ёмас. Та̄л палыт э̄лын о̄л­сум, марщумлавēсум. Ань та ёхтысум, тӯяг ēмтыс, ащирмаӈ хо̄талыт ювле хультсыт. Ма̄лтыпыг ēм­тыс, э̄тыт ва̄тииг ос посыӈ­нувег патсыт. 

Мощēртн тыг мо̄т тов­лыӈӯйит ос ма̄нь ӯйри­щит ёхтэ̄гыт. Мо̄р­тым ма̄т та̄н сака хоса о̄лсыт, лӯи ма̄кве та̄л ка̄саныл холас – ты ма̄ яныг, пус­сын аквъёт ма̄н ща̄г­тым хо̄т-а̄ти тыламлаӈ­кве-яла­саӈ­кве патэ̄в. Я-ты, ня̄врамаквет, ка̄тпатта ра̄тэ̄в, тӯя ёт пащалахтэ̄в!
Са̄снёлыг
Ӯринэ̄ква тох ла̄вме юи-па̄лт, кит са̄снёлыг сценан нэ̄глапасыг, Ӯринэ̄ква консыгтастэ̄н, ла̄вēг: 
– Мēн ань Ӯринэ̄ква тӯлмантылмēн, тӯяг ат ēмты. А̄гирищит-пыгри­щит, на̄н тӯя та̄л по̄лявēн? Мēн о̄с кос по̄лявемēн, пил ос ла̄хс тэ̄ӈкве таӈхи­мēн. Матхомыл, Ӯринэ̄ква ня̄врамыт палт та̄ртыла­мēн. 
Я̄тил ня̄врамаквет, на̄н ань а̄мщит ханьщēн, ӯй­рищ питит ва̄рēн, тынь­щаӈ рēпыгтэ̄н ос халан­ынт мощ касэ̄н. Мēн сун­сы­мēн, на̄н со̄ль те ном­тыӈыт ос та̄ксарыт, Ӯрин­э̄ква на̄­нанн мыглумēн, тах та̄ра ма̄лтыпыг ēмтапи. 

Питит ва̄рсыт
Ня̄врамыт ща̄гтсыт, са̄с­нёлыг юи-па̄лт пуссын та нёвум­тасыт. Питит ва̄руӈкве патсыт, ӯрин­э̄ква ӯйрищ хури ва̄рсыт, питит тӣвырн ӯнттыса­ныл. Кассыт - ё̄втыл ня̄л та̄ратасыт, йӣвныл ос лувныл ва̄рим ёнгилыт хащсыт, тыньщаӈ рēпыг­тасыт, ма̄ньщи ос ханты йӣквыт йӣквсыт. Тувыл ка̄сыӈ ня̄врам атыӈ кам­петкал майвес.

Сосса мир о̄лупса урыл потыртэ̄гум
Ма̄хум халт Ӯринэ̄ква хурил масхатам нэ̄ ё̄ӈ­хатахтыглас, ня̄врамыт ёт по̄слахтас, китыгласлум, хотыл о̄лы, нэ̄ тох потыр­тас:
– Ам намум Светлана Юрьевна Токарева, Сургут­ский район Фёдоров­ский па̄вылныл ёхты­сум. Тот этно­стой­бищат экс­кур­соводыг рӯпитэ̄гум, сосса мир о̄лупса урыл потыртэ̄гум. Тамле кощ­тюмпара ам ка̄сыӈ та̄л ва̄рыглэ̄гум, ка̄сыӈēмт мо̄т маснут ю̄нтэ̄гум. 
Усанов ханты о̄парищ нам колта̄глыт самын пат­сум, омагум-а̄тягум ос рӯ­та­нум пуссын ща̄нь ла̄т­ӈыл потыртэ̄гыт. Ханты-Мансийск ӯст пыгум о̄лы, тынакт Ӯринэ̄ква хо̄тал тыт яныт­лылум, ань «То̄рум Маа» музейт мӯйлэ̄гум.

Ямал ма̄т о̄лнэ нэ̄
Любовь Александро­вна Филиппова, такви о̄парищ наме Сотруева, Ямал ма̄ Шурышкарский район Горки па̄вылныл о̄лы. Ла̄ви, тот самын па­тыс, яныгмас, пӯльницат ма̄нь лēккарыг са̄в та̄л рӯпитас. 

Любовь Алек­сан­дро­вна омаге-а̄тяге, ща­щē­кваге-анēкваге пус­сын ща̄нь ла̄тӈыл по­тыр­тасыт, тав ма̄нь та̄гыл ханты мо̄йтыт, э̄ргыт хӯ­лыглас. Нэ̄ тох ла̄выс:

– Ам ань апыгрища­нумн ханты мо̄йтыт мо̄й­тэ̄гум, пēс потрыт потыр­тэ̄гум. Яныгмам па̄влумт увщим ос апыгрищанмēн ёт конкурсын ханты а̄ка­нит ю̄нтсӯв, ханищтап ва̄рыг­ласӯв. 
Увщи­мēнтыл потыр­тас­мēн, пēс порат ханты ма̄х­манув манху­рип а̄ка­нит ю̄нтыг­ласыт, хумус ва̄рыг­ласаныл, сус­сылтас­мēн. Тувыл колта̄г­лув янытлан нэ̄пакыл май­вес. 
Тыг ам ня̄враманум палт мӯйлуӈкве ёхтысум, ань пенсиян патхатасум, ӯщлахтэ̄гум. Ам ётум тыхо̄тал Соня ос Лёва апыгрищагум ё̄мыгтэ̄г, ня̄врамыт ёт мощ кассы̄г, поргащласы̄г, ӯйрищ пити ва̄рсы̄г.

Округ кӯщай нэ̄ о̄с мӯйлыс
Китыт щёс музейт 10 щислат «Ӯринэ̄ква хо̄тал» ва̄рыглавес. Та порат тув округ кӯщай нэ̄ Наталья Владимировна Комарова ёхталас. Акван-атхатам ма̄хум ос ня̄врамыт ну­пыл са̄в ёмас, сымыӈ ла̄тыӈ ла̄выс. Та̄н ётаныл касыс, ёнгасас, ӯйрищ пити ва̄рыс.

«То̄рум Маа» музей кӯщай нэ̄ Людмила Алек­сандровна Алфёрова сосса ма̄хум хансум нэ̄­па­кыт урыл потыртас – «По дороге на стойбище» (ты нэ̄пак Югра ма̄-витэ о̄вылтыт хасвес, са̄в хурит тув ва̄рим о̄лэ̄гыт), «На столе и вокруг него» ос «На свадьбе и после неё» нэ̄пакыг сосса мирыт о̄лупса ос культура урыл хансым о̄лэ̄г. 

Людмила Александр­ов­на ма̄хум янытласанэ, ла̄выс, музейт та̄н ка̄сыӈ хо̄тпан ща̄гтэ̄гыт, ёхталэ̄н, ма̄ньщи ос ханты мир о̄лупса пӯмщалэлы̄н. 
Я-ты, тӯя порав та ёх­тыс, Ӯринэ̄ква хо̄талт тох та мӯйлысув. Я̄тил ма̄ньщи мир, пуссын пуста̄гыл ё̄мыг­тэ̄н, со̄тыӈыщ, щуни­ӈыщ о̄лэ̄н!
Светлана РОМБАНДЕЕВА
 
