
Пенсия урыл са̄ккон ань йильпи ла̄тӈыл хансаве. Ты хӯлтнэ нэ̄пак щирыл нэ̄ хо̄тпат 63 та̄ланыл мус рӯпитаӈкве тах патэ̄гыт, хум хо̄тпат туп 65 та̄лт пенсиян минэ̄гыт. Ты ва̄рмаль урыл Государственный Думат рӯпитан депутатыт ты э̄тпос 19 хо̄талэ̄т о̄выл щёс потыртаӈкве тах патэ̄гыт.
Лӯима̄т рӯпитан ма̄хум хоты порат пенсиян минэ̄гыт, та урыл Югра ма̄т о̄лнэ Пенсионный фонд кӯщай нэ̄ Татьяна Зайцева ос рӯпата минэ департамент кӯщай хум Валерий Беспояско ля̄ххал тотнэ ма̄хум э̄лы-па̄лт потыртасы̄г.
Ань са̄ккон щирыл Россият о̄лнэ нэ̄ хо̄тпат 55 та̄ланыл мус ос хум хо̄тпат 60 та̄ланыл мус рӯпитэ̄гыт. Лӯима̄т о̄лнэ нэ̄квет 50 та̄ланыл то̄влын порат ос хум хо̄тпат 55 та̄лт пенсиян патхатэ̄гыт. Йильпи са̄ккон щирыл, тыт рӯпитан нэ̄т 58 ос хум хо̄тпат 60 та̄ланыл мус рӯпитаӈкве тах патэ̄гыт.
Ма̄н о̄лнэ ма̄вт кит ня̄врам о̄щнэ нэ̄ хо̄тпат 50 та̄ланыл то̄влын порат пенсиян минэ̄гыт
Кӯщай нэ̄ ла̄выс, йильпи хансым нэ̄пак щирыл то̄ва хо̄тпат аквта щирыл тах пенсиян минэ̄гыт. Лӯима̄т о̄лнэ нэ̄ кит ня̄врам ке самын паттыс ос 20 та̄л сыс тыт рӯпитас, тав 50 та̄лт пенсиян минуӈкве вēрми. Ма̄н округувт са̄в нэ̄т кит ос тыгыл сāвнув ня̄врам о̄ньщēгыт, тыи ма̄гсыл мощща нэ̄ хо̄тпат 58 та̄ланыл мус рӯпитаӈкве тах патэ̄гыт.
Ты нэ̄пак щирыл ма̄-во̄й но̄х-винэ ма̄хум, хӯл алыщлан хо̄тпат, на̄иӈха̄пыл яласан хо̄тпат ос са̄в мо̄т та̄рвитыӈ рӯпата ва̄рнэ ма̄хум са̄ртыннув пенсиян патхатэ̄гыт. Са̄лы ӯрнэ ма̄хум, хӯл алыщлан хо̄тпат ты нэ̄пакн о̄с хансым о̄лэ̄гыт, та̄н ань 50 та̄ланыл то̄влын порат ты олныл ойтуӈкве о̄вылтавет. Мо̄т та̄рвитыӈ рӯпата ва̄рнэ хум хо̄тпат 55 та̄лт рӯпатаныл по̄хын минэ̄гыт.
Округувт 436 со̄тыра э̄лумхо̄лас пенсия-олн выгыт. Ань ма̄н о̄лнэ ма̄вт пенсия 20 со̄тыра солко̄ви са̄витыг о̄лы. Тувыл то̄ва хо̄тпат сака мощща олныл ойтавет. Та̄н ёмащаквнув вос о̄лсыт, ос акв йильпи ла̄тыӈ рӯпитан са̄кконын хасвес. Нэ̄пак пирмайтан юи-па̄лт ань пенсият о̄лнэ ма̄хум олнаныл но̄х-нё̄тавет ос э̄тпос сыс акв со̄тыра солко̄вил са̄внув тах ойтуӈкве патавет.
Мо̄тыт та̄л 1969 та̄лт самын патум нэ̄т 50 та̄ланыл то̄влэ̄гыт, та̄н пенсия-олныл та̄ра ойтуӈкве о̄вылтавет. Ты юи-па̄лт ка̄сыӈ та̄лныл пенсиян миннэ хо̄тпат акв та̄л са̄внув рӯпитаӈкве патэ̄гыт. Тох 2034 та̄л мус паты, то̄нт акв ня̄врам янмалтан нэ̄квет 58 та̄лт рӯпатаныл по̄хын минуӈкве та̄ртавет, хум хо̄тпат 60 та̄лт пенсиян патхатэ̄гыт.
Ма̄ньлат хо̄тпат рӯпата та̄л ат хультэ̄гыт
Ля̄ххал тотнэ ма̄хум китыглахтасыт, яныгхо̄тпат э̄лаль рӯпитаӈкве ке патэ̄гыт, ма̄ньлат ма̄хум рӯпата та̄л ат хультэ̄гыт? Ты ва̄рмаль урыл Валерий Беспояско потыртас, ань яныгхо̄тпат рӯпитаӈкве сака ат вивет. Ты ма̄хум рӯпата та̄л ул вос о̄лсыт, ань йильпи са̄ккон о̄с хансаве. Яныгхо̄тпат мӯтраӈыг о̄лэ̄гыт, са̄в ва̄гыт, ка̄ркамыг ос ёмащакв рӯпитаӈкве ха̄сэ̄гыт. Ма̄ньлат а̄гит-пыгыт са̄в э̄рнэ ва̄рмальн ханищтаӈкве вēрмияныл.
Кӯщай хум ос ла̄выс, ань Югра ма̄т рӯпитан хо̄тпа мощща ос пенсия-олн винэ ма̄хум са̄в. 1990-ит та̄лытт та̄рвитыӈ пора о̄лыс, то̄нт сака мощща ня̄врам самын патыс. Ань са̄в хо̄тпат пенсиян минэ̄гыт ос рӯпитан хо̄тпа ка̄сыӈ та̄лныл мощщанувег ēмтэ̄гыт. Та̄н пуссын пенсия-олныл ойтуӈкве э̄рēгыт, э̄лаль ке тох мины, олныл пуссын ат товлавет.
Рӯпитан ма̄хум йильпи са̄ккон урыл аты китыглавēсыт
Ля̄ххал тотнэ ма̄хум пӯмщалахтасыт, йильпи нэ̄пак хасвес ос таквсы порат тах пирмайтаве, Россият о̄лнэ мир ты вāрмаль урыл китыглавēсыт, таса̄вит та̄л рупитаӈкве та̄н пуссын ка̄сащēгыт ман а̄ти? Татьяна Зайцева ювле ла̄выс, та̄н Пенсионный фондыт рӯпитэ̄гыт ос пенсиян патхатнэ ма̄хум нэ̄паканыл ва̄рияныл ос олныл ойтыяныл. Та̄н ты йильпи нэ̄пак ат хассыт ос ма̄хум ты ва̄рмаль урыл маныр номсэ̄гыт, та̄н ат китыглахтасыт.
Э̄лаль тав ла̄выс, са̄в та̄л ювле хультум порат кит хо̄тпа рӯпитасы̄г ос кит хо̄тпа пенсия-олн висы̄г. Ань акв э̄лумхо̄лас рӯпиты, ос хӯрум хо̄тпа пенсия-олн выгыт. Э̄лаль ке тох паты, Пенсионный фонд олн та̄л хульты, тыима̄гсыл нэ̄пак ань моляхнув пирмайтаӈкве э̄ри.
