

	Борис Ельцин намыл пиным Президенский центр о̄выл щёс 2009 та̄лт  я̄ӈк на̄тнэ э̄тпос 27 щислат Санкт-Петербург ӯст рӯпитаӈкве патыс. Ётыл тамле ма̄нь центрыт мо̄т ӯсытыт ва̄руӈкве патвēсыт. 


		Ань Ханты-Мансийск ӯст нэ̄пак ловиньтан колт акв тамле кол пӯсвес. Тув Наталья Комарова губернаторув ос яныг центрыт о̄лнэ кӯщаит Санкт-Петербург ӯсныл ёхталасыт. Ты тэ̄ла ва̄рнэ о̄вылтыт та̄н 2013 та̄лт потыртасыт ос то̄нт акван-нё̄тхатнэ ма̄гыс нэ̄пак хасмыт. 

		Мӯй хо̄тпатн Наталья Владимировна ла̄выс: «Ма̄н ань ты президенский фондыт акван-атым нэ̄пакыт, по̄слым кинат, ёл-хансым потрыт, са̄всыр хурит о̄ньщуӈкве патэ̄в. Югравт ма̄нки о̄щнэ утанув ос та фондын мыганӯв. Ты 2016 та̄лув округувт ня̄врам янытлан та̄лыг ла̄выслӯв. Ма̄н ань тамле мӯйлупсал ва̄риянӯв, акван-атнэ утанув пуссын  та̄нанылн хультуптыянӯв». 

		Павел Терещенко, ты Президентский центрыт кӯщай ва̄ӈын хумыг о̄лы, тав ты ёт о̄с ка̄сащас. Ань тыг мус та̄н центраныл ёт нёлолов миллион хо̄тпат ищхӣпыӈ ут хосыт рӯпитэ̄гыт. Тот 500 со̄тыра документыт ос 136 со̄тыра нэ̄пакыт ищхӣпыӈ ут хосыт сунсыглаӈкве ос ловиньтаӈкве  вēрмавет.

		Ань нэ̄паканув тув ке хансавет, та̄н пуссын ты ма̄хумн о̄с ка̄салавет. Нэ̄пак ловиньтан колт рӯпи-тан хо̄тпат 200 арыгкем документыт тув щё̄питасаныл ос 50 со̄тыра нэ̄пак-ло̄псыт ищхӣпыӈ утытн по̄слысыт.  

		Тувыл мӯй хо̄тпат мо̄т колнакн во̄ввēсыт. Та̄н тот Наталья Кириллова ёт ва̄йхатасыт. Ты э̄ква «Уральское кино: время, судьбы, фильмы» нэ̄паке урыл потыртас. Наталья Борисовна культурологият доктор нам о̄ньщи, тав Б.Н. Ельцин нампа Уральский федеральный университетт профессорыг о̄лы ос кина о̄вылтыт матыр-а̄ти пуссын ва̄г. Россия янытыл ты та̄л кина намыл пиным о̄лыс. Ань э̄ква такви рӯпататэ урыл потыртас ос мӯй хо̄тпат нэ̄пакыл мӯйлуптасанэ. 

		Тамара Мерова

		 

 
