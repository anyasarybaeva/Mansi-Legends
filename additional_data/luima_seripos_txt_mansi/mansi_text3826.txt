
Ха̄льӯс районт «Югра лылыēп» нампа общественный организация отделениятэ̄т са̄в та̄л кӯщаиг Любовь Васильевна Кашлатова о̄лы. Маныр рӯпата та̄н ань ва̄рēгыт ос ма̄хумн хумус нё̄тэ̄гыт, та урыл ам таве китыгласлум.

	Ханты нэ̄ ла̄выс, та̄н соссаӈ ма̄хум пēс йис ва̄рмаляныл ос ща̄нь ла̄тӈаныл э̄лаль тотнэ ма̄гсыл са̄в рӯпата ва̄рēгыт. Та̄л сыс акваг са̄всыр ханищтапыт, суссылтапыт, ялпыӈ хо̄талыт ва̄рыглэ̄гыт. Ха̄льӯс район янытыл яласэ̄гыт, ма̄хум ёт хо̄нтхатыглэ̄гыт, та̄нанылн нё̄тэ̄гыт.

	Тамле рӯпата ва̄рим та̄н грант-олн ма̄гсыл та̄нки нэ̄паканыл кēтыглыяныл. Ты урыл Любовь Васильевна тох ла̄выс: «Ты та̄л о̄вылтахтам порат ма̄н нэ̄паканув мирн нё̄тнэ департаментын кēтыгласанӯв. Тот мо̄т организацият халт но̄х-патсӯв, «Творчество для души» нампа проект ма̄гсыл олныл майвесӯв.

	Ты олныл ма̄н яныгпа̄ла соссаӈ ма̄хум ма̄гсыл са̄всыр ялпыӈ хо̄талыт ва̄рыглэ̄в. Ягрим па̄вылт ма̄н соссаӈ ма̄хум акван-атыгласанӯв ос ты тэ̄ла «Встреча родов» намаяслӯв. Тув ёхталам хо̄тпат пуссын хот-ща̄гтсыт, тамле хо̄нтхатыглап та̄нанылн сака мӯстыс.

	Ты юи-па̄лт Пугоры па̄вылн ялсӯв, тот «Тылащ пори» ва̄рыгласӯв. Пēс порат ты па̄вылт са̄в мир о̄лыс. Ос колхозыт ва̄рим порат, тот о̄лнэ щēмьят мо̄т ма̄н ва̄нтлуптавēсыт. Ань кит-хӯрум кол туп хультыс.

	Па̄влыӈ хо̄тпат мо̄т ма̄н минуӈкве щар ат ка̄сащēгыт. Рӯпата а̄тим, та̄н туп хӯл алыщлым о̄лэ̄гыт. Тамле ялпыӈ хо̄тал ма̄н тот таи ма̄гсыл ва̄рыгласлӯв, Пугоры па̄вылт о̄лнэ щēмьят ёмас номтыл э̄лаль вос о̄лэ̄гыт, ул вос номсэ̄гыт, э̄рттум та̄н хот-ёрувлавēсыт. Та па̄вылт ма̄н пуссын аквъёт пӯрлахтасӯв ос ка̄сыӈ колн мӯйлупса ёт щалтсасӯв. Ма̄хум ма̄гсыл концерт ва̄рыгласӯв, э̄ргысӯв ос йӣквсӯв.

	Тэ̄к па̄вылн о̄с ялсӯв, тот па̄влыӈ мир ёт «Ӯринэ̄ква хо̄тал» ва̄рыгласӯв. Тот о̄лнэ ма̄хум э̄ргуӈкве ос йӣквуӈкве сака ха̄сэ̄гыт, та̄н палтаныл ма̄н ханищтахтуӈкве ялантэ̄в. Та̄н ётаныл ма̄н акваг ва̄йхатыглэ̄в ос аквъёт са̄всыр э̄рнэ рӯпата ва̄рēв. Тот о̄лум ялпыӈ хо̄талт ма̄н маткем та э̄ргысӯв ос йӣквсӯв.

	Ка̄сыӈ та̄л ма̄н Ха̄льӯсн «Ӯринэ̄ква хо̄тал» янытлаӈкве во̄выглавēв. Ань ты ялпыӈ хо̄тал ва̄рыглаӈкве районный миркол па̄лыл сака мощща олн та̄стыглаве. Са̄всыр мӯйлупсат, пасаныт щё̄питан ма̄гсыл мощща олн майлаве.

	Ты та̄л ма̄н организация-нувныл ты ва̄рмаль ма̄гсыл олн майласӯв. Ха̄льӯст «Ӯринэ̄ква хо̄тал» ӯщлахтын хо̄талт ва̄рыглаве, тыи ма̄гсыл тув акваг са̄в мир ёхталы. О̄йттур э̄тпост ма̄н хӯл алыщлан хо̄тпат янытлэ̄в, во̄ртур э̄тпос 9 щислат соссаӈ ма̄хум акван-атыглэ̄в ос ма̄нь таквс э̄тпос финно-угорский мирыт янытлан хо̄талыт ва̄рыглэ̄в. Округув янытлан хо̄талт соссаӈ ма̄хум о̄с акван-атыглыянӯв.

	Районт о̄лнэ мир та̄нки та̄рвитыӈ ва̄рмаляныл ёт о̄с ма̄н палтув ёхталэ̄гыт. Ань пирмайтым са̄ккон щирыл, соссаӈ ма̄хум та̄нки нупыланыл хансум ма̄наныл ма̄гсыл на̄лок-олн ат ойтэ̄гыт. Тувыл та̄н ты олн ойтуӈкве ла̄вавет. Ма̄н ты урыл депутат-хо̄тпатн, округ миркол кӯщаитн пищмат хансыгласӯв. Ос ювле ла̄тӈыл кēтвесӯв, пēс йис ма̄тт о̄лнэ ма̄хум ты олн ат ойтэ̄гыт.

	Пугоры, Устрём, Дёмино па̄вылт о̄лнэ мир туп хӯл а̄лыщлым ос во̄раим о̄лэ̄гыт. Ты хо̄тпат реестр-нэ̄пакн вос хансавет. Ма̄н, яныг па̄вылт о̄лнэ ма̄хум, рӯпата о̄ньщēв, ты олн ойтуӈкве вēрмēв, во̄рт ос ма̄нь па̄вылкветт о̄лнэ ма̄хум олн щар ат о̄ньщēгыт.

	Ты та̄рвитыӈ ва̄рмаль урыл ма̄н акваг са̄всыр кӯщаитн пищма хансыглэ̄в. То̄ва кӯщаит ла̄вēгыт, ма̄хум та̄нки нупыланыл ма̄наныл ул вос хансыяныл, ты олн ойтуӈкве тах ат патэ̄гыт.

	Ам ма̄хманум акваг ла̄виянум, во̄раян ос хӯл алыщлан ма̄гыс нэ̄паканыл мӯсхал щирыл вос ва̄рияныл, то̄нт нэ̄мхотьютн тувыл хот-ня̄влуӈкве ат вēрмавет.»

	Любовь Васильевна ла̄выс, ань «Югра лылыēп» Ха̄льӯст рӯпитан отделение нупыл 137 э̄лумхо̄лас хасхатым о̄лэ̄гыт. Ка̄сыӈ па̄вылт та̄н организацияныл па̄лыл э̄лумхо̄лас тот рӯпиты. Мо̄тыт та̄л ты организация ва̄т нупыл ат та̄лэ тах то̄влы, ты кастыл та̄н ань щё̄питахтуӈкве о̄вылтахтасыт.
