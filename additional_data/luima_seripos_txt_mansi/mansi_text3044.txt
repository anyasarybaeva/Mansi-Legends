
Ты хуритыт Ха̄льӯс район Кульпас па̄вылт о̄лнэ ма̄ньщи ня̄врамыт по̄слым о̄лэ̄гыт. На̄н ань э̄лаль та̄н уранылт ловиньтэ̄н.

	Валя Батманова ва̄т са̄грап-нал э̄тпос 3 хо̄талэ̄т 2003 та̄лт самын патыс. Ань хо̄тыт классын ханищтахтуӈкве мины. Валя таи ма̄гыс номтэ ёмас, ты та̄л та̄н классаныл ма̄ньщи ла̄тыӈ ханищтаӈкве паты. Учителяныл ма̄ньщи нэ̄ Аль-бина Митрофановна Кулешова, а̄ги о̄парищ наме Сайнахова. Валя кит увщи о̄ньщи, Даша ос Рая, акв йигрищ – наме Соня. Оманыл Татьяна Андреевна Канева «На̄йо̄тыр Маа» музейт рӯпиты.

	 

	Ты пыгрищ наме Андрей Садомин, тав ва̄т са̄грапнал э̄тпос 22 хо̄талэ̄т 2003 та̄лт са-мын патыс. Тав о̄патэ Николай Михайлович Садомин Ленинград ӯс мус яласа̄лыс, яныг учёныит ёт рӯпитас. О̄йка ща̄нь ла̄тӈе сака э̄руптастэ, такви мире ма̄гыс са̄в ёмас, э̄рнэ тэ̄ла ва̄рыс. Андрей о̄патэ хольт школат ханищтахтуӈкве сака э̄рупты, омагēн-а̄тягēн акваг нё̄ты.

	 


		Ты ос Абрам Гындыбин. Тав лӯпта э̄тпос 23 хо̄талэ̄т 2009 та̄лт самын патыс. Таквсы тав о̄выл классын ханищтахтуӈкве мины. Кит увщи о̄ньщи, Люда ос Вика. Оманыл Наталья Вла-димировна, а̄ги о̄парищ наме Лелятова. Абрам Аня а̄кве ос Юра акитэ ёт хӯл алыщлаӈкве яланты. 

		 


			Ты ня̄врамыт «Брусничка» нампа садикын ялантэ̄гыт. Та̄наныл ӯргалым кон Валентина Николаевна Липина о̄лыс. Тав ла̄вме щирыл, садиканыл йильпи, колнакыт янгыт, посыӈыт. Са̄тлов нупыл ат ня̄врам тув яланты. Ань кӯщаяныл Светлана Константиновна Кустышева отпускат о̄лы. Валентина Николаевна садикт налыман нупыл са̄тыт та̄л рӯпиты. Ня̄врам янмалтан пēс коланыл на̄лми ва̄тат ӯнлыс, ань кит накпа лю̄лит колыл ӯнттувēсыт. Такви хӯрум ня̄врам янмалтас, ань хӯрум апыг о̄ньщи. 

			 

			Светлана РОМБАНДЕЕВА хансыс ос хури ва̄рыс


 
