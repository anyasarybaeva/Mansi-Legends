
Ам намум Дарина Пузина. Ам 11 та̄лум, таквсы 5 классыт ханищтахтуӈкве патэ̄гум. «Ма̄нь Ӯсквен» ам хӯрмит та̄л ёхтысум. Тыт ам са̄сныл а̄кань ю̄нтсум, пуӈке то̄рныл пēрыслум. Тох рӯпитаӈкве а̄нумн пӯмщиг о̄лы. 
Елена Владимировна ёт ма̄н ма̄ньщи ла̄тыӈ ха­нищтэ̄в, школат ма̄н Светлана Савельевнан ма̄ньщи ла̄тӈыл потыртаӈкве ханищтавēв. Урокн са̄т сыс акв щёс пятницат ялантэ̄в. Ам ты урок сака э̄руптылум. 
Ты коныпал ам каснэ ма̄н ялантэ̄гум. Ма̄нь та̄гыл 5 та̄лум па̄сыл тот сун ӯлтта поргуӈкве, йив-о̄выл ёт ха̄йтуӈкве ханищтахтэ̄гум. Ма̄н Андрей Дорофеевичин ханищтавēв. Каснэ ма̄н нэ̄мхотталь ат вуйлувē­сум, хотьют сака ё̄рыг ос апрыӈыг о̄лы, та̄н мо̄т ӯсн касуӈкве тотыглавет.
Ам омам наме Анто­нида Ивановна Теренть­ева, тав «Са̄лыкве» ня̄в­рамыт садикт рӯпиты. Āтям наме о̄лыс Пузин Прокопий Романович. Анēквам ма̄ньщи нэ̄ о̄лыс, наме Ульяна Мар­тыно­вна Албина. Ам ма̄ньщи ла̄тыӈ ха­нищтаӈкве таӈ­хēгум. Омамн ам анēквам ма̄ньщи супыл майвēсум, таве ам ӯргалым о̄ньщи­лум, тыт «Ма̄нь Ӯсквет» э̄типа̄лат ва̄рыглан порат но̄х-масыглылум. 
Ам ня̄врамыт ёт гитарал са̄ӈквылтаӈкве ханищтахтэ̄гум, тыи ам сымумн ро̄внэ ва̄рмаль. 
