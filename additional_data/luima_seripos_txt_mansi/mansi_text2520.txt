

	Клавдия Ивановна Вынгилева Кимкъясуй па̄вылт 1978 та̄л 

	па̄сныл о̄лы. Ма̄ньщи 

	нэ̄ школа а̄стламе юи-па̄лт Салехард ӯст культпроссвет училищат ханищтахтас, тувыл Кимкъясуй па̄вылн рӯпитаӈкве кēтвес. Та па̄вылн ялмум порат ма̄ньщи нэ̄ ёт хо̄нтхатыгласум, Клавдия Ивановна такви о̄лупсатэ урыл таи потыртас:

	–Ам Ло̄пмус па̄-вылныл о̄лэ̄гум. Са̄тыт класс Кульпаст а̄стласлум. Тувыл нёло-лов классн Сортыӈъя па̄вылн кēтвēсум, 

	школат тот ха-нищтахтасум. Ты юи-па̄лт акв та̄л Ло̄пмус па̄вылт о̄лсум, ханищтахтан ма̄гсыл олн мощ сэ̄лсум, садикыт рӯпитасум. 1974 та̄лт 

	Салехард ӯсн минасум. Та порат тот са̄в ма̄ньщи а̄ги ханищтахтас. 1978 та̄л училище а̄стласлум, рӯпитаӈкве кēтвēсум. О̄влэ̄т номсысум, я-та-ты, Ямал ма̄т о̄лнэ ма̄нь па̄вылквēн рӯпитаӈкве тах кēтавем, хоталь туп ла̄глыл манос са̄лыӈ суныл ёхтуӈкве ро̄ви. Тувыл матъёмас нэ̄пак ёхтыс, Ха̄льӯс район ма̄гсыл  рӯпитан ат хо̄тпа э̄рыс. Ма̄н хӯрум а̄ги: Наталья Камаева, Людмила Филиппова ос ам ювле яныгмам ма̄н рӯпитаӈкве во̄вхатсӯв. Мо̄т группат ханищтахтан кит а̄гииг ос Ха̄льӯс район рӯпитаӈкве минасы̄г. 

	Ам Ха̄льӯсн ёхтумум порат та̄ра Кульпасн кēтвēсум. Тот мирколт рӯпитам ма̄хумн Кимкъясуй па̄вылн ми-нуӈкве ла̄ввēсум. Та порат тыт Володя Таратов мо̄йтыӈ клубт рӯпитас. Тав хотталь мо̄т ма̄н минуӈкве сака молямлас, ам аты ӯщлахтасум, та̄ра рӯпитаӈкве патсум. Кит та̄л клубт рӯпитасум, тувыл хум ва̄рсум, ня̄врам янмалтым юн о̄лсум. 

	Георгий Васильевич Вынгилев о̄йкам ёт 37 та̄л о̄лсумēн, кит та̄л ювле хультум порат тав а̄тимыг ēмтыс. Ат ня̄врам: акв пыг Ваня ос нила а̄ги Аня, Юля, Оля ос Оксана янмалтасмēн.  Оля а̄гим Хулюмсӯнт па̄вылт колта̄глэ ёт 

	о̄лы, мо̄таныт пуссын тыт ам ляпамт о̄лэ̄гыт, пуссын щēмьяӈыт, 

	та̄нки ня̄врамыӈыг ēмтсыт. Ань 13 апыгрищ о̄ньщēгум. 

	Клубн рӯпитым са̄всыр ялпыӈ хо̄талыт ва̄рыгласум. Та порат 

	па̄вылт са̄в мир о̄лыс, а̄гит-пыгыт клубн йӣквуӈкве акваг ёхта
	ласыт. Па̄влыӈ мир 

	телевизор ат о̄щсыт, клубн кина сунсуӈкве ёхталасыт. 

	Тувыл ня̄враманум ёт юн акваг о̄лым, та 

	рӯпатаныл по̄хан ми
	насум. 1991 та̄лт ма̄нь а̄гим Оксана о̄выл 

	классн ханищтахтуӈкве минас. Та порат ам школат нэ̄пак ловиньтан колт рӯпитаӈкве патсум. Ма̄ньщи супыт, а̄канит ю̄нтсум, турло̄псыт, па̄льсакыт хартсум ос са̄всыр сувенирыт ва̄рсум. 

	Ю̄нтум пормасанум 

	Кульпасн кēтсанум. Ма̄щтырлым 2005 та̄л 

	мус рӯпитасум. То̄нт 

	Кимкьясуй па̄вылт на̄йпос туп 12 щёс мус тэ̄с, ам ос лампа по̄хыт ю̄нсхатасум. Тувыл самагум лю̄льсаӈ ка̄салэ̄г, ю̄нтсхатуӈкве воссыг ат патсум. Омам ма̄щтырлаӈкве сака ха̄сыс, тав акваг ю̄нсхатас. Номилум, ма̄ниг о̄лсум, а̄нум такви ляпатэ̄т ӯнттытэ ос ю̄нсхатуӈкве ханищтастэ. То̄нт ам иӈ ня̄врам, кон ха̄йтыгтаӈкве ос ёнгасаӈкве воратэ̄гум. Матъёмас ю̄нтуп ка̄тыт пувуӈкве ханищтастэ. Рӯпата та̄л о̄лым, ма̄ньщи супыт ю̄нтым, тох  олн сэ̄лсум. 

	Ань Клавдия Ивановна школат библиотекариг рӯпиты. Ювле хультум та̄л йильпи колыл майвес. Ма̄ньщи нэ̄ хосат социальный найм щирыл о̄лнэ очередин хасхатым о̄лыс. Тав  са̄в та̄л урхатас, 2015 та̄л лӯпта э̄тпост йильпи колн ва̄нтлас. Клавдия Васильевна ты урыл ла̄выс: «Ты э̄лы-па̄лт ма̄н ма̄нь пēс 

	колт о̄лсӯв. Ам очередин хосат та̄гыл хасхатасум, э̄рнэ нэ̄паканум Кульпасн акваг кē-тыгласанум. Ты очередь ма̄гсыл нэ̄пакыт ка̄сыӈ та̄л кēтуӈкве э̄рыс. Са̄в та̄л ӯрхатасум, туп 

	ань йильпи колн ва̄нтласӯв. Ань Кульпас па̄выл мирколн ялантэ̄гум, йильпи кол нэ̄паканэ ва̄риянум. Пыгум щēмьятэ ёт ам по̄хамт о̄лы, о̄с колыл майвес, тэ̄н э̄кватэ̄нтыл нила ня̄врам о̄ньщēг. Ты э̄лы-па̄лт о̄лнэ колэ̄н на̄йн ё̄свес, са̄в та̄л 

	савалым  ня̄враманэ̄н ёт  ма̄нь пēс колт о̄лсы̄г. 

	Ань тай ёмас, яныг 

	йильпи колыл майве-сы̄г». 

	Ам ты ма̄ньщи 

	нэ̄квēн паща ла̄тыӈ кēтэ̄гум ос йильпи та̄л кастыл янытлылум. Пуста̄гыл э̄лаль вос о̄лы, То̄румн ос О̄тырн вос ӯргалаве.

	Людмила 

	Теткина
