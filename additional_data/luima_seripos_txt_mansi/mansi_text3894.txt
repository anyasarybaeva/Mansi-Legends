
Мо̄лалнув Ханты-Мансийск ӯс «Ма̄-вит ос э̄лумхо̄лас» нампа музейт пӯмащ суссылтап щё̄пита̄лвес. Пēс порат соссаӈ ма̄хманув хумус ха̄йталавēсыт, манхурип маснут о̄щсыт, тот ты урыл суссылтап ва̄рвес. Та музейт рӯпитан нэ̄ Ирина Копыльцова ма̄ньщи, ханты ма̄щтыр хо̄тпанув ос ня̄врамыт тув акван-атыгласанэ. Та̄н пуӈкто̄р пиннэ урыл потыртасыт.

	Ма̄хум э̄лы-палт учёный ханты э̄ква Татьяна Молданова доклад-потре ловиньтастэ. Пēс пораныл ань ты хо̄тал мус соссаӈ ма̄хманув хумус пуӈкто̄рыт пиныгласыт, тав ты урыл потыртас. Тав ла̄выс, ты ва̄рмаль хӯрум учёный хо̄тпа ханищтасыт.

	Хо̄тал нэ̄глын ēрт о̄лнэ ханты ма̄хум урыл Надежда Лукина хансыс. Та̄гт ос Саквъя ма̄ньщи ма̄хманув урыл ос Елена Фёдорова хансыс. Са̄всыр ма̄т о̄лнэ соссаӈ ма̄хманув урыл ос Зоя Соколова са̄в номтыӈ потыр хансыс.

	Та̄н ты ва̄рмаль ёмщакв ханищтасаныл. Ты хо̄тпат тох ла̄вēгыт, са̄всыр я̄т хосыт о̄лнэ ма̄хум та̄нки щирыл пуӈкто̄рыт пинэ̄гыт. Пēс порат ма̄хманув пуӈкто̄раныл акван ат нэ̄гыгла̄лсаныл, нас пуӈкын пинумтым о̄щсаныл. Ань ты накт ущты акван-нэ̄гуӈкве патсаныл.

	Та̄н ла̄вēгыт, тыт о̄лнэ соссаӈ ма̄хманув пуӈкто̄раныл алы ма̄т о̄лнэ ма̄хум щирыл о̄ньщияныл. Ма̄н соссаӈ нэ̄ хо̄тпанув туркмен, курд, осетин, кумык ос мо̄т ма̄хум хольт то̄раныл пинэ̄гыт. Са̄ртын лӯима̄т о̄лнэ мир халт туп ма̄ньщи ос ханты ма̄хманув пуӈкто̄р о̄щсыт. Мо̄т мирыт то̄р ат о̄ньщигла̄лсыт, та̄н туп кēнт пиныгласыт.

	Ма̄ньщи ма̄хманув хумус пуӈкто̄р пиныгласыт, ты урыл Маргарита Фёдоровна Рябова, А̄с ма̄ньщи нэ̄, махумн потыртас. Тав Белоярский район Ванзеват па̄вылныл о̄лы. Ма̄ньта̄гыл щащēкватэ̄н янмалтавес. Таима̄гыс тав ёмщакв ва̄гтэ, э̄лнаӈ хумус нэ̄ хо̄тпат пуӈкто̄р пиныгласыт.

	Маргарита Фёдоровна Юлия а̄гитэ ёт тув ёхталас. Юлия «А̄с-угорский» театрыт рӯпиты. Тав ма̄ньщи о̄лнэ-хӯлнэ накыт о̄с мощ ва̄ганэ. Пēс порам ма̄ньщи хо̄тпанув хумус пуӈкто̄рыт о̄щсаныл, тэ̄н аквъёт суссылтасы̄г.

	Са̄ртын хум хо̄тпанув туи порат хӯл алыщлаӈкве, пил ва̄туӈкве, пум са̄груӈкве ос нас во̄рн миннэ̄ныл порат о̄с пуӈкто̄р пиныгласыт. Хумус та̄н то̄раныл нэ̄гсала̄лсаныл, тэ̄н ты ва̄рмаль о̄с суссылтастэ̄н. Пӯмащ та ва̄рмаль о̄лыс, ка̄сыӈ ма̄т о̄лнэ ма̄хум та̄нки щирыл масхатыгласыт. Ань ты ва̄рмаль иӈ э̄лаль ханищтаве.
