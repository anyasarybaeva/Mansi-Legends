
Лӯсум ма̄ньщиянув та̄нки о̄лнэ во̄р ма̄нанылт сытамыг о̄луӈкве ты кос тахнувыт ос ка̄сыӈъēмт матарыл тораставет. Ӯсытт о̄лнэ мирн, ма̄хум нупыл ēри суснэ кӯщаитн во̄раныл, я̄наныл хот-па̄ӈктавет, ос сыстамтаӈкв аты номсыяныл. 
Ювле хультум та̄лыт­ныл тот о̄лнэ сосса хо̄тпат хӯл алыщлан сыстам я̄ ос щёлыӈ во̄раян ма̄ та̄л та хультэ̄гыт. Тув ялмув сыс ос ма̄ньщит ёт потыр­тамув юи-па̄лт тамле тэ̄лат та̄ра-паттысанӯв. 
О̄йттур э̄тпост акв хо̄­талн Ханты-Мансийск ос Советский ӯсыгныл Са̄пса (Ивдельн) ёхталам хантыт ос ма̄ньщит Алексей ос Николай Пакин ягпыгыг о̄лнэ ма̄н тоты­главесӯв. Ма̄н тув Наста Анямова ос Тарья Дунаева лӯсум ма̄ньщи а̄гииг ёт ялсӯв, тэ̄н тув миннэ лё̄ӈх ём­щакв ва̄гтэ̄н. 
Э̄ти раквыс, о̄влэ̄т ном­сысӯв, лё̄ӈхе хот-сак­ватыма ма̄гыс во̄рт ки­тах­кем вēрыста ла̄глыл ё̄муӈкв тах патэ̄в. Тувыл тахольт ёмас ма̄шинан та̄лтувесӯв ос э̄рнэ ма̄ мус та минмыгтасӯв. 
Алексей Пакин
Ма̄н ётув Николай Па­кин Наталь нэ̄тэ о̄с ялыс, тав ла̄выс, та̄н лё̄ӈханыл хот-щё̄питан ма̄гыс ты кос кӯщаитн ка̄сыӈēмт ла̄тыӈ кēтэ̄гыт, аты хӯла­вет. Са̄в хунь во̄вēгыт, кит-хӯрум во̄ӈха щебень-а̄хвтасыл лап-хилуӈкве э̄ри. Ма̄хум та ма̄тт ёл-тагапанэ̄ныл паттат во̄р лё̄ӈх мус туп тотавет ос хӯнтыӈ та̄гыл э̄лаль ла̄г­лыл та ё̄мēгыт.
Акв ма̄т ёмас лё̄хныл во̄рн ё̄ӈхыгпамувт ощща лё̄ӈхын патсӯв ос ла̄щал Тамара ос Алексей Пакин э̄кваг-о̄йкаг колн та ёх­тыгпасӯв. Ёл-ва̄глысӯв, пащалахтасӯв ос о̄лнэ ма̄тэ̄н сунсыглаӈкв та патыслӯв. Сытам во̄рыӈ ма̄т туп лӯнтыт хо̄т суя­ныл суйты. 
Алексей Ильич ня̄вра­манэ ёт юн о̄лыс, э̄кватэ Я̄сунт па̄вылныл «Ма̄нь Ӯскве» ӯщлахтын ма̄ныл юв ӯрыстэ. Та̄н щēмьяӈ та̄гыл ма̄нь колт о̄лэ̄гыт, ляпат Илья пыгēн йильпи яныгнув кол ӯнтты. О̄лупсаныл урыл ам Илья китыгласлум, тав ювле тох потыртас:
– Ам армият лусыта­мум юи-па̄лт тыг ювле «Юрта Пакиных» ма̄н ёхтысум. Мо̄лты та̄лт пув­лынкол ӯнттыслӯв, тувыл йильпи о̄лнэ кол ӯнттуӈ­кве патыслӯв. Сӯкыр э̄т­пос мус ул а̄стлылӯв тах. Тыт пēс йис та̄гыл ма̄н о̄лнэ ма̄в, тыгыл нэ̄мхот­таль мо̄т ма̄н минуӈкве ат таӈхēв. 
Туп таи лю̄ль, ань во̄­раяӈкве ос хӯл алыщ­лаӈкве та̄рвитыг ēмтыс. Тыт ляпат о̄лнэ ма̄в мӯв­лахи яныг вōӈхат хилавет, ос я̄т, во̄рув хот-па̄ӈктаве, во̄руй о̄с мощща ēмтыс. Хӯл алыщлаӈкве ма̄н хосат та̄гыл ат вēрмēв, я̄ныл айнэ вит ат выгӯв. Матъёмас скважинал ва̄рвесӯв ос тувыл айнэ вит о̄ньщēв. 
Ща̄нюм-а̄щум ёт тыт та̄лэ-туве о̄лэ̄гум, а̄пщим ханищтахтын порат Полуночный школа-ин­тернатт о̄лы. Ма̄нь пыгум оматэ ёт мо̄т па̄вылт о̄лы, мӯйлуӈкве тыг тотыглы­лум. 
Амки ань ты колум ляпат ма̄-вит сыстамтым  рӯпитэ̄гум. Сэ̄лнэ олна­нумтыл кол ӯнттэ̄в, норыт ма̄нки ё̄рувтыл щё̄пи­тасанӯв. Тувыл колала ва̄рнэ ма̄гыс ос кирпащ ёвтуӈкве Егор Николаевн нё̄твесӯв. Мо̄лты туи ты кос кирпащ ӯрсӯв ос ты тув атса̄ткем са̄витыл тотвесӯв. Ань па̄ртыт сы­лэ̄в ос таквсы мус колув а̄стылӯв тах. 
Алексей Пакин ща̄няге-а̄щаге са̄лы янмалтым тыт о̄лсы̄г ос а̄ще «Денежкин камень» ляпат о̄лнэ запо­ведникт рӯпитас. Тыт о̄лум ма̄ньщит 1960-1970 та̄лытт пуссын са̄лыт о̄щ­сыт. О̄йка ла̄ви, та̄н ань тыт хӯл ат алыщлэ̄гыт, я̄ витэ хот-па̄ӈктувес. 
Ма̄ньлат пыгыт хотталь Парма ēрн ялэ̄гыт, тувыл хӯл тотэ̄гыт. Тув миннэ лё̄ӈхе хоса, кит хо̄тал ла̄г­лыл ё̄мēг, такви Алексей Ильич тув ань ат ялан­та̄лы. Во̄раян сыс со̄т о̄щ­нэ̄ныл порат матыр ка̄тын-паттэ̄гыт ке, ёмас. Кӯр па̄лтыглан ма̄гыс делянал майлувēсыт, пыгēнтыл на̄йив тот сартсы̄г. 
Николай Пакин
Тувыл ма̄н Николай Пакин колэ мус тоты­главесӯв. Ма̄шинан та̄л­мат­сӯв ос э̄лаль та то­ты­гпа­весӯв. Николай Нико­лаевич мус вēрыс­та­кем ми­насӯв. О̄лнэ колэ ляпат пув­лынкол, па̄ля ос щищ­курек о̄щнэ кол ӯнт­тым о̄лэ̄гыт. Ӯсн сво­нитан ма̄гыс ма̄нь кол­хусап ва̄рима. 
Ма̄н тув ёхтумув порат ёт-тотым са̄лы нё̄выль пӯт па̄йтуӈкве ӯнттыслӯв. Николай Николаевич ко­лэ̄т мӯйлынэ̄в сыс о̄луп­сатэ урыл китыгласлум. Тав тох ла̄выс:
– Мēн тыт Наталь э̄квамēнтыл о̄лымēн, тав рущ нэ̄. О̄влэ̄т Улякщи пēс колэ̄т о̄лсумēн. Хус та̄лыг ты ēмты, ты кол­мēн ӯнтысламēн. То̄нт ёмщакв хӯл алыщласӯв, хотты руманув нё̄туӈкве ёхталасыт ке, та̄н ётаныл хӯлыл ойтхатсум. Тэ̄лы тыт во̄раясум, во̄руй, нёхыс ка̄тн-паттыгласум. Ань тай ляпат щар нэ̄матыр а̄тим, ма̄-витув витыг тотвес.
Ща̄нягум-а̄щагум о̄л­мēн порат тыт акваг во̄раясыт, хӯл алыщла­сыт. Ам каӈканум Пēтр, Виктор, Латимир Пумат о̄лэ̄гыт. 
Ам армият Украина ма̄т лусытамум юи-па̄лт аквхуйплов та̄л Нягань ӯсн яласым рӯпитасум. Тот са̄в олн сэ̄лыгласум, ма̄шина ёвтсум, тувыл тыг тотыслум, э̄л тына­ласлум ос ты олнытыл кол ӯнттуӈкве патсум. 
Мо̄лал пенщиян пат­хатасмēн, ты олнамēн ё̄рыл ты о̄лымēн. Э̄квам Са̄пса ӯст такви кол о̄ньщи, ӯст лапкаӈ мат рӯ­питас ос тувыл тыг ва̄нт­лысамēн. Тыт щищкурек о̄ньщимēн, кролик о̄с вуйласмēн. 
Мēнки ня̄врам ат о̄нь­щимēн, э̄квам тай пыг о̄ньщи. Ань хо̄т Красно­дарский ēрт о̄лы. Наталь ма̄нь апыгкēте тыт ма̄н ётув хо̄т та̄л мус о̄лыс, таве янмалтаслумēн. Тувыл ӯсн ханищтахтуӈ­кве тотвес. 
Тыг о̄влэ̄т ӯсыӈ ма̄хум са̄в ёхталасыт, сун­сыг­лахтым ё̄мыгтасыт. Ос хащтал коронавирус-а̄гм ква̄лтапа̄птувес, тыт мощ сы­тамыг ēмтыс. Хотьют прививка тӯщтыс, таит иӈ ёхталэ̄гыт. Лēккар ма̄н палтув о̄с кēтыглаве, уральтавēв, сунсыглавēв ос пуссын тэ̄рпиӈ при­вивкал ва̄равēв. Тох ты о̄лэ̄в.
Тамара МЕРОВА
