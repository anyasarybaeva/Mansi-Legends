
Югорск ӯст «Ӯринэ̄ква хо̄тал» янытлым порат тот о̄лнэ ма̄ньщи мирув халт ам ёмас ма̄ньщи нэ̄ ёт вайхатсум. Тав наме Альбина Петровна Багаева. Альбина Петровна ань пенсият ӯщлахты. Пенсият о̄лым юн нас тох тэ̄лата̄л ӯнлантаӈкв ат ка̄сащи. Таима̄гсыл тав тот о̄лнэ соссаӈ мир «Югра лылыеп» нампа колт председателиг рӯпиты.

	Альбина Петровна такви Ха̄льӯс район Новинские па̄вылт самын патыс. Самын патум па̄влэ̄т тав ня̄врамыт ханищтахтын колын миннэ мус о̄лыс. Ханищтахтуӈкв Восыӈтӯр па̄вылн тотвес. Нёлолов класс а̄стламе юи-па̄лт Ханты-Мансийск ӯсн лēккарыг ханищтахтуӈкв минас. Тот тав хӯрум та̄л ханищтахтас. Та юи-па̄лт та̄ра ма̄нь лēккарыг рӯпитаӈкв патхатас. Альбина Петровна аквъёт пуссын рӯпитан та̄ланэ те ловиньтаӈкве – налыман нупыл ат та̄л то̄влыс. Тувыл налыман нупыл тит та̄л тав Югорск ӯст о̄лнэ пӯльницат лēккарыг рӯпитас. Пӯльницаныл по̄хан минаме юи-па̄лт хӯрум та̄л «Сӯйва̄т па̄выл» музейт кӯщаиг о̄лыс. Ань тав соссаӈ мир ёт рӯпитан «Югра лылыеп» нампа колт кӯщаиг о̄лы. Тув кӯщаиг пēриим па̄сныл лов та̄лыг ēмтыс. 

	Ань о̄щнэ рӯпататэ урыл ла̄выс: «Ма̄н палтув ань аквъёт пуссын тит-са̄т атхойполов соссаӈ хо̄тпа рӯпиты. Ма̄нти о̄лупсав садикыт ос ханищтахтын колытыт потыртым ос суссылтым яласэ̄в. Ялпыӈ хо̄талыт о̄лыглан порат ма̄н аквписыг ма̄нти ва̄рум пормасанув ос щё̄питан тэ̄нутанув тот суссылтым тыналэ̄в. Югорск ӯс мирколув ма̄навн ва̄тихал нё̄ты. Яныг ӯсыӈ ма̄т о̄лнэ мир ма̄ньщи ма̄хум урыл нас хӯлыгласыт. Таима̄гсыл ма̄н пēс о̄лупсав та̄нанылн сака пӯмыщ, маныр-сыр титыглахтын ла̄тыӈ аквписыг хо̄нтэ̄гыт. Ӯсыӈ ма̄т о̄лнэ то̄ва ма̄хманув та̄нти ща̄нь ла̄тӈыл потыртаӈкв ат таӈхēгыт манос э̄ссамтэ̄гыт. Ма̄ньлат ма̄ньщи ма̄хманув ма̄н палтув са̄выӈпа̄лэ рӯтанув ос апганув нё̄туӈкв ёхталэ̄гыт. Тыи ма̄гсыл ам сымум сака ща̄рги». 

	 

	Александр ВЬЮТКИН
