
Ты э̄тпост Ханты-Мансийск ӯсн община о̄щнэ сосса ма̄хманув акван-атыглавēсыт. Та̄н ма̄гсыланыл ма̄-вит ӯргалан департамент колт рӯпитан хо̄тпат ēӈта пасан ва̄рыгласыт, тох намаясаныл  «О поддержке и развитии общин КМНС ХМАО – Югры». 
Ты тэ̄ла палт ма̄-вит ӯргалан кол кӯщай ва̄ӈын хо̄тпатэ Александр Ко­мис­саров, округ Дума депутат о̄йка Еремей Айпин ос «Спасение Югры» кол кӯщай нэ̄ Людмила Алфёрова та̄н пуӈктотсыт. Округ яны­т­ыл мирн нё̄тмил ва̄рнэ хо̄тпат, миркол кӯщаит, общинат палт пуӈктотнэ нэ̄т ос хум хо̄тпат акван-ёхталасыт. 
Та урыл потрамасыт, нэ̄пакыт э̄рнэ щирыл хумус щё̄питаӈкве э̄ри, хо­таль кēтуӈкве, та ма­ныр. На̄лок-олн ур­ыл я̄нас потыр о̄лыс - ма­нах процент ойтуӈкве э̄ри, то̄ва ос ойтнэ ма̄ныл арыгтаптаве, ойт­ха­туӈ­кве щар ат паты. 
На̄лок тэ̄ла палт кӯщай ва̄ӈын нэ̄ Наталья Антипина ла̄выс, ищ­хӣ­пыӈ ут хосыт «Создай свой биз­нес» ло̄пс ло­винь­таӈ­кве ро̄ви, йильпи тэ̄ла хумус о̄вылтаӈкве э̄ри, тот пуссын хансым о̄лы. Сосса ма̄хум община­тын на̄лок-олн ойтуӈкве ат э̄ри. Ос ма̄к таи вос ва̄гыт, та̄л сыс ка̄сыӈ общинан туп 150 млн са̄вит солко̄ви сэ̄­луӈкве ро̄ви. Тыгыл са̄внув олн сэ̄лнэ порат олнпот ойтуӈкве э̄ри. Тувыл тот яныгса̄т хо̄тпа вос рӯпиты, са̄в э̄лум­хо̄лас виӈкв ат ро̄ви. Тамле община тӣврēт мо̄т организация (филиал) ул вос ва̄раве. Нэ̄ ла̄вме щирыл, тох ва̄руӈкве ат э̄ри, атиӈк нāлок-олн ойтуӈкве паттавет.
Л.А. Алфёрова ла̄выс: «Ма̄навн ань хосат та̄гыл ёмащакв рӯпитан общи­нат урыл са̄в потыртаӈ­кве э̄ри, ма̄хум тот хумус рӯпитэ̄гыт, матыр-а̄ти ва̄руӈкве пуссын ха̄сэ̄­гыт – олн-ло̄мт та̄нти сэ̄лэ̄­гыт, са̄в мирн нё̄т­э̄гыт, тэ̄ланыл молях ва̄рияныл, ёмас номтыл рӯпитэ̄гыт. Тамле рӯпата ва̄руӈкве тахнэ хо̄тпат вос ва̄ганыл, ты нас тэ̄ла хунь, тав са̄в мирн па̄рыс тоты». 
Округув янытыл 475 ма̄ пēс йис та̄гыл о̄лнэ ма̄г ла̄ваве (ТТП – территории традиционного природо­пользования), ма̄тэ 13,0 млн са̄вит гектар. Та ма̄т 4 со̄тыра 652 хо̄тпа о̄лы. Нэ̄пакын 87 община хан­сым о̄лы, ань пуссын рӯпи­тэ̄гыт. Ма̄хум са̄лы ӯрим о̄лэ̄гыт, хӯл алыщлэ̄гыт, во̄раēгыт, пил ос ла̄хс атэ̄гыт.  

 
