
Война порат ка̄сыӈ щēмьяныл хум хо̄тпат хо̄нтлаӈкве тотвēсыт. Ма̄н са̄в рӯтанув та ма̄н кēтвēсыт, са̄выӈпа̄лэ юв ат ёхтысыт. Ам амки рӯт ма̄хманум урыл хансэ̄гум, хумус номēгум, хумус омам ос а̄тям потырта̄лсыг. 
Мēӈквъя па̄выл колувт са̄в э̄ӈк­варп пор­масыт о̄лэ̄гыт. Ма̄нь та̄гыл ма̄н ва̄глув, хотьют маныр ва̄рыс. Мулы са̄мт пасан ва̄тат сысыӈ улас ӯнлы, тыи аким Пётр Никитич Алгадьев тав ва̄рум уласэ. Аким та̄­ланэ мощ­щаг кос о̄лсыт, тувыл ма̄щ­тырлаӈкве сака ха̄сыс. Тав 1924 та̄лт са­мын патыс, хо̄нтлаӈкве миннэ э̄лы-па̄лт во̄­раим, хӯл алыщлым о̄лыс. 
Та урыл пēс газетат ловиньтаӈкве ро̄ви. Ты нэ̄пак Татьяна Андре­евна Головина, Хулюм­сӯнт па̄вылт ня̄врамыт ханищтан нэ̄, Ха̄льӯс архив-колт хо̄нтыстэ. Газета 1942 та̄лт ва̄т са̄грапнал э̄тпос 11 хо̄­та­лэ̄т та̄ратавес. Потыр рущ ла̄тӈыл тох намаим о̄лыс: «Что дали охот­ники Няксим­воль­ского совета для фронта». Ос тох о̄выл­тахты: «Ка̄рка­мыг рӯпитан са̄в во̄раян хумыт Красный Армиян минасыт. Хо̄нтлаӈкв миннэ ма̄хум пēнтсыл ма̄нь­лат пыгыт, нэ̄ хо̄т­пат ос яныгпа̄ла о̄йкат во̄раяӈкве патсыт. Та̄н пуссын акв номт о̄ньщē­гыт – та̄кыщ, ка̄ркамыг рӯпитаӈкв ос Красный Армиян нё̄туӈкв. Ва̄гта̄л патнэ та̄л во̄раян ма̄хум Ня̄хщамво̄ль па̄вылт рӯпитэ̄гыт. 
  
Та̄н са̄в во̄руй алыщ­ласыт, нилыт квар­тал ма̄гсыл хансум план 130% са̄вит са̄внувег ва̄р­сыт. Э̄лыт миннэ Хулюм­сунтский колхозт рӯпи­тан ма̄хум план-нэ̄па­каныл 133% са̄ви­тыг ва̄рсаныл. Та̄н о̄выл местат висыт.
Та халт 16 та̄л яныт Пётр Никитич Алгадьев щар ка̄ркамыг рӯпитас. Тав акв со̄тыра 460  солко̄ви са̄вит во̄руй сов колхозн мис.
Во̄раян хум Никита Алгадьев такви планэ 132% са̄витыг ва̄рыстэ. Нэ̄ хо̄тпат о̄с сака ёмащакв рӯпитасыт. Прасковья Алгадьева хӯрум э̄тпос ма̄гсыл хан­сум планэ 362% са̄ви­тыг ва̄рыстэ. Евдокия (Анисья) Алгадьева во̄руй сов 377 солко̄ви са̄вит колхозн мис. Тав планэ 250 солко̄ви о̄лыс. Хулюмсунтский колхоз ма̄хум ты та̄л хӯл алыщлан артель устав-нэ̄пак щирыл рӯпитаӈкве патсыт. Та̄н пуссын акван-юрщ­хатым, ка̄ркамыг рӯпи­тэ̄гыт, план ёмщакв то̄­варттэ̄гыт».      
Пётр аким 18 та̄лэ то̄влыс ос 1942 та̄лт во̄ртур э̄тпос 18 хо̄талэ̄т хо̄нтлаӈкве та тотвес. Инженерно-сапёрный отделеният сапёрыг о̄лыс. 1943 та̄лт пищма ёхталас, э̄рттам порсла­вес, улпыл, пусмалтаӈ­кве тотыгла̄лвес. О̄влэ̄т Калининский, тувыл Белорусский фронтыт хо̄нтлас. 

1944 та̄лт щащēквам Мария Васильевна Алгадьева китыт похоронка-нэ̄па­кыл кēтвес. Тот хансым о̄лыс: «Пётр Никитич Алкадьев ос 1944 та̄лт лӯпта э̄тпос 12 хо̄талэ̄т  пилта̄л хо̄нтлым хотталь щалтыс, Литовский ССР Вильнюс ӯст ёл-щё̄пи­тавес». Щащēк­вам ты юи-па̄лт яныг пыге хоса юв ӯрыстэ. Хорамыӈ ла̄глыӈ нёхс совыл хансаӈ кēнтыл ю̄нтыстэ. Ты кēнт ма̄н ты мус ӯргалым о̄ньщилӯв. Похоронка-нэ̄паке 1979 та̄л мус о̄ньщастэ.  
Ань ма̄хум ищхӣ­пыӈ утыт яныг хо̄нтыт хо̄нтлум рӯтаныл урыл са̄всыр нэ̄пакт кинсэ̄гыт. Михаил а̄п­щим а̄гитэ Александра Алгадьева ты похоро­нка-нэ̄пак тот хо̄нты­стэ. Аквта ма̄т ос мо̄т нэ̄пак о̄лыс, аким П. Н. Алкадьев «За отвагу» ма̄глын тагатан по̄сыл майвес. Тот хансым о̄лы: «Красноармеец Алкадьев пилта̄л хо̄нт­лас. Лучеса ос Суходро­вка я̄г ӯлтта унсах ва̄­руӈ­кве э̄рыс. Тав молях ос сака ка̄ркамыг во̄р са̄грыс. Алкадьев нупыл сунсым мо̄т са̄лтатыт ка̄ркамыг ос пилта̄л рӯ­пи­таӈкве патсыт». Нэ̄пак 1944 та̄лт лӯпта э̄тпос 28 хо̄талт хасвес. Ты юи-па̄лт о̄йттур э̄тпос 4 хо̄талт приказ-нэ̄пак ва̄рвес, П.Н. Алкадьев ма̄глын тагатан по̄сыл майвес. 
Тувыл э̄щум Тамара Алгадьева ищхӣпыӈ утыт хурит хо̄нтыс, тот Вильнюс ӯст ёл-щё̄пи­тым ма̄тэ по̄слым о̄лы. Кит со̄тыра 906 э̄лум­хо̄лас тот ёл-щё̄пи­тавēсыт. Та̄н пуссын Белорусский фронтыт хо̄нтласыт ос Вильнюс ӯс вуянтым порславēсыт, наманыл пуссын яныг а̄хвтас-па̄рт тармыл хасвēсыт, аким наме тот о̄с о̄лы.

Ам ты та̄л ма̄ньполь э̄тпост Александр хумим ёт Вильнюс ӯсн ялуӈкве тахсумēн. Тувыл тох ēмтыс, ма̄ янытыл мир хащта̄л а̄гмыл ēмтуӈкве патсыт, тыима̄гсыл ат минасамēн. 
Аким Александр Васильевич Алгадьев 1941 та̄лт хо̄нтлаӈкве тотвес. Тав 1942 та̄лт а̄тимыг ēмтыс, Ленин­градский область Тихвин ӯст ёл-щё̄питавес. Мо̄лты та̄л Победа хо̄тал э̄лы-па̄лт увщиягум Анна Назаренко (Алгадьева) ос Татьяна Куприянова (Алгадьева) та ӯсн ял­сы̄г. Ма̄нки о̄лнэ па̄в­лувныл ма̄-ло̄мт тав ёл-щё̄питым ма̄тэ̄н тот­сы̄г. Хо̄нтым нэ̄пак щирыл Алгатьев хансым о̄лыс. Тихвин ӯст а̄хвтас-па̄рт тармыл о̄парищ наме о̄с та­щи­рыл хасвес. 
Щащēквам ма̄нь а̄пщитэ Алек­сандр Васильевич Анемгуров о̄с хо̄нтлас. Хоты ма̄т порславес, хо̄т ёл-щё̄­питавес, ты мус аты ва̄глӯв. Тав китыт а̄пщитэ Роман Василь­евич Анемгуров 1942 та̄лт войнан минас. 1943 та̄лт яныг таквс э̄тпос 11 хо̄талэ̄т порс­лувес. Александр Гри­горьевич Анемгуров, щащēквам апге, война о̄вылтахтам порат 18 та̄лэ туп то̄влыс. Ос та̄ра хо̄нтлаӈкве вуйвес. 1944 та̄лт ма̄ньполь э̄тпос 28 хо̄талт порсыс. Литва ма̄т Вильнюсский район Зотос па̄вылт ёл-щё̄пи­тавес. 

Омам Галина Констан­тиновна Алгадьева аки­янэ о̄с хо̄нтласыт. Та̄н пуссын Яныгпа̄вылныл о̄лсыт. Степан Василь­евич Самбин­далов 1910 та̄лт самын патыс. О̄влэ̄т финский войнан тотвес. Юв аты ёхталас, э̄лаль хо̄нтлаӈкве кēтвес. Тав 1943 та̄лт Сталинград ӯс вуянтым порславес. Тав ёл-щё̄питым ма̄тэ хо̄т о̄лы, ма̄н ань тыг мус аты ва̄глӯв. Ма̄нь апге Кирилл Васильевич Самбиндалов 1920 та̄лт самын патыс. Ленин­градский фронтыт хо̄нт­лас. «За оборону Ленин­града» ма̄глын тагатан по̄с о̄ньщас. Война юи-па̄лт Ня̄хщамво̄ль па̄вылт о̄лыс, э̄кватэ Алек­сандра Васильевна Самбиндалова ёт са̄т ня̄врам янмалтасы̄г. Тав 1968 та̄лт а̄тимыг ēмтыс. Семён Васильевич  Самбиндалов 1913 та̄лт самын патыс. Война э̄лы-па̄лт са̄лы ӯрим Нё̄рт яласас. Хо̄нтлаӈкве 1943 та̄лт тотвес. Сталинград ӯс вуянтас, 1944 та̄лт юв ёхтыс. Дарья э̄кватэ ёт хо̄т ня̄врам о̄щсы̄г. Семён Васильевич 1966 та̄лт а̄тимыг ēмтыс. 

Рӯтанув урыл са̄в пот­рыт Татьяна Андреевна Головина хо̄нтыс. Тав Хулюм­сӯнт па̄выл шко­лат ханищтахтын ня̄вра­мыт ёт ты сака э̄рнэ рӯпата ва̄ри, хо̄нтлам хо̄тпат ос та порат ка̄р­камыг рӯпитан ма̄хум урыл са̄всыр пēс нэ̄па­кыт потрыт кинсы. Тыи­ма̄гсыл ма̄н тавēн яныг пӯмащипа ла̄тыӈ ла̄вēв. Ань хо̄нтлам рӯтанув урыл са̄внув ва̄гӯв. 
Ам ма̄ньщи мир Победа хо̄талыл янытлы­янум, са̄в ёмас, сымыӈ ла̄тӈыл ла̄виянум. Рӯт ма̄хманын наманыл ул ёрувлэ̄н, та̄н пуссын Победа хо̄тал кастыл хо̄нтласыт, мо̄таныт ос юн яныг рӯпата ва̄рсыт.    
Елена АДИНА кēтум потре нэ̄пакн Людмила ТЕТКИНА хансыстэ
