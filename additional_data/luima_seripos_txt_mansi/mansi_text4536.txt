
Я̄ӈк на̄тнэ э̄тпос 18 хо̄талныл ос ты э̄тпос 8 хо̄талэ мус ма̄н округувт «Спасти и сохранить» нампа телефестиваль о̄лыс. Са̄всыр ма̄ныл тыг титса̄т арыгкем хо̄тпа ёхталас.
Ты ма̄хум пуссын тина по̄слэ̄гыт. Ты фестиваль э̄лы-па̄лт та̄н та̄нти тинаныл Ханты-Мансийск ӯсн тēтсаныл. Тыт та̄н жюри-хо̄тпатн сусвēсыт. Ос тувыл щар ма̄к ёмас тина по̄слум хо̄тпат наманыл ла̄ввēсыт.
Ты ёмас касыл ка̄сыӈ та̄л «Югория» нампа телерадиокомпаният рӯпитан ма̄хум та̄н ва̄рыглэ̄гыт. Кӯщаиг тот Тамара Емельяновна Сутягина рӯпиты. Ань ты та̄л та̄н ма̄-вит ӯргалан ва̄рмаль урыл тинат суссаныл.
Акв хо̄талт тыг ёхталам мӯй ма̄хум округ мирколн во̄выглавēсыт, тот та̄н Сергей Пикунов, Алексей Забозлаев ос мо̄т яныг кӯщаит ёт хо̄нтхатыгласыт. Ма̄н округувт ма̄-вит хумус ӯргалаве, та̄н ты тэ̄ла урыл потыртасыт.
Мо̄тыт хо̄талт та̄н ос «То̄рум Маа» музейн тотыглавēсыт. Ма̄ньщи ос ханты мир пēс о̄лупсаныл урыл потыртавēсыт. Ёрнколт тӣвырт та̄н ща̄ил айтвēсыт, атыӈ ня̄нил тыттувēсыт. Тувыл Шапша па̄выл ня̄врамыт ос «Лылыӈ со̄юм» колт ханищтахтын а̄гит-пыгыт та̄н ма̄гсыланыл йӣквсыт, са̄ӈквылтасыт.
Юи-о̄выл хо̄талт но̄х-патум хо̄тпат янытлавēсыт. Тув округ кӯщай нэ̄ Наталья Владимировна Комарова ёхталас. Щар ма̄к яныг мӯйлупсал Краснодар ӯсныл о̄лнэ хумыг Станислав Ставинов ос Андрей Тимощенко майвесы̄г, тэ̄н сака пӯмыщ тина по̄слумы̄г, «Жизнь с бактериями» тох намаим о̄лы.
Мо̄т э̄лы хо̄н ма̄ныл, ты Швецияныл, Румынияныл ос Беларусьныл, о̄лнэ ма̄хум о̄с янытлавēсыт. Россият Москват, Тюменьт, Салехард, Петрозаводск ос Орел ӯсытт о̄лнэ хо̄тпат о̄с янытлавēсыт.
Ань ты касылн 450 тина тēтыглавес. Жюри-хо̄тпатн ёмас тина пēрияӈкв сака та̄рвитыӈ о̄лыс. Янытлым ма̄хум халт ма̄н ма̄вт о̄лнэ хум Эдуард Мухамадиев янытлавес, тав «режиссерская работа» нампа номинацият но̄х-патыс.
