
Хо̄тал нэ̄глын ēрт о̄лнэ мирыт урыл ам ань э̄лаль потыртэ̄гум. Таквсы Москва ӯст «Сокровища Севера» суссылтапт эвенк нэ̄ ос ё̄рн хум о̄лсы̄г. Тэ̄н ётэ̄н ам потрамасум, ань ты хо̄тпаг хотыл о̄лэ̄г, маныр ва̄рēг, на̄н э̄лаль ловиньтэ̄н.  
Та ēрт о̄лнэ ма̄хум
Ольга Константиновна Чепалова ёт-тотыглам пормасанэ ма̄хумн сус­сылтас. Такви о̄вылтыт ос суссылтапн ёхталам урыл тох потыртас:
– Ма̄н Хабаровский край Тугуро-Чемиканский район Тугур па̄вылныл ня̄врамыт ёт тыг ёхтысӯв. А̄гирищит-пыгрищит хӯ­рум йӣкв йӣквсыт. Та̄н па̄влувт «Юктэкэн» нампа йӣквнэ группан ялантэ̄гыт. Тох эвенк ма̄хум ла̄тӈыл намтым о̄лы, рущ щирыл «Родничок» толмащлаве. Ма̄н ётув ма̄щтыр хо̄тпат тыг о̄с ёхтысыт, та̄н мас­нутыт ос пормасыт ёт-тотсыт. Ня̄враманув «По­лярный стиль» номина­цият эвенк ма̄хум маснутыт суссылтасыт. 

 
Тамле суссылтапн ма̄н о̄выл щёс ёхтысӯв, ты э̄лы-па̄лт мо̄т районт о̄л­нэ ма̄хманув тыг тотыг­лавēсыт. Эвенк ла̄тӈув матахмат диалектыг урт­хаты кос, ос пēс наканув акв хурипат. Ань кос хоты лӯима̄т о̄лнэ мирыт вуēн, та̄н халанылт ща̄нь ла̄тыӈ ва̄нэ хо̄тпа мощща. Ма̄н ня̄враманув ща̄нь ла̄тыӈ ань о̄с ат ва̄гыт. Ща̄нянылн-а̄щанылн потыртаӈкве ат ханищтавет, тувыл та̄н­ки потыртаӈкве о̄с ат ка̄­сащēгыт. Па̄влувт туп кит-хӯрум щēмья хультыс, тот яныгпа̄ла хо̄тпат ща̄нь ла̄тӈыл потыртэ̄гыт. Ня̄врамыт тай рущ ла̄тыӈ туп ва̄гыт. 
– Ам тыт сускēмт, ня̄в­рамыт пуссын та̄нки мас­нутыл масхатым о̄лэ̄­гыт ос такем йӣквēгыт.
– Тыи со̄ль. Пēс накыт тай а̄гиянувн-пыганувн ханищтаӈкве мӯсты. Ам апгум йӣквуӈкве о̄с ха̄сы, мо̄лал тох ла̄выс: «Ам эвенк ла̄тӈыл потыртаӈкве щар ат вēрмēгум, йӣквуӈкве а̄нум мӯсты, йӣквыт ха­нищтаӈкве патэ̄гум». Ма̄н ань, сакати, йӣкванув сус­сылтэ̄в ос мāнки мас­ну­танувтыл мас­хатэ̄в.
Таймыр ма̄т о̄лнэ хум
Ты суссылтапт акв хум хо̄тпа ё̄рнкол кӣвырт ӯн­лахо̄лыс ос матаре тот ва̄рыс. Тав ляпан минасум ос мощ китыгласлум. Тав ювле тох ла̄выс:
– Ам Пётр Варчивич Тэ­седо, Красноярский край ēр Долгано-Ненецкий автономный округныл Носок па̄вылныл о̄лэ̄гум. Ань Москва ӯсн ялуӈкве во̄ввēсум, тыт са̄лы кēрнэ ква̄лыг ва̄рēгум. Тамле пормасыт ма̄щтырлаӈкве ам а̄щумн ханищтавēсум. 
Ма̄н са̄в та̄л са̄лы ӯрнэ хо̄тпаг о̄лсӯв. Таима̄гыс ты о̄лупса ёмщакв ва̄глум. Щēмьяӈ та̄гыл Енисей я̄ во̄ртыпа̄лэ̄т тунра ма̄т са̄­лыт янмалтым яласасӯв. Совхоз па̄лыл 3 со̄тыра 500 са̄лыл майвесӯв ос ма̄нки 900 са̄вит са̄лы о̄щ­сӯв. Ётыл тунрат воль­кыг ēмтме паттат то̄ва са̄­лыянув тыпсыт, ань ма̄н­ки 500 са̄вит са̄лыянув туп хультсыт. 
Ам ань пēнсиян пат­хатсум, Носок па̄вылн щē­мьям ёт ювле ва̄нтлысум. Юн матыр э̄рнэ пормасыт ва̄рēгум. Ты па̄вылт ам школат ханищтахтасум, таве а̄стламум порат, Ду­динка ӯст са̄лы ӯрнэ хо̄тпаг ханищтахтуӈкве ялсум. Мощ рӯпитасум ос армиян вуйвēсум. Ам Хабаровский ēрт Амурск ӯст лусытасум. Тувыл юв ёхтумум порат, та̄ра са̄лы ӯрнэ ма̄н ми­насум, тот о̄выл бригадат кӯщаиг паттувēсум. Ётыл нэ̄ тотсум, э̄квамēнтыл хӯрум пыг ос хӯрум а̄ги янмалтасмēн. Ань ма̄нь ос котиль пыгагмēн са̄лы ӯрим яласэ̄г, а̄гиянмēн хум ва̄рсыт ос мо̄т ма̄н минасыт. 
Ня̄враманув яныгма­нэ̄ныл порат акваг ё̄рн ла̄тӈыл потыртасӯв, ань апганув потыртаӈкве о̄с ханищтыянӯв. Ка̄сыӈ хо̄­тал ат ке потыртэ̄в, тувыл то̄ва ла̄тӈанув ма̄нки хот-ёрувлыянӯв. Ань ма̄ньлат хо̄тпат пуссын рущ ла̄т­ӈыл потыртэ̄гыт. 
Яныг ӯсн ёхтысум, тыт пӯмыщ, са̄всыр ми­рыт ка̄саласанум. Ос гос­тиница-колныл тыг ё̄муӈкве а̄нумн сака та̄р­вит о̄лыс. Ам тунра ма̄ хосыт 5 вēрыста ла̄глыл кӯпнитыг ха̄йтэ̄гум, тыт атса̄ткем метра сурум ас­фальт тармыл ворил та ё̄мэ̄гум. 
Тамара Мерова
