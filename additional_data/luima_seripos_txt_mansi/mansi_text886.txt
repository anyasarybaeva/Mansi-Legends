
Ювле хультум са̄тыт Югорск ӯст «Ӯринэ̄ква хо̄тал» янытлавес. Та ӯст са̄в та̄л «Суеват па̄выл» нампа музей рӯпиты. Тот рӯпитан ма̄хум та̄н ты ялпыӈ хо̄тал ва̄рыглэ̄гыт. Са̄тхуйплов вēрыстат во̄рт са̄в пēс кол ӯнттым о̄лы, ляпат Эсс нампа я̄ овты.Тот ты ма̄хум мӯйлысыт.

	Та ēрт тӯрыт, я̄т пуссын ма̄ньщи нам о̄ньщēгыт. Ам ялпыӈ хо̄тал о̄лум порат яныгпа̄ла хо̄тпат титыгласанум, ты я̄ манрыг тох ла̄ваве. Та̄н ла̄всыт, ма̄ньщи ма̄хум ты я̄ тох ла̄всаныл – Пēс я̄. Ос рущит та̄н ты «Эссыг» ла̄вуӈкв патсаныл.

	Та хо̄тал сака ма̄лтыпыг о̄лыс, хо̄талыӈ. Са̄в мир музей о̄лнэ ма̄н ёхталасыт. Пēс колыт сунсыглым тыгле-тувле ё̄мыгтасыт, по̄слах-тасыт. Тувыл ялпыӈ хо̄тал та о̄вылтавес. Югорск ӯс кӯщай хум Раис Закиевич Салахов атхатам мир нупыл потыртас, тав ла̄выс: «Ӯсувт о̄лнэ мир ос ань тыг ёхтум мӯй ма̄хум! Тыхо̄тал ма̄н «Ӯринэ̄ква хо̄тал» янытлылӯв. Ты ялпыӈ хо̄тал хантыт ос ма̄ньщит та̄н янытлыяныл. Ос ма̄навн, тыг мо̄т ма̄ныл ёхтум мир, та̄н пēс ва̄рмаляныл, пēс ялпыӈ хо̄таланыл ва̄ӈкв о̄с э̄ри. Ма̄н та̄н ма̄наныл тармыл о̄лэ̄в, таима̄гыс ты ма̄н пуссын та̄н ётаныл тыхо̄тал мӯйлэ̄в. Ань ма̄л-тыпыг ты ēмты, тӯя юи-па̄лт туи ёхты. Тыхо̄тал на̄н ёмащакв мӯйлэ̄н, ӯщлахтэ̄н. Ня̄враманын каснэ ма̄т вос касэ̄гыт, ат те ха̄сэ̄гыт, вос ханищтахтэ̄гыт. Ма̄н тыт о̄лэ̄в, ма̄навн сос-саӈ мирыт культураныл ва̄ӈкв э̄ри».

	Тамле ты ёмас сы-мыӈ ла̄тӈыл ялпыӈ хо̄тал о̄вылтавес. Э̄лаль Нина Георгиевна Рукова потыртас, такви хансум стиханэ ловиньтасанэ. Ма̄хум йӣквсыт, э̄ргысыт. Тувыл пуссын каснэ ма̄н во̄ввēсыт. 

	Хум хо̄тпат, нэ̄квет йӣвсуп па̄хвтысыт, халанылт хотьют э̄лнув вущкасытэ. Ляпат ос ня̄врамыт кассыт, та̄н сун ӯлтта поргысыт. Ма̄ньнув ня̄врамыт ос нэ̄пакныл ӯринэ̄ква ва̄руӈкв ханищтавēсыт, тав ма̄гсылэ пити ва̄рсыт, хурит по̄слысыт. Ка̄сыӈ ма̄т но̄х-патум хо̄тпат ос ня̄в-рамыт пуссын яныт-лавēсыт, мӯйлупсал майвēсыт. Тувыл ущ пуссын пасан ва̄тан во̄ввēсыт, соламатыл тыттувēсыт. 

	Ам та ēрн о̄выл щёс ялсум, мир хумус тот мӯйлы, ма̄ньщи ма̄хманув тот хумус о̄лэ̄гыт, ты урыл я̄нас потрыт тах хансэ̄гум. 

	Валентина Хозумова

	 
