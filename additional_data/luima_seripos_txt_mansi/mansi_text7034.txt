
Сӯкыр э̄тпос ты ляпами, ня̄врамыт ханищтахтын пораныл ёхты. Ты кастыл Россия президентув В.В. Путин указ нэ̄пак хансыс. Ань ханищтахтын а̄гит-пыгыт лов со̄тыра са̄вит солко̄вил ойтавет. Ты урыл округ пенсионный фонд кӯщай ва̄ӈын нэ̄ Ольга Турнаева ля̄ххал тотнэ хо̄тпатн потыртас. 
Кӯщай нэ̄ ла̄вме щирыл, Югра ма̄т пенсионный фондыт рӯпитан хо̄тпат ты олныт о̄йттур э̄тпос атхуйпловит хо̄талныл ойтуӈкве о̄вылтахтасыт. Тав тох ла̄выс:
– Ма̄н та оматн-а̄тятн олн мыгув, хотьютыт ня̄врамыт та̄нки палта­ныл янмалтаӈкве по̄хыл висаныл манос савала­пыг хультум ня̄врамыт о̄ньщуӈкве висаныл. 
Ты а̄гит-пыгыт 6-18 та̄л яны­тыг о̄лэ̄гыт ке, та̄н пуссын лов со̄тыра солко̄вил ойтавет тах. 
Ма̄нь ня̄врам сӯкыр э̄тпос мус хо̄т та̄лэ то̄влыс ке, тав ты олныл ойтаве. Тувыл Президентув указ-нэ̄пак о̄йттур э̄тпост китыт хо̄талэ̄т хансыстэ. Ты хо̄тал мус ня̄врам нёлоловхуйплов та̄лэ иӈ ат то̄влыс ке, тав о̄с ол­ныл ойтаве тах. 
Заявление-нэ̄пак о̄лнэ ма̄нынт пенсионный фондын хансуӈкве вēр­мегы̄н. Тувыл «Гос­услуга» нампа интернет ло̄пс хо­сыт ос ро̄ви. Ты завлениян ат хо̄тал уральтаве. Та юи-па̄лт тот рӯпитан хо̄тпат на̄н палтын ла̄тыӈ кēтэ̄­гыт, ты заявлениян вуй­вес манос а̄ти. Нэ̄паканын э̄рнэ щирыл щё̄питым о̄лэ̄гыт ке, хӯрум хо̄тал сыс олнанын на̄н палтын тах ёхтэ̄гыт. 
Ты олныт туп Банк хосыт кēтавет. Почта щирыл ойтнэ ва̄рмаль а̄тим. Заявление-нэ̄пак яныг таквс э̄тпос о̄выл хо̄талэ мус на̄нки ляпант о̄лнэ пенсионный фонд­ыт хансуӈкве вēрмегы̄н. Ос ты тэ̄лан сака хосан ул хультуптэ̄лы̄н, нэ̄пак ань хансэ̄н. 
Олн ойтнэ ва̄рмаль ма̄гыс акв заявление-нэ̄пак хансуӈкве э̄ри. Манах ня̄врам о̄ньщēгын, та̄н та̄ланыл, пуссын тув хан­сэ̄н. Тувыл школат иӈ ха­нищтахтын 18-23 та̄л яныт а̄гмыӈ-мосыӈ ня̄в­рам о̄ньщегы̄н ке, тав ма̄гсылэ заявление-нэ̄­пак о̄с хансэ̄н, лов со̄тыра солко̄вил тан о̄с ойтавет.

Кӯщай нэ̄ ос акв ва̄р­маль урыл потыртас. Ня̄врамын хоты щислат самын патыс манос о̄па­рищ наме заявление-нэ̄­пакынт тэ̄лумтылын ке, уральтан порат та̄н ат пирмайтавет. Тот о̄влэ̄т на̄н Россия гражданст­ван, «Загс» нампа нэ̄т-ху­мыт акван-хасхатнэ колт намын уральтаве, тувыл рӯтыг о̄лнэ ва̄рмаль ём­щакв сунсаве. Тыима̄гыс матыр эрнэ щирыл ат ке хансэгы̄н, э̄рнэ нэ̄пакан­ын ат пирмайтавет тах. 
Ос самын патум нэ̄па­к­ынт матыр щисла тэ̄лум­тан порат, пенси­онный фондыт рӯпитан хо̄тпа на̄н палтын свонитэ̄гыт тах. То̄нт ёмщакв щислат ла̄вēн, тав э̄рнэ щирыл хансытэ. Олн кēтнэ нэ̄па­кынт о̄с аквтох, хотты щисла лю̄льсаӈ хансылын ке, пенсион­ный фондын йильпи нэ̄­пак кēтэ̄н. 
Хотьют «Госуслуги» интернет ло̄пс хосыт завяление-нэ̄пак хансыс, олныл кēтыматэ порат, тавēн ла̄тыӈ ёхты. Олна­нын ат ке ёхтысыт, на̄н Банк та̄ра олн кēтнэ йильпи нэ̄пак вуēн ос ки­тынтыг тув кēтэ̄н.
Ольга Турнаева ла̄вме щирыл, округ пен­сион­ный фонд ты олныт 2021 та̄л во̄ртур э̄тпос китыт хо̄талэ̄ныл ойтуӈкве о̄вытавēсыт. Ань ты хо̄тал мус китса̄т атпан арыгтем со̄тыра āгирищит-пыгрищит ты олнытыл ойтвēсыт. Ты нё̄тмил Россия Прези­дент В.В. Путин школат ханищтахтын ня̄врамыт ма̄гыс ва̄рыс. Сакати ты хосыт ща̄нит-а̄щит сӯ­кыр э̄тпос о̄выл хо̄талэ мус та̄нки ня̄враманыл ха­нищтахтын ма̄н мусхал щирыл щё̄питыяныл.
Николай МЕРОВ
 
