
Ты та̄л о̄выл э̄тпосныл ма̄ньполь э̄тпос 12 хо̄талэ мус ма̄ньщи ос ханты ня̄врамыт ма̄гыс округ касыл ма̄н ва̄рыгласӯв. Ня̄врамаквет хурит по̄слуӈкв, ма̄ньщи ла̄тӈыл потыр хансуӈкв ос ма̄нь тина-охса тēтуӈкв во̄всанӯв. Ты касыл тамле намыл пиныгласлӯв — «Лӯи ма̄в».
Тит э̄тпос сыс ма̄н рӯпитан колувн са̄в хури тēтвес, ищхӣпыӈ ут щирыл, рущ ла̄тӈыл «электронкаг» ла̄ваве, о̄с са̄в хури, потыр ос ма̄нь тина-охсат ёхтысыт.
Ювле хультум э̄тпост тēтым потрыт ловиньтасанӯв, хурит ос ма̄нь тинат ма̄н ёмащакв суссанӯв. Акван-ловиньтаӈкв те, тох ēмтыс:
— Саранпа̄вылныл 22 ка̄тыл по̄слым хури тēтвес, 8 ма̄нь тина-охса ос 5 ма̄ньщи ла̄тӈыл хансым потыр;
— Хулюмсӯнт па̄вылныл — 23 хури; 2 ма̄нь тина;
— Кульпас па̄вылныл — 20 хури;
— Лӯи Ня̄рихумит па̄вылныл — 1 хури, 2 потыр;
— Ягрим па̄вылныл — 7 тина;
— Шугур па̄вылныл — 3 тина.
Ма̄н, ма̄ньщи газетат рӯпитан хо̄тпат, пуссын щар ма̄к ёмащакв по̄слым хурит, пӯмыщ тинат ос потрыт я̄нас пēриясӯв. Ань ты ня̄врамаквет но̄х ты патсыт.
Хурит по̄слум ня̄врамыт халт:
1 место — Гоголев Николай, Двинянинов Степан, Боженко Виктория;
2 место — Ткаченко Богдан, Чебурашкин Александр;
3 место — Пузина Яна, Лелятова Полина.
Потыр хансум ня̄врамыт халт:
1 место — Никитин Максим;
2 место — Лелятов Николай;
3 место — Карсканова Анна.
Тинан по̄слахтам ня̄врамыт халт:
1 место — Лончакова Кристина;
2 место — Мелентьев Макар;
3 место — Алгадьев Николай, Калинин Михаил.
Школат рӯпитан мāхум тах о̄с янытлавет: Саранпа̄выл ня̄врамыт ханищтан хо̄тпат — С.С. Мерова, В. В. Хозяинова, А.А. Артеева; Хулюмсӯнт па̄выл нэ̄г — Н.К. Маслова ос А.Н. Алгадьева; Кульпас па̄выл — Е.И. Кугина; Шугур па̄выл — В.И. Вахрушева, И.С. Бринстер ос В.В. Калинина. Та̄наныл ма̄н яныг пӯмащипа ла̄тӈыл ла̄виянӯв.
Матъёмас та̄н ня̄врамытн ма̄ньщи мирув урыл потыртэ̄гыт, ща̄нь ла̄тӈувн ханищтыяныл. Ма̄н ты хо̄тпат пуссын янытлан нэ̄пакыл щё̄питасанӯв, са̄в сымыӈ ла̄тӈыл хассанӯв. Сака ёмас о̄лнув, та̄н ты нэ̄пакыл са̄в мир э̄лы-пāлт вос мивет ос янытлавет.
