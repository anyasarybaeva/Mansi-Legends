
Хоса пора та̄гыл округув янытыл са̄лыӈ ма̄хум та̄нти халанылт са̄лыл касэ̄гыт. Тамле ялпыӈ хо̄талыт са̄лыт о̄щнэ ма̄т ва̄рыглавет. Ты тэ̄лы порат о̄влэ̄т Белоярский район Касум па̄вылт мир атхатэ̄гыт, ма̄хум рēтыӈ ю̄свой э̄тпос 18 хо̄талт тув ӯравет. Та па̄вылт ань 82-тыг касыл ва̄раве тах. 
Са̄лыӈ ма̄хум са̄лыя­ныл ёт па̄вылн ёхтэ̄гыт, халанылт касэ̄гыт. Тот тыньщаӈ тах па̄хвтэ̄гыт, пēрщēгыт, ёсал ха̄йтэ̄гыт, сун ӯлтта тах поргēгыт, сун пēнтсыл то̄выль тар­мыл ӯнтым нуйхатэ̄гыт. 
Округув янытыл спорт щирыл каснэ ма̄хум тув о̄с во̄вавет. 
Охотничий биатлоныг ла̄внэ касыл тот ва̄рыг­лаве, ёсал ха̄йтуӈкве, писалил по̄с нупыл па̄т­луптаӈкве ос мо̄т са̄всыр касылыт тах ва̄рыглавет. Ка̄сыӈ номинация щирыл но̄х-патум хо̄тпат я̄нас янытлавет, тувыл хотьют са̄в ма̄т но̄х-паты, тав щар яныг мӯйлупсал «Бураныл» миве. 
Тувыл рēтыӈ ю̄свой э̄тпос 25 хо̄талт Ха̄льӯс район Саранпа̄вылт са̄лыл каснэ олимпиада ва̄раве. Тот нё̄рныл са̄лыӈ ма̄хум на̄лув ва̄глэ̄гыт, халанылт касуӈкве патэ̄гыт. Спорт щирыл каснэ ма̄хум ак­ван-атавет, та̄н о̄с хала­нылт ё̄раныл а̄рталэ̄гыт. Тув ка̄сыӈ порат са̄в па̄­лыл ма̄хум ёхталэ̄гыт. 
Ос щар юи-о̄вылт Ханты-Мансийск ӯст ма̄ньполь э̄тпос 5 хо̄талт Кубок Губер­натора Югры касыл ва̄ры­главе, тав тох ла̄ваве - VIII конкурс профес­сиональ­ного мас­терства. Са̄в райо­нытныл са̄лыӈ ма̄хум ёхтэ̄гыт, хотьют та̄нти ма̄нылт но̄х-патсыт, та̄н пуссын яныг ӯсн касуӈ­кве во̄вавет. 
Галина КОНДИНА ля̄ххал хансыс
