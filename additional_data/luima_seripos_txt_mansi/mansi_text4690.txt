
Ма̄ньщи нэ̄ Зоя Петровна Тоголмазова, такви о̄парищ наме Монина, Ха̄льӯс район Кульпас па̄вылт о̄лы. Тав ётэ ам Ягрим па̄вылт ханищтап рӯпитам порат хо̄нтхатыгласум. Тав мо̄т ма̄ньщи нэ̄т ёт нуйсахи йинуӈкве ос хорамыл ю̄нтуӈкве тув ёхталас. Зоя Петровна пенсиян патхатас, ань  са̄всыр ханищтапытын ялантаӈкве ос ма̄ньщи супыт ю̄нтуӈкве, щаквщуӈкве патыс. Нэ̄ такви о̄лупсатэ урыл ма̄ньщи газета ма̄гсыл потыртас.
— Ам Куги па̄вылт самын патсум. Па̄влум Кульпас ос Сортыӈъя халт о̄лыс. Ма̄ньщи щирыл Хохаӈ па̄влыг ла̄в-вес. Ща̄нягум-а̄щагум та па̄влыныл о̄лсы̄г. Тэ̄н са̄т ня̄врам янмалтāлсы̄г. Ам школат Сортыӈъят ханищтахтасум. Са̄тыт классын ялантамум порат Кульпасн о̄луӈкве ва̄нтлысӯв. То̄нт па̄вылт колхоз лаппантвес, ма̄хум рӯпата та̄л хультсыт. 
Нёлолов класс а̄стласум, Ханты-Мансийск ӯсн минасум, лēккарыг ханищтахтуӈкве кусыг-ласум. То̄нт а̄гит-пыгыт экзамен щирыл ханищ-тахтуӈкве вуйвēсыт. Ам ты экзамен ёмащакв хассум. Тувыл список-нэ̄пакт амки о̄парищ намум ат хо̄нтыслум, юв та минасум. Сӯкыр э̄тпос о̄вылтахтам порат телеграмма-нэ̄пак ёхтыс, Ханты-Мансийск ӯсн ханищтахтуӈкве во̄ввēсум. А̄тям та лявыльттавем: «А̄ги, намыл ла̄всын, э̄рттам ханищтахтуӈкве ат вуй-вēсын. Яныг ӯсн ми-нуӈкве ат тахмаясын?» Насати, список-нэ̄пакт ам о̄парищ намум «Манина» хасвес. Ам хунь ва̄слум, училищат рӯпитан хо̄тпат тох лю̄льсаӈ о̄парищ намум хас-саныл. А̄тямн такос ла̄выглавēсум, ӯсн вос минэ̄гум, ам юв я̄рт-хатасум, э̄лаль ханищ-тахтуӈкве аты минасум. Лēккарыг рӯпитаӈкве, улпыл, ат вēрмынувум, укол хумус тӯщтаве, сунсуӈкве пилэ̄гум, кēлп ка̄салэ̄гум, а̄латы ёлрагатэ̄гум, хумус ма̄хум пусмалтаӈкве патнувум, тыима̄гсыл тот ханищтаӈкве ат тахмаясум. Юрт а̄гим ёт онтолов классыт ханищ-тахтуӈкве Ха̄льӯсн ми-насамēн. Школа а̄ст-ламум юи-па̄лт ювле Кульпасн ёхтысум, почтальоныг рӯпитаӈкве патхатасум. Тот хӯрум та̄л рӯпитасум, тувыл Тюмень ӯсн ханищтахтуӈкве кēтыглавēсум. Та юи-па̄лт Ло̄пмус, Кимкъясӯй, Юильск, Устрём, Тугияны ос мо̄т па̄вылкветн рӯпатам щирыл яласасум. Поч-тат рӯпитан хо̄тпат ӯщлахтуӈкве минэ̄гыт, ам та̄н пēнтсыланыл акв ман кит э̄тпос рӯпитасум. Тох акв па̄вылныл мо̄т па̄вылн та ялантасум. Юильск па̄вылт о̄йкам ёт ва̄йхатасмēн ос акван-минасамēн. Тав  ётэ Ло̄пмус па̄вылн ёхтысамēн, то̄нт рӯпата щирыл тув кēтвēсум. Тувыл о̄йкам а̄гмыл ēм-тыс, мēн тав яныгмам па̄влэ̄н Ванзеватын ва̄нтлысмēн. О̄йкам хоса ат о̄лыс, а̄тимыг ēмтыс, ам ювле Кульпасн ёхтысум. Интернатыт тэ̄-нут па̄йтнэ нэ̄г рӯпитаӈкве патсум. Пенсиян патхатнэ мус интернатыт са̄всыр рӯпата ва̄рсум. Воспитателиг паттыглавēсум, ня̄врамыт ма̄ньщи щирыл ма̄щтырлаӈкве ханищтасанум. Мо̄т хум ва̄рсум, о̄йкамēнтыл хӯрум ня̄врам янмалтасмēн.
Ань апыгрищанум ёт юн о̄лэ̄гум. Ат апыгрищ о̄ньщēгум. Яныг а̄гим Аннам Кульпаст школат рӯпиты. Ня̄врамыт ма̄гсыл са̄всыр касыл ва̄рыглы ос ялпыӈ хо̄талыт щё̄пита̄лы, рущ ла̄тӈыл «педагог-организаторыг» ла̄ваве. Тав Югорский университетыт ханищтахтас. Пыгум о̄с Кульпас па̄вылт о̄лы, во̄раи, хӯл алыщлы, мо̄т рӯпата па̄влувт воссыг а̄тим. Ма̄нь а̄гим Ха̄льӯст о̄лы, «Мотив» связь-колт рӯпиты.
Ань пенсият о̄лэ̄гум, Кульпаст о̄лнэ нэ̄т ёт  са̄всыр ханищтапытын яланта̄лэ̄гум. Рӯпита-мум порат ма̄ньщи ва̄рмалянув нупыл тэ̄лам а̄тим о̄лыс, ань туп кис-хатуӈкве патсум. Ту-выл па̄влувт пēс йис ва̄рмалит ва̄нэ хо̄тпа мощща, тыима̄гсыл мо̄т па̄вылт ханищтапыт ке ва̄рыглавет, тув ялантэ̄в. О̄выл щёс Саранпа̄вылн ма̄щтырлаӈкве ялсӯв, ма̄хум тот са̄с ёт рӯпитаӈкве ханищтавēсыт. Тувыл Ха̄льӯсн ос Тэ̄к па̄вылн во̄выглавесӯв. Кульпаст ань Ӯринэ̄ква, хӯл алыщлан хо̄тпат янытлан ос мо̄т ялпыӈ хо̄талыт ва̄рыг-лавет, апыгрищанум ёт тув ялантэ̄гум. Та̄наныл ма̄ньщи ла̄тӈыл ханищтыянум, ла̄тыӈ вос ва̄гыт. Ня̄враманум ща̄нь ла̄тыӈ торгамтэ̄гыт кос, тувыл потыртаӈкве ат хāсэ̄гыт.
 
