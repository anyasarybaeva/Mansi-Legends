
Во̄рыӈ ма̄т йӣв ёл-яктын ма̄хум янытлан хо̄таланыл ва̄рим па̄сыл ты та̄л атпан та̄лыг ты ēмтыс. Ань о̄лнэ ма̄в янытыл та̄н ма̄гсыланыл са̄всыр касылыт, ялпыӈ хо̄талыт ос суссылтапыт ва̄равет.

	Ханты-Мансийск ӯст округ янытыл щар ма̄к ёмащакв рӯпитан лесничиит, во̄р ёл-яктын ма̄хум акван-атыглавēсыт. Ань ӯсн ёхталам аквхуйплов хо̄тпа та̄нти халанылт кассыт. Са̄выӈпа̄лэ та̄н халанылт пуссын ма̄ньлат хумквет о̄лсыт. Ты касыл э̄лы-па̄лт та̄н ма̄нь на̄ӈкрищит ос ха̄льйивыт ма̄н ӯнттысаныл.

	О̄влэ̄т кӯщаит та̄на-ныл янытласаныл, ёмас ла̄тӈыл ла̄всаныл. Тувыл касыл ущ та о̄вылтавес. Ка̄сыӈ хо̄тпа такви йӣв сартнэ тēре ёмащакв уральтастэ, ёмащакв рӯпиты ман а̄ти. Тувыл акв хо̄тпал я̄нас кассыт, аквторыг та̄нанылн касуӈкв ат ро̄выс. 

	Та̄н йӣвыт ёл-сартсаныл, тувыл йӣв товыт пуссын хотьютаныл моляхнув сартыянэ, та щирыл кассыт. Юи-о̄вылт ла̄ввēсыт, хотьютаныл йӣв-охса  щар во̄втаг сартытэ.Та̄н пуссын хӯрум сантиметраг сартсаныл. 

	Каснэ̄ныл халт тыт-тувēсыт. Ляпан поле-вой кухняг ла̄внэ яныг пӯт-капай хартвес, тот тэ̄нутыл та па̄йтвēсыт. Кон мощ ащирма во̄тыг о̄лыс, ма̄хум ул вос по̄львēсыт, исум ща̄ил пиныглавēсыт.

	Ты касыл рущ ла̄тӈыл тох ла̄ввес «Лучший лесоруб Югры». Тыг ёхталам хум хо̄тпат, со̄ль, сака ёмащакв рӯ-питэ̄гыт. Акв касыла-ныл тамле о̄лыс, яныг-ман йӣв ёл-яктыма юи-па̄лт по̄стым ма̄н вос паты. Э̄лыннув тит йӣв-о̄влыг тӯщтувēсы̄г, халэ̄нт – акв метра. Йӣв сартаве, тав та халн ёл вос паты. Каснэ ма̄хум пуссын э̄рнэ ма̄н йӣв ёл-паттысаныл. 

	Та юи-па̄лт пуссын кол тӣврын во̄ввēсыт, тот янытлаӈкв та патвēсыт. Округув янытыл ул ка̄-сыӈ районныл лесник-ма̄хум ёхталасыт. Хальус район Ня̄хщам-во̄ль па̄вылныл ёхталам тит хум хо̄тпаг сас янытлавесы̄г. Александр Николаевич Выгузов ма̄-вит ӯргалан округ департамент па̄лыл янытлан нэ̄пакыл майвес. Ос Сергей Пав-лович Загудаев ма̄гылн тагатан «Почётный работник лесного хозяйства» нампа по̄сыл майвес.

	Советский, Октябрьс-кий ос Кондинский районытт рӯпитан ма̄хум о̄с янытлавēсыт, са̄в ёмас ла̄тӈыл ла̄ввēсыт. Ущты рӯпитаӈкв о̄вылтахтам тит хум хо̄тпаг Андрей Чертов ос Валерий Кузнецов присяга-ла̄тыӈ ла̄всы̄г, рӯпататэ̄н ёмащакв ва̄руӈкв ла̄вхатсы̄г.

	Евгений Платонов ма̄-вит ӯргалан де-партаментыт кӯщаиг о̄лы, тав во̄р ӯргалан рӯпата ёмащакв ва̄гтэ. Во̄р яктын ма̄хум яныт-ламанэ порат тав тох ла̄выс, округувт лов со̄тыра арыгтем хо̄тпа ты рӯпата ва̄ри. Ма̄н округув ты хосыт са̄в олн сэ̄лы. 

	Во̄рув товлыӈха̄пыл яласан ма̄хум нумыл о̄с уральтыяныл. Ты э̄тпост Россия янытыл Москва ӯс ляпат яныг касыл о̄лыс, тув ма̄н округувныл па-рашютист-пожарный хум ялыс, тот касыс. Тав Россия янытыл ёхталам ма̄хум халт титыт мēста вис. Тав наме Андрей Зуев, тав ань сака янытлаве.

	Ты о̄лум касылт Дмитрий Меликов «Лучший лесоруб Югры» яныг намыл майвес, тав ань о̄выл места вистэ. Титыт мēстал Николай Фирсов майвес, ос хӯрмит –Артем Смирнов. Та̄н ань пуссын мӯйлупсал майвēсыт, ёмащакв янытлавēсыт. Мо̄тыт та̄л ты касыл о̄с тах ва̄раве.  

	 

	Валентина Хозумова

	 
