
Акв порат са̄в ма̄ньлат хо̄тпат Ханты-Мансийск ӯст акван-атхатыгласыт, тыт тан яныг сапра̄нияныл о̄лыс, рущ ла̄тӈыл тав форумыг ла̄ваве. 
То̄нт Россия ма̄ янытыл са̄всыр ма̄тт о̄лнэ мощщаг хультум сосса ма̄ньлат ма̄хум тыт акван-атхатыгла­сыт. А̄гит-пыгыт та̄нки ва̄рум проектаныл сус­сылтасаныл. Щар ёмас ущты хансым проектыт грант-олныл майвēсыт. Ты нё̄тмил сосса мир о̄лупса э̄лаль тотнэ ма̄гыс кит та̄л сыс акв щёс са̄всыр ӯсытт щё̄­пита̄лаве.
Якутия ма̄ныл эвенк а̄ги Варвара Бурцева тыг ёхталас. Ты а̄ги такви ща̄нь ла̄тӈе ат ва̄гтэ, мо̄лты та̄лныл ханищтаӈкве о̄выл­тастэ. Са̄ртын па̄выл школанылт туп якут ма̄хум ла̄тыӈ э̄лаль тотвес. Эвенк ла̄тыӈ ханищтан хо̄тпа а̄тим о̄лыс, о̄лнэ ма̄нанылт ня̄врамыт ущты ха­нищтаӈкве патвēсыт.
Варвара Санкт-Петербург ӯс А.И. Герцен намыл маим лӯима̄ мирыт Институтт ханищтахты. Тот ты форум урыл ла̄ввес, тыг ма̄н ӯсувн ялуӈкв ка̄сащас. О̄влэ̄т тав нас нё̄тмил ва̄рыс, ань онтоловхуйплов та̄лэ то̄влыс, такви о̄с са̄всыр проектыт хансы, мирн нё̄тмил ва̄рим яласы.  
Ань Варвара са̄всыр ма̄тт о̄лнэ сосса ма̄ньлат хо̄тпат ёт ва̄йхатуӈкве патыс. Мощщаг хультум мирыт пēс о̄лупсаныл ос о̄лнэ-хӯлнэ наканыл, ва̄рмаляныл ханищ­тыяныл, ты тэ̄ла тавēн о̄с сака мӯсты. Та̄н акван-атхатыгланэ̄ныл порат, халанылт хӯл­тыглахтэ̄гыт, аквъёт матыр йильпи рӯпата ва̄рēгыт. 

Тав омаге-а̄тяге Якутия ма̄т Булунский районт «Лаптевых» нампа ща̄рыщ ляпат са̄в та̄л са̄лыӈколт рӯпитасы̄г, са̄лы ӯрим яласасы̄г. Тэ̄н кит а̄ги янмалтасы̄г. Варвара яныг ня̄врамыг о̄лы. 
Пēс порат ты лӯима̄ ща̄рыщ ляпат чуван­цыт ос юкагирыт са̄лы о̄ньщим, хӯл алыщлым ос во̄раим о̄лсыт. Ётыл мо̄т мирыт тув ёхтысыт. А̄тятэ тот ты налыман­кем та̄л са̄лыт ӯрим яласас. Оматэ ос ё̄рнколт са̄в­сыр колсори рӯпата ва̄­рыс. Ань тэ̄н пенсиян патсы̄г, ма̄нь па̄­вылн ва̄нтлысыг, тот о̄лэ̄г. 
Тыг, Ханты-Мансийск ӯсн, ёхталам а̄гит-пыгыт ӯсувт о̄лнэ̄ныл сыс сосса мир ханты ос ма̄ньщи пēс о̄лупса урыл са̄всыр потрыт хӯнтлысыт. Та̄н «То̄рум Маа» музейн тотыглавēсыт. Тот пēс щирыл ӯнттым а̄мпа­рыт, сӯмъяхыт ос мо̄т колыт сунсыгласыт. Пēс йис та̄гыл ханты ос ма̄ньщи ма̄хманув манарыл во̄раясыт ос хӯлупъясыт, та порма­сыт о̄с суссыт. 

Тувыл касылыт о̄лсыт, та̄ксар пыгыт са̄лыӈ сун ӯлтта поргысыт, тыньщаӈ па̄хвтысыт ос ӯнлым ла̄гыл паттаныл акв ляльт во̄ртым йив-о̄выл киттыг-хартым кассыт. Ма̄ньлат хо̄т­патн ты касылыт сака мӯстысыт. 
А̄гикве ла̄выс, та̄н Якутия ма̄т Черкех па̄вылт о̄с тамле музей о̄ньщēгыт. Тот о̄с пēс щирыл ӯнттым колыт ӯнлэ̄гыт. Мо̄т ма̄ныл ёхталан мир пӯмщалахтуӈкве тув ты тотыглавет. Лӯима̄т о̄лнэ сосса ма̄хманув о̄лупсаныл акв хурипат, рӯт ма̄хманувн ты ва̄рмаль о̄с сака сымн ро̄ви. 
Николай МЕРОВ
