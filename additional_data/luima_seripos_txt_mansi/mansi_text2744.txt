
Ма̄ньполь э̄тпос юи-о̄выл хо̄таланэ̄т Ханты-Мансийск ӯсн общинатыт рӯпитан ма̄хум ёхталасыт, «Югра-Экспо» колн атхатыгласыт. Та̄н халанылт соссаӈ хо̄тпат о̄лсыт.

	Ха̄льӯс район Ягрим па̄вылныл «Рахтынья» общинат рӯпитан ма̄ньщи хум Александр Юрьевич Захаров ёхталас. Тав ла̄выс: «Тыг ма̄н са̄всыр хӯл тотсӯв - по̄лям нялк, солвалыӈ ос восытыптым нялк, ня̄рхул, па̄нкаӈ хӯл. Ма̄хманув Кульпаст хӯл алыщлэ̄гыт, кӯщаюв Александр Игоревич Голошубин о̄с тот о̄лы. Общинав Кульпаст ос Ягримт хӯл тыналан ла̄пкат о̄ньщи. Кульпаст тэ̄нут ва̄рнэ кол (цех) о̄лы, тот котлетат, пельменит, сакватым хӯл ос мо̄т са̄всыр тэ̄нут ва̄раве. Хӯл па̄нкат, са̄всыр фрикаделькат, о̄с тот ты ва̄равет. Капрон па̄нкат тӣвырн ос солвалыӈ хӯлыт пинавет. Хӯланув тыт ань сака ёвтавет, тынаныл яныг а̄ти».

	Тувыл ам ма̄ньщи супыӈ хум ка̄саласлум, тав ляпатэ̄н ро̄влахтасум, китыгласлум, хотыл о̄лы. Ты насати «Национальный община Лангки» кӯщай хум, наме Андрей Иванович Маремьянин, Октябрьский район Приобье па̄вылныл ёхтыс. «Лаӈки» ма̄ньщи ла̄тӈыг толмащлаӈкве те – лэ̄ӈын. Тав общинатэ урыл тох ты потыртас: «Ма̄н 2001 та̄лт э̄рнэ нэ̄пакыт щё̄питасув, рӯпитаӈкве о̄вылтахтасув. Общинав Приобье па̄вылт о̄лы. Ты рӯпатан ам Ханты-Мансийск ӯст о̄лнэ ЮГУт природопользование факультетт ханищтахтасум. О̄выл та̄лытт ма̄н хӯл алыщласӯв. Ань ос хӯлыт нас ёвтыянӯв, солвалтыянӯв, якытлыянӯв, па̄нкатын пиныянӯв, тыналыянӯв. Нэ̄ хо̄тпат сыг сов сака китыглэ̄гыт. Ма̄н ань музеитын са̄в тамле сов тыналэ̄в. 

	2015 та̄лт ма̄н во̄раяӈкве патсӯв. Са̄всыр выставкатын ма̄н ва̄тихал яланта̄лэ̄в. Округув коныпал мо̄т ма̄т ва̄рыглаве те, во̄вавēв, щё̄питахтэ̄в, та минэ̄в. Ханты-Мансийск, Екатеринбург, Челябинск ос мо̄т 

	ӯсытыт о̄лсӯв.  

	Ам Ягрим па̄вылт самын патсум. Омам рущ нэ̄, а̄щум ханты хум. Шеркалы ос Перегрёбный па̄влыг халт Холопанты па̄выл о̄лы, а̄тям рӯтанэ пуссын тувыл о̄лэ̄гыт. Хӯрум а̄ги о̄ньщēгум, пуссын 

	школат ханищтахтэ̄гыт».

	Тамле пӯмыщ соссаӈ хо̄тпаг ёт та хо̄нтхатыгласум, ань потрум та оигпас. 

	 

	Светлана Ромбандеева
