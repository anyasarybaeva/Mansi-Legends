
Ювле хультум э̄тпос 21 хо̄талэ̄т Ханты-Мансийск ӯст Югорский государственный университетт наука Всероссийский фестиваль о̄лыс. Нёлоловхуйплов колнакытт наука щирыл ва̄рнэ рӯпата суссылтавес. Тув ӯст о̄лнэ ка̄сыӈ хо̄тпа щалтсуӈкве вēрмыс. Та̄н ма̄гсыланыл са̄всыр потрыт ос ёнгилыт щё̄пита̄лвēсыт, наука тэ̄ла торыг ква̄лтапаптан са̄всыр йильпи матарыт суссылтавēсыт.

	Ты ва̄рмаль палт пуӈктотнэ нэ̄ Наталья Бровина ла̄выс, тамле хо̄тал университетт ань хӯрмит та̄л ты ва̄рыглыяныл. Тув атхатыглам ма̄хумн та̄н наука урыл потыртэ̄гыт, сыре-сыр мастер-классыт ва̄рыглэ̄гыт. Школат ханищтахтан ня̄врамыт тамле тэ̄ла сака э̄руптэ̄гыт, матыр пӯмыщ потыр хӯнтамлаӈкве ман хащта̄л тэ̄ла ка̄салаӈкве та̄нанылн сака пӯмыщ. Студентытын ёнгалтавēсыт, са̄всыр викторинатыл ос выставкатыл щё̄пита̄лвēсыт. Класс са̄вит ня̄врамыт акв колнакыл нэ̄глэ̄гыт, мо̄т колнакын минэ̄гыт. ЮГУ янытыл хо̄тал палыт акв юи-па̄лт та ва̄нтала̄лсыт, матыр пӯмщаласыт, ханищтасыт. 

	Ам то̄ва ня̄врамыт ёт «День из жизни обских угров» щирыл намая̄лым колнакн щалтсасум. Тот кит ханты а̄гииг Виктория Костылева ос Алиса Макарова ня̄врамыт нупыл соссаӈ мир о̄лупса ос культура о̄вылтыт потыртасы̄г. Тувыл та̄наныл сакныл сыре-сыр хорамыт ва̄руӈкве ханищтасанэ̄н. Ня̄врамытын сака пӯмыщ о̄лыс, маттем та ма̄щтырласыт.

	Виктория Белоярский ӯст самын патыс, тот яныгмас. Ма̄ньта̄гыл Ванзеват па̄вылн ялантас. ЮГУт ханищтахтас, ань э̄лаль тот рӯпиты, творческий лабораторият пуӈктотнэ нэ̄г о̄лы. Виктория ла̄выс: «Тыт ма̄н ка̄тыл са̄всыр пормасыт ва̄рēв, щакв-щēв – тучаӈыт ю̄нтэ̄в, сакныл олнкасыт ос ю̄нтуп тӯщтын ма̄нь пӯтскат сагēв, ос мо̄т са̄в пормасыт ма̄щтырлэ̄в. Ма̄н «Югра хосыет» («Созвездие Югры») нампа э̄ргын, йӣквнэ ансамбль о̄ньщēв. Мо̄лты та̄л тыт «Живущие по солнцу» нампа фестиваль о̄лыс, ма̄н та порат о̄выл места висӯв. Та юи-па̄лт ма̄н Санкт-Петербург ӯсн финно-угорский фестивальн во̄выглавесӯв, ос тув ялсӯв, э̄ргысӯв, йиквсӯв».

	Китыт а̄ги Алиса Ха̄льӯс район Тэ̄к па̄вылт самын патыс. Тав о̄с ЮГУ а̄стлас, ань тэ̄н Викториял аквъёт рӯпитэ̄г.

	Югорский государственный университетт тамле пӯмыщ хо̄талыт та о̄лыгланэ̄ныл. 

	Светлана Ромбандеева
