
Ка̄сыӈ мир такви о̄лнэ ма̄тэ̄т йис потрыт-мо̄йтыт, пēс о̄лупсав янытлым о̄лы, мо̄т ма̄хмытн потырта̄лыянэ. Маныр о̄ньщēв, маныр э̄руптэ̄в, хоталь саманув сунсэ̄гыт, тыи пуссын акиянув-а̄кванув ё̄рытыл ма̄навн хультыс.
Ма̄ньщи ма̄хум – ты мощщаг хультум мир, Россият Ханты-Мансийский автономный округ — Юграт о̄лы. Ма̄н ляпа рӯтанув - ты венгрыт ос хантыт. Ма̄н ща̄нь ла̄тыӈ о̄ньщēв, ос ань са̄выӈпа̄лэ рущ ла̄тӈыл потыртэ̄в.
Тыхо̄тал ам анēквам урыл на̄нан потыртaӈкве таӈхēгум. Ам анēквам - Нина Петровна Яркина, тав ма̄ньщи колта̄гылт самын патыс. Ща̄не-а̄ще Алы-па̄лвыт о̄лсы̄г. Тэ̄н хӯл алыщласы̄г, во̄раясы̄г, пил ва̄тсы̄г. Та порат школа а̄тим о̄лыс, Нина а̄гитэ̄н сака ханищтахтуӈкве таӈхыс. Ща̄не-а̄ще тай а̄гитэ̄н юн хультуптаӈкв номсысы̄г, юн вос о̄лы, юн вос нё̄ты. То̄нт Нина юрт а̄гиянэ ёт Полноват па̄вылн ояс, тот тав о̄выл классын школат минас. 
Тувыл янгыг ēмтме порат Ханты-Мансийский педучилище а̄стлыстэ, ос Низямы па̄вылн начальный классыт учителиг рӯпитаӈкве патыс. Санкт-Петербург ӯсн А.И. Герцен нампа квалификация повышение педагогический институтн тēтыглавес, акв та̄л тот о̄лыс. Тувыл анēквам ювле ёхтыс, Ня̄рихумит па̄вылт школат рӯпитаӈкве патыс. Нина Петровна потырта̄лыс, тав районный сӯтн народный заседателиг рӯпитаӈкве во̄выглавес.
Анēквам ма̄ньщи суп ат масыглас, ат о̄ньщис, ос тав ма̄щтырлаӈкв сака ха̄сыс. Ка̄сыӈ та̄л тав yвщиянэ ёт я̄ӈк миннэ порат, Виткащ То̄румн пуӈк пинуӈкве я̄ ватан ялсыт. Ань ма̄н пил ва̄тнэ̄в порат, ла̄хыс атнэ̄в порат, са̄всыр тэ̄нут вōрт хультуптāлэ̄в, ты тэ̄нут «во̄рт о̄лнэ о̄йка» ма̄гыс. Тох ма̄н ханищтавесӯв.
Анēквам аквписыг юн ма̄ньщи тэ̄нут па̄йтыглас, «со̄ламат» — ты ва̄с нё̄выль сэ̄мыл колас ёт; «варка» — ты сорт хӯл во̄й, ма̄йт ос пор ёт акван тэ̄лыгтаве, ня̄рхул о̄с тэ̄сыт. Ты урыл омам потыртāлыс.
Ам анēквам aт номилум, ам самын патмум э̄лы-па̄лт тав а̄тимыг ēмтыс. Тав те о̄лыс, то̄нт ам тав ётэ а̄рсын ха̄ль йӣвн тагатанувум. Тӯя порат я̄ӈк миннэ порат Виткащ То̄румн пуӈк пинуӈкве я̄ ва̄тан ялнувум, анēквам ка̄тэ пувим тот лю̄льнувум. Тувыл юн, рēгыӈ кӯр по̄хат ӯнлахо̄лым, анēквам мо̄йтыт, э̄ргыт  хӯнтлынувум.
Рӯт ос колта̄гыл э̄руптан ва̄рмаль, ма̄нти о̄лнэ ма̄в янытлан ва̄рмаль – ма̄н щēмьяв  пēс о̄лнэ наке ты. Ам амти щēмьямныл сака янытлахтэ̄гум. Тамле ты ёмас колта̄гылт о̄лэ̄гум, о̄лнэ ма̄в э̄руптылум, янытлылум. Ам ном-сэ̄гум, ма̄н колта̄глув пēс о̄лупса нэмхуньт ат ёрувлытэ, амти ос пēс о̄лнэ наканув э̄лаль тотуӈкве патыямум.
Ня̄рихумит па̄вылт о̄лнэ а̄ги
Анна КАРСКАНОВА
