
Ягрим па̄вылт рӯпитан творчество колт ня̄врамыт ат та̄л ма̄ньщи ла̄тыӈ ханищтэ̄гыт. А̄гит-пыгыт ща̄нь ла̄тӈыл потыртаӈкве Зоя Алексеевна Мелентьеван ханищтавет. Тав ла̄выс, кружок рӯпитаӈкве хунь о̄вылтахтас, ня̄врамыт тув ялуӈкве сака ат ка̄сащасыт. Ань тув 8-10 ня̄врамыт ханищтах-туӈкве ёхталэ̄гыт. Зоя Алексеевна а̄гит-пыгыт ёнгалтым ханищтыянэ, тыима̄гсыл та̄нанылн тув ялантаӈкве пӯмащ. Ма̄ньщи ла̄тыӈ ва̄нэ ня̄врамыт са̄всыр касылн та̄нки рӯпатаныл кēтуӈкве вēрмēгыт. Ты та̄л ма̄н редакцияв «Север мой» нампа касыл ва̄рыглас. Округувт о̄лнэ а̄гит-пыгыт рӯпатаныл ма̄навн кēтыгласаныл. Ягрим ня̄врамыт о̄с кассыт, Макар Мелентьев стих ёмащакв потыртаме ма̄гсыл китыт места вис. Ма̄н, редакциявт рӯпитан ма̄хум, та па̄вылт о̄лнэ ня̄врамытын паща ла̄тыӈ кēтэ̄в. Ос Зоя Алексеевна Мелентьеван яныг пӯмащипа ла̄тыӈ ла̄вēв, тав э̄рнэ рӯпата ва̄ри.
