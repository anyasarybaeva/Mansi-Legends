
Ювле хультум э̄тпос 1-4 щислат Октябрьский, Белоярский ос Ха̄льӯс районытыт о̄лнэ ма̄хум ма̄ньха̄пыл товуӈкве Ягрим па̄вылт акван-атхатыгласыт. Ты касыл «Югра лылыēп» общественный организацият рӯпитан ма̄ньщи хум Алексей Шесталов ва̄рыглас. Касыл щё̄питан ма̄гсыл тав грант-олныл та̄стыглавес. 
Ха̄льӯс районныл о̄лум ма̄хум хӯрмыг уртхатым ма̄ньха̄пыл кассыс. Акват  Ягримныл о̄лсыт, китыт – Тэ̄к ос Ха̄льӯсныл ёх­таласыт, хӯрмит ма̄хум – Куль­пасныл ос Саранапа̄вылныл во̄­выглавēсыт. Хӯрмит командат Кульпас па̄вылныл о̄лнэ нэ̄ Татьяна Канева пуӈктотыс. Та̄н касылт китыт места висыт.  
  
Татьяна Андреевна ты ва̄рмаль урыл  ла̄выс: «Ам ётум тыг са̄т хо̄тпа: Валентина Батманова, Анатолий Сайнахов, Анастасия Хозумова, Любовь Тургачева, Олег Кугин, Мария Артеева ос Эдуард Лещук ёхталасыт. Правила щирыл командан 15-18 та̄л яныт акв пыг ос акв а̄ги во̄вуӈкве э̄ри. Ма̄н халувт Валентина Батманова ос Анатолий Сайнахов щар ма̄ниг о̄лсы̄г. Валентина ты та̄л 15 та̄лэ то̄влыс. Тэ̄н о̄выл щёс касуӈкве ёхтысы̄г. Ты э̄лы-па̄лт ма̄ньха̄пыл товыгтаӈкве тэ̄натэ̄н ханищтасагӯв. 

Ань тай ёмас, касуӈкве ка̄сыӈ туи акван-атхатыглэ̄в. Мо̄лты та̄л ма̄хманум ёт Восыӈтӯр па̄вылн ма̄ньха̄пыл товуӈкве ялсӯв. Ты та̄л о̄йттур э̄тпос о̄выл хо̄талэ̄т Нефтеюганский район «Сказка» нампа ӯщлахтын ма̄т мирхал касылн во̄выглавесӯв. Та ма̄т ханты ха̄пыл кассӯв. Ягримт ма̄ньщи ха̄пыл товсӯв, тыима̄гсыл тыт мощ кӯпнитнӯв о̄лыс».

Анатолий Сайнахов ма̄хманэ ёт Ягрим па̄вылн ёхталас. Ма̄ньщи пыг касыл урыл тох ла̄выс: «Ма̄ньха̄пыл товуӈкве а̄нумн тыт сака мӯстыс. Ам 15-18 та̄л яныт пыгыт халт кассум. Масс-старт мо̄т ма̄хум ёт ма̄ньха̄пыл товсум, тот китыт места висум. Ма̄хманум ла̄вēгыт, мо̄тыт та̄л касыл Восыӈтӯр па̄вылт тах ва̄раве, тув ялуӈкве ке щё̄питахтэ̄гыт, ам о̄с та̄н ётаныл тах во̄вхатэ̄гум».
Анатолий  Кульпасныл о̄лы, тав 16 та̄лэ то̄влыс. Ма̄ньщи пыг Ягрим па̄вылт китыт курсыт программистыг ханищтахты. Тот хӯрум та̄л  ханищтахтуӈкве тах паты, ты юи-па̄лт Ханты-Мансийск ӯсн минуӈкве номсы. 
Ягримт о̄лум касылт Анатолий яныт са̄в ма̄ньлат а̄гит ос пыг о̄лсыт, та̄н ма̄ньха̄пыл пуссын ёмащакв товсыт. 
