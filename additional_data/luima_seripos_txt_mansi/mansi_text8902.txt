
Та̄л оигпам э̄лы-па̄лт са̄в хо̄тпа Ханты-Мансийск ӯст акван-атыглавес, та̄н ӯст о̄лнэ мирн та̄нти ва̄рум пормасаныл, ю̄нтум маснутаныл тот тыналасаныл. Та ма̄хум халт акв рущ хум о̄лыс, мēн тав ётэ мощ потыртасмēн.
Тав наме Дмитрий Геннадьевич Макарчук, Лангепас ӯст о̄лы. Мо̄лты та̄л мус «скорый помощь» нампа колт лēккарыт ма̄шинал тотыглым ва̄т нупыл тит та̄л рӯпитас. По̄хан минаме юи-па̄лт хо̄нтлын ма̄н ялыс, хӯрум арыгтем э̄тпос тот лӯсы­тас. Юв ёхтыс, ма̄щтыр­лаӈкв та о̄вылтахтас. 
Ты рӯпататэ урыл тав тох потыртас:
– Матыр ма̄щтырлаӈ­кве, йӣвныл ёргуӈкве а̄нумн ты рӯпата сака мӯсты. Пӯльницат рӯпи­та­мум порат то̄нт ты ёр­гащлахтуӈкв о̄вылтах­та­сум. О̄влэ̄т йӣв-а̄ныт, тэ̄­нут яктын па̄ртыт сака ат тэ̄лсыт, тувыл ла̄щлакв та ханищ­тах­тасум.
Ам ты пормасыт пус­сын ка̄тыл ва̄риянум, то̄ва ма̄щтырыт ты рӯпата ва̄рнэ ма̄гыс «станок» о̄ньщē­гыт. Ка̄сыӈ а̄ны амти ёмащакв ёр­гилум, тувыл нумыл во̄ил сартылум. 
Ма̄щтыр­лаӈкв о̄выл­тахтумам порат о̄влэ̄т торыӈ аты ва̄слум, хоты йӣвныл а̄ны яктуӈкв ро̄ви. Ла̄ввēсум, карагач йӣв сака та̄к, ос тӣвре сака нё̄тнэ̄г сус­хаты, тав туп Башкирият яныгми. 
Ам ты тэ̄ла та̄ра-пат­тыслум, ань та ма̄ныл ам яныг па̄ртыг сартым йӣв-охсал тēта­вем. Ты па̄ртыт осыта­ныл 3-7 сан­тиметраг о̄лы, па­лы­таныл ос 2-3 мēтра.  Ма̄ниг ты па̄ртыт амти сар­тыянум, тувыл са̄всыр а̄ныт, хӯл яктын па̄ртыт та ва̄рēгум. То̄ва порат ос то̄румыт па̄рт тармыл яктэ̄гум.
Ты э̄лы-па̄лт ам са̄всыр пасаныт, уласыт ва̄рсум. Акв порат пасаныл ва̄­рылтавēсум. На̄ӈк осыӈ па̄ртыг сартвес, та па̄ртыт­ныл хоса пасан ва̄руӈкв ла̄ввēсум. На̄ӈк – ты сака та̄к йӣв. Та ва̄рум пасанум хо̄т мēтра палытэ о̄лыс, та та̄рвитэ. Ма̄н нила хо̄тпа таве юв тӯлыслӯв. Сака нё̄тнэ пасан тэ̄лыс, кол кӯщай ма̄нав маттем та э̄сгыстэ.
Титах-хӯрмах та̄л ювле хультум порат кол ӯнт­туӈкв во̄ввēсум. Норыт Томский обласьтныл ӯсувн тотвēсыт. Та ма̄т яныг ос карыс йӣвыт яныгмēгыт. А̄нумн нила хо̄тпа нё̄т­сыт. Кол кӯщай ла̄выс, са̄грапыл вос са̄грилум, ам са̄гырхатасум, хумыт ос норыт пинсаныл. Акв па̄лэ нилахуйплов метра о̄лыс, мо̄т па̄лэ – онто­ловхуйплов метра. Тамле ты яныг кол-капай ма̄н та ӯнттыслӯв. Хо̄т э̄тпос­тем тот рӯпитасӯв, та а̄стлыслӯв. 
Ань ты йист кол ӯнт­тын ма̄гыс манос матыр пормас ёргын ма̄гыс са̄всыр инструмент о̄лы. Ам рӯпитан колнакумт маныр э̄ри, пуссын о̄лы, пуссын о̄ньщēгум. Э̄квамн ос а̄гимн нё̄туӈкв патвē­сум, ты э̄лы-па̄лт ам хо̄тал палыт рӯпитэ̄гум, мощ ля̄выльттавем. Ань тай тэ̄н тэ̄нти а̄нумн нё̄туӈкв сака ка̄сащēг. Ам а̄ныт ёргēгум, тэ̄н ос во̄ил ну­мыл сартыянэ̄н, ёмащакв щё̄питыянэ̄н.
Дмитрий Геннадьевич ла̄выс, тав Свердловский область Алапаевск ӯст самын патыс, тот яныгмас. Ляпа рӯтанэ пуссын тот о̄лэ̄гыт. Ма̄ньлатыг о̄лме порат тэ̄н юртэ̄нтыл по­тыртахтасы̄г, хотталь мо̄т ма̄н минуӈкв э̄ри. 
Лангепас ӯсн та ёхты­сы̄г, тав лēккарыт ма̄ши­нал тотыглаӈкв пат­санэ. Ты лēккарыт рущ ла̄тӈыл «реанимацион­ный бригадаг» ла̄вавет. 
Хум ла̄выс, тот рӯпи­таӈкв тавēн сака мӯстыс, такви по̄хан минас ос хо̄нтлын ма̄н ялыс. Ты урыл тав тох ла̄выс: «Тув ялмум ма̄гыс ань щар мо̄т щирыл номсахтым о̄лэ̄гум. Тамле яныг пи­лыщма та ва̄слум. Ос тох ла̄вēгум, хотьют ань тот о̄лы, хотьют тув ялыс, та̄н ма̄к та̄ксар хумыт».
Хум хо̄тпат янытлан хо̄тал кастыл ма̄н тавēн ла̄вēв –са̄в та̄л пуста̄гыл э̄лаль вос о̄лы, нэ̄матыр лю̄ль ва̄рмаль о̄лупсатэ̄т ул вос ēмты, пус ка̄т, пус ла̄гыл.
Валентина УЗЕЛЬ
