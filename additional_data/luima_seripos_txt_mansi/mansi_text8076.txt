
Мо̄лты та̄л сыс ма̄н округув янытыл Росреестр-колт рӯпитан ма̄хум 50 со̄тыра арыгкем йильпи колыт  нэ̄пакын хассаныл. Тамле ва̄рмаль урыл ты колт кӯщаиг о̄лнэ нэ̄ Ирина Котова ла̄выс. 
Та̄л котиль э̄тпос оиг­пам э̄лы-па̄лт тав ля̄ххал тотнэ ма̄хум ёт хо̄нт­ха­тыглас ос 2022 та̄л сыс ва̄рум рӯпатаныл урыл потыртас: 
– Э̄лумхо̄лас йильпи кол ке ёвтыс манос такви ӯнттыс, ма̄н э̄рнэ нэ̄па­канэ Росреестрыт о̄с ва̄­риянӯв. Колэ хоты ӯст манос па̄вылт о̄лы, ман­са̄вит накпа, кирпащил манос норыл ӯнттувес ос са̄в мо̄т тэ̄ла урыл тув хансэ̄в. 
Ань ма̄н 1 млн 700 со̄тыра арыгкем колыт урыл хансым нэ̄пакыт ак­ван-атсанӯв. Хо̄тпатн ты нэ̄паканэ ке э̄рмыглэ̄гыт, тав заявление МФЦ-колт хансы, манхурип кол о̄ньщи, ма̄н выпискал тах хансылӯв. Мо̄лты та̄л сыс ма̄н 1 млн 200 со̄тыра тамле нэ̄пакыт ма̄хум ма̄гсыл хассӯв. 
Кӯщай нэ̄ ла̄выс, э̄лум­хо̄лас ма̄-ло̄мт ке о̄ньщи, выписка-нэ̄пакыл та̄н палтаныл виӈкве о̄с вēрми. Ма̄н округувт о̄лнэ ма̄т урыл нэ̄пакыт Рос­реестр 50 арыгкем та̄л сыс акван-атавет. 
Акв по̄хыт о̄лнэ хо̄тпаг ма̄л вуянтахтуӈкве, вори­тотуӈкве ос суты­тах­туӈ­кве ке о̄вылтахтэ̄г, то̄нт Росреестрыт о̄лнэ нэ̄па­кыт э̄рмыглэ̄гыт. Ирина Николаевна ла̄выс, та̄н 130 со̄тыра арыгкем ма̄-ло̄мтыт урыл нэ̄пак ань о̄ньщēгыт. 
Мо̄лты та̄лныл Росре­ес­трыт рӯпитан хо̄тпат о̄с акв рӯпата ва̄руӈкве ла̄ввēсыт. Та̄н палтаныл о̄лнэ нэ̄пакыт пуссын по̄слыяныл ос ищхӣпыӈ утын ва̄рияныл. 
Ты тэ̄ла урыл Ирина Котова тох потыртас:
– Хо̄тпан Росреестр па̄лныл нэ̄паканэ ке э̄р­мыглэ̄гыт, тав МФЦ-колт заявление хансы ос ту­выл са̄т хо̄тал ӯрхаты, хунь выпискал миве. Ты э̄лы-па̄лт МФЦ-колт ру­питан хо̄тпат нэ̄паканыл почта щирыл ма̄навн кēт­саныл. Ань э̄лумхо̄лас то­тум нэ̄паканэ МФЦ-колт по̄славет ос ищхӣпыӈ ут хосыт ма̄н палтув та̄ра кēтавет. Ма̄н о̄с та̄ра э̄рнэ выписка хансэ̄в ос ювле о̄с аквта щирыл кēтэ̄в. Тох рӯпатав моляхнув ва̄рилӯв ос ма̄хум хоса ат ӯрхатэ̄гыт.
2022 та̄лт Россият акв нэ̄пак пирмайтавес, рущ ла̄тӈыл «Программа национальных простран­ственных данных» на­маим о̄лы. Росреестрыт рӯпитан ма̄хум ты хосыт о̄с рӯпитэ̄гыт. 
Ты урыл Ирина Нико­ла­евна тох ла̄выс:
– Ма̄навн ань тыт о̄лнэ ма̄-вит, ӯсытт, па̄влытт ӯнттым колыт пуссын по̄слуӈкве тах э̄рēгыт. Ты рӯпата ва̄рнэ ма̄гсыл округт ма̄ по̄слан 7 со̄тыра станцият ань о̄ньщēв. 
Тувыл иӈ са̄в тамле ищхӣпыӈ утыт ма̄навн ӯнттуӈкве тах э̄ри. Тамле станция хосыт ма̄н окру­гув янытыл о̄лнэ ӯсыт, па̄влыт, я̄т, во̄рыт та̄ра сунсуӈкве манос по̄слуӈ­кве тах вēрмиянӯв.
Э̄рнэ карта хунь а̄ст­лылӯв, ка̄сыӈ э̄лумхо̄лас ищхӣпыӈ ут хосыт такви о̄лнэ колэ сунсуӈкве о̄с тах вēрмитэ. Ма̄навн о̄с тамле ут щирыл кӯпнитыг рӯпитаӈкве тах паты.
Ля̄ххал тотнэ хо̄тпат ос мо̄лты та̄лныл «Земля для стройки» рӯпитан программа урыл пӯмща­лахтасыт. Ирина Котова ты ва̄рмаль урыл ты щи­рыл потыртас: 
– Рущ ла̄тӈыл ла̄внэ «публичная кадастровая карта» ма̄навн ва̄руӈкве ань э̄ри. Ка̄сыӈ э̄лумхо̄лас ты карта ищхӣпыӈ утыт сунсуӈкве вос вēрмыс. Ма̄н ань тув та ма̄-ло̄мтыт по̄слыянӯв, хо̄т о̄лнэ колыт ӯнттуӈкве ро̄ви. 
Кол ӯнттын компаният манос хо̄тпат та̄нки ма̄г­сыланыл о̄лнэ колыт ӯнт­туӈкве ке ка̄сащēгыт, ты карта ищхӣпыӈ утыт тах сунсэ̄гыт. Ань Сургут, Нижневартовск, Ханты-Мансийск ӯсытыт рӯпи­тан организацият ты ищхӣпыӈ ут хосыт ма̄-ло̄мт кинсэ̄гыт ос о̄лнэ кол тот ӯнттэ̄гыт. Мо̄лты та̄л сыс та̄н 29 ма̄т яныг колыт ӯнттысыт. 
Пресс-конференция оигпам э̄лы-па̄лт кӯщай нэ̄ ос китыглавес, ман­са̄вит э̄лумхо̄лас Росре­естр-колт ань рӯпиты. Ты урыл Ирина Николаевна ла̄выс: 
– Ма̄н округувт о̄лнэ Росреестр-колт 268 э̄лумхо̄лас рӯпиты. Ка̄сыӈ яныг ӯст ос районный мирколт ма̄нки отделе­ният о̄ньщēв. Ма̄хманув пуссын ка̄ркамыг яныг рӯпата ва̄рēгыт.
Людмила ТЕТКИНА
