

	Андрей Алексеевич Головин 1936 та̄лт Саранпа̄вылт самын патыс. Тав саран хум, ань Ха̄льӯст о̄лы. Оматэ Фёкла Фёдоровна «Сталин» нампа колхозт рӯпитас, а̄ще Алексей Степанович во̄руй совыт пирмайтас. Алексей Степанович 1941 та̄лт хо̄нтлын ма̄н вуйвес, 1943 та̄лт июль э̄тпост Орловский областьт порслувес. Ща̄няныл хӯл алыщлым сака по̄льтахтас, аквта та̄л октябрь э̄тпост а̄тимыг ēмтыс. Андрей Устинья увщитэ̄нтыл тэ̄нттетэ̄н хультсы̄г. То̄нт тав хо̄т та̄лэ то̄влыс, Устинья мощ яныгнувēг о̄лыс. Пыг 1944 та̄лт са̄т та̄лэ то̄влыс, школан та минас. О̄влэ̄т Саранпа̄выл школат ханищтахтас, тувыл Кульпаст, Ло̄пмуст. Школа Кульпаст а̄стластэ.

	Та та̄рвитыӈ пора урыл Андрей Алексеевич тох потыртас: «Мēн увщимēнтыл мēнтте
	мēн хультсумēн, нэ̄м-хотьют мēнамēн ат нё̄тыс. Тав рӯпитаӈкв патыс, Нё̄рн са̄лыт ловиньтаӈкв тēтвес. Ам юн амттем хультсум. Мисув рӯтанувн та̄ра алвес, нё̄вле ла̄кква-майвес. На̄йванум холасыт, кӯрум па̄лтыглаӈкв э̄ри. Ам конторан на̄ив виӈкв минасум, тот та̄ра та пуввēсум, ань манрыг ат титыглахтасум, виӈкв ро̄ви ман а̄ти. Мо̄тыт хо̄тал на̄йвыл тотвēсум.

	То̄нт Кульпас школат Алексей Васильевич Голошубин рӯпитас, тав ам увщим тув рӯпитаӈкв во̄выстэ. 1945 та̄лт тув та минасмēн. Ам школат ханищтахтасум, увщим рӯпитас. Школа а̄стламум юи-па̄лт ам Ханты-Мансийск ӯсн фельдшерско-акушерский школан (ФАШ) ханищтахтуӈкв минасум. Акв та̄л ат ханищтахтасум, ос олн та̄л о̄луӈкве та̄рвитыӈ, рӯпитаӈкв та патсум. То̄нт Мария Ивановна Воскресенская кӯщаиг тот о̄лыс, тав а̄нумн э̄лаль ханищтахтуӈкв ювле во̄выстэ. 

	Та та̄лытт амнистия щирыл сака са̄в хо̄тпа турманколныл юв та̄ртвēсыт. Ӯст то̄нт ты са̄в о̄выл ва̄рвес, ма̄хум пилым о̄лсыт. Колыт но̄х ул вос пēламтавет, ма̄н э̄ти тит-хӯрум хо̄тпал ханищтан колув уральтаӈкв патыслӯв. Акв э̄ти лув о̄щнэ кол но̄х-пēламтавес, тот леспромхоз лувыт о̄щвēсыт. Са̄в лув тот порсыс.

	Ам ФАШт ёмащакв ханищтахтасум, лю̄ль оценкал те тӯщтавēв, стипендия-олныл ат майлувесӯв. 1955 та̄лт та школа а̄стлыслум. Устрем па̄выл пӯльницан рӯпитаӈкв тēтвēсум, тот туп хӯрум э̄тпос рӯпитасум, ос армиян та вуйвēсум. Юв ёхтысум, Ха̄льӯс район пӯльница кӯщай а̄нумн ла̄выс, Тугияны па̄вылт акв та̄л сыс хӯрум хо̄тпа по̄хан тēтвēсыт, пуссын вина аюӈкв тӯлтхатасыт. Ам тув вос минэ̄гум.

	Ам акв та̄лтем тот рӯпитасум, номсахтуӈкв патсум, ты па̄вылт э̄лаль те хультэ̄гум, о̄с аквтох вина айнэ хо̄тпаг ēмтэ̄гум. Мо̄т ма̄н во̄вхатуӈкв патсум. Во̄сыӈтур па̄вылн тēтвēсум, тот хӯрум та̄л рӯпитасум.

	1959 та̄лт нэ̄ тотсум, э̄квам Нина Фёдоровна. Тав ща̄не щирыл Ользинаг о̄лы, та̄н А̄с ма̄хум. Таве Тугияны па̄вылныл ёт во̄выслум. То̄нт тав школа ущ а̄стлыс. Мēн аквъёт са̄в та̄л о̄лымēн. Хӯрум ня̄врам о̄ньщимēн, Валентина яныг а̄гимēн Ха̄льӯс пӯльницат рӯпиты, котиль а̄гимēн Татьяна Хулюмсунт па̄вылт о̄лы, школат рӯпиты, пыгмēн Алексей Тюмень ӯст полицият майор нам о̄ньщи. 

	Ам пӯльницат ня̄в-рам самын патнэ ма̄т рӯпитасум. Титыт а̄гим самын патнэ порат сака та̄рвитыӈ о̄лыс, ма̄нь лēккар нэ̄в хот-рохтыс, юв ояс. Э̄квам ёт амти хультсум, а̄гимēн самын патыс, ат лылты. 

	Ам ты рӯпата ва̄глум, а̄гим па̄пēт тит-хӯрум щёс ю̄ныгтаслум, тав та лю̄ньщалтахтас. Э̄квам ос ам нупылум ро̄ӈхи, ня̄врам манрыг ра̄тылум. Ам ювле ла̄вēгум, ам тавēн ат те нё̄тнувум, а̄гимēн ань ат о̄лнув. Районув янытыл ам са̄в ня̄врамн самын патуӈкв нё̄тсум, та̄наныл пуссын номиянум, ва̄ганум. Хо̄т ос хунь самын патсыт, номēгум. 

	Акв хотты та̄лт ам Тюмень ӯсн ялсум, тот Алексей Васильевич Голошубин ёт хо̄нтхатыгласум. Тав а̄нумн потыртас, репрессия та̄лыт порат таве винэ ма̄гсыл Саранпа̄вылн Ха̄льӯс-ныл НКВД ма̄хум ёхта
	ласыт. Ам а̄тям таве виӈкв ат та̄ртыстэ, Качанов о̄йка тав пēнт-сылэ пуввес, хотталь 

	тотвес. Тамле ты пи
	лыщмаӈ порат та̄н 

	о̄лсыт.

	Пенсият о̄лнэ̄м сыс ловиньтан нэ̄пакыт хансуӈкв патсум. О̄выл нэ̄пакум «История здравоохранения Березовского района» хосат та̄ртвес, то̄нт районный пӯльницав 165 та̄лэ то̄влыс. Титыт нэ̄пакум «Березовской больнице 200 лет» намаим о̄лы. Пӯльницат рӯпитам ка̄сыӈ хо̄тпа наме тот хансым о̄лы, пēс хурит тув по̄слувēсыт. Ты нэ̄пакыг пӯмыщ ловиньтаӈкве».

	Ма̄н Ха̄льӯс районувт Андрей Алексеевич са̄в хо̄тпан ва̄ве, тав ань ва̄тахтем та̄л пенсият о̄лы. Пуста̄гыл э̄лаль вос о̄лы, ляпа рӯтанэн акваг вос уральтаве, То̄румн вос ӯргалаве.

	Валентина 

	Хозумова

	 

	 

	 
