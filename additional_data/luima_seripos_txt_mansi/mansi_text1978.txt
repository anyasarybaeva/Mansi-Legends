

	Россият лӯпта э̄тпос ва̄т нупыл китыт хо̄талэ акваг номим о̄ньщаве. Тав «День памяти и скорби» рущ щирыл ла̄выглаве. Ты хо̄талт 74 та̄л ювле хультум порат Германия мирхал яныг пилыщмаӈ хо̄нт СССР нупыл о̄вылтас. Ты та̄рвит ва̄рмалит сака са̄в ма̄хум порслувес. Та̄н рӯтанылн ань тыг мус ка̄ставет.  

	Ханты-Мансийск ӯст войнат порслам ма̄хум о̄с ка̄стувēсыт. Хосат та̄гыл «Единая Россия» нампа мирн пēриим хо̄птат ос мо̄т партият о̄лнэ депутатыт а̄лпыл хо̄т щё̄ст ӯскан памятник по̄хат акван-атхатыглэ̄гыт. Ты та̄л та̄н аквтох тув ёхталасыт ос «Молодая гвардия» ма̄ньлат хо̄тпат ёт тот исвеща пēламтасыт, пуӈк пинсыт ос хорамыӈ лӯптат памятникыт хультуптасыт. 

	Тувыл китхойплов щё̄ст матумпа̄ла хо̄тпат ос са̄всыр кӯщаит о̄с тув атхатыгласыт. Округ губернатор нэ̄ Наталья Комарова ос округ Дума 

	кӯщай Борис Хохряков ма̄хум э̄лы-па̄лт ты 

	хо̄талт пилыщмаӈ о̄вылтам ва̄рмаль урыл ла̄тыӈ ла̄всы̄г. Воссыг нэ̄мхуньт ос нэ̄мхот тамле лю̄ль 

	та̄рвит нак ул вос ēмты. СССР янытыл 1941-1945 та̄лыт сыс 20 миллион са̄вит э̄лумхо̄лас 

	наска̄ссыг порслувēсыт. Югра ма̄ныл 18 

	со̄тыра хум хо̄тпат хо̄нтлуӈкве кēтвēсыт, 

	6 со̄тыра арыг хо̄тпа ювле ат ёхтысыт. 

	Тамара 

	Мерова

	 
