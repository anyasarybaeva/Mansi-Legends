
Во̄ртур э̄тпост «О̄лнэ мāв пēс потранэ» – тамле ханищтахтын ос ӯщлахтын смена ня̄врамыт мāгыс «Окунёвские зори» лагерьт Советский районт вāрыглаве. Советский ӯсныл та ма̄ хо̄тпан палыт вēрыстат о̄лы.
Тув Донбасс мāныл Макеевка ӯсныл яныгсāт ня̄врам ӯщлахтуӈкве ёх­ты­сыт. Лāвēгыт, йим лё̄ӈ­ха­ныл сака хоса ос тāр­ви­тыӈыг о̄лыс, та мāна­нылт хо̄нтлан вāр­маль о̄лнэ мā­гыс акваг пāтлуп­таве, таи­мāгыс пāвлыт-ӯсыт халт хус щё̄с машинатыл тот­вēсыт, тувыл Россият товлыӈхāпн ӯнттувēсыт, нила щё̄с Ханты-Мансийск ӯс мус йисыт. Титыт хо̄тал Советский районын тотвēсыт. 
Ты ня̄врамыт палт мāн, нэ̄пак хаснэ хо̄тпат, Игорь Ширманов, Ольга Милованова ос ам, во̄ртур э̄тпос 11–12 хо̄талагēт ялсӯв. Ёхтум хо̄талувт āлпыл лов щёс порат «плацыг» лāвнэ лагерь кант āгирищит-пыгрищит ёт хо̄нтхатсӯв, паща­лах­тасӯв. 
Кāсыӈ хо̄тал āлпыл ня̄врамыт тот атхатыг­лāлэ̄гыт, вожатыяныл хӯнтлэ̄гыт, хо̄тал сыс нила группаг ла̄кква-урт­хатым матыр вāрмалит вāруӈкве патэ̄гыт. О̄выл хо̄талт тит группаг потыр хӯнтлан мāгыс мāн ётув хо̄нтхатыглаӈкве лāввесы̄г, титыт хо̄тал иӈ тит группаг, яныгнув ня̄врамыт ёт мāн тах хо̄нтхатыгла̄лэ̄в.
Я̄нас лāтыӈ вожатыит урыл лāвуӈкве э̄ри. Я̄ӈк нāтнэ э̄тпост тыт, насати, тāн ма̄гсыланыл «Москва – Югра. Курс на Север» ханищтап вāрыглāлвес. То̄нт тāн потыртавēсыт, хомус ня̄врамыт ёт рӯпи­таӈкве э̄ри, маныр лā­вуӈкве ро̄ви, маныр ат ро̄ви, маныр вāрмаль мā­гыс ня̄врамыт э̄сгуӈкве э̄рēгыт, маныр мāгыс ат э̄рēгыт. 
Хӯлтвēсыт, ня̄врамыт ёт сымыӈыщ о̄луӈкве, акваг тāн ляпанылт вос о̄лэ̄гыт, тāн ётаныл аквъёт вос ёнгēгыт, потрамēгыт, э̄ргēгыт, йӣквēгыт. 
Тувыл ос ты смена «этно­графическииг» лā­ви­ма мāгыс, вожатыит ос сосса мāхум ханищтапыт вāрыгласыт, лӯимā мир о̄лтуланыл урыл, мо̄й­та­ныл-э̄рганыл урыл по­тыр­тасыт, суссылтасыт, хомус тōрло̄мтыл, сāкныл, йӣв­ныл, сāсныл мāнь пор­ма­саквет мāщтыр­лавет.
Лагерь кант иӈ о̄лнэ̄в сыс, суссум, хомус ня̄вра­мыт вожатыит ёт сымы­ӈ­ыщ о̄лэ̄гыт, аквтоп яныг каӈканыл ман ӯвщия­ныл ёт потрамēгыт, мовинь­тэ̄гыт, ощхольтэ̄гыт, кāтыл вуйхатым аквъёт ё̄мыг­тэ̄гыт, поргащлэ̄гыт.
Мēн Ольга Милова­нова ёт ня̄врамыт ёт хо̄нт­хатыгламумēн порат, лāвсумēн, тāн мāньщи мо̄йтыт вос хӯнтлэ̄гыт ос номсахтэ̄гыт, хоты мо̄йт ётыл спектаклиг ёнгуӈкве вēрмияныл. 
Ма̄ньщит урыл потыр
О̄выл потрув тит щё̄с­тем минас, ня̄врамытн ам мāньщи мир урыл потыртасум, хомус мāхум о̄лсыт, манарыл пēс по­рат во̄раясыт, хӯл алыщ­ласыт, хомус сāлыяныл ӯрсаныл. 
Манрыг кāсыӈ тӯя мā­хум Āс нупыл ялантāлсыт, хомус ювле миннэ лё̄ӈ­ханыл о̄лыс, маныр хā­пыт о̄щсыт, пормасаныл ман­хурипаг о̄лсыт, ня̄в­ра­маныл хомус янмал­тасаныл, ханищтасаныл, маныр потрытыл потыр­тāлсаныл, мо̄йтытыл мо̄й­тыгласаныл. 
Ня̄врамыт мāньщи лāтӈыл пащалахтуӈкве ханищтасанум, вāти по­тыр-охсат ловиньтасум, тāнанылн мāн лāтӈув суе хӯнтлаӈкве сака пӯмыщ о̄лыс. Ётыл акв āгирищ āнумн лāвыс: «Нāн лāт­ӈын сака нё̄тнэ, щар аквтопыл э̄рыг э̄ргаве». 
Ня̄врамытн «Витсам» нампа журналыт тотыг­ласум, тāн щāгтым сус­саныл, ёт висаныл, лāвсыт, хунь юв минмыгтэ̄гыт, нэ̄пакыт юв тотыяныл. Ос ня̄врамыт ёт мāн по­тыр­тахтасӯв, мāньщи мо̄й­тыт урыл тāн комиксат по̄слуӈкве патэ̄гыт ос редакциявт вāрнэ кон­кур­сын тēтыяныл. Таквсы, хунь конкурс āстлаве, то̄нт тах по̄слым хурит ущ мāхумн кāсалавет. 
Ольга Милованова драматургыг о̄лы, тав ня̄врамыт ёт «Пāля ос кати» мо̄йт спектаклиг вāруӈ­кве тахмаяс, тыи мāгыс сценарий хас­сыт, титыт хо̄тал ня̄в­ра­мыт таве суссылтасаныл, спек­таклит э̄кваг-о̄йкаг, кати, пāля, во̄рто̄лнут ос тит мēӈквыг о̄лсыт, ёнгысыт. Атхатам ня̄врамытн ос яныг хо̄тпатн сунсуӈкве сака пӯмыщ о̄лыс, маттем та мовиньтасыт ос ка̄т­патта ратсыт.
Игорь Ширманов тит хо̄тал сыс яныгнув ня̄в­рамыт ёт хо̄нтха­тыг­лā­лыс, потрамас. Потранэ мир о̄лупса урыл, нэ̄пак хаснэ вāрмаль урыл, Россияв урыл о̄лсыт. Хӯнтлам ня̄врамытн «Врата Сибири» нэ̄пакыт муйлуптас, тот лӯи мāт о̄лнэ нэ̄пак хаснэ хо̄тпат потраныл хансым о̄лэ̄гыт.
Ты ня̄врамыт хōнтлын ма̄т ōлэ̄гыт 
Ханты-Мансийск ӯсн мāн титыт хо̄талт хо̄талъят юи-пāлт минмыгтасӯв. То̄нт ня̄врамыт тэ̄пъялам юи-пāлт о̄лнэ коланылт ӯщлахтасыт, таимāгыс о̄с ёмас о̄лнэ лāтыӈ лāвуӈ­кве ат а̄лымасӯв. 
Ты урыл сыманув сака щāргысыт, ювле мина­мувт акваг ня̄врамыт урыл по­тыртасӯв ос та урыл, манрыг тох молях ӯщлах­тын хо̄талыт мина­пасыт, тахсӯв иӈ э̄лаль ты я̄тил ня̄врамаквет ёт потрамаӈкве. Торгамта­сӯв, ты ня̄врамаквет сāв вāӈкве таӈхēгыт, тāн щāг­тым пуссын хӯнтлэ̄гыт, тāнанылн лӯимā урыл матыр-а̄ти пӯмыщ тāра-паттуӈкве. 
Ос та урыл потыртасӯв, тāн мощēртын ювле мин­мыгтэ̄гыт. Ань тыхо̄тал мус Макеевка ӯсаныл ляпат иӈ хо̄нтлан вāрмаль мины, тот кāсыӈ хо̄тал пāтлуптан суй суйты. 
Кāсыӈ ня̄врам яныг­мам мāтэт яныг сав кāса­лāлыс ос тыхо̄тал мус кāсалāлы. Ёхтум ня̄в­ра­мыт халт то̄­ват сāва­ла­пыг хульт­сыт, то̄ват щāнь ман āщтал яныгмēгыт. Акв пыгри­щакве хунь нумын тов­лыӈ­хāпыг минам лё̄ӈхыг кāсалас, тувле нупыл хоса сунсыс, насати, тамле ут тав о̄выл щёс ущты кāса­лам. Тāн о̄лнэ мāнал нуми-пāлт 2014 тāл пāс­ныл тамле тов­лыӈхāпыт ат тылам­лāлэ̄гыт, туп «истре­би­телиг» лāвнэ товлыӈ­хā­пыт хо̄нтлым яла­сэ̄гыт.
«Окуневские зори» лагерь мāтэ сака нё̄тнэ, во̄рквет яныг иснасыӈ сāв колыт ӯнттым о̄лэ̄гыт, каснэ мāгыс сāвсыр утыт вāримат, хо̄тал сыс ак­ван-хо̄нтхатыглан мāгыс яныг сцена о̄лы, тэ̄нэ кол о̄лы, тот ня̄вра­мыт атыӈ тэ̄ну­тыл тыттавет. 
Мощ э̄лыннув Сымриӈ тӯр витэ вольги, рēгыӈ хо̄талытт ня̄врамыт тот пувлысыт. Тāн ляпанылт вожатыит, тувыл тāн ётаныл Донбассныл ёх­тум хо̄тпат ос ӯщлахтын вāрмаль щё̄питам хо̄тпат акваг о̄лсыт. 
Ты вāрмаль «Пēс Му­лымья – мāньщи па̄выл» нампа общинат рӯпитан хо̄тпат Губернатор пāлыл грант виманыл хосыт вāрияныл, пуӈк тотнэ кӯщаиг тот мāньщи хум Виктор Витальевич Вис­кунов о̄лы. Яныг нё̄тмил тавēн вāӈын хо̄тпатэ Маргарита Радаева вāри.
Аквъёт тамле ёмас вāрмаль вāрнэ̄ныл мāгыс кāсыӈ хо̄тпа э̄сгуӈкве хо̄йхаты! Матъёмас тāн ня̄врамыт мāгыс рӯпитэ̄­гыт, тāнаныл щāгт тотэ̄гыт. Матъёмас «Окуневские зори» лагерьт ня̄врамыт мāгыс посыӈ хо̄талакве посты, сыстам виткве хумплы, во̄рквет ӯйрища­квет луйгēгыт, матъёмас тот ня̄врамыт мовинь­таныл, потраныл, э̄рганыл суит āлпылныл э̄ти мус суйтэ̄гыт. 
Кāсыӈ хо̄тал тув мӯй­лын хо̄тпат э̄лаль ёхта­лаӈ­кве патэ̄гыт, сāвсыр вāр­малит суссылтэ̄гыт, мо̄й­тыт мо̄йтэ̄гыт, потрыт по­тыртэ̄гыт. Туп кāсыӈув пус­та̄гыл вос о̄лы!
Светлана ДИНИСЛАМОВА
 
