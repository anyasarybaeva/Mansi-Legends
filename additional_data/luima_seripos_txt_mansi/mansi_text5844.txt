
Ты та̄л тэ̄лы пора сака ма̄лтыпыг о̄лы. Ма̄ янытыл о̄лнэ са̄всыр учёный ма̄хум ты ва̄рмаль акваг ханищтыяныл. Ты э̄тпост мо̄т хо̄н ма̄т о̄лнэ то̄ва учёныит Ханты-Мансийск ӯсн ёхталасыт, та̄н ма̄гсыланыл тыт конференция ва̄рыглавес.
Ань Югорский уни­верситетт ма̄ньлат хо̄т­пат ма̄-витув урыл пӯм­щалахтэ̄гыт, о̄лнэ ма̄в ханищтаӈкве о̄с сака ка̄сащēгыт. Ты номтыӈ хо̄тпат таима̄гыс тув ты во̄выглавēсыт, та̄н студентыт ёт вос хо̄нт­хатыглэ̄гыт.
Ёхталам ма̄хум халт яныг кӯщай о̄лыс, тав Великобритания Генера­льный консулыг ла̄ваве, наме Ричард Дьюэлл. Ты хум ла̄выс, ты та̄л ма̄н ӯсувн титынтыг ёхтыс. Тав ётэ ёхталам учёный хо̄тпат Югорский уни­верситетт а̄гит-пыгыт ёт рӯпитаӈкв патэ̄гыт, та̄наныл ханищтаӈкв патыяныл - ма̄-витув ёмащакв хумус ураль­таӈкв э̄ри.
Ань Россият ос Великобританият о̄лнэ учёныит аквъёт рӯпи­таӈкв патсыт. Ты та̄л яныг таквс э̄тпост о̄с акван тах атхатэ̄гыт. Та̄н ма̄гсыланыл Вели­кобританият Глазго ӯст мирхал конференция ва̄раве. Тот та урыл потыртаӈкв патэ̄гыт, манрыг тэ̄лы поранув ма̄лтыпыг ēмтэ̄гыт ос ма̄-витув акваг мо̄т­сы­рыг ēмты. 
Консул хум тох ла̄выс, со̄ль, ты яныг ва̄рмаль мирн ёмас хунь тоты. Ань та̄ра-паттуӈкв э̄ри, э̄лаль тох те мины, ма̄-витув манхурипаг ēмты.
 
