
Свердловский область Са̄пса ӯсныл (рущ ла̄тӈыл Ивдель) атпан вēрыстат нё̄рыт ляпат Та̄лтъя ос Пума кит ма̄ньщи па̄влыг о̄лэ̄г. Тот пēс йис та̄гыл Пакиныт ма̄ньщи колта̄глыт о̄лэ̄гыт. Ам Михаил Дунаев ёт тув ялсум. Ты хум такви Советский район Таёжный па̄вылныл о̄лы. Тав нё̄рыт ляпат о̄лнэ ма̄хум пуссын ёмщакв ва̄ганэ. Са̄в щёс мӯйлуӈкве тув ялыс. Ань мēн тот са̄т хо̄тал о̄лсумēн.
Са̄пса ӯсн ёхтысмēн. О̄влэ̄т ла̄пкат тэ̄нут-пормас ёвтсумēн. Тувыл сып пуӈкын но̄ӈхаль ха̄хсумēн, тот яныг ма̄шинат нё̄р а̄хвтас хартым яласасыт. Таитыл во̄рколн минуӈкве ēмталасмēн, ты кос ёл-по̄илттаӈкве кӯсыгласанмēн, ос та̄н туп акв хо̄тпа ёт виӈкве вēрмēгыт. Ла̄вēгыт, кит-хӯрум э̄лумхо̄лас та̄лттуӈкве ат ро̄ви, тыи ма̄гыс та̄ра штрафыл хансавет.
Тувыл ос мēн ма̄нь ма̄шина олн ма̄гыс висмēн, таил атпан вēрыста минасмēн. Тот э̄лаль акв арыгтем вēрыста ла̄глыл ё̄мсумēн ос ля̄льт «Буран» ёхтыгпас. Ма̄ньлат ма̄ньщи хум мēнамēн та̄лттысаге, ос во̄рколн та тотыгпавесмēн.
Та̄лтъя па̄вылт кит колыг ӯнлэ̄г. Акв колт кӯщаиг Алексей Ильич Пакин о̄лы. Тав тот э̄кватэ Тамара ос кит ня̄врамаге ёт о̄лы. Яныг пыге нэ̄ тотыс, нэ̄ӈ та̄гыл тот о̄лы. Ма̄нь пыге о̄выл классыт ханищтахты. Тувыл мощ э̄лыннув ос мо̄т во̄ркол ӯнлы. Тот Николай Николаевич Пакин Наталья э̄кватэ̄нтыл о̄лэ̄г. Тувыл та, воссыг нэ̄мхотьют а̄тим.
Па̄выл торыг нё̄тнэ Тарыг нё̄р о̄лы. Тув мус ла̄глыл ё̄муӈкве ке, нёлолов вēрыста. Тот хум хо̄тпат пуссын во̄раим яласэ̄гыт. Во̄руй ка̄тын-патталэ̄гыт, нёхыс кēрнялит ос со̄выр лэ̄сыт ӯнтталэ̄гыт. Нэ̄т ос юн са̄всыр рӯпата ва̄рēгыт. Матыр маснут ю̄нтэ̄гыт, тэ̄нут па̄йтэ̄гыт ос колсори рӯпата ва̄рēгыт.
Пума па̄вылт ос нила кол ӯнлы. Ты па̄выл пēс ма̄хум тох намаясаныл. Тот Пума я̄ о̄вты. Я̄ тольхыт яныг тӯр о̄лы, тувыл ло̄ӈхаль я̄ щакара̄лым ты овты, паттатэ пумыл яныгмим о̄лы. Таима̄гыс Пума я̄г ты ла̄ваве, тот ма̄хум ощща хӯл мощ пувēгыт. Та па̄вылт о̄с пуссын Пакиныт я̄нас щēмьял о̄лэ̄гыт. Тот ма̄хум о̄с во̄раēгыт, пил ва̄тэ̄гыт, ла̄хыс атэ̄гыт ос па̄кв паттэ̄гыт.
Та па̄вылт са̄в ня̄врам яныгми, ӯщлахтын порат па̄выл аквтупмат са̄йкалы. Ня̄врамыт пуссын ма̄ньщи ла̄тӈыл потыртэ̄гыт. Ма̄тэ тот сака нё̄тнэ. Тыима̄гыс ка̄сыӈ та̄л са̄всыр ма̄ныл са̄в рущит пӯмыщ ма̄гыс тув ёхталэ̄гыт. Нё̄рт матараныл та кинсэ̄гыт.
Та̄лтъя па̄выл по̄хыт о̄с нё̄р я̄ о̄вты, тот са̄ртын сыг, ощща хӯл ос а̄лн хӯл сосса ма̄хум пувыгла̄лсыт. Ань та̄н ла̄внэ̄ныл щирыл, та я̄т хӯл щар а̄тим, витэ сака па̄ӈктувес. Йис ма̄наныл ляпат нё̄рт яныг тракторыл кит яныг во̄ӈхаг хилавēг. УГМК (ты Уральский горно-металлургический компания) рӯпиты, кӯщаиг тот Григорий Рудой о̄лы.
Та̄н са̄всыр тыныӈ а̄хвтас ос ма̄щунь но̄х-выгыт. Ос та̄н рӯпата ва̄рнэ̄ныл ма̄гыс я̄ сака па̄ӈктысаныл. Хӯлэ янытэ̄т холас. Тот о̄лнэ ма̄ньщиянув ла̄всыт, сыгыт я̄ хосыт со̄рганыл но̄ӈхаль хӯлигтахтым на̄твēсыт.
Ма̄н ань УГМК кӯщаиг о̄лнэ хум палт китыглахтын ла̄тыӈ кēтсӯв, тав ма̄навн маныр ла̄тыӈ ювле ла̄ви ке, ты урыл ётыл тах хансэ̄в.
