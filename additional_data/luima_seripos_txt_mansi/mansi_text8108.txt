
Ты та̄л ма̄н о̄лнэ ма̄вт ма̄нь па̄влыӈ ма̄тт пӯльницат ӯнттын ма̄гыс округ миркол па̄лыл са̄в олн холтаве – 2 млрд 10 млн солко̄ви арыгтем. Ты урыл яныг сапра̄ни о̄лум порат Александр Касьянов потыртас, тав кол ӯнттын ма̄тт кӯщаиг о̄лы.
Русскинская па̄выл
Ты па̄вылт пӯльница ӯнттын ма̄ныл а̄стыс ос тот лēккарыт рӯпи­таӈкв о̄вылтахтасыт. Акв хо̄тал сыс тув 46 хо̄тпа ёх­та­лаӈкв вēрмēгыт. Ня̄вра­мыт ма̄гыс я̄нас колнак ва̄рвес, та̄н тот по̄с­луӈкв ос ёнгасаӈкв вēрмēгыт. Та̄рвитыӈ а̄гмыл ēмтум хо̄тпат мо̄т ма̄хум ты а̄гмыл ул вос ха̄хты­яныл, та̄н ма̄гсыланыл лап-пантхатнэ колнак щё̄­питавес, тув нэ̄мхотьют щалтуӈкв ат вēрми. Ты кол мо̄тпал па̄лэ̄т тэ̄рпи тыналаӈкв патаве. Ос хотьют олн ойтта̄л тэ̄рпил миве, та̄н пуссын нама­ныл тот та̄ра-паттым о̄ньщуӈкв патавет. 
Мулымъя
Ты па̄выл Кондинский районт о̄лы. Тот пӯльница кол иӈ ат а̄стлавес. Ань тот рӯпитан хо̄тпат кол тӣвре ёмащакв щё̄питыя­ныл, вит ос рēг тотнэ турпат пинэ̄гыт. Акв хо̄тал сыс лēккарыт яныгса̄т хо̄тпа уральтатаӈкв вēрмēгыт. Кӯщаит ла̄вēгыт, мо̄тыт э̄тпост ты пӯльница рӯпи­таӈкв тах о̄вылтахты.
Леуши, Малый Атлым, Болчары ос Кульпас
Ты па̄влытт пӯльницат акв порат ӯнттункв о̄выл­тавēсыт. Тот нэ̄матыр ат щё̄питавес, колала, иснасыт ва̄рвēсыт ос пӯльницат кол тӣвраныл во̄ртур э̄тпос мус тах щё̄питавет, о̄льпыл сар­тавет. Таквсы о̄выл­тах­тын порат пӯльницат рӯ­пи­таӈкв о̄вылтахтэ̄гыт. Та̄н пуссын акв янытат - 540 метра арыгтем. 
Реполово, Цингалы, Луговой 
Ты па̄влыт Ханты-Мансий­ский район нупыл хан­сым о̄лэ̄гыт. Тот ФАП­ыг ла̄внэ ма̄нь пӯль­ницат ӯнттавет. Та̄наныл ӯнт­туӈкв о̄вылтан ма̄гсыл мо̄тыт, 2024 та̄лт, олныт округ мирколныл тах ми­вет. Ань кол ӯнттын ма̄хум ёт договор-нэ̄­пакыт хасвēсыт. Манах олн тув та̄стуӈкв э̄ри, кӯ­щаит ёмащакв ловинь­тыяныл. Ос мо̄тыт та̄л рӯпата ущ о̄вылтаве. 
Мирколт рӯпитан яныг кӯщай хум Азат Ислаев тох ла̄выс: «2025 та̄л мус округувт мо̄т ма̄нь па̄влыӈ ма̄тт 21 йильпи пӯльница ӯнттаве. Са̄ртыннув ты рӯпата а̄стлылӯв те, ма̄к ёмас о̄лнув». 
Округ мирколныл тēтым ля̄ххал ма̄ньщи ла̄тӈыл В. УЗЕЛЬ хансыстэ
