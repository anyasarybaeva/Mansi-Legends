
Ты э̄тпос о̄выл хо̄таланэ̄т Ханты-Мансийск ӯст ханищтап департамент колт йильпи нэ̄пакыт та̄ратан урыл потыр о̄лыс. Тув округ школатт ханищтахтын сосса ня̄врамыт ма̄гыс нэ̄пакыт хаснэ ма̄хум атхатыгласыт. 
Ты ханищтап колт сосса мир торыг пуӈк­тотнэ нэ̄ Надежда Кос­ты­лева ла̄выс, 2020 та̄лт 1-4 классытт ханищтахтын ханты ос ё̄рн ня̄врамыт ма̄гыс нэ̄пакыт щё̄питаӈ­кве патавет, тувыл 5-9 классытт ханищтахтын ма̄ньщи ня̄врамыт ма̄гыс ос ловиньтан (лите­ра­тура) нэ̄пакыт та̄ра­тавет. 
Технолого-педа­го­ги­ческий колледжит рӯпи­тан ма̄ньщи нэ̄ Аль­бина Романовна Станис­лавец ла̄вме щирыл, ло­ви­нь­тан нэ̄пакыт о̄влэ̄т 1-4 класс ня̄врамыт ма̄гыс хан­суӈ­кве э̄ри, тувыл ущ 5-9 классыт ма̄гыс. Тамле нэ̄пакыт хаснэ э̄лы-па̄лт программат щё̄питаӈкве э̄ри, тах пуссын на̄ӈки, хумус хансуӈкве э̄ри, хоты потрыт манос мо̄йтыт тув ва̄руӈкве.  
Ханты нэ̄г Евдокия Андреевна Нёмысова ос Валентина Николаевн Соловар ла̄всыг, ханты ла̄тыӈ торыӈ алфавит ат о̄ньщи, нэ̄пакыт хумус хансуӈкве патавет. Та̄н йильпи алфавит щё̄пи­та­сыт кос, ос тав Москват о̄лнэ щар ма̄к яныг ха­нищтап колт рӯпитан хо̄тпатн иӈ ат пēриявес, ка̄тпосыл ат пинвес. 
Тувыл ханты ма̄хум халанылт потыртахта­сыт, та пēс алфавитаныл хосыт нэ̄паканыл вос хансавет. Ты рӯпатаныл хумус ва̄руӈкве паты­яныл, ма̄н ты урыл тах хансэ̄в.
 
