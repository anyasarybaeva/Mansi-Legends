
Ка̄сыӈ та̄л ма̄ янытыл музеит янытлан мирхал хо̄тал кастыл «Ночь музеев» нампа пӯмащ ва̄рмаль ва̄рыглаве. Ты хо̄талт пēс пормасыт суссылтан колыт э̄ткотиль мус рӯпитэ̄гыт, ос ма̄хум выставкат сунсуӈкве музеитн во̄выглавет.
Щар о̄влэ̄т ты тэ̄ла Германия ма̄т ва̄рвес, ты юи-па̄лт мо̄т хо̄н ма̄т о̄лнэ музеит аквты хо̄талт ӣти мус рӯпитаӈкве патсыт. Россият тамле тэ̄ла о̄выл щёс 2002 та̄лт Красноярск ӯст щё̄пита̄лвес. Ань ка̄сыӈ ӯст ос па̄вылт ва̄рыглаве. Ма̄н округувт о̄лнэ музеит о̄с ӣти мус рӯпитасыт.
Та хо̄талт «То̄рум Маа» нампа музейт мир ма̄гсыл са̄всыр пӯмащ ва̄рмаль о̄лыс. Тот рӯпитан хо̄тпат «Ночь музеев» нампа акция нила та̄л ва̄рыглэ̄гыт. Ты та̄л та̄н «Ночь у очага» пӯмащ тэ̄ла мӯй ма̄хум ма̄гыс щё̄пита̄лсыт.
Ялпыӈ хо̄тал о̄вылтахтам порат ты музей кӯщай нэ̄ Людмила Алферова мӯй ма̄хум янытласанэ, тав ла̄выс: «Ма̄н округувт 34 яныг музейколыт о̄лэ̄гыт, та̄н пуссын э̄рнэ рӯпата ва̄рēгыт, пēс йис ва̄рмалянув ханищтыяныл ос э̄лаль тотыяныл. Ма̄н, ты музейт рӯпитан хо̄тпат, ма̄ньщи ос ханты мирыг культуратэ̄н но̄хво̄рмалтылӯв, мо̄т мирн ма̄нки пēс йис ва̄рмалянув, пēс наканув урыл акваг потыртэ̄в».
Та хо̄талт тот са̄в пӯмащ о̄лыс. Выставкат суссылтавēсыт, то̄ва хо̄тпат а̄канит ю̄нтсыт, мо̄таныт ос са̄всыр щирыл ма̄щтырласыт. Мӯй ма̄хум ма̄гсыл ня̄нь ва̄рвес, а̄ращ ва̄тат хӯл исмит ос атыӈ щай па̄йтвес. Ма̄хум пуссын пасан ва̄тан тэ̄ӈкве во̄выглавēсыт.
Ня̄врамыт хурит ка̄тыл по̄слысыт, сāс тармыл ма̄ньщи ос ханты хорамыт щуртуӈкве ханищтахтасыт. Са̄лы сун ӯлтта поргысыт, ня̄л та̄ратасыт ос са̄лы то̄выль тармыл ӯнлым йӣв-о̄выл кит нупыл хартсыт. Хотьют ка̄сащас, ё̄рнколт ю̄нсхатасыт манос са̄всыр ёнгын утыт ва̄рсыт. Та сыс ты музейт рӯпитан ханты э̄ква Зоя Никифоровна Лозямова та̄нанылн сорт хӯл урыл мо̄йт мо̄йтыс.
Акв ма̄т ос концерт суссылтавес. Ма̄хум э̄лы-па̄лт «Хо̄тал» нампа А̄с-угорский театрыт рӯпитан нэ̄ Юля Яркина ма̄ньщи э̄рыг э̄ргыс ос са̄ӈквылтапыл са̄ӈквылтас. Тав юи-па̄лэ̄т «Поющие гитары» нампа колн ялантан а̄гитпыгыт са̄всыр рущ э̄ргыт э̄ргысыт, ма̄ньлат хо̄тпат та̄нки хансум стиханыл ловиньтасаныл. Зоя Никифоровна Лозямова пēс ханты э̄рыг э̄ргыс. Мо̄т ма̄т ос со̄лвалыӈ хӯл, ня̄рхул, ёхул ос мо̄т са̄всыр атыӈ тэ̄нут тыналавес. Та хо̄талт ма̄хум пуссын сака ёмащакв мӯйлысыт ос ӯщлахтасыт.
 
