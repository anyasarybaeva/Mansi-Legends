
Тӯяг Эстониян ялмум порат тот мӯтраӈ о̄йка ёт ва̄йхатасум, наме Арво Валтон Валликиви, тав ловиньтан нэ̄пакыт хансы. Мēн тав ётэ мощ потыртасмēн, о̄йка рущ ла̄тӈыл ёмщакв потырты. Тав ла̄выс:
«Ам 1935 та̄лт Эстоният самын патсум, школат тыт ханищтахтасум, ань Таллинн ӯст о̄лэ̄гум. Ма̄нь порат ма̄н щēмьяв 1949 та̄лт тыгыл Сибирь ма̄н Новосибирский областин тēтвес, тот о̄лсӯв, омагум-а̄тягум колхозт рӯпитасы̄г. Ётыл 1954 та̄лт ювле йиӈкве та̄ртвесӯв, ам самын патум ма̄мн о̄луӈкве минасум ос омагум-а̄тягум уральтаӈкве Россиян ялантасум».
Арво Валтон ма̄тэ̄н ёхтуме порат э̄лаль ханищтахтуӈкве патыс, Таллинн ӯст химия факультет а̄стлас ос нё̄рт о̄лнэ щунит тиснэ хо̄тпаг ēмтыс. Химический комбинатт рӯпитас, тот са̄всыр ищхӣпыӈ утыт ва̄рсыт. Ты коныпал Москван ялантым сценаристыг ханищтахтас.
1960 та̄лт нэ̄пакыт хансуӈкве о̄вылтахтас. 1965 та̄лт потрыт, стихыт хаснэ хо̄тпат Союзн пирмайтавес. 1968 та̄лныл ос 1975 та̄л мус акваг стихыт, потрыт хансыс, ётылнув «Таллинфильм» кинокомпаният рӯпитас. 1992 та̄лт хунь Эстония такви я̄нас о̄луӈкве патыс, Арво Валтон парламентын депутатыг пēриявес, хӯрум та̄л тот рӯпитас.
О̄йка са̄в ма̄нь ос яныг нэ̄пак хансыс, стихыт хансы. Тинат по̄слын ма̄гыс потрыт хансыс. Мēн потыртаммēн порат тав ла̄выс:
«Венгрыт, финныт ос эстонцыт ла̄тӈаныл коныпал пуссын мо̄т финно-угорский ла̄тӈыт хот-со̄ймуӈкве вēрмēгыт. Ам "эпосыг" ла̄внэ налыман потрыт эстонский ла̄тӈын толмащласанум, ла̄тӈув иӈ са̄в нот о̄луӈкве паты. Мо̄т ща̄нь ла̄тӈыт о̄с э̄лаль акваг вос о̄лэ̄гыт, ты кастыл ма̄н фонд ва̄рсӯв. Ща̄нь ла̄тӈыл хансым потрыт нэ̄пакыг ва̄рнэ ма̄гсыл олн мыгӯв, ка̄сащан хо̄тпат ма̄навн вос хансэ̄гыт, та̄н потраныл нэ̄пакыг та̄ратаӈкве ма̄н олн хо̄нтэ̄в».
Ма̄ньщит урыл о̄выл потыр Михаил Плотников хансыс, тав «Янгал-маа» ла̄ваве. Ты потыр рущ о̄йка Плотников ма̄ньщит о̄лнэ урыл рущ ла̄тӈыл хансыс. Таве Авро Валтон эстонский ла̄тӈын толмащластэ ос нэ̄пакыг та̄ратастэ. Ань ма̄ньщит урыл та̄нти ла̄тӈыл ловиньтэ̄гыт. Ты нэ̄пак ка̄салым ам сака ща̄гтсум, рӯтанувн ма̄н пӯмщалавēв, мо̄т хо̄н ма̄т ма̄н ма̄нь мирув, насати, э̄рнэ̄тэ.
Тамле ты ка̄ркам ос мӯтраӈ хо̄тпа Эстоният о̄лы, тавēн ма̄н са̄в та̄л пуста̄гыл о̄лнэ ла̄тыӈ тēтэ̄в, ма̄ньлат ма̄хум тав нупылэ сунсым о̄с тох ка̄ркамыг ос вēщкатыг вос о̄лэ̄гыт. Рӯтыг о̄лнэ миранув ма̄н урувтыл номсэ̄гыт, ла̄тӈанув хот-со̄ймын ма̄гсыл сыманыл ща̄ргēгыт.
