
Ты та̄л «Лӯима̄ сэ̄рипос»  газетав рēтыӈ ю̄свой э̄тпост  25 та̄лэ то̄влыс. О̄выл ма̄ньщи газетав 1989 та̄л порат та̄ратавес. Ты яныг ва̄рмаль кастыл ма̄н хоса щё̄питахтасӯв, са̄в рӯпата ва̄рсӯв, туп ты э̄тпос 6 хо̄талэ̄т семинар ущта ва̄рыслӯв, са̄в мир тув во̄виньта̄лсӯв. Семинарув  «О роли и значении СМИ, издаваемых на родных языках» намаяслӯв.  Газетат рӯпитан хо̄тпат янытлаӈкве ма̄ньщи ма̄хум ос финно-угрыт ёхталасыт.О̄влэ̄т Вера Царёва, губернатор пресс-службат кӯщаиг рӯпитан нэ̄, ма̄навн сымыӈ ла̄тыӈ ла̄выс. Тав ла̄внэ̄тэ щирыл, ма̄ньщи ла̄тӈыл потрыт хансым, ма̄н ща̄нь ла̄тӈув ос пēс йис ва̄рмалянув э̄лаль тотыянӯв. 

	Илья Верховский, общественный связь департаментыт кӯщай хум, о̄с са̄в ёмас ла̄тыӈ ла̄выс. Тав Ханты-Мансийск ӯст самын патыс, тыт школат ханищтахтас. Ня̄врамыг о̄лме порат Юван Николаевич Шесталов хансум стиханэ ос Мēӈквыт урыл мо̄йтыт ловиньтаӈкве э̄руптас. Ма̄н культурав урыл пӯмщалах-тым торгамтас, ма̄ньщи ла̄тыӈ ва̄нэ ма̄хум мо̄т щирыл номсахтэ̄гыт, мир нупыл мо̄т щирыл сунсэ̄гыт. Ла̄выс,  ля̄ххалыт, потрыт ща̄нь ла̄тӈыл хансым,  ма̄н щар ма̄к яныг ос э̄рнэ рӯпата ва̄рēв. 

	Людмила Алфёрова губернатор ва̄ӈын хум Геннадий Бухтин палт нё̄тнэ нэ̄г рӯпиты, газетав о̄с янытластэ. Тав ла̄выс, ма̄н тэ̄ла  та̄л щар ат ӯнлэ̄в, акваг рӯпитэ̄в.  Редакцияв интернетт ло̄пс ва̄рыс, тот ма̄ньщи потрыт ловиньтаӈкве ань о̄с ро̄ви. Газетав са̄в ма̄хум вос ловиньтасыт,  хансум потранув  рущ ла̄тӈын толмащлыянӯв.  

	Татьяна Гоголева, ок-руг Думат рӯпитан депутат, ёмас ла̄тыӈ ла̄выс. Ма̄нь па̄влытн яласа-нэ̄тэ порат, тав ма̄нав акваг ёт во̄виньта̄-лыянэ. Татьяна Степановна  хоты па̄вылн ялыс, хоты ма̄хум ёт хо̄нтхатыглас, хумус ма̄ньщи мирн нё̄ты, та урыл ма̄н ва̄тихал хансыглэ̄в. Тав ла̄выс: «Тыхо̄тал таса̄вит нё̄тнэ мир тыт акван-атхатас. На̄н, газетат рӯпитан ма̄хум, ка̄сыӈ хо̄тал туп ща̄гтым рӯпатан ёхталэ̄н. Э̄лаль акв та щирыл ма̄нь па̄вылквет о̄лнэ мирыт урыл хансэ̄н, ханищтахтэ̄н ос ма̄ньщи яныг учёныиг ēмтэ̄н». 

	Ты юи-па̄лт ма̄хум та̄нки хансум потраныл ловиньтасаныл. О̄влэ̄т Раиса Решетникова, редакциявт кӯщай нэ̄, ат та̄л сыс маныр рӯпата ма̄н ва̄рсӯв, та урыл потыртас.  

	Николай Ишуткин Саранск ӯсныл ёхталас. Тав ня̄врамыт ма̄гсыл «Чилисема»  нампа журналыт та̄раты, тот кӯщаиг о̄лы. Ты коныпал ты та̄лныл тав ля̄ххал тотнэ финно-угорский ма̄хум ассоциациянылт кӯщаиг рӯпиты. Са̄всыр газетат, журналыт та̄рвитыӈ ва̄рмаляныл урыл потыртас. Ань ща̄нь ла̄тыӈ ва̄нэ ма̄хум мощщанув ēмты, ма̄ньлат ма̄хум та̄нки ла̄тӈанылт ат потыртэ̄гыт. Ос ка̄сыӈ та̄лныл ты газетат, журналыт ма̄хумн тотнэ ма̄гсыл «Почта России»  са̄в олн виӈкве патыс. Тыи ма̄гсыл газетат, журналыт мощща хо̄тпа хасылтэ̄гыт.

	Юлия Накова такви рӯпататэ урыл потыртаӈкве Салехард ӯсныл ёхталас. Тав 1996 та̄л па̄сныл ля̄ххал тотнэ нэ̄г телевиденият рӯпиты. Ямал ма̄ янытыл  яласы, тот о̄лнэ соссаӈ ма̄хум о̄лупсаныл урыл кина по̄слы. Са̄в ма̄хум ёт хо̄нтхатыгла̄лы, ма̄ньщи щēмьят ёт ва̄йхатуӈкве патыс. Та ма̄т ань Сайнаховыт, Китаевыт колта̄глыт о̄лэ̄гыт. Та̄н ма̄ньщииг ловиньтахтэ̄гыт ос ща̄нь ла̄тӈыл ат потыртэ̄гыт. Пēс порат та̄н рӯтаныл хӯл алыщлаӈкве А̄с я̄н ёхталасыт ос о̄луӈкве тот хультсыт. Юлия Николаевна Сайнаховыт ёт хо̄нтхатыглас, потыртас ос  ты щēмьят урыл  архив колт о̄лнэ пēс нэ̄пакытт потыр кинсыс. Ос таи хо̄нтыс, наса̄ти Сайнаховыт Ямал ма̄н са̄ӈквылтап тотмыт, тот о̄лнэ ханты ма̄хум са̄ӈквылтаӈкве та̄н ты ханищтасаныл. 

	Клавдия Васильевна Койнова Ха̄льӯсныл ёхталас. Тав ла̄выс «Лӯима̄ сэ̄рипос» газетат ма̄нь па̄вылквет о̄лнэ са̄в ма̄хум урыл ловиньтаӈкве ро̄ви. Манхурип та̄рвитыӈ ва̄рмаль тот о̄лы, газетат хансыглаве. Клавдия Васильевна ла̄выс, матъёмас ма̄ньщи газета ка̄сыӈ щēмьян тотаве,  ань ловиньтаӈкве са̄внув мир вēрми. 

	Татьяна Слинкина о̄с такви доклад щё̄питас. Тав Урай ӯст ня̄врамыт ма̄ньщи ла̄тыӈ ханищтаӈкве вуйхата̄лыс. Э̄рнэ ханищтан нэ̄пак ат хо̄нтыс, а̄гирищит-пыгрищит газетавт хансым потрыт щирыл ла̄тӈын ханищтасанэ. Ос ма̄навн ла̄выс, манрыг ма̄н «щ» буква хансуӈкве патсӯв. Правила щирыл «с» хансуӈкве э̄ри - «ся̄нь», ос «ща̄нь» хансуӈкве ат ро̄ви.

	Ты юи-па̄лт ма̄н мо̄т потыр рӯпатав урыл хӯлсӯв. То̄ват ла̄вēгыт, ля̄ххаланув щар аквхурипаг о̄лэ̄гыт ос ма̄ньщи газетан са̄в рущ ла̄тыӈ хансэ̄в. Ма̄навн пēс мо̄йтыт, потрыт ловиньтаӈкве э̄ри, туп то̄нт потранув ёмащакв тэ̄луӈкве тах патэ̄гыт. Ты урыл хӯлым ос таи ювле ла̄вēв, тыщирыл ке ма̄хум ла̄вēгыт, хансум потранув та̄н мӯс-хал  ловиньтыяныл. 

	Семинар оигпаме э̄лы-па̄лт резолюция-нэ̄пак ловиньтаслӯв.  Манхурип э̄рнэ тэ̄ла ва̄руӈкве э̄ри, тув хассӯв. Ань ля̄ххал тотнэ финно-угорский ма̄хум «Российские финно-угорские журналисты»  нампа нэ̄пак щё̄питаӈкве ос та̄ратаӈкве таӈхēгыт. Тувыл Николай Михайлович Садомин хансум потранэ «Живой источник» нампа нэ̄пакн о̄с вос хансавет. Ты коныпал  Григорий Лазарев намыл пиным премия ва̄руӈкве э̄ри. Ты премия ма̄ньщи ос ханты ла̄тӈыл ля̄ххал хаснэ ма̄хум касыл щирыл вос мивет. Ос акв тэ̄ла урыл ты нэ̄пакт хансым о̄лы, Белоярский ос Ха̄льӯс районыгт «Юный корреспондент» нампа ханищтап вос ва̄раве. Та ма̄т  о̄лнэ ма̄ньщи манос ханты ла̄тыӈ ва̄нэ ня̄врамыт ща̄нь ла̄тӈыл ля̄ххалыт, потрыт хансуӈкве вос ханищтавет. 

	Ты юи-па̄лт Светлана Динисламова «Витсам» нампа журнал урыл потыртас. Нэ̄паке ты та̄лныл тав ня̄врамыт ма̄гсыл ва̄руӈкве о̄вылтастэ. Акв э̄тпос сыс акв журнал та̄раты. Ты нэ̄пакт а̄гирищит-пыгрищит ма̄ньщи ла̄тыӈ ханищтаӈкве, ка̄тыл хурит по̄слуӈкве ос са̄в пӯмащ ва̄рмаль урыл ловиньтаӈкве вēрмēгыт. Ханты ма̄хум тамле нэ̄пак ня̄врамыт ма̄гсыл о̄с ва̄рēгыт. Ты журнал «Ханты ясанг» нампа газетат рӯпитан хо̄тпат та̄ратэ̄гыт. Надежда Вах ты рӯпатаныл урыл ла̄тыӈ ла̄выс.  

	Тувыл ма̄н йильпи нэ̄пакыг урыл ма̄хумн потыртасӯв. «Лӯима̄ сэ̄рипос»  газета 25 та̄лэ то̄влын кастыл редакцияв «Ма̄ньщи ма̄хманув потрыт» нампа нэ̄пак та̄ратас. Тув са̄всыр та̄лыт порат газетат 

	хансыглым потрыт акван-атсанӯв. Тот Николай Садомин, Пēтр Шешкин, Мария Двинянинова, Анфиса Хромова ос ма̄н хансум потранув хассанӯв. Ты коныпал ма̄н ос «25 лет с газетой» нампа нэ̄пак та̄ратаслӯв. Са̄всыр порат ва̄рим хурит тув ва̄рсанӯв. 

	Мӯй ма̄хманув ма̄гсыл  «Лозьвинские манси» ос «Финно-угорский мир сегодня» нампа кит суссылтапыг о̄лсы̄г. Акв суссылтап Денис Речкин, «Марий Эл» нампа газетат рӯпитан хум, Йошкар-Ола ӯсныл тыг тотыгластэ. Мо̄т  суссылтап Тамара Мерова щё̄пита̄лыгластэ. 

	Тамле ялпыӈ хо̄тал «Лӯима̄ сэ̄рипос» газета янытлан кастыл та о̄лыс. Ма̄н палтув  ёхталам мӯй ма̄хумн паща ла̄тыӈ кēтэ̄в. Матъёмас  ёхталасыт, ма̄навн са̄в ща̄гт тотсыт. 

	 

	Людмила Алгадьева

	 
