
Свердловский область Ивдель ӯс ляпат ма̄ньщи ма̄хманув пēс йис та̄гыл о̄лэ̄гыт. Ты ӯс Лӯсум ма̄ньщиянувн Сапса ӯсыг ла̄ваве. Тот сака ёмас музей-кол о̄лы, И.Е. Уваров о̄йка намыл пинвес. Акв колнак ма̄ньщи мирув торыг ва̄рима. Музей кӯщай Людмила Николаевна Зайкова тох потыртас:
– Ты кол ня̄врамыт ха­нищтам хум Иван Ев­лампьевич Уваров 1928 та̄лт ва̄руӈкве номыл­ма­тастэ. То̄нт ӯсув село Ни­кито-Ивдель ла̄ввес. 
Тав ла̄тыӈ кēтыс, ань па̄выл мир музей щё̄питан ма̄гыс пēс пормасыт вос атэ̄гыт. Иван Евлампьевич Пума я̄ ва̄тат о̄лнэ ма̄ньщи ня̄врамыт ханищтас, э̄рыг ос ка̄тыл по̄слын тэ̄ла учителиг о̄лыс. 
Музейт ма̄н са̄т хо̄тпа рӯпитэ̄в. Пормас суссылтан ма̄гыс са̄т колнак ва̄рим о̄лы, та̄н халанылт акв колнак сосса мир ма̄гыс щё̄питаслӯв, тот Лӯсум ма̄ньщит о̄лупсаныл ос культураныл урыл по­тыртэ̄в. 
Ты колт сāв пормас ак­ван-атым о̄лы – маснут, сыре-сыр алыщлапыт, а̄ныса̄ныт, пēс хурит, нэ̄­пакыт ос мо̄т са̄в о̄щнутыт, пормасыт.

Ивдель ӯс
О̄выл колнакт Ивдель ӯс урыл потыртэ̄в, ма̄хум тыг хунь о̄лмыгтасыт, хотыл ёхтахтасыт, хо̄т рӯпитасыт. Пēс хурит, щё̄сыт, сунтук-то̄тап, э̄рыг хӯнтлын грам­мофон, маснут-о̄щнут, та маныр суссылтэ̄в.
Ивдельт о̄влэ̄т со̄рни ловтнэ фабрика о̄лыс, ма̄­хум янгыщ тот рӯпитасыт. То̄нт та ма̄т о̄втнэ ка̄сыӈ я̄т со̄рни кисвес, хилвес. Са̄в купеческий колта̄глыт о̄лсыт, та̄н о̄с пуссын со̄р­ни атсыт. Ты щёлыӈ ма̄хум палт мēталахтам хо̄тпат рӯпитасыт. Купсат та̄нти ла̄пкат о̄щсыт, нас рӯпата ва̄рнэ хо̄тпатн акваг нё̄т­сыт, та̄н ма̄гсыланыл колыт ӯнттысыт, тэ̄нутыл ос мо̄т э̄рнэ пормасыл а̄рнтаг майлысаныл, нё̄тсаныл.    

Ты ма̄т пēс йис та̄гыл ма̄ньщи мир о̄лыс, ма̄к сосса ма̄хум та̄н ты. Рущит ос мо̄т мирыт тыг 1588 та̄л порат о̄лмыгтасыт, Лозьвинский городок ӯнт­тысыт. Та па̄сныл та̄н ма̄ньщи ма̄хум ёт юрщ­хатасыт, халаныт пēнт­хатуӈкве патсыт – сосса ма̄хум нё̄выль, хӯл ос ӯйхул совыт о̄щсыт, э̄лыл ёхтум ма̄хум ос э̄рнэ пор­масыт тотыгласыт, таил пēнтхатсыт. 
Лӯсум ма̄ньщит
Китыт колнакт ма̄ньщи мир пормасаныл о̄нь­щиянӯв – са̄сныл ва̄рим ё̄рнкол, ӯра, ха̄п, са̄лыӈсун, маснутыт, а̄па, са̄ӈквыл­тап, а̄ныса̄ныт ос мо̄т са̄в пормасыт суссылтэ̄в. Сос­са ма̄хум пēс та̄гыл са̄лы ӯрим о̄лсыт, во̄раясыт, хӯл пувсыт, таима̄гыс тыг ань са̄всыр алыщлапаныл, сыпалиӈ касаяныл осн-пинсанӯв. 

Пēс пормасыт ма̄нти кинсэ̄в, хо̄т-а̄ти ёвтэ̄в, то̄­ванакт ма̄ньщи хо̄тпанув щалтсэ̄гыт, матыр тотэ̄гыт, китыглахтэ̄гыт, музейн э̄ри ман а̄ти. 
Атхунь э̄ри, ла̄вēв, пēс матаранын пуссын ма̄н палтув тотэ̄н, ма̄н тах мирн суссылтыянӯв, потыртэ̄в, э̄лнаӈ ма̄хманын хумус о̄лсыт, маныр о̄щсыт.  
Ты пēс хурин Лӯсум ма̄ньщит по̄слувēсыт – Прокопий Бахтияров, Владимир ос Коля Анямовыг, Таня ос Миша Пеликовыг. Ма̄ньщи суп – ты Аня Анямова ма̄нь порат о̄нь­щум супе. 
Музеювт акв ма̄щтыр хум Алексей Борисович Варов рӯпиты. Тав ма̄ньщи ня̄врамыт ос яныгхо̄тпат ёт са̄сныл сыре-сыр ху­сапсовыт, а̄ныса̄ныт, па̄й­пыт ос со̄втыт ва̄ри, ӯль­па та̄рныл матыр-а̄ти са­гēгыт, янге-ма̄не ха­нищ­тыянэ. 

Мо̄лты та̄л По­луноч­ный па̄выл шко­лат ха­нищтахтын ма̄нь­щи а̄ги­рищиг Таня Аня­мо­ва ос Даша Дунаева ма̄щ­тырлан ня̄врамыт халт всероссийский конкур­сыт но̄х-патсы̄г. 
Са̄сныл хусапсов ос со̄вт ю̄нтсы̄г, хорамыл щуртсагēн. Ка̄р­кам а̄гииг янытлан нэ̄па­кыл ос мӯй­лупсал майвесы̄г.
Рущ колнак
Ты ос рущ колнак. Ив­дельн ущ ёхтум рущ ма̄­хум хумус о̄лсыт, ма̄ныр о̄щсыт, таи суссылтэ̄в – кӯр, ня̄врам нёвитан ма̄, пасан, улас ос мо̄т пор­масыт. Ткацкий станок о̄ньщēв, ань тыхо̄тал мус рӯпиты. 
Сэ̄тапытыл хартыслӯв, йӣво̄влытыл ёргыслӯв, тот то̄р ва̄рēв. Мӯй ма̄хум ля­пан ӯнтсэ̄гыт, мощ рӯ­питэ̄­гыт. Ня̄врамытн тай пӯмыщ, маттем та ханищтахтэ̄гыт. 

Хосат о̄лум тэ̄лат
Акв колнакт Советский власть ос Гражданская война пора урыл потыр­тэ̄в, хурит ос э̄рнэ нэ̄па­кыт суссылтэ̄в. 
Ивдельлаг тэ̄ла ма̄гыс о̄с я̄нас колнак ва̄рсӯв. О̄влэ̄т Лесоуправление о̄лыс, 1937 та̄лт рӯпитаӈк­ве патыс. То̄нт ты ма̄т 50 лагпунктыт о̄лсыт (исп­равительный колоният), ань туп хӯрум хультыс. Та порат тыг ё̄рва̄гыл тру­дармейцыт, политичес­кий заключённыит ос спецпереселенцыт тотыг­лавēсыт. Поволжье ма̄ныл немец ма̄хум щēмьяӈ та̄гыл кēтыглавēсыт, кӯ­щаит номсысыт, та̄н фа­шистытн нё̄туӈкве патэ̄гыт.

Ма̄н странав ма̄гыс ты сака та̄рвитыӈ пора о̄лыс, ос ӯсувн тав яныг па̄рыс тотыс – та порат ты ма̄н яныг учёныит, мирн ва̄нэ хо̄тпат, лēккарыт, нэ̄пак хаснэ ма̄хум ёхталасыт. 
Та̄н ла̄пкат рӯпитасыт, ма̄хум пусмалтасыт, школатыт ня̄врамыт ха­нищтасыт, нэ̄пакыт хассыт, наука щирыл ос колыт ӯнттын ма̄т рӯпитасыт. 
Нэ̄пак хаснэ о̄йка
Тынакт музейн нэ̄пак хаснэ хум, краевед о̄йка Феликс Яковлевич Соло­монович 10 том о̄щнэ нэ̄пак «Книга памяти жертв политических репрессий» мӯйлуптас. Нэ̄пакт та порат Свердловский область янытыл о̄лум ма̄хум, савалам мир наманыл хансым о̄лэ̄гыт. 

Музеювт наука щирыл рӯпитан хо̄тпа ат о̄ньщēв, тамле э̄рнэ нэ̄пакыт мӯсхал щирыл ловиньтаӈкве ос ханищтаӈкве э̄ри, хуньт йильпи нэ̄пакыг ва̄рнуванӯв.  
Феликс Яковлевич мо̄лты порат акв нэ̄паке ос Лӯсум ма̄ньщит урыл хансыстэ, тох намаястэ: «Здравствуй, мансийская страна!» Ты хо̄тпан ма̄н яныг пӯмащипа ла̄тыӈ ла̄вēв. Тэ̄лы о̄йка 85 та̄лэ то̄влыс, са̄в та̄л пуста̄гыл вос о̄лы. 
Хо̄нтлын нак урыл
Акв колнакув 1941-1945 та̄лытт хо̄нтлын нак урыл ва̄рыслӯв. Ивдель ӯсныл ос районныл 2 со̄­тыра 800 арыгтем хо̄тпа хо̄нтлын ма̄н вуйлувēсыт, та̄н халанылт 1 со̄тыра 117 хо̄тпа ювле ат ёхтысыт, тот хо̄т та патсыт манос хотталь тыпсыт. 

Музей по̄хат та̄н ма̄г­сыланыл памятник лю̄­ли, наманыл тув хансым о̄лэ̄гыт. Са̄т хо̄тпа Герой Со­ветского союза яныг на­мыл майлувēсыт, пуссын юв ёхталасыт. 
Ма̄ньщи ма̄хум хо̄нтлын ма̄н о̄с вуйлувēсыт. Юн о̄лум ма̄хманыл фронт ма̄гыс са̄в рӯпитасыт – хӯл алыщласыт, пил ва̄тсыт, во̄р ӯйхул сов ка̄тын-паттысыт, олн атсыт, э̄кват хо̄нтлын ма̄ныл оймалтым савалап ня̄врамыт ос са̄лтатыт ма̄гыс рēгыӈ маснут, ла̄гыл маснут ю̄нтсыт. 

Ивдель ӯсканн Лӯсум ма̄ньщит са̄лыӈ та̄гыл ёхталасыт, тыт сака са̄в са̄лыяныл нё̄влиг ва̄рвēсыт, тувыл та нё̄влит поездыл та̄ра фронтын тотвēсыт. То̄нт Советский Союзт о̄лум са̄всыр мирыт тох акван-нё̄тхатым, акв ё̄р ва̄рим но̄х та патсыт.
Ань музей кӯщай Люд­мила Николаевна Зайко­ва потре та оигпас. Тав вēщкат, сымыӈ нэ̄. Ма̄нь­щи ма̄хманув о̄вылтыт э̄рпыӈыщ потыртас, са̄в ёмас ла̄тыӈ ла̄выс. 
Светлана Ромбандеева
