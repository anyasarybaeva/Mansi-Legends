
Ты э̄лы-па̄л газетат ма̄н Свердловский область Полуночный па̄выл школат ханищтахтын ма̄ньщи ня̄врамыт о̄вылтыт хансыгласӯв. Ань ос Максим, Настя ос Надя потраныл ловиньтэ̄н.
Настя Бахтиярова, 11 та̄лэ
– Ам намум Настя Бахтиярова, 5 классыт ханищтахтэ̄гум. А̄тям Прокопий, ща̄нюм Елизавета. Ма̄нь таквс э̄тпос 8 хо̄талт 2010 та̄лт самын патсум. Омам Кēрасколыӈъя па̄выл нэ̄, юи-о̄выл хӯрум та̄л тыт Полуночныйт о̄лы. А̄тям Хулюмсӯнт па̄вылн о̄лмыгтас, тув ам ма̄нь порат ялсум.
Ханты-Мансийск ӯст Таня яга̄гим рӯпиты, Ушмат Тимофей ягпыгум о̄лы. Юн ма̄н ма̄ньщи ла̄тӈыл потыртэ̄в. Тыт ёмас о̄луӈкве, мēн Надя Анямова ёт акв колнакт о̄лымēн. Ам литература ос ма̄ньщи урокыг э̄руптыягум, ханищтахтуӈкве ща̄гтым ялантэ̄гум.

Максим Анямов, 13 та̄лэ
– Ам намум Макща, о̄парищум Анямов, 6 классыт ханищтахтэ̄гум. Ушмат яныгмасум, ань Лэ̄пла па̄вылт о̄лэ̄гум. Ща̄нюм Татьяна Владимировна Анямова, а̄тям Владимир Тимофеевич Тасманов. Ушма па̄вылт Евгений ягпыгум о̄лы, хус арыг та̄лэ. Кит яга̄ги о̄нь­щē­гум – Нина Краснотурьинскыт о̄лы, Таня тыт ханищ­тахты.
Ка̄сыӈ ӯщлахтын хо̄тал Ивдельн ялантэ̄гум, тот Настя ныюм о̄лы, тав палтэ. Онтолов класс а̄стуӈкве таӈхēгум, тувыл военный школат ханищтахтуӈкве номсэ̄гум, тув минэ̄гум.
Юн ща̄нюмн нё̄тэ̄гум. Коза о̄щсув, пум ва̄рсув, ань а̄тюм. Па̄влувт ма̄хум пуссын ма̄ньщи ла̄тӈыл потыртэ̄гыт. Ма̄н палтув ма̄ньщи газетат тотыглавет, ма̄н тыт сунсыянӯв, ловиньтыянӯв. 

Надя Анямова, 11 та̄лэ 
– Ам намум Надя, Ушма па̄вылныл о̄лэ̄гум, 5 классыт ханищтахтэ̄гум. 2011 та̄лт та̄л котиль э̄тпост самын патсум. Ща̄нюм Наталья Савельевна. Кит ягпыг о̄ньщēгум – Саша ос Толя, а̄пщирищув Костя.
Ка̄сыӈ хо̄тал хо̄т урок о̄лыглы, литература урок э̄руптылум. Дина Васильевна Герасимова уроканэ сака пӯмщит, са̄в ма̄т о̄лнэ ма̄ньщи ма̄хманув урыл потырты. 
Э̄типа̄лаг нэ̄пакыт ловиньтэ̄гум, сэ̄тапыл матыр сагēгум. Туи юн па̄кв паттэ̄в, пил ва̄тэ̄в, ла̄хс атэ̄в. 

Ты я̄тил ма̄ньщи ня̄врамаквет, пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет! Со̄тыӈыщ, щуниӈыщ вос  яныгмēгыт!
Светлана РОМБАНДЕЕВА
