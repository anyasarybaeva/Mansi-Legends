

	ООН Генеральный Ассамблея ты резолюция нэ̄паке 61/295 сӯкыр э̄тпос 13 хо̄талэ̄т 2007 та̄лт пирмайтавес.


		Генеральный Ассамблея, ань Ма̄ янытыл о̄лнэ мирыт Акван-потыртахтам Мирколаныл (Организация Объединенных Наций) Устав нэ̄паке щирыл ос ка̄сыӈ государство тох о̄луӈкве ла̄тыӈ ла̄внэ̄ныл ма̄гыс,

		ка̄сащи, ань ма̄ янытыл о̄лнэ соссаӈ мирыт мо̄т мирыт ёт пуссын аквтēм вос о̄лэ̄гыт, ос ка̄сыӈ мир мощ такви хурипатэ, тав ань ты урыл ла̄вуӈкве вēрми, манхурипаг о̄лы, тох вос ва̄ве, вос янытлаве,

		аквтох та урыл ка̄сащи, ань ка̄сыӈ мир такви матыр пӯмыщ о̄ньщи, о̄лупсатэ мирн суссылты, мо̄т мирыт ёт культураныл та маныр акван-тэ̄лыглэ̄гыт, пуссын акв мир хольт та о̄лэ̄гыт,

		э̄лаль та ёт о̄с ка̄сащи, ань то̄ванакт хӯлыгла̄лэ̄в, э̄рттам акв хотты мир ёмаснуве, манос акв хотты хо̄тпа такви мире щирыл, То̄рум нупыл суснэ тэ̄латэ манос культуратэ щирыл ёмаснуве, тамле номт мирн ос ма̄вн лю̄ль тоты, ма̄хум халанылт халмалтахтэ̄гыт, наука щирыл тамле номт пēсыг ēмтыс, сакконт ты урыл хансым ат о̄лы, тамле ва̄рмаль ма̄гсыл ма̄хум савалэ̄гыт, тох о̄луӈкве ат ро̄ви,

		ка̄сащи, ань соссаӈ ма̄хум роттыг вос о̄лэ̄гыт, нэ̄мхотьютн ул вос лю̄камтавет, ул вос тораставет,

		ты ма̄гыс сыме ща̄рги, ань пēс йис порат соссаӈ мирыт тораставēсыт, таима̄гыс я̄нас ма̄н ня̄влувēсыт, ра̄тыглавēсыт, о̄лнэ ма̄наныл хот-вуйла̄лвēсыт, ма̄нанылт ман ма̄наныл тӣвырт маныр о̄лы, пуссын мо̄т ма̄хум нупыл та патэ̄гыт, тох та̄н хумус э̄лаль о̄лэ̄гыт, мӯсхал сакконт о̄лсыт те, та̄н ёмащакв о̄лнувыт, 

		ва̄им, ма̄ янытыл о̄лнэ соссаӈ мирыт янытлаӈкве э̄регыт, политика ос олн сэ̄лнэ тэ̄ланыл ва̄рнэ̄ныл порат ёмас ла̄тӈыл ла̄вуӈкве э̄рēгыт, та̄нти культураныл ос пēс йис о̄лупсаныл щирыл вос о̄лэ̄гыт, та̄нти ма̄хманыл о̄лум ма̄нанылт вос о̄лэ̄гыт,

		ва̄им, соссаӈ ма̄хум ос та̄н о̄лупсаныл янытлаӈкве э̄ри, ты урыл ань ма̄ янытыл о̄лнэ государстват са̄всыр э̄рнэ нэ̄паканылт хансым о̄лы, соссаӈ мирыт тэ̄ланыл та̄н акван-нё̄тхатым ва̄рияныл,

		ос ва̄им, ань соссаӈ мирыт нэ̄мхотьютн ул вос тораставет, ул вос саватавет, таима̄гыс та̄н акван-нё̄тхатэ̄гыт, политика, культура ос олн сэ̄лнэ тэ̄ланыл пуссын аквъёт ва̄рияныл,

		 тав ва̄гтэ, ань ка̄сыӈ соссаӈ мир мо̄т соссаӈ ма̄хум о̄лупсаныл урыл ва̄ӈкв патэ̄гыт те, та̄рвитыӈ тэ̄ланыл та̄ра-паттыяныл те, то̄нт ка̄сыӈ мир такви культуратэ, пēс йис ва̄рмалянэ но̄х-во̄ртуптаӈкве патыянэ, ка̄сыӈ такви вēрмынтēм ханищтахтуӈкве паты,

		ва̄им, мо̄т мирыт соссаӈ ма̄хум культураныл ос пēс йис о̄лупсаныл янытлаӈкве патыяныл те, та̄н тах ща̄гтым э̄лаль ханищтахтуӈкве патэ̄гыт, о̄лнэ ма̄в тах ущпылнэг та̄кыщ ӯргалаӈкве патыяныл,

		таи ва̄гтэ, ань ма̄ янытыл о̄лнэ мирыт ёмащакв о̄лэ̄гыт, олн сэ̄лнэ тэ̄ланыл, э̄лаль ханищтахтан тэ̄ланыл мӯсхал щирыл мины, ма̄хум ос мирыт та̄нти халанылт э̄руптахтым ос юртыӈыщ о̄лэ̄гыт, соссаӈ мирыт о̄с тох о̄лнэ̄ныл ма̄гыс ань сака яныг рӯпата ва̄раве, та̄н о̄лнэ ма̄наныл таима̄гыс ты вуянтаве,

		тыи ос ва̄нэ щирыл о̄ньщитэ, ань ма̄к сакконыт щирыл, соссаӈ мирыт щēмьянылт ос общинанылт пуссын акван-нё̄тхатым вос о̄лэ̄гыт, ня̄враманыл та̄нти вос янмалтыяныл, ханищтыяныл,

		таи тыг те ловиньтаӈкве, ань соссаӈ мирыт то̄ва сакконаныл манос мо̄т э̄рнэ нэ̄паканыл мирхал сакконыт палт хансым о̄лэ̄гыт, таима̄гыс та̄н мо̄т хо̄н ма̄т о̄лнэ саккон тотнэ хо̄тпатн янытлавет, вуянтавет, та̄н тэ̄ланыл мирхал тэ̄лаг ла̄вавет,

		тыи о̄с тыг те ловиньтаӈкве, ка̄сыӈ соссаӈ ма̄хум хансум са̄всыр э̄рнэ нэ̄паканыл ма̄ янытыл о̄лнэ соссаӈ мирытн сака яныг па̄рыс тотэ̄гыт, государстваныл халанылт ты коныпал юртыӈыщ о̄луӈкве патэ̄гыт,  

		ва̄им, ань Ма̄ янытыл о̄лнэ мирыт Акван-потыртахтам Миркол Уставе, олн сэ̄лнэ ос культура Мирхал саккон, гражданский ос политический тэ̄лат Мирхал саккон, Венский декларация ос Программа действий пуссын аквъёт та̄н ла̄вēгыт, ань ка̄сыӈ соссаӈ мир такви я̄нас мирыг о̄лы, политика, олн сэ̄лнэ манос культура тэ̄ланыл та̄н та̄нти ва̄руӈкве вēрмияныл, э̄лаль хумус о̄луӈкве, та̄н та̄нти вос номсэ̄гыт,

		номитэ, тыт хансым нэ̄мхотты потыр соссаӈ мирытн лю̄ль ул вос ва̄ри, мирхал сакконыт щирыл та̄н о̄с тармыл-патавет,

		тав щирēт, ань ма̄ янытыл о̄лнэ соссаӈ мирыт ос тыт хансым сакконыт ва̄ӈкве ос янытлаӈкве патавет те, то̄нт тах государстват халанылт юртыӈыщ о̄луӈкве патэ̄гыт, ка̄сыӈ ма̄т о̄лнэ соссаӈ ма̄хум кӯщаянылн нё̄туӈкве патавет, нэ̄мхотьют ла̄палахтуӈкве ат паты, ма̄хум лю̄камтаӈкве ат патавет,

		нё̄тнэ щирыл о̄лы, ань ка̄сыӈ государство такви соссаӈ ма̄хманэ̄н вос нё̄ты, саккон щирыл манхурип нё̄тмил та̄нанылн э̄ри ва̄руӈкве, вос нё̄тумтыянэ, мирхал тэ̄ланыл ва̄руӈкве о̄с вос нё̄тэ̄гыт, соссаӈ ма̄хум матыр сакконыт ат те ва̄ганыл, вос хӯлтыяныл,

		ва̄нэ̄тэ щирыл, ань Ма̄ янытыл о̄лнэ мирыт Акван-потыртахтам Миркол соссаӈ мирытн нё̄туӈкве ла̄выс, та̄наныл тармыл-патуӈкве вуйхатас, 

		номсытēт, ань тыт хансым сакконыт соссаӈ мирн сака ёмащакв нё̄тэ̄гыт, та̄н хосытанылт ка̄сыӈ мир ва̄ве, саккон тотнэ хо̄тпатн та̄н тармыл-патавет, Ма̄ янытыл о̄лнэ мирыт Акван-потыртахтам Мирколн ты саккон нэ̄пак сака яныг парыс тоты,

		ва̄нэ̄тэ щирыл  ла̄вегыт, соссаӈ ма̄хум ань ма̄ янытыл о̄лнэ мо̄т мирыт хольт вос о̄лэ̄гыт, ма̄к яныг сакконыт манос мирхал сакконыт о̄с аквтох та̄н ма̄гсыланыл рӯпитэ̄гыт, та̄н нэ̄мхотьютн ул вос лю̄камтавет, мо̄т ма̄хум хольт о̄с вос ханищтахтэ̄гыт, со̄тыӈыщ, щуниӈыщ вос о̄лэ̄гыт,

		ва̄нэ̄тэ щирыл, ка̄сыӈ ма̄т ос ка̄сыӈ государстват соссаӈ ма̄хум о̄лупсаныл аквхурип а̄ти, ка̄сыӈ мир ань о̄лупсатэ мощ мо̄тхурипа, тав о̄лнэ ма̄тэ ос мо̄т ма̄ а̄ти аквхурипа, пēс йис о̄лупсатэ ос культуратэ о̄с мо̄тхурипа,

		Генеральный Ассамблея сохтыл лю̄лим ла̄ви, ань тыгыл э̄лаль Ма̄ янытыл о̄лнэ мирыт Акван-потыртахтам Мирколаныл соссаӈ мирыт ма̄гыс хансум саккон нэ̄паке ма̄ янытыл о̄лнэ мирытн вос ва̄ве, вос янытлаве, тав щирēтыл ма̄хум вос о̄лэ̄гыт, аквъёт вос рӯпитэ̄гыт, халанылт вос э̄руптахтэ̄гыт:

		1-ыл статья

		Соссаӈ мирыт, акв хо̄тпа манос са̄в хо̄тпа пуссын аквъёт, сакконыт щирыл тэ̄ланыл та̄нти ва̄руӈкве вēрмияныл, та̄наныл вуянтан сакконыт Ма̄ янытыл о̄лнэ мирыт Акван-потыртахтам Мирколаныл Устав нэ̄пакт,  Ма̄ янытыл о̄лнэ мир ма̄гыс хансым ма̄к потрыт ос мирхал сакконыт палт хансым о̄лэ̄гыт.

		2-ыт статья

		Соссаӈ хо̄тпа, соссаӈ мирыт ос ма̄ янытыл о̄лнэ мо̄т мирыт пуссын аквхурипат, хотьют хо̄т о̄луӈкве таӈхи, вос о̄лы, матыр ва̄руӈкве тахмаи те, вос ва̄ри, нэ̄мхотьютн ул вос лю̄камтаве, ул вос ла̄ваве, наӈ ань та манос ты мирныл о̄лэ̄гын.

		3-ит статья

		Соссаӈ мирыт таӈхēгыт те, та̄нти о̄лупсанылт вос о̄лэ̄гыт. Саккон щирыл, та̄н политика, олн сэ̄лнэ тэ̄ла, о̄лупсаныл ос культураныл та̄нанылн э̄рнэ щирыл хансуӈкве вēрмēгыт, саккон нэ̄пакыт пирмайтаӈкве ос та̄нти о̄лупсал о̄луӈкве вēрмēгыт.

		4-ыт статья

		Соссаӈ мирыт та̄нти тэ̄ланыл саккон щирыл ва̄рияныл те, та̄н о̄лнэ ма̄наныл я̄нас ма̄г ловиньтаӈкве ро̄ви (рущ щирыл ла̄ваве – автономия), то̄нт са̄всыр тэ̄ланыл та̄н та̄нти ва̄рияныл, ма̄нанылт сэ̄лнэ олныт хоталь ойтуӈкве э̄ри, та̄н та̄нти ойтэ̄гыт, ос мо̄т са̄всыр тэ̄лат хумус ва̄руӈкве э̄ри, та̄н та̄нти номсахтэ̄гыт.

		5-ыт статья

		Соссаӈ мирыт ка̄сащēгыт те, та̄н о̄лупсаныл, культураныл, политика ос олн сэ̄лнэ тэ̄ланыл саккон нэ̄пакыг хансуӈкве вēрмияныл, ты коныпал та̄н та̄нти государстваныл тэ̄ланэ – политика, олн сэ̄лнэ ос культура тэ̄ланэ палт пуӈк тотнэ хо̄тпанылн нё̄туӈкве вēрмēгыт.

		6-ыт статья

		Ка̄сыӈ соссаӈ хо̄тпа гражданство вос о̄ньщи.

		7-ыт статья

		1. Соссаӈ хо̄тпа о̄луӈкве ла̄ввес те, вос о̄лы, алпитэ, пуӈке, ка̄танэ-ла̄гланэ пуста̄гыл вос о̄лэ̄гыт, тав палтэ нэ̄мхотьют ул вос пēрхаты, нэ̄мхотьютн ул вос пащралаве, ул вос тораставе.

		2. Хо̄нтта̄л о̄лупсат, хунь хо̄тпа нэ̄мхотьютн ат новаве, роттыг о̄лы, соссаӈ ма̄хум о̄с та̄нтирот о̄луӈкве вēрмēгыт, та̄н я̄нас мирыг вос ловиньтавет, нэ̄мхотты мирн ул вос тораставет, ул вос саватавет, ня̄враманыл хот ул вос вивет, мо̄т ма̄н ул вос тотавет.

		8-ит статья

		1. Соссаӈ мирыт ос та̄н нупланыл хансым ма̄хум та̄нти о̄лнэ ма̄наныл мо̄т ма̄н ё̄рва̄гыл ул вос тотавет, пēс йис о̄лупсаныл ос культураныл ул вос лю̄камтаве.

		2. Ты накыт ēмталан порат, ка̄сыӈ государства такви соссаӈ ма̄хманэ та̄ра тармыл-патыянэ ос вуянтыянэ:

		а) хунь та̄н тораставет, ла̄кква-ня̄влавет манос э̄рнэ пормасаныл хот-виӈкве таӈхавет;

		b) о̄лнэ ма̄наныл хот-виӈкве таӈхаве, ма̄наныл по̄хан ня̄влавет;

		c) хунь та̄н ё̄рва̄гыл мо̄т ма̄н кēтавет, са̄всыр щирыл саватавет, сакконаныл ва̄ӈкве ат таӈхавет;

		d) та̄н намыл мо̄т ма̄н ё̄рва̄гыл тотавет, ань мо̄т мир халн вос тэ̄лыглэ̄гыт, тувыл хотталь вос со̄ймēгыт; 

		e) хунь ма̄хум та̄н уранылт лю̄льсаӈ потыртэ̄гыт, полщил ва̄равет, са̄в хо̄тпа акван-атэ̄гыт, таитн ань та̄н о̄с вос лю̄камтавет.

		9-ит статья

		Соссаӈ хо̄тпа хо̄т о̄луӈкве таӈхи, тот вос о̄лы, такви ма̄хманэ ёт манос мо̄т мирыӈ ма̄т о̄лы, тав тэ̄латэ. Ты ма̄гыс тав нэ̄мхотьютн лю̄ль ла̄тӈыл ул вос ла̄ваве, ул вос лю̄камтаве.

		10-ит статья

		Соссаӈ ма̄хум о̄лнэ ма̄наныл мо̄т ма̄н ё̄рва̄гыл ул вос кēтавет. Та̄н ка̄сащēгыт те хотталь минуӈкве, ты урыл нэ̄пак вос хансэ̄гыт, тот пуссын вос хасхатэ̄гыт. Мо̄т ма̄н ва̄нтлынэ̄ныл ма̄гыс олныл вос ойтавет, ос ювле минуӈкве ро̄ви те, ювле вос минэ̄гыт.

		11-ит статья

		1. Ка̄сыӈ соссаӈ мир таӈхи те, такви о̄лупсал вос о̄лы, такви культуратэ но̄х вос во̄рмалтытэ, пēс йис ва̄рмалянэ мирн вос суссылтыянэ. Пēс коланыл, пēс о̄лтуланыл, ка̄тыл ва̄рнэ са̄всыр пормасаныл, ка̄тыл по̄слын хурияныл, та маныр пуссын вос янытлыяныл.

		2. Ка̄сыӈ ма̄т саккон тотнэ ма̄хум са̄всыр тэ̄лат хосыт соссаӈ миранылн нё̄тэ̄гыт, та̄н культураныл, ханищтахтан тэ̄ланыл ос То̄рум нупыл суснэ ва̄рмаляныл но̄х-во̄рмалтан ма̄гыс та̄н пуссын аквъёт э̄рнэ нэ̄пакыт хансэ̄гыт, ос о̄лнэ ма̄наныл хосат хот те вуйвēсыт, ты урыл о̄с са̄в рӯпитэ̄гыт, э̄рнэ нэ̄пакыт акван-атэ̄гыт, ань пēс йис ма̄наныл ювле вос мивет. 

		12-ит статья

		1. Саккон щирыл, соссаӈ мирыт та̄нти пēс о̄лупсаныл ос То̄рум нупыл суснэ ва̄рмаляныл мирн суссылтаӈкве вēрмияныл, но̄х-ялтуптаӈкве, ма̄ньлат ма̄хум ханищтаӈкве ос э̄лаль тотуӈкве вēрмияныл; ялпыӈ ма̄наныл по̄х хо̄тпатн суссылтаӈкве ат те таи, ул вос суссылтыяныл, ӯргалым вос о̄ньщияныл; а̄тимыг ēмтум ма̄хманыл та̄нти щиранылт ёл вос щё̄питыяныл, о̄лум ма̄нанылн вос тотыяныл.

		2. Та̄нанылн э̄рнэ пормасаныл манос На̄й-О̄тыраныл хо̄т э̄лынт о̄лэ̄гыт те, кӯщаянылн ка̄тын-паттуӈкве вос нё̄тавет, ос хотты хо̄тпа хо̄т э̄лы хо̄н ма̄т ёл те щё̄питавес, таве юв тотуӈкве вос нё̄тавет. Пуссын ты урыл э̄рнэ нэ̄пакыт та̄н аквъёт хассыт.

		13-ит статья

		1. Соссаӈ мирыт та̄нти пēс о̄лупсаныл, ла̄тӈаныл, хансум нэ̄паканыл ос э̄рганыл, мо̄йтаныл но̄х вос ялтуптыяныл, яныгман ня̄врамытн вос хӯлтыяныл, общинаныл, о̄лнэ ма̄наныл ос самын патум ня̄враманыл та̄нти намыл вос намтыяныл, ӯргалым вос о̄ньщияныл.

		2. Ка̄сыӈ ма̄т саккон тотнэ хо̄тпат соссаӈ ма̄хманыл вуянтан сакконыт акваг уральтым о̄ньщияныл, соссаӈ мирыт та̄нти сакконаныл вос ва̄ганыл, хотты ма̄хум ёт халмалтахтынэ̄ныл ос воритотнэ̄ныл порат потыртаӈкве вос ха̄сэ̄гыт, вуянтахтуӈкве вос вēрмēгыт, кӯщаянылн вос хӯлавет, вос торгамтавет.

		14-ит статья

		1. Соссаӈ мирыт ня̄враманыл та̄нти ла̄тӈыл ханищтан школат ман институтт ӯнттуӈкве вēрмēгыт, тот та̄нти вос кӯщайлахтэ̄гыт, ня̄враманыл та̄нти ва̄нэ щирыл вос ханищтыяныл.

		2. Соссаӈ ня̄врамыт хо̄т-а̄ти вос ханищтахтэ̄гыт, ань соссаӈыг о̄лнэ̄ныл ма̄гыс ханищтахтан ма̄нанылт ул вос лю̄камтавет.

		3. О̄лнэ ма̄нанылт школа а̄тим те, ня̄врамыт ханищтахтан ма̄н вос тотавет, тот мӯсхал щирыл вос о̄ньщавет, ща̄нь ла̄тӈаныл ханищтаӈкве, та̄нти халанылт ща̄нь ла̄тӈыл потыртаӈкве вос вēрмēгыт, ос матыр та̄рвитыӈ порат, китыглахтан ла̄тыӈ са̄в о̄лы те, соссаӈ ма̄хум ос кӯщаит пуссын аквъёт вос номсэ̄гыт, маныр хумус ва̄руӈкве, ня̄врамыт мӯсхал щирыл ханищтахтуӈкве вос вēрмēгыт.

		15-ит статья

		1. Соссаӈ ма̄хум та̄нти о̄лнэ ма̄нанылт мӯсхал щирыл вос о̄лэ̄гыт, пēс йис о̄лупсанылт вос о̄лэ̄гыт, о̄лупсаныл ань ханищтахтан ос ля̄ххал тотнэ ва̄рмаль хосыт вос на̄ӈки.

		2. Ка̄сыӈ ма̄т рӯпитан кӯщаит соссаӈ ма̄хманыл мо̄т мирытныл тармыл вос патыяныл, та̄н ань соссаӈыг о̄лнэ̄ныл ма̄гыс ул вос тораставет, ул вос намталавет, ос соссаӈ ма̄хманыл ёт вос номсэ̄гыт, маныр э̄ри ва̄руӈкве, ань ма̄хум пуссын аквъёт юртыӈыщ вос о̄лэ̄гыт.

		16-ит статья

		1. Соссаӈ мирыт ля̄ххал тотнэ я̄нас колыт ва̄руӈкве вēрмēгыт, та̄нти ла̄тӈанылт вос потыртэ̄гыт, вос хансэ̄гыт, э̄лы хо̄н ма̄хум ля̄ххалыт вос хӯнтлэ̄гыт, вос ловиньтэ̄гыт, нэ̄мхотьютн нэ̄матарыл ул вос ла̄вавет.

 
