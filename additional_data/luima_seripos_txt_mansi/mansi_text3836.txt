

	Лӯпта э̄тпос 24 хо̄талэ̄т Ха̄льӯс район Ло̄пмус па̄вылт ма̄ньщи хум Александр Владимирович Хозумов а̄тимыг ēмтыс. Тав о̄вылтытэ ма̄н тынакт «Лӯима сэ̄рипос» (№12) газетат хансыгласӯв. Ханты-Мансийск ӯс пӯльницан ёхталас, кит са̄ттем пусмалтахтас, тувыл лēккарытын юв та̄ртвес. Юн ма̄хманэ ёт ва̄щинтахтас, мощ о̄лыс, лылытэ та оигпас.

	Саша ос Щēрти юртыӈ ня̄врамыг о̄лсыг, о̄йттур э̄тпос 17 хо̄талэ̄т 1960 та̄лт самын патсыг. Та̄н колта̄гланыл о̄влэ̄т Пуписум па̄вылт о̄лыс, Ло̄пмусн ётыл ущ о̄лмыгтасыт. Пуписум — ты Ущтин о̄паныл тав о̄лум па̄влэ. А̄тятэ̄н Владимир Устинович, оматэ̄н Елена Константиновна хо̄т ня̄врам янмалта̄лсыг.

	Александр Владимирович школа а̄стламе юи-па̄лт армият лусытас. Юв ёхтыс, нэ̄ тотыс. Тамара э̄кватэ̄нтыл ня̄враманэ̄н янмалтасыг — кит пыг, хӯрум а̄ги. Тав о̄лме палыт хӯл алыщлас, во̄раяс. Э̄рнэ пормасыт ва̄руӈкв ха̄сыс — ма̄ньха̄пыт, йӣвха̄пыт, саранха̄пыт, ёсат, суныт та маныр пуссын ма̄щтырлас. Саша пēс йис потрыт, мо̄йтыт ва̄с, ня̄враманэ ёт акваг ма̄ньщи ла̄тӈыл потыртас.

	Ма̄н, газета ва̄рнэ ма̄хум, тав рӯтанэ̄н са̄литан ла̄тыӈ ла̄вēв. Тамле ёмас, мӯтраӈ ма̄ньщи хо̄тпав Пупгыг-хульгыг та ēмтыс.

Редакцият рӯпитан ма̄хум
