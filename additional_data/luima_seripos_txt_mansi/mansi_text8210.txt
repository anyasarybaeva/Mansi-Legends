
Та э̄тпос юи-о̄выл хо̄талагēт ня̄врамыт ма̄гыс Ханты-Мансийск ӯст конференция о̄лыс. Тав ка̄сыӈ тӯя ва̄рыглаве, ня̄врамыт ӯщлахтын пораныл хунь ēмты, са̄всыр ӯсытныл ос ма̄нь па̄влыӈ ма̄ныл та̄н тыт акван-атыглавет.
Ты та̄л а̄гит-пыгыт тит хо̄тал сыс та̄нти хансум потраныл ловиньтаса­ныл, тувыл то̄ват ха­нищ­тап ва̄рыгласыт, ка̄са­щан ма̄хум ос ня̄в­рамыт ма̄щтырлаӈкв ха­нищ­та­саныл. 
Хулюмсӯнт па̄вылныл Надежда Константинов­на Маслова тит ма̄ньщи а̄гирищиг ёт ёхталас – ты Надежда ос Полина Алгадьевыг. Та̄н хӯрум ёмас пуссын ма̄ньщи супыл масхатасыт, то̄рыл пинхатасыт, а̄канит хольт рущ ма̄хум халт тот та ё̄мыгтасыт, ма̄хумн мат­тем та по̄слувēсыт.
О̄выл хо̄тал Надежда Алгадьева тучаӈ урыл потре ловинь­тастэ, ты потыр хансуӈкв Анна Николаевна Алгадьева оматэ̄н нё̄твес. Щащēк­ватэ, Галина Константи­новна Алгадьева, тучаӈе  ёт-тотыгластэ. Ты тучаӈ сака пēс, тув са̄всыр пēс по̄хлапыт, аргиныл ва̄рим хорамыт ю̄нтым о̄лэ̄гыт. 
Надя 9 классыт ханищ­тахты, 16 та̄лэ то̄влыс, ма̄ньщи ла̄тӈыл ёмащакв потыр­ты, щащēкватэ̄н-оматэ̄н потыртаӈкв ха­нищ­тавес. Ла̄выс, школат тав ёмас оценка о̄ньщи, ханищ­тахтуӈкв тавēн мӯсты. 
Полина ос 12 та̄лэ то̄в­лыс, 5 классын яланты. Такви сакныл хорамыт харты, хурит по̄слуӈкв ос э̄ргуӈкв ханищтаве. Потыр хансуӈкв Надежда Константиновна тавēн нё̄тыс. 
Такви урēтыл а̄гирищ тох ла̄выс, школат о̄с ёмащакв ханищтахты. Анēкватэ ос ащо̄йкатэ палт Кимкъясӯй па̄вылн туи порат тотыглаве, тот ӯщлахты. Юн оматэ̄н нё̄ты. Ма̄ньщи ла̄тӈыл потыртаӈкв ат ха̄сы, туп то̄ва ла̄тӈыт торгамтыянэ. Рущ ла̄тыӈ ос литература учителе сака э̄руптытэ. 
А̄гикве са̄с то̄тап ос ӯльпа та̄рыл сагим тēранак урыл хансум потре ловиньтастэ. Ты пēс хусапыг ёт-тотыгласаге ос потыртаме порат мо̄т ня̄врамытн суссылтасаге. 
Конференциян ёхта­­лам ня̄врамыт пуссын пӯмыщ потыртасыт. То̄ват ос ӯсн ёхтуӈкв ат вēр­мысыт, та̄н тина суссыл­тан то̄тап хосыт та̄нти потраныл ловиньтаса­ныл. Матыр пормас ма­нос пēс ёнгил урыл по­тыртасыт те, та пормас та̄ра суссылтасаныл. 
Урай ӯст о̄лнэ пыг Сергей Тарасов «кубарь» нампа ёнгынут урыл доклад щё̄питас. Пēс по­рат ня̄врамыт ты ё̄хнэ пувыр утыл сака ёнгысыт. Тав са̄всыр щирыл ва̄­рыглавес, ёнгуӈкв пӯ­мыщ о̄лыс. Ты ёнгынутыл хумус ёнгуӈкв э̄ри, пыг ва̄ти тина-охса суссылтас.
Хо̄талъят юи-па̄лт са̄в­сыр ханищтапыт ва̄рыг­лавēсыт. Ма̄ньщи а̄гири­щиг ня̄рсов (ровдуга) хумус о̄люптаӈкве э̄ри, та урыл потыртасы̄г. О̄влэ̄т тэ̄н нэ̄рп (выгыр ра̄ктныл тэ̄лум поталы) пēлуп касаил мощ ёргыстэ̄н, та юи-па̄лт нэ̄рп ма̄нь та̄в­риянэ витыл со̄сыстэ̄н ос ёмащакв тэ̄лыгтастэ̄н, вит выгрыг та ēмтыс. Тувыл тынтлым сов то̄р-ло̄мтыл сартыстэ̄н, тав выгыр ос­паг та тēлвес. 
Мо̄т ня̄врамыт о̄с ма­тыр пӯмыщ ва̄рмаль сус­сыл­тасыт. Сургут ӯсныл ёхталам а̄ги Елиза­вета Ур­бах «кукла-столбушка» нампа а̄кань урыл по­тыртас, хумус то̄рныл ты а̄кань ва̄раве. Тувыл ханищтап о̄лыс, ка̄сыӈ ня̄врам та̄с алпиӈ а̄ка­нил майвес, ня̄врамыт пуӈкыл таве ва̄рсаныл, ос то̄р-ло̄мтыл маснутыл ма̄нигтасаныл. Лиза ка̄­сыӈēн ла̄выс, а̄кань то̄­рыл ма̄нигтанэ̄ныл порат туп хӯрум мохлылыл вос нэ̄гсалыяныл, тыгыл са̄в мохлыл ва̄руӈкв ат ро̄ви.
Титыт хо̄талт а̄гит-пыгыт о̄с аквты щирыл рӯпитасыт. А̄лпыл потра­ныл ловиньтасаныл, ту­выл са̄всыр ханищтап сус­сылтасыт. Ня̄врамыт сакныл са̄всыр хорамыт хартсыт, сэ̄тапыл хансат ю̄нтсыт, пальщимщак ва̄рсыт. Ты йист хо̄нтлан са̄лтатанув ма̄гыс лап-пантхатнэ ос нумыл ат на̄ӈкнэ яныг то̄р (тав ла̄ваве – маскировочный сетка) ва̄рсыт. 
Надежда Константи­новна Маслова рӯпататэ урыл тох потыртас, лов та̄л сыс тав Хулюмсӯнт ня̄врамыт са̄всыр потрыт хансуӈкв ханищтыянэ. Па̄вылт о̄лнэ ма̄ньщи ня̄врамыт ма̄ньщи пēс накыт урыл хансэ̄гыт. Рущ ня̄врамыт ос та̄нти культураныл урыл пӯм­щалахтэ̄гыт. 
Ня̄врамаквет юв ёх­тэ̄гыт, юн оманылн-а̄тя­нылн нё̄тавет. Са̄с то̄тап ва̄рманыл порат то̄ва а̄щит сака нё̄тсыт. Ос таи лю̄ль, па̄вланыл ляпат ха̄льйӣвыт яныгмēгыт кос, ос са̄саныл лю̄ль, мувлахи я̄ӈкылмаӈ, ёмас ха̄ль сака а̄тим. 
Ханищтан нэ̄ ла̄выс, лов та̄л сыс ня̄врамытн хансым потрыт акван те атуӈкв, налымантем са̄всыр пēс тэ̄ла урыл та̄н потыр хассыт. Матъёмас па̄вланылт о̄лнэ яныг­па̄ла хо̄тпат ань о̄с нё̄тэ̄­гыт, та̄н ты ма̄к пēс йис ва̄рмалит ёмащакв ва̄­ганыл. 
«Со̄рни ю̄нтуп» колн ялантан нэ̄квет ос ю̄нсха­туӈкв ёмащакв ха̄сэ̄гыт. Тув ялантан а̄гит сакныл хорамыт хартуӈкв ха­нищ­тавет. Мощēрт ю̄нтуп тӯщтын то̄рыт та̄нти ю̄н­туӈкв тах патэ̄гыт. 
Ка̄сыӈ та̄л са̄в ня̄врам ты конференциян ёхта­луӈкв ка̄сащи. О̄выл хо̄­талт – нёлолов ня̄врам, титыт хо̄талт ос 14 ня̄в­рам потраныл ловиньта­саныл. Атпан нупыл нила ня̄врамыт хансум доклад-потраныл нас тēтсаныл. Ты потрыт пуссын акв нэ̄пакыг тах ва̄равет. 
Титыт хо̄талт ёхталам ня̄врамыт пуссын янытла­вēсыт, диплом-нэ̄пакыл ос мӯйлупсал майвēсыт. Хулюмсӯнт а̄гирищиг ла̄всы̄г, тэ̄натэ̄н Ханты-Мансийск ӯст сака пӯмыщ о̄лыс, потрагēн ловинь­та­сы̄г, тит хо̄тал тыт мӯйлы­сы̄г. 
Матъёмас Хулюмсӯнт па̄выл ня̄врамыт ёт Наде­жда Маслова рӯпиты, а̄гирищит са̄всыр пēс пормасытыл ос матыр ма̄щтырлан накыл пӯм­щалыянэ. Та̄н Ханты-Мансийск ӯст ка̄сыӈ та̄л сака ӯравет. 
Валентина УЗЕЛЬ
