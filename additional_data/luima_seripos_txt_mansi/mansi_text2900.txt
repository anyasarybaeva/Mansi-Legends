
Нефтеюганский район  Салым па̄вылт №1 школат ханищтахтын ат ня̄врам  Ханты-Мансийскан мӯйлуӈкве ёхталасыт. Та̄н округ кӯщай нэ̄н Наталья Комарован тыг во̄выглавēсыт. Мо̄лты тав Салым па̄вылн ялме порат тот ня̄врамытын  рӯпататэ о̄вылтыт китыглавес. Кӯщаиг рӯпитаӈкве пӯмыщ ман а̄ти, та̄рвитыӈыг о̄лы ман а̄ти. Ос Наталья Владимировна кӯщаит рӯпитан коланыл пуссын суссылтан ма̄гыс та̄наныл  тыг во̄всанэ.

	Югравт 2016 та̄л ня̄врамыт янытлан та̄лыг ла̄ввес. Таима̄гыс а̄гирищит-пыгрищит то̄ва номтаныл тэ̄лаг ва̄руӈкве э̄рēгыт. Лов ос аквхуйплов классытт ханищтахтын а̄гит-пыгыт та̄нки номтаныл ма̄гыс тыт мӯйлысыт. Та̄н мощēртын школа а̄стлэ̄гыт ос «государственное и уп-равленческое дело» нампа ва̄рмальн э̄лаль ханищтахтуӈкве номсэ̄гыт. Ань  ты рӯпата манхурип, та̄рвитыӈ ман а̄ти, хо̄т кӯщаит рӯпитэ̄гыт, маныр ва̄рēгыт, ты урыл мӯй ня̄врамыт саманыл сунсым, потрыт хӯнтлым пуссын та̄нки та̄рапаттысыт.

	О̄влэ̄т а̄гирищит-пыгрищит округ Дума колн тотыглавēсыт. Тот та̄н депутатыт палт матыр э̄рнэ утыт щё̄питан кӯщай ва̄ӈын нэ̄ Марина  Склярова ёт ва̄йхатасыт ос тав та̄нанылн са̄всыр колнакыт суссылтас ос потыртас. 

	Та̄н са̄ртын са̄всыр комиссият акван-атхатыглан колнакыгн щалтсасыт, тот сыресыр ищхӣпыӈ утыт суссыт. Тувыл кит депутатыг рӯпитан колнакн минасыт. Ня̄врамыт тот нэ̄мхотьют ёт ат ва̄щиньтахтасыт, та порат депутатыг сас хо̄т тэ̄ланэ̄н мус яласасы̄г. Ма̄хумн пēриим хо̄тпат акв ма̄т ат ӯнлантэ̄гыт, та̄нанылн са̄кконыт ма̄кыг хаснэ ма̄гыс то̄ва тэ̄лат ёмщакв уральтаӈкве ос сунсуӈкве э̄рēгыт. Таима̄гыс хо̄т-а̄ти яласэ̄гыт, ма̄хум ёт акван-хо̄нтхатыглэ̄гыт, та̄н тэ̄ланыл щё̄питаӈкве нё̄тэ̄гыт. Тэ̄лат са̄ккон щирыл ва̄рим о̄с вос о̄лэ̄гыт. Ты коныпал округ депутатыт та̄нки о̄лнэ ма̄нылт рӯпитэ̄гыт, тыт колнак ат о̄ньщēгыт ос сапра̄нит ва̄рнэ порат тыг нас во̄виньта̄лавет. 

	Та юи-па̄лт мӯй хо̄тпат депутатыт рӯпитан яныг сапра̄ни колнакн тотвēсыт. Тот а̄гирищит-пыгрищит ос са̄всыр ва̄рмалит урыл пӯмщалахтасыт. Яныг кӯщаит пасан ва̄тан ӯнтсасыт, по̄слувēсыт ос ля̄ххал тотнэ ма̄-хумн о̄лупсаныл урыл мощ китыглавēсыт. А̄гит-пыгыт ла̄вма-ныл щирыл, тамле экскурсият ма̄ньлат хо̄тпатн ва̄руӈкве э̄ри кос. Та̄нки самыл матыр-а̄ти сунсыглэ̄гыт ос ва̄ӈкве патыяныл, та̄нанылн тамле рӯпата со̄ль э̄ри ман а̄ти. Ос та̄н та̄ра-паттэ̄гыт, манрыг са̄всыр са̄кконыт ос э̄рнэ нэ̄пакыт та̄на-нылн  ёмщакв, ма̄кыг торгамтаӈкве э̄рēгыт. 

	Тувыл та хо̄талт ма̄-вит ӯргалан ва̄рмалит урыл потыртаӈкве са̄всыр мӯй хо̄тпат конференциян акван-атхатыгла̄лсыт. Тув ма̄-вит ӯргалан Россия Министерство па̄лыл кӯщаит о̄с ёхталасыт. Ань та̄н акван-атхатам э̄лы-па̄лт ня̄врамыт мощ-щан тув тотыгпа̄лвēсыт. А̄гитн-пыгытн о̄с пӯмыщ о̄лыс. Ос та юи-па̄лт округ кӯщаит колн минасыт. 

	Тот та̄н Пётр Франке, губернатор тэ̄ланэ ёт рӯпитан хум ёт, ва̄йхатасыт. Ты хум ня̄врамытын губернатор рӯпитан колэ ос тав ва̄ӈыг хо̄тпанэ рӯпитан колнаканыл суссылтас. Кӯщай нэ̄в акв сытамыг рӯпитан колнакын щалсасыт. Тот тав Россия янытыл мо̄т  яныг кӯщаит ёт ищхӣпыӈ ут хосыт потыртаӈкве вēрми. По̄х хо̄тпа тув щалтуӈкве ат та̄ртаве, хо̄тпа потранэ пуссын суссылтан ос хӯнтлан то̄тапсовн хансавет. 

	Мӯйлуӈкве ёхталам а̄гитн-пыгытн тамле экскурсия сака мӯстыс. Екатерина Зинченко тох ла̄выс: «Ты э̄лы-па̄лт ам нас номсахтасум, управление тэ̄лат палт э̄лаль ханищтахтуӈкве хо̄йхаты ман а̄ти. Ань тай ва̄глум, ва̄им, минэ̄гум. Ам номсытēмт, ты рӯпатат ам ма̄хумн ёмщакв нё̄туӈкве вēрмēгум». Ты ня̄врамытыл нила хо̄тпа та̄ра ла̄всыт, тамле пуӈктотнэ ма̄т та̄н рӯпитаӈкве э̄лаль таӈхēгыт. Туп акв а̄ги Юлия Зернина метрологыг ханищтахтуӈкве номсы. 

	Ма̄н ань ос хотыл ва̄глув, хоты хо̄тпаг яныгман ня̄врамаквет патэ̄гыт. Та̄н та̄нки та̄н-ки номтаныл тэ̄лаг вос ēмтэ̄гыт ос посыӈ о̄лнэ хо̄тал вос хо̄нтэ̄гыт.

	 

	Тамара Мерова хансыс ос хури ва̄рыс
