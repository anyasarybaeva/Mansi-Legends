
Туи хо̄талытт кон пӯмащиг о̄лы! Хо̄тал посты, кон ёмас, рēгыӈ! Ӯйрищит луйгēгыт. Туп таи лю̄ль, хунь ма̄тэ ём­щакв толы, лё̄муякēнув та ква̄лапēгыт. Ам ань на̄нанн акв мо̄йт хан­сэ̄гум – «Хумыс лё̄муйт ква̄­лапасыт». Ты мо̄йт ам ща̄нюм Анямова Александра Васильевна а̄нумн мо̄йтыгластэ, тав мо̄лты тув а̄тимыг ēмтыс, ань туп мо̄йтанэ хультсыт.
Хумыс лё̄муит ква̄лапасыт
Хуньт матыр порат, сака хосат, улпыл, То̄рум ӯнтхатам порат, э̄рттам, ма̄ тармыл лё̄муй щар а̄тим о̄лум. Э̄лумхо̄ласыт ос сака савыӈыт о̄лмыт,  нас та ӯнлахо̄лэ̄гыт, по­ва­ра̄лэ̄гыт, нэ̄мхотталь ат молямлэ̄гыт. 
То̄рум номсанэ̄тэ: «Хумле сар та̄наныл ва̄руӈкв, мощ ка̄ркамыг вос ēмтнувыт?».  
Аквматэ̄рт То̄рум хот-кантмиме, но̄х-лю̄люмта̄лам, кол котиль колкан па̄рт но̄ӈхаль манумтамтэ. Тувыл та па̄рт халныл лё̄муит ёлаль пӯвласаманэ. Ос тымус ла̄внэ̄тэ:
– Ёлын о̄лнэ ма̄хум­кēнум сака ул вос ёра­лах­тэ̄гыт, мощ вос пура­вет, хохсалтавет, лю̄ль кēлпа­ныл юв вос аявет, ка̄ркамыг вос о̄лэ̄гыт.  
Ос ань мус лё̄муит та о̄лэ̄гыт, кēлп аēгыт. Роттыг ӯнлахо̄лнэ кӯм ат мыгыт. Ос ань тыг мус лё̄муя­кēнув э̄лумхо̄лас ка̄са­лэ̄гыт,  хот-ща̄гтэ̄гыт, аниглах­туӈкв ля̄льт та ква̄ла­пēгыт. 
О̄с акв потыр лё̄муит урыл
Э̄рттам, хунь лё̄муит паскатэ̄гыт, хунь лё̄муй пора мины, лё̄муит акв ювле лё̄муй-а̄щаныл палт ань та ёхтэ̄гыт. 
Лё̄муй-а̄щанылн китыглавет:
– Я-а, ань хоса ма̄ йисы̄н, хоса ма̄ яласасы̄н, исум витуп ща̄рщ ӯлтта йисы̄н: манах хум порсыс, манах хум ат то̄вылхаты?
Та̄н ювле ла̄вēгыт:
– Хоса ма̄ яласасӯв, хоса ма̄ йисӯв, исум витуп ща̄рщ ӯлтта йисӯв, туп акв сам-палакēв ат то̄вылхаты. Исум витуп ща̄рыщн патыс. Тыгылнэ̄л, тай, пуссын о̄лэ̄в.
Таса̄вит лё̄муй та о̄лы, та̄нкина̄ныл ловиньтаӈкв ат вēрмияныл. 
Манса̄вит порсыс ман а̄ти, аты хащхаты. 
Анна АЛГАДЬЕВА
