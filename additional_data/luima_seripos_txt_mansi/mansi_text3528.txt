
Общественный связь департаментыт рӯпитан нэ̄ Евгения Останина кӯщай хо̄тпат ос ля̄ххал тотнэ ма̄хум округ мирколт акван-атыгласанэ. Та̄н ань о̄лнэ акв ва̄рмаль урыл потыртасыт. Рӯпитан хо̄тпат ӯргалахтым вос рӯпитасыт ос ля̄ххал тотнэ ма̄хум ты урыл э̄рнэ щирыл вос хассыт.

	Ты кастыл рӯпата департаментыт кӯщай ва̄ӈын хум Максим Новичков, рӯпата ӯргалан кӯщай хум Игорь Тебеньков, са̄всыр организацият профсоюзанылт кӯщаиг рӯпитан хум Фёдор Сиваш ос Югорский университетыт а̄гит-пыгыт ханищтан нэ̄ Елена Гудожник тув во̄виньта̄лвēсыт. 

	Евгения Останина ла̄выс, 2014 та̄лт округ мирколт э̄рнэ нэ̄пак щё̄питавес, рущ щирыл ла̄ваве — «О концепции улучшения охраны труда в Ханты-Мансийском автономном округе — Югре до 2030 года». Тыима̄гыс округувт ля̄ххал тотнэ хо̄тпатын ань рӯпатат ӯргалахтын урыл са̄внув потыр хансуӈкве э̄ри. Ма̄хманув ты урыл ва̄им вос рӯпитасыт, ань ты номт акваг э̄лаль тотуӈкве патаве. Ос ля̄ххал тотнэ хо̄тпат мир ма̄гыс хӯлтыглан ла̄тыӈ э̄рнэ щирыл хансуӈкве ла̄ввēсыт.

	Тав юи-па̄лэ̄т Максим Новичков потыртас. Кӯщай хум ла̄выс, округувт ля̄ххал тотнэ хо̄тпанув рӯпитан мир урыл са̄внув ёмас потыр вос хассыт. Лю̄ль нак ул вос ēмтыс, рӯпатат хумус ӯргалахтуӈкве э̄ри, ма̄к ты урыл потраныл вос о̄лэ̄гыт. Ань юи-о̄выл та̄лытт рӯпатат мо̄рсыӈ порат махум сакватахтэ̄гыт ос мощща хо̄тпа порсуӈкве патыс, ос ты а̄ти, тамле та̄рвитыӈ ва̄рмаль иӈ са̄в ēмталы. Ты ля̄ххалыт акваг э̄лаль тотуӈкве э̄рēгыт.

	Елена Гудожник ла̄выс, ань рӯпата урыл конференцият, семинарыт, ханищ-тахтын колт ос са̄всыр олимпиадат, форумыт ва̄рыглавет. Хо̄тпа таквина̄тэ акваг ӯргалым вос о̄ньщитэ. То̄нт о̄лупсатэ ёмаснувег ēмты.

	Фёдор Сиваш ла̄выс, та э̄лумхо̄лас, хотьют лю̄ль накн рӯпатат патыс, тав урēтыл о̄с хансуӈкве э̄ри. Хумус тав ты накн патыс, маныр ēмтыс ос хумус тав нё̄таве, мир ты урыл вос ва̄гыт. Та хо̄тпа о̄лупсатэ э̄лаль хумлег ēмтыс, манарыл нё̄твес, та о̄вылтыт о̄с ла̄вуӈкве э̄ри. То̄ва порат тох ēмталы, хо̄тпа рӯпататэ ва̄рим порсы ке, ляпа рӯтэ нэ̄матарыл ат нё̄таве. Кӯщай хо̄тпат сакватахтын манос порсын хо̄тпа ма̄гыс олн ойтуӈкве ат таӈхēгыт. Тыима̄гыс рӯпата уральтан инспекция хо̄тпат та̄н ётаныл акваг сутытахтэ̄гыт. 

	Ты ва̄рмаль ёмщакв щё̄питаӈкве ро̄ви, туп ля̄ххал тотнэ хо̄тпат са̄внув потыр тамле накн патнэ э̄лумхо̄лас урыл вос хансэ̄гыт. То̄нт мощщанув тамле та̄рвит ва̄рмаль тах ēмты. Кӯщай ос рӯпитан хо̄тпат номсахтуӈкве патэ̄гыт, хумус рӯпатанылт ӯргалахтуӈкве э̄ри. Тувыл ос ты урыл хотты хо̄тпа ловиньты манос кина суснэ то̄тап хосыт сунсы ке, тав такви о̄с ӯргалахтуӈкве паты.

	Ты сапра̄нин атхатыглам хо̄тпат, ты ва̄рмаль щирыл э̄рнэ потрыт та̄стуӈкве потыртахтасыт. Са̄выӈпа̄лэ тамле ля̄ххалыт хансуӈкве э̄рēгыт, то̄нт хо̄тпа тамле лю̄ль накн рӯпататэ̄т ат паты. Ты э̄рнэ тэ̄лат пуссын нэ̄пакн хансавет ос ля̄ххал тотнэ колытн кēтавет тах.
