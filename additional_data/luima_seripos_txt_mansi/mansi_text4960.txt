
Ам яныг ащо̄йкам - Молданов Михаил Ефимович 1916 та̄лт я̄ӈк на̄тнэ э̄тпос атыт хо̄талэ̄т Тобольский губерният  Большой Вар па̄вылт самын патыс. Та па̄вылт тав щēмьяӈ та̄гыл 1957 та̄л мус о̄лыс, тувыл Ханты-Мансийский район Кышик па̄вылн о̄луӈкве ва̄нтлас.
1942 та̄лт яныг ащо̄йкам повестка-нэ̄пакыл Омск ӯсныл кēтвес ос хо̄нтлаӈкве вуйвес. То̄нт Михаил Ефимович ос э̄кватэ Наталья Ефимовна хӯрум ня̄врам о̄щсы̄г: Маша, ам анēквам Лена ос Кирилл. 
О̄влэ̄т тав мо̄т хумыт ёт Омск ӯсн тотвес, тот писалил па̄тлуптаӈкве ханищтавес. Ос аквта та̄лт  ва̄т са̄грапнал э̄тпост хо̄нтлаӈкве минас. Яныг ащо̄йкам Ленинград ӯс вуянтым хо̄нтлас. То̄нт Ленинград ӯст о̄лум ма̄хум марылтым о̄щвēсыт. 
Тэ̄лы порат Ладожский тӯр хосыт ма̄шинал яласан лё̄ӈх ва̄рвес. Ты лё̄ӈх хосыт тэ̄нут ос мо̄т э̄рнэ пормасыт Ленинград ӯсн тотвēсыт. Яныг ащо̄й-кам ты лё̄ӈх вуянтым са̄в э̄тпос хо̄нтлас. 
То̄нт сака та̄рвитыӈ о̄лыс, са̄в мир тот порсысыт. 
1944 та̄лт та̄л котиль э̄тпос 27 хо̄талэ̄т Ленинград ӯс блокадатэ  хот-вуйвес. Ты юи-па̄лт ащо̄йкам Эстония ма̄ вуянтым хо̄нтлас. Та порат тав сапёрыг ханищтавес ос та ма̄т минат кинсыс. Пилта̄л хо̄нтламе ма̄гсыл ма̄г-лын тагатан по̄сыл майвес. Китыныг сакватавес ос пӯльницат пусмалтавес. 
Михаил Ефимович Берлин ӯс мус ёхтыс. Та ӯс ма̄гсыл хо̄нтлым о̄с са̄в ма̄хум порславес, ам ащо̄йкам лылыӈыг хультыс. Тав хо̄нтлым сака ва̄гта̄л патыс, аквматэ̄ртын ёл-оилматвес. 
Тувыл но̄х-са̄йкалас, тав по̄хēт ма̄хум ща̄гтым ро̄хсыт: «Победа!», «Победа!» Ты юи-па̄лт ащо̄йкам иӈ акв та̄л армият тотыглавес, ювле туп 1946 та̄лт лӯпта э̄тпост ёхтыс. Тав ётэ хо̄нтлаӈкве минам хум хо̄тпат пуссын порславēсыт, па̄вылн тав таккēт туп ёхтыс. Яныг ащо̄йкам «За отвагу», «За оборону Ленинграда», «За Победу над Германией»  ма̄глын тагатан по̄сытыл майлувес. Ты копыпал тав «Орден Отечественной войны I степени» о̄ньщас. 
1957 та̄лт тав щēмьяӈ та̄гыл Кышик па̄вылн о̄луӈкве ва̄нтлас. Са̄в та̄л тав колхоз кӯщаиг рӯпитас. Па̄в-лыӈ мир Михаил Ефимович сака янытласаныл ос э̄руптасаныл. Колхозыт акван-тӯлым юи-па̄лт тав хӯл алыщлан ос во̄раян хумыг рӯпитас, тувыл пенсиян патхатас. 
1970 та̄лт тав «За доблестный труд в ознаменование 100-летия со дня рождения В.И. Ленина» нампа ма̄глын тагатан по̄сыл майвес. Яныг ащо̄йкам 1986 та̄лт сӯкыр э̄тпос 13 хо̄талэ̄т а̄тимыг ēм-тыс. Тав Кышик па̄вылт ёл-щё̄питавес. Ам таве нэ̄мхуньт ат ва̄щиньтаслум ос тав урēтыл са̄в потыр хӯ-лыгласум. Амки яныг ащо̄йкамтыл сака яныт-лахтэ̄гум. 
Аня Падерина кēтум потыр Людмила 
Теткина ма̄ньщи 
ла̄тӈыг хансыстэ.
