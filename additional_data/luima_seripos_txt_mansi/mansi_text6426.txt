
Сосса мир пēс йис ёнгиланыл мощēртн хот ты ёрувлавет. Ань йис ня̄врамыт туп та мат ищхӣпыӈ утаныл палт та волктэ̄гыт. Тот ёнгасэ̄гыт, ля̄ххал ловиньтэ̄гыт манос кина сунсэ̄гыт. 
Та̄н ма̄гсыланыл ты атхунь пӯмыщ ут – нэ̄м­хотталь минуӈ­кве ат э̄ри, ёнгын юрт кин­суӈкве ат э̄ри. Тот ма­тыр-а̄ти пуссын о̄лы – юрт хо̄н­тыг­пēгыт, ён­га­саӈ­кве ат те ха̄сэ̄гыт, тот тармыл ханищтап­ахтэ̄­гыт. Ос пēс ёнгила­нув нупыл тэ̄ланыл а̄ти, ань йис то̄ва ня̄врамыт ты урыл ат иӈ хӯлыг­ласыт.
Ханты-Мансийск ӯст о̄лнэ А̄с-угорский институтт рӯпитан нэ̄к­вет пēс ёнгиланув но̄х-во̄рмалтыяныл. 2018 та̄л па̄сныл та̄н «Этно­игротека» нампа тэ̄ла ва̄руӈкве пат­сыт. 
Та та̄лт ӯст «Югра многонациональная» хо̄нтхатыглап о̄лыс, мӯй ма̄хум институтн во̄виньта̄лвēсыт. Та̄н ма̄гсыланыл «Этно­игротека – как одна из форм народной педаго­гики» семинар-практи­кум ва̄рыглавес. 
Ма̄ньщи ос ханты мир ёнгилыт урыл научный сотрудникыг рӯпитан хо̄тпат ос учёныит пот­рыт ловиньтасыт. Ту­выл суссылтасыт, пēс та̄гыл ма̄хманув манху­рип ёнгилыт о̄щсыт, хумус ёнгасасыт. 

Касум па̄вылт о̄лнэ ханты хум, «На­род­ный мастер России» Николай Ана­толь­евич Тасьманов йӣвныл ос лувныл ва̄­рум ёнгыну­танэ суссыл­тас. Ёнгыну­тыт мӯй хо̄т­патн мат­тем та пӯмщалавē­сыт. То̄ват ханьщуӈкве э̄рыс – ква̄лыг хот-пēс­туӈкве, йӣв-о̄выл манос лувсакв э̄ри хотталь на­румтаӈ­кве, ань вос лэ̄щми. 
Ма̄хум такос номсах­тасыт, капыртасыт, йӣв-о̄влыт тыгле-тувле ё̄ӈ­ха­та̄лсаныл, ханьщуӈкве ат та вēрмысаныл. Та̄нти тув о̄с тагапа̄лсыт, хот-пēс­талахтуӈкве Николай Анатольевичин нё̄т­вē­сыт. Тувыл по̄йкщасыт, ма̄щтыр хум вос ла̄ви, хумус ёнгуӈкве э̄ри.
Николай Анатольевич ня̄врамыт ӯщлахтын колытн, туи ла̄геритн ак­ваг нё̄ты. Са̄всыр ёнги­лыт ва̄ри – йӣвныл ёрги, ёнгалтап хумус ва̄руӈ­кве, хумус ёнга­саӈ­кве э̄ри, ня̄врамыт ханищ­тыянэ.
Та порат ма̄хум ла̄в­сыт, сосса ня̄врамыт ха­нищтахтын школат, интернатыт ос садикыт ма̄гыс тамле ёнгилыт урыл нэ̄па­кыт хансуӈ­кве э̄ри. Ханищтан хо̄т­па­нылн вос ханищ­та­вет, потыр­тавет, э̄лнаӈ ма̄хманув манарыл ён­га­са­сыт, ня̄врамыт ма­н­арыл ёнгасым яныг­ма­сыт. 
Ты юи-па̄лт истори­ческий наука кандидат нэ̄ Татьяна Волдина «Напольные игры обских угров с камешками и палочками» нэ̄паке нэ̄глыс, мощ ётылнуве ос «Обско-угорские игры с косточками и другими роговидными материалами» нэ̄паке ва̄рвес. 
2019 та̄лт ма̄нь таквс э̄тпост А̄с-угор­ский институтт «Тради­цион­ные игры с косточками и другими роговидны­ми матери­алами как часть культурного насле­дия народов России» хо̄нт­ха­тыглап ва̄рыг­лавес. Та порат о̄с ма̄хум потрыт ловиньтасыт, ёнгыт сус­сылтасыт.
Ты та̄л пилыщмаӈ а̄гм паттат акван-хо̄нт­хатыглаӈкве сака ат ро̄ви, таима̄гыс ань ты тэ̄ла ва̄рнэ ка̄ркам хо̄т­пат ищхӣпыӈ ут хосыт акван-атхатыгласыт. 
Акв нупыл сунсым, кит хо̄тал потыр­тасыт – ма̄нь таквс э̄тпос 21-22 хо̄талагēт. Ты тэ̄ланыл тох намая­саныл: вебинар-прак­тикум «Тра­ди­ци­онные обско-угор­с­кие игры для разви­тия мысли­тель­ных способ­ностей: головоломки, верёвоч­ное плетение, шахматы».
Атпан арыгтем хо̄тпа рӯпитас – ханищтан нэ̄т ос хумит, культура торыг рӯпитан ма̄хум, учёныит, школат ханищтахтын ня̄врамыт. Та ищхӣпыӈ утыт Ханты-Мансийск ӯс коныпал ма̄хум мо̄т ма̄ныл тэ̄лапа̄лсыт – Тэ̄к, Ня̄хщамво̄ль, Касум, Лямино, Русскинской ма̄хум, Ямал ма̄ Шурыш­карский район Питляр па̄вылныл, тувыл ӯсыт­ныл – Уфа, Наръян-Мар ос Австрия ма̄т о̄лнэ Инсбрук ӯсныл.
О̄выл ла̄тыӈ округт о̄лнэ сосса мир ханищ­тапаныл палт пуӈктотнэ нэ̄ Надежда Костылева ла̄выс: «Ты тэ̄ла ма̄н сосса ня̄врамыт ос ха­нищтан хо̄тпаныл ма­нос воспитателяныл ма̄гыс ва̄рилӯв. Тамле пēс ёнгилыт школат ос интернатыт вос ха­нищ­тыяныл, вос ва̄ганыл, вос ёнгасэ̄гыт. Та̄н ма̄г­сыланыл ты урыл нэ̄па­кыт хансуӈкве э̄ри. Матъ­ёмас на̄н ань ты тэ̄ла но̄х-во̄рмалтылын».
  
А̄с-угорский инсти­тутт рӯпитан филоло­гический наука доктор нэ̄ Елена Косинцева тох потыртас: «Пēс ёнгилыт ва̄нэ ма̄хум ма̄н ань хӯр­мит та̄л акван ты во̄в­санув. Ам номсэ̄гум, ты тэ̄ла сосса ма̄хманувн ос та̄н ня̄враманылн ва̄ӈкве э̄ри. 
Ма̄нь кина-охсат хо­сыт на̄ӈки, янге-ма̄не та­тем ща̄гтым ёнгасэ̄­гыт, номсахтэ̄гыт, ва̄та̄л ёнгилыт ханьщēгыт. Тамле пēс ёнгилыт ва̄нэ я̄тил ма̄хум, пуссын пус­та̄гыл о̄лэ̄н, халанынт сымыӈыщ потрамēн.
Хотьютын э̄рыӈ хотты пēс ёнгил номылматы, манос ёмас номтыл ёх­таве, э̄рнэ тэ̄ла ва̄рапи. Хотты порат э̄рыӈ о̄с акв хотты ёмас нэ̄пак ня̄врамыт ма̄гыс хан­сэгы̄н». 
Округ творчества колт рӯпитан нэ̄ Светлана Нестерова ханты мир «Топис» шахматыт урыл по­тыр­тас: «Ханты мир шах­матыт наука щирыл хансым нэ̄пакытт ла̄­выл­тавет, тот хансым о̄лы, «Топис» - ты ханты ма̄хум та̄н пēс йис ён­ги­ланыл, ань о̄лнэ шах­матат хольт ёнга­сэ̄гыт. 
Ос ма̄к таи, та̄н ёнги­ланыл во̄раян хо̄тпа тэ̄ланэ щирыл ва̄рим о̄лы. Щар о̄выл щёс ханты шахматыт урыл 1837 та̄лт нэ̄глум нэ̄пакт хансыглавес. Археолог хумыг С. Пархимович ос О. Кардаш по̄слум картатэ̄н щирыл на̄ӈки, тамле шахматыт Ниж­ний Новгород ляпат о̄лсыт, Ямал ма̄т Сале­хар­дыт ос пēс порат о̄лум Мангазея ӯст, тувыл Васюган, Юган ос Енисей я̄т ва̄тат о̄лум мир о̄щсыт. 
Ты карта щирыл, шах­матыт ёнгилыл акв­тох кеты ос чукча ма̄хум ён­гасасыт. Ты тэ̄ла та̄ра-паттым ма̄гыс, археолог хо̄тпаг тув мус та ялсыг. Тэ̄н ла̄всыг, ка̄сыӈ мир ёнгасан фигуркат та̄нти щираныл ва̄рыгласа­ныл, ёргыгласаныл».
Елена Степанова, А̄с-угорский институт нэ̄пак о̄щнэ колэ̄т пуӈктотнэ нэ̄, Татьяна Волдина хансум нэ̄пакаге урыл потыртас – «Напольные игры обских угров с камешками и палоч­ками» ос «Обско-угор­с­кие игры с косточками и другими роговидными материалами». Ла̄выс, ты нэ̄пакыг ханищтан хо̄тпатн ос ня̄врамытн сака э̄руптавēг.
Этнограф, историче­с­кий наука кандидат нам о̄щнэ ханты хум Тимофей Молданов тох ла̄выс: «Э̄лнаӈ ханты ос ма̄ньщи ма̄хум тэ̄лы хо̄талыт э̄типа̄лаг ёнга­сасыт. Кон молях тур­манлы, ӯлмын иӈыт ёх­тавет, маныр ва̄руӈкве, ёнгасаӈкве та ӯнтэ̄гыт. То̄нт ищхӣпыӈ ут ос щēпыт о̄щнэ телефон хунь о̄лыс. 

Ты та̄л ам «Финно-угорский транзит» хо̄нт­хатыглапн ялсум, тот саран ма̄хум ёт потра­масум, та̄н о̄с ма̄н холь­тув ёнгасасыт. Китай ма̄н ялмув порат, ханты кубик-рубик суссыл­тас­лув, китайцыт ща̄гтым ла̄всыт, пēс та̄гыл та̄н о̄с тамле ёнгынут о̄нь­щēгыт. 
Ка̄сыӈ мир ня̄вра­ма­ныл ёнгасасыт, ка̄­сыӈ таӈхи, ань ня̄в­рам ном­сах­тым вос яныгми, пуӈке акваг вос рӯпиты, матыр-а̄ти та̄ра вос патты. Ам номсэ̄гум, ёнгилыт щирыл на̄ӈки, ма̄ янытыл о̄лнэ мирыт пуссын аквхурипат – ёнгиланыл аквхурипат, аквхольт номсэ̄гыт, ня̄в­раманыл ханищ­тэ̄­гыт».
Ищхӣпыӈ ут хосыт са̄в хо̄тпа потыртас, тыхал кина-охсат сус­сылтавēсыт, ма̄ньщи, ханты ос мо̄т ма̄хум ху­мус ёнгасэ̄гыт. Татьяна Волдина акван-атха­тах­тыглам мирн са̄в ёмас, сымыӈ ла̄тыӈ ла̄выс. Мо̄тыт щёс, хунь тамле тэ̄ла ва̄раве, ма̄н потыр тах о̄с хансэ̄в.    
Светлана РОМБАНДЕЕВА
