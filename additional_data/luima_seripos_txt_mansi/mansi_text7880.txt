
Павел Артеев Ха̄льӯс район миркол кӯщаиг акв та̄л сыс рӯпиты. Тав мо̄лты та̄л яныг таквс э̄тпост рӯпитаӈкве тув паттувес. Ты э̄лы-па̄лт Павел Владимирович район мирколт кӯщай ва̄ӈын хо̄тпаг ос Саранпа̄выл миркол кӯщаиг о̄лыс. 
Ма̄хум хумус ань тот о̄лэ̄гыт, манхурип та̄рви­тыӈ ва̄рмаль о̄ньщēгыт, та урыл Павел Артеев китыгласлум. 
– Павел Владимиро­вич, манаса̄вит ма̄хум Ха̄льӯс районт ань о̄лы, мир са̄вми?
– Нэ̄паканув щирыл 22 со̄тыра арыгкем э̄лум­хо̄лас тыт о̄лы. Мо̄лты та̄л Россия янытыл «Перепись населения» нампа тэ̄ла ва̄рыглавес, то̄нт ма̄хум пуссын ловиньтавēсыт. Ты нэ̄пакыт щирыл ма̄н районувт 24 со̄тыра э̄лумхо̄лас о̄лы. Тох тай мирув сака ат са̄вми, ос таи ёмас, мощщагнув ат ēмты. 
– Тэ̄к ос Хулюмсӯнт па̄влыгт са̄в та̄л ханищ­тахтын колыг ӯнттавēг. Ня̄врамыт йильпи школан хунь минэ̄гыт?
– Тэ̄к па̄вылт ня̄врамыт ханищтан кол а̄стлавес, тувыл Жилстрой­надзор колт рӯпитан хо̄тпат э̄рнэ нэ̄пакыт ат мисыт. Сӯкыр э̄тпост та нэ̄пакыт та̄н хасхатасыт. Ты этпост ня̄врамыт йильпи колт ханищтахтуӈкве патсыт. Ты школа 2006 та̄лныл ӯнттаве. 
Хулюмсӯнт па̄выл школа о̄с са̄в та̄л сыс ӯнттаве. Ты э̄лы-па̄лт Москва ӯс­ныл о̄лнэ компания тот рӯ­питас. Тувыл рӯпатаныл мӯсхалыг ат ва̄рсаныл, ань Ханты-Мансийск ӯс­ныл о̄лнэ компания школа ӯнттуӈкв та вуй­ха­тас. Хансым контракт-нэ̄пак щирыл та̄л котиль э̄тпост 2023 та̄лт ня̄вра­мыт ха­нищтахтан кол а̄стлаӈ­кве кос э̄рыс. Школа пӯснэ мус 80 % са̄витыг ӯнттым о̄лы, ань кол по̄хыт о̄лнэ ма̄тэ ёмащакв щё̄­питаӈкв туп э̄ри. 
Ты рӯпата ва̄рнэ ма̄г­сыл ос э̄рнэ пормас вос ёвтаве, ма̄н олн та̄стысув. Па̄ртыт, кирпащ ос мо̄т э̄рнэ утыт пуссын та̄н ёвтсыт кос. Туи яныг вит порат порма­саныл Куль­пасн тотуӈкве туп а̄лы­масыт. Таквсы ӯрсыт, Та̄гт я̄ витэ о̄с сака ма̄ниг о̄лыс, на̄иӈха̄пыт Хулюм­сӯнт па̄вылн аты мина­сыт, э̄рнэ пормасыт Куль­паст та хультсыт. Ань школа туп мо̄тыт та̄л лӯпта э̄т­пост а̄стлаве. 
– Кульпас ня̄врамыт ань интернат-колт ха­нищтахтэ̄гыт, хоты порат йильпи школа тот ӯнт­таве?
– Округ программа щирыл Куль­пас па̄вылт ханищтахтан кол 2024 та̄лт ӯнттуӈкве тах о̄выл­таве. Интернат-кол яныг­са̄т арыгкем ня̄в­рамыт ма̄гсыл ӯнттувес, ань туп 33 а̄ги-пыг тот о̄лы. 
Ты кол акв­палъēрт ханищтахтын колнакыт ва̄р­вēсыт, мо̄т­палъēрт ма̄нь па̄вылныл ёхтум а̄гит, пыгыт о̄лэ̄гыт. Ань ты яныг кол онтсыл йильпи кол тах ӯнттаве. Тот актовый зал, спорт­зал ос ня̄в­рамыт ханищ­тахтан классыт тах ва̄равет. Ты йильпи школат аквторыг 160 ня̄врамыт ха­нищ­тахтуӈкв тах вēрмēгыт. 
Ос акв школа Ха̄льӯст ты та̄л ӯнттуӈкве о̄выл­тавес. Тув 700 ня̄врамыт ялантаӈкве тах патэ̄гыт. Ань Ха̄льӯс ня̄врамыт кит смена щирыл ханищ­тахтэ̄гыт. 
– Ты та̄л Приполярный па̄вылт пӯльница ёма­щакв щё̄питавес, йильпи иснасыл, колалал, кол­ка­ныл ва̄рвес. Мо̄т па̄выл пӯльницат тамле рӯпата о̄с ва̄раве?
– Ты та̄л Приполярный па̄вылт пӯльница ёма­щакв а̄стлувес. Хулюм­сӯнт па̄вылт пӯльница о̄с йильпи колалал ос мо̄т иснасыл ва̄рвес. Мо̄тыт та̄л ос колнакыт о̄люпыл сартавет, пēс турпат хот-вивет ос йильпи утыл ва̄равет. Саран­па̄выл пӯльницат акв тамле рӯпата о̄лыс. Тот ōс ко­лала мӯсхалыг щё̄пита­вес, мо̄тыт та̄л пӯль­ница колнаканэ о̄люпыл тах сартавет. 
Кульпаст йильпи пӯльница 2023 та̄л ӯнттуӈкве тах о̄выл­таве. Ань ма̄н э̄рнэ нэ̄па­кыт акван-атэ̄в. Та па̄вылт пӯльница хосат пēсыг ēмтыс. 
– Ня̄хщамво̄льт ма̄хум лēккар та̄л о̄лсыт. Хоты порат тув ма̄хум пусмал­тан хо̄тпа ёхты?
– Ня̄хщамво̄ль па̄вылт о̄лнэ ФАП Ха̄льӯс пӯль­ница па̄лныл рӯпиты. Ты пӯльница кӯщаиг Анато­лий Ефимович Райхман о̄лы. Мēн тав ётэ ты та̄р­витыӈ ва̄рмаль хосыт акваг рӯпитасмēн. Ма̄нь па̄вылн ёхтум лēккарн та̄ра о̄лнэ кол мылӯв. 
Ма̄нь та̄квс э̄тпост Ня̄х­щамво̄ль па̄вылн ма̄нь­лат хум ёхтыс. Тав та па̄­вылт самын патыс, тот яныг­мас. Лēк­карыг Ханты-Мансийск ӯст ханищ­тах­тас. Тувыл та ӯст рӯпитас, ань па̄влыӈ ма̄хманэ пус­малтаӈкве тах паты. 
Кульпас ма̄хум о̄с лēккар та̄л о̄лсыт. Ань кит фельдшер-хо̄тпаг, ӯлщ­пуӈк пусмалтан лēк­кар тув ёхтысыт. Та̄н пус­сын о̄лнэ колыл майвēсыт. 
Саранпа̄выл пӯльницат ня̄врамыт пусмалтан лēк­кар ань а̄тим. Ма̄н такос лēккарыт во̄вēв, тувыл ма̄хум рӯпитаӈкве тот сака ат ка̄сащēгыт. Ань ма̄хум яныг ӯст о̄луӈкве ханьщувласыт, ма̄нь па̄­вылн сака ат ювыт. 
– Ха̄льӯс районт ма̄ши­нат яласан лё̄ӈх а̄тим. Саранпа̄выл мир мо̄т ма̄н ялуӈкве сака ат вēрмēгыт. Ты ва̄рмаль ёт хумус рӯ­пи­тэ̄гын?
– Ты туи о̄йттур ос во̄ртур э̄тпосыгт Саран­па̄вылныл Ха̄льӯс мус са̄т сыс хӯрум щёс ос Сергино мус са̄т хо̄тал сыс кит щёс вертолётыт яланта̄сыт. Сергино мус билет ёвтуӈкве та̄р­ви­тыӈ, са̄внув ма̄хум та па̄выл та̄ра яласэ̄гыт. Ос са̄внув рейс Сергино мус ва̄руӈкве ат вēрмēв. 
Районув янытыл яласан вертолётыт ма̄гсыл ма̄н ма̄нки мирколныл олн та̄стэ̄в. Сергино па̄выл мус яласан рейс ма̄гсыл округ бюджетныл олн миве, тыима̄гыс туп кит рейс тув ва̄рыглаве. 
– Та тэ̄лы ма̄шинал яла­сан лё̄ӈх А̄гиришныл Хулюм­сӯнт па̄выл нупыл ат ва̄рыг­лавес, ма̄хум Светлый та̄ра яласасыт. А̄гириш нупыл тэ̄лы лё̄ӈх хунь ва̄раве?
– А̄гириш па̄вылныл Хулюмсӯнт мус тэ̄лы лё̄ӈх ань тах ва̄раве. Лё̄ӈх ва̄рнэ департаментыт рӯ­питан хо̄тпат э̄рнэ нэ̄­пакыт пуссын щё̄питаса­ныл. Приполярный, Ня̄х­щамво̄ль, Хулюмсӯнт па̄в­лытт о̄лнэ мир ты лё̄ӈх хосыт яласаӈкве тах вēрмēгыт. 
Ты э̄лы-па̄лт лё̄ӈх «Газ­пром­Транс­газ­Югорск» нампа органи­зацият рӯ­питан ма̄хум ка̄сыӈ та̄л та̄нки ма̄гсыланыл ва̄­рыгласыт. Ань лё̄ӈх округ миркол нупыл хас­вес ос «Север­автодор» нампа орга­низация лё̄ӈх щё̄пи­тан ма̄гсыл олн та̄ставе. Югорск ӯсныл автобусыт о̄с вос яласэ̄гыт, ма̄н ань нэ̄пакыт атыянув.
– Ло̄пмус па̄вылт вер­то­лётыт иснэ ма̄ хунь мӯсхалыг щё̄питаве?
– Ло̄пмус па̄выл Саран­па̄выл миркол нупыл хан­сым о̄лы. Ам тот миркол кӯщаиг хунь рӯпитасум, та па̄вылт вертолётыт иснэ ма̄ ва̄руӈкве о̄вылтавес. То̄нт сэ̄й тув тотвес. Ты э̄лы-па̄лт са̄в та̄л верто­лётыт школа по̄хат исыг­ласыт, тот ань ма̄хум о̄лнэ колыт ӯнттысыт, тыи­ма̄г­сыл исыглан ма̄ я̄ ва̄тан тотвес. Тувыл яныг вит порат а̄мараве. То̄нт са̄в­нув сэ̄й тув тотсӯв, мӯс­халыг ма̄ ва̄руӈкве о̄выл­таслӯв. Ты та̄л ты рӯпата э̄лаль ва̄раве. Тамле ма̄т санрейс исыг­лаӈкве туп вēрми. 
– Ань ӯсыт, па̄влыт хосыт ӯльнаг ха̄йтыгтан кӯть­выт пусмалтаӈкве, э̄рнэ уколыл ва̄руӈкве, ты юи-па̄лт ювле кон-тар­туӈкве э̄рēгыт. Ты рӯпата хумус ва̄рилын?
– Ма̄н ма̄гсылув тыи сака яныг та̄рвитыӈ ва̄рмаль. Ты э̄лы-па̄лт кӯтьвыт пуссын ма̄хумн о̄щ­вēсыт, хунь ат э̄рмыг­ласыт, нас кон-вущкаса­вēсыт. Ма̄н ма̄хум ёт такос потыртэ̄в, тамле лю̄ль ул вос ва̄­рēгыт.
Са̄ккон щирыл лēкка­рытн кӯтьвыт пус­малта­вет, уколыл ва̄равет ос ювле кон-та̄ртавет. Ты ма̄гсыл олныл мивēв, ту­выл олн щар ат тōвыл­хаты. Ӯльнаг ха̄йтнэ кӯть­выт Нижневартовск ӯсн пус­малтаӈкве тотыгла̄­лыя­нӯв. 
Ань округ кӯщаин ла̄в­весӯв, Ха̄льӯст кӯть­выт о̄щнэ кол вос ӯнттэ̄в. Тамле приют-кол хунь ва̄рēв, олн тув хол­туӈкве э̄ри. Ты ма̄г­сыл са̄в олн э̄рмы­глы, ма̄н таса̄вит олн щар ат о̄ньщēв. 
– Округувт яныг порс атнэ яныг полигоныт ӯнттавет. Ха̄льӯс районт тамле ма̄ щё̄питаве? 
– Ма̄н округувт нэ̄пак пирмайтавес, ка̄сыӈ мир­кол ты хосыт рӯпиты. Ань ма̄н районув порс атнэ кит ма̄г Ха̄льӯс ос Саран­па̄выл пōхыт ва̄рвесы̄г. Тувыл Ягрим, Хулюмсӯнт, Ня̄хщамво̄ль, Восыӈтӯр, Тэ̄к ос мо̄т па̄влыт ляпат яныг ангар-кол ӯнттувē­сыт, порсыт тот акван-атавет ос тэ̄лы ма̄шинал э̄лаль Ха̄льӯс ос Югорск ӯс нупыл тотавет. Ты рӯ­пата «Югра-Экология» нампа компания ва̄ри. Ма̄хум та̄нанылн олн ты рӯпата ма̄гсыл ойтэ̄гыт.  
Ань Октябрьский район Ня̄рихумит па̄выл по̄хат яныг полигон тах щё̄пи­таве. Ма̄н районувт ак­ван-атым порсыт пуссын тув тотавет. Порс атнэ ма̄ Нефте­юганск ӯст по̄хат ва̄руӈкве ты а̄стлаве. Ня̄рихумит па̄выл по̄хат порс атнэ ма̄ 2023 та̄лт щё̄питаӈкве тах о̄вылтаве. 
– Нё̄рыт нупыл са̄в туристыт ялантэ̄гыт?
– Саранпа̄вылт лов та̄л арыгкем «Рутил» нампа предприятие рӯ­питы, кӯщаиг тот Любовь Филоненко о̄лы. Тав Нё̄р­ōйка ляпат ӯщлахтын ма̄ ва̄рыс ос акв тамле на­мыл пиныстэ. Мӯй ма̄хум ма̄г­сыл тот ӯщлахтын колыт, пувлынкол, тэ̄нут па̄йтнэ кол ӯнттыс. Ань ты ма̄ урыл са̄в мир ва̄г, тув туристыт акваг ёхталэ̄гыт. 
Нё̄рыт ляпат Елена Рокина ӯщлах­тын ма̄ ōс ва̄рыс, Саран­па̄выл­ныл 58 вēрыста минуӈ­кве э̄ри. Мӯй ма̄хум ма̄гсыл ат кол тот ӯнттыс. Тув акваг са̄в мир ёхта­ла̄лы.  
Ос Нижневартовск ӯс хум Владимир Сочилин Ма̄нья-сӯнт па̄вылт ань ӯщлахтын ма̄ ӯнтты. Ты ма̄гсыл грант-олныл та̄стувес. Та палыт ма̄н са̄всыр порма­сыт тотуӈ­кве лё̄ӈх а̄тим, рӯпа­та­тэ молях ат мины. О̄лнэ колыт ты та̄л ӯнттуӈкве кос э̄рыс, ань ты мус нэ̄матыр аты ва̄рвес. 
– Ягрим па̄вылныл Приобье мус ма̄шинат яласан лё̄ӈх пинуӈкве кусыглавес. Ты лё̄ӈх хунь ва̄раве?
– Ты лё̄ӈх урыл округ кӯщаит акваг потыртасыт. Проект-нэ̄пак хосат та̄гыл хасвес, ты рӯпата лё̄ӈх ва̄рнэ департамент ва̄ри. Ань ты лё̄ӈх округ про­грамман хасвес, тувыл олныл та̄стуӈкве патаве. Ты нэ̄пак щирыл Приобье па̄вылныл Ягрим мус ма̄шинат яласан лё̄ӈх 2024 та̄лт ва̄руӈкве тах о̄вылтаве. 
Людмила ТЕТКИНА
