
Округувт э̄лн о̄лнэ ма̄нь па̄влыӈ мир таквсы ёхтын пора сака ӯрияныл. Лӯима̄т яныг таквс э̄тпост ащирмаӈыг ēмты, осыӈ тӯйт патыглы ос я̄т я̄ӈкыл молях по̄лявет, то̄нт мо̄т па̄влыт ман ӯсыт мус яласан ма̄гыс тэ̄лы лё̄ӈхыт ты ва̄равет. 
Туп юи-о̄выл та̄лытыт то̄румн ва̄рнэ хо̄талыт ка̄сыӈъēмт пēнтхатэ̄гыт, матах хо̄талыг ащирма­ӈыг ēмталы, тувыл илттыг ма̄лтыпыг та ēмтапи. Э̄т сыс ма̄тэ ул кос я̄ӈкыг оратас, ёмщакв по̄лигла­вес ос лё̄ӈх тӯйтыл лап-тотавет. Ос мощ ма̄лты­пыг ēмтнэ̄тэ порат, ма̄тэ хот та толы. Я̄т торыӈыщ осыӈ я̄ӈкыл о̄с иӈ ат поля­вет, ма̄хум тай ма̄шинал манос «бураныл» тыгле-тувле яласаӈкве кусэ̄гыт. Тамле тэ̄ла сака пилыщ­маӈ, ань я̄ӈк иӈ во̄вта, на̄н мощ ла̄щмартыг о̄лэ̄н! 
Ань МЧС служба-колт рӯпитан хо̄тпат ты ва̄р­малит уральтым о̄ньщи­яныл. Та̄н ла̄вēгыт, я̄т осыӈ я̄ӈкыл ёмщакв по̄льнэ ма̄гыс са̄в а̄щирма ва̄рнэ хо̄та­лыт вос о̄лнувыт. Я̄ӈк 10 сантиметра осытыл по̄­ляве ке, то̄нт ущ э̄лум­хо̄лас я̄ хосыт ё̄мыгтаӈкв вēрми. 
Тувыл щар осыӈ я̄ӈк атырхарииг на̄ӈки, ос я̄ӈкхарпаг ке о̄лы, тав иӈ во̄вта. То̄ва хо̄тпат тай уральтахта̄л хӯл няслын ма̄гыс я̄н та̄ра та минэ̄гыт. 
Ма̄хумаквет, та яныт ёмас ва̄рēн, я̄ ӯлтта миннэ лё̄ӈхын о̄влэ̄т ёмащакв ураль­тэлы̄н. То̄рум ва̄рнэ хо̄талыт та̄ра-паттым о̄ньщēн ос на̄нки халытн хӯлтыг­лахтым о̄лэ̄н. 
Ма­тыр пилыщмаӈ тэ̄ла ēм­тум порат 112 номер щирыл свонитаӈкве а̄лы­мēн. Пуста̄гыл ос акваг уральтахтым о̄лэ̄н! 
Тамара МЕРОВА
