
Округ яныг пӯльница кӯщай  Всеволод Кольцов ос Медицинский академият ректорыг рӯпитан хум Фёдор Петровский ля̄ххал тотнэ ма̄хум ёт  РИЦ «Югра» нампа  колт Ханты-Мансийск ӯст хо̄нтхатыгласы̄г.  Акв хум ма̄хум пусмалтан ва̄рмаль урыл потыртас, мо̄танэ ос лēккарыт ханищтан ва̄рмаль урыл ла̄тыӈ ла̄выс.
Всеволод Станиславович лӯпта э̄тпос са̄тхуйплов хо̄талныл ты яныг пӯльницат кӯщаиг рӯпитаӈкве патыс. Ань тот са̄в лēккар ма̄хум са̄всыр а̄гманыл пусмалтым рӯпитэ̄гыт. Мир округ янытыл пусмалтахтуӈкве тыг ёхталэ̄гыт.
Ты э̄лы-па̄лт ты пӯльницат рӯпитам кӯщай о̄с яныгнув кӯщаиг паттувес. Тот рӯпитан ма̄гсыл ка̄сыӈ э̄лумхо̄лас такви нэ̄паканэ кēтуӈкве вēрмыс. Всеволод Кольцов такви нэ̄паканэ о̄с тув кēтсанэ. Ты урыл тав ла̄выс: «Тамле пēриян ва̄рмаль хунь ва̄рвес, ам палтум лēккарыт ос нас по̄х хо̄тпат ёхталаӈкве патсыт. Та̄н пуссын ла̄выгласыт, амки нэ̄паканум тув о̄с вос кēтыянум. О̄влэ̄т ам тув номтум щар ат патыс. Тувыл ты яныг пӯльницан ялсум, тот хоса ё̄мыгтасум ос суссум, хумус лēккарыт рӯпитэ̄гыт. Ты юи-па̄лт ты пēриян ва̄рмалин нэ̄паканум та кēтсанум». Ты пēриян ва̄рмалин ос мо̄т лēккарыт нэ̄паканыл майлысаныл, та̄н халанылт тав но̄х-патыс. Акв порат тав мир пусмалтан департаментыт кӯщаиг рӯпитас.
Всеволод Кольцов ма̄ньла̄т хумыг Ханты-Мансийск ӯсн рӯпитаӈкве ёхтыс. Тав ва̄т нупыл ат та̄л тыт о̄лы ос лēккарыг рӯпиты. Та порат ӯс пӯльница  ма̄нь пēс колт о̄лыс. Ань тыт таса̄вит яныг пӯльницат ӯнттувēсыт, тот ма̄хум са̄всыр а̄гманыл лēккарытын пусмалтавет ос операциял ва̄равет. Ты пӯльницатын са̄всыр ищхӣпыӈ утыт ёвтвēсыт, тамле утыл пусмалтым са̄внув ма̄хум пуста̄гыл э̄лаль о̄лэ̄гыт.
Ты халт яныг лēккар хум ос та̄рвитыӈ ва̄рмаль урыл ла̄тыӈ  ла̄выс. Ань ты пӯльницат мощща лēккар хо̄тпа рӯпиты. Тыи ма̄гсыл ма̄хум лēккарыт палт хасхатуӈкве ат вēрмēгыт. Кӯщай хум ты та̄рвитыӈ ва̄рмаль та̄ра-паттым о̄ньщитэ. Ань тув са̄тхуйплов са̄всыр лēккар рӯпитаӈкве во̄выс. Ты халт са̄т хо̄тпа тыг ёхтуӈкве ос рӯпитаӈкве ка̄сащасыт. Ты э̄лы-па̄лт ма̄н о̄лнэ ма̄вт лēккарыт са̄в олныл ойтвēсыт ос та̄ра о̄лнэ колыл майвēсыт. Ань мо̄т ма̄т лēккарыт ос са̄в олн сэ̄луӈкве вēрмēгыт. Тыи ма̄гсыл та̄н лӯи ма̄т рӯпитаӈкве воссыг ат ка̄сащēгыт. Кӯщай хум ла̄внэ̄тэ  щирыл, ань яныг пӯльницат рӯпитан лēккарыт акв э̄тпос  сыс туп ва̄т нупыл ат со̄тыра солко̄вил ойтавет. Тыи ма̄гсыл ань са̄в хо̄тпат ты рӯпатал по̄хын минэ̄гыт. Хум ань номсахты, хумус лēккарыт сэ̄лнэ  олнаныл но̄х-нё̄туӈкве ро̄ви.
Ты коныпал тав «Пӯмащипа, лēккар!» нампа акция урыл потыртас. Тамле тэ̄ла мо̄лты та̄л ма̄н округувт ва̄руӈкве патвес. То̄нт акв со̄тыра арыгкем э̄лумхо̄лас лēккарытын пӯмащипа ос ёмас, сымыӈ ла̄тыӈ кēтсыт. Всеволод Кольцов ты урыл ла̄выс: «Тамле ёмас, э̄рнэ тэ̄ла ка̄сыӈ та̄л ва̄рыглаӈкве э̄ри. Э̄лумхо̄лас хунь  тамле ла̄тыӈ хӯлы, номтэ ёмасыг ēмты. Лēккарыт ка̄сыӈ хо̄тал э̄рнэ тэ̄ла ва̄рēгыт, ос та̄нанылн пӯмащипа ла̄тыӈ ла̄вуӈкве о̄с э̄ри».
Тав юи-па̄лэ̄т ос Фёдор Петровский ма̄ньла̄т хо̄тпат ханищтан ва̄рмаль урыл потыртас. Ань Ханты-Мансийск ӯст лēккарыт ханищтан академия рӯпиты. Тот а̄гит-пыгыт са̄всыр а̄гмыт пусмалтан лēккарыг ханищтавет. Кӯщай хум ла̄выс, ты ханищтахтын кол  Ханты-Мансийск ӯст  о̄лнэ яныг пӯльница ёт хосат та̄гыл аквъёт рӯпитэ̄гыт. А̄гит-пыгыт тот сунсэ̄гыт, хумус мо̄т лēккарыт ма̄хум пусмалтэ̄гыт. Ань рак-а̄гм ос самыт пусмалтан кит йильпи пӯльницагт ты академия а̄стлам ма̄ньлат хо̄тпат рӯпитэ̄гыт. Ты коныпал академия такви ханищтан колыт Урай, Югорск, Нефтеюганск ӯсытт о̄ньщи. Тот рӯпитан лēккарытын мо̄т ӯсын минуӈкве воссыг ат э̄ри, та̄нки о̄лнэ ма̄нылт э̄лаль ханищтахтуӈкве вēрмēгыт. Таи ос ёмас, ань Ханты-Мансийск ӯст а̄гит-пыгыт яныг округ пӯльницат та̄ра ищхӣпыӈ утыл ханищтавет. Та̄н лēккарыг хунь патэ̄гыт, тамле утыл ёмащакве тах рӯпитаӈкве патэ̄гыт.
