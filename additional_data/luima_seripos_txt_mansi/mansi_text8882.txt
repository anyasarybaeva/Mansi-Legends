
Рēтыӈ ю̄свой э̄тпост титыт ӯщлахтын са̄тыт Россия ма̄ янытыл касыл ва̄рыглаве, рущ ла̄тӈыл тох ла̄ваве – «Лыжня России». Ка̄сыӈ та̄л тув са̄в мир ёхталы, янге-ма̄не пуссын товтыл ха̄йтэ̄гыт.
Ма̄н сосса ма̄хманув ма̄гыс Ханты-Мансийск ӯст ос я̄нас касыл о̄лы. Та̄н ма̄ньщит те – ма̄ньщи маснутыл масхатэ̄гыт, хантыт те – ханты маснут масэ̄гыт. Та щирыл мас­хатым пуссын аквъёт ёсал та ха̄йтэ̄гыт.
Ты яныг касылн Сургутский районныл нэ̄г-хумыг ма̄нь а̄гитэ̄н ёт ёхталасы̄г – Татьяна Бахтиярова ос Виталий Русскин, тит са̄лы ёт-тотыгласы̄г. Каснэ хо̄талт са̄лыягēн тēрсагēн ос мир ха̄йталтахтуӈкв о̄вылтахтаманыл э̄лы-па̄лт ты щēмья са̄лыӈ суныл та̄н э̄лы-па̄ланылт нуй­хатсыт. 
Ты та̄л Ханты-Мансийск ӯст са̄выӈпа̄лэ ма̄ньщи ма̄хманув касуӈкв ка̄са­щасыт, ос ханты мирныл туп акв яныгпа̄ла о̄йка Александр Константинов тав о̄лыс.
Ты ма̄ньщи ка̄ркам нэ̄квет кассыт – Раиса Гаврильчик, тав «Югра лылыēп» ӯс организацият рӯпиты, тав э̄ще Ольга Норова, Ольга Мартыно­вна «Лылыӈ союм» колт ня̄врамыт ма̄ньщи ла̄тӈыл потыртаӈкв ханищтыянэ, тэ̄н Ня̄хщамво̄льныл о̄лэ̄г. Людмила Теткина, тав «Лӯима̄ сэ̄рипос» газетавт ля̄ххал хаснэ хо̄тпаг рӯпиты, Хулюмсӯнт па̄вылныл о̄лнэ нэ̄, ос Александр Тургачев, тав Саранпа̄вылныл о̄лы, Ханты-Мансийск ӯст нэ̄­пак ловиньтан колт рӯ­питы.
Ка̄сыӈаныл ма̄ньщи маснут массыт, нэ̄квет нуйсахил масхатасыт, Александр мольщаӈыл майвес, тох ха̄йтыс. Та̄н пуссын ла̄ввēсыт, титса̄т­тем метра ёсал тах ха̄йтэ̄гыт. Ос Александр акв вēрыста арыгтем мо̄т мир халт ёсал ё̄мыс. Мо̄т мир пуссын товтыл ха̄йтсыт, ка̄танылт йӣв-о̄выл о̄щсыт, таима̄гыс та̄­нанылн кӯпнит касуӈкв о̄лыс. 
Людмила Теткина тох потыртас:
– Ты та̄л ам щар о̄выл щёс ёсал ха̄йтсум, та э̄лы-пал э̄типа̄лаг Раиса Гаврильчик а̄нумн ла̄выс, ам та̄н ётаныл о̄с вос касэ̄гум. Матъёмас ам нуйсахи о̄ньщēгум, ты нуйсахи оньгум Галина Константиновна Алгадь­ева ю̄нтыстэ. Тав Хулюм­сӯнт па̄вылт о̄лы, ю̄нс­хатуӈкв сака ха̄сы. Ю̄нтум нуйсахитэ масыслум, каснэ ма̄т маттем тот та ё̄мыгтасум, маттем та по̄слувēсум. 
Ам нэ̄мхуньт ёсал ат ё̄мыгтасум, мощ та̄рви­тыӈ о̄лыс, ос ёсаг нэ̄ма­тыр э̄рнэ во̄ил ат сарт­весы̄г, мощ волькыг о̄л­сы̄г. Мощēрт «Югор­ский лыжный марафон» нампа акв тамле касыл ва̄раве, ам тот ха̄йтуӈкв о̄с патэ̄­гум. Ань мощ щё̄­питах­тэ̄гум, ёса хо̄нтэ̄гум, э̄ти­па̄лаг колум ляпат ха­нищ­тахтуӈкв патэ̄гум. 
Ма̄хум хотьют товтыл кассыт, та̄н халанылт молях ёхтыгпам хо̄тпат ос ня̄врамыт янытлавē­сыт. О̄влэ̄т округ кӯщай нэ̄ Наталья Комарова но̄х-патум ня̄врамыт янытласанэ, тав юи-па̄лэ̄т тав ва̄ӈын хо̄тпатэ Елена Шумакова ма̄хум мӯйлупсал мисанэ. 
Кӯщаит ла̄всыт, ты та̄л Ханты-Мансийск ӯст щар ма̄к са̄в хо̄тпа каснэ ма̄н ёхталас, са̄в ма̄нь ня̄врамаквет товтыл о̄с ха̄йтсыт, хотьют ха̄йтуӈкв ат вēрмыс, тав ща̄нēн ма­нос а̄щēн нас ва̄нтту­вес. Тит ё̄рнкол тӯщтыглаве­сы̄г, тот ма̄ньщи ос ханты мир пормасыт суссыл­тавēсыт, тув са̄в хо̄тпа пӯмщалахтым щалтсас. Хотьют по̄львес, тав яныг парщин колт исум ща̄ил пинвес.
Матъёмас, тамле ёмас ос э̄рнэ касылыт ва̄рыг­лавет. Ӯст о̄лнэ мирн тув ялуӈкве сака пӯмыщ.
Валентина УЗЕЛЬ
