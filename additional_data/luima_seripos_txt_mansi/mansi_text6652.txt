
Ханты-Мансийск ӯст яныг пӯльницат рӯпитан лēккарыт «Красная зона» нампа ма̄т ва̄рнэ рӯпатаныл хурин по̄слувēсыт. Ты накт ӯсувт музей-колт ты хурит ма̄хумн суссылтавēсыт. Тув губернаторув Наталья Комарова ёхталас. 
Пӯльницат коронави­рус а̄гмыл мир пусмал­тан колнакыт «Вы̄гыр ма̄г» ла̄вавет. По̄х хо̄тпат тув ат та̄ртавет, лēкка­рыт тув щалтнэ̄ныл э̄лы-палт янытэ̄т костюмыл масхатэ̄гыт, тулёвлыӈ пāс­сал, саманыл самкерыл, вильтаныл маскал лап-пантым рӯпи­тэ̄гыт. 
Мо̄лты та̄л ва̄т са̄грап­нал э̄тпост Вадим Лав­ренко, хури по̄слын хум, тув кēтыглавес. Тот по̄с­лум 100 хуриянэ ма̄хумн ань суссылтавēсыт. Ты проект «Грандфото.РФ» хум рӯпитан колэ̄т ос тот кӯщаиг о̄лнэ хум Артем Здоров ва̄руӈкве номылматсыт. 
Округ пӯльницат рӯ­питан кӯщаит та̄н ёта­ныл ка̄сащасыт ос матыр э̄рнэ ва̄рнутаныл ма̄гыс «Газпромнефть-Хан­тос» ма̄-во̄й ма̄ныл но̄х-винэ компанияныл олн-нё̄т­милыл майвēсыт.  
Хурит по̄с­лан хум лēк­карыт палт са̄в та̄рвитыт ка̄сала̄лыс, ань такви тыг ат ёхталас. Тав ла̄выс, ка̄сыӈ э̄лумхо̄лас хурит суснэ̄тэ порат вос ва̄гтэ, ман­хурип пилыщмаӈ а̄гм о̄лы, а̄гмыӈ хо̄тпат пус­малтахтым пуссын лылы­яныл вос нэ̄глэ̄гыт. 
Артём Здоров тох по­тыртас: «То̄ва хурит ты кос сымн ат ро̄вēгыт, воссыг хоталь ва̄рхатэ̄в. Ма̄н ты а̄гм по̄хат  ань тыг мус о̄лэ̄в. Туп на̄н на̄нки о̄лупсан ӯргалым о̄ньщелы̄н, ща̄нян-а̄щан ӯргалэ̄н. Нэ̄мхотьют ты пилыщмаӈ а̄гмыл ул вос ēмты».
Наталья Комарова хурит о̄вылтыт тох ла̄выс, та̄н ищхӣпыӈ ут хосыт са̄в ма̄хумн вос суссылтавет. 
– Ювле хультум та̄лув, со̄ль, сака та̄рвитыӈыг о̄лыс, ам пуссын лēкка­рытн, ма̄навн нё̄тнэ сту­ден­тытн яныг пӯмащипа ла̄тыӈ ла̄вēгум. Ма̄н вēрм­хатнэ̄в мāгыс са̄в рӯпи­тасӯв. Та щирыл ма̄н­ки мо̄т щирыл ном­тыӈыг ос ка̄ркамнувег ēмтсӯв, - округ пӯльница яныг лēккар нэ̄ Елена Кутефа ла̄выс.  

Мӯйлупсал майвēсыт
Наталья Комарова ко­ронавирус-а̄гмыл ēм­тум хо̄тпат пусмалтан лēк­ка­рыт ёт пащалахтас, яныг пӯмащипа ла̄тыӈ ла̄выс ос тувыл та̄наныл мӯйлуп­сал мисанэ. «Лука Крым­ский» нампа ма̄­гылт о̄щнэ по̄сыл Софья Королёва майвес. Тав окружной пӯльницат инфекционный отделе­ният ня̄врамыт пусмалты. Пандемия сыс 340 а̄ги­ри­щит-пыгрищит ём­щакв пусмалтавēсыт. 
РФ Президент па̄лыл Почётный грамотал Наталья Конева майвес. Тав инфекционный пӯль­ницат яныг хо̄тпат ёт рӯпиты. Тот «ковидный госпиталь» ва̄рима па̄­сыл лēккарыт 450 а̄гмыӈ хо̄т­пат пусмалтасыт. Тувыл Ханты-Мансийск ӯс кӯщай хум Максим Ряшин янытлан нэ̄пакыл майвес. 
Ханищтап департа­мент тэ̄латыт Ханты-Мансийск ӯст о̄лнэ кӯщай хум Юрий Личкун «За­служенный работник об­ра­зования автономного округа» яныг намыл май­вес. Мирн нё̄тмил ва̄рнэ ма̄гыс ты тэ̄лат ёт рӯпи­тан нэ̄ Елена Ровченя о̄с яныг намыл пинвес. Тувыл культура э̄лаль тотнэ ос э̄ргын хо̄т­пат Михаил Пасхальный, Ирина Пасхальная, Юрий Сорокин тот о̄с янытла­вē­сыт.  
Ос округ губернатор Почётный грамотал Русский географический обществат пуӈктотнэ хум Михаил Савченко, «Ростелеком» кол рӯпи­тан хум Дмитрий Суслов, образованият рӯпитан нэ̄ Оксана Фёдорова ос на̄йпос станцият хот-щё̄питан ма̄щтыр хум Александр Черемисин майвēсыт. 
Ты āгм оигпан мāгыс мāнавн мирыӈ мāт мас­нал ёмыгтаӈкве туп э̄ри ос юв ёхтын порат кāта­гув тāра хот-ловуӈкве.

Тамара МЕРОВА 
