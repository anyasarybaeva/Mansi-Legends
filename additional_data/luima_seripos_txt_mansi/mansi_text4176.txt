
Ювле хультум та̄л оигпам порат ля̄ххал тотнэ хо̄тпат «Открытый регион» рӯпитан колнакн во̄виньтāлвēсыт. Ты колт кӯщаиг о̄лнэ нэ̄ Оксана Макеева ос тавēн нё̄тнэ хо̄тпаг та̄нки рӯпатаныл урыл потыртасыт.

	Ань са̄всыр кӯщаит хумус рӯпитэ̄гыт, округувт ма̄хманув хумле о̄лэ̄гыт ос маныр та̄рвит та̄н о̄ньщēгыт, пуссын ты ва̄рмалит о̄вылтыт на̄н «Открытый регион» нампа ищхӣпыӈ ло̄псыт ля̄ххалыт ловиньтаӈкве вēрмегы̄н. Ос на̄нки о̄лнэ па̄влынт ман ӯсытн хо̄т матыр лю̄ль тэ̄ла ка̄салэгы̄н ке, на̄н аквтох тув ла̄тыӈ кēтуӈкве вēрмегы̄н. Таима̄гыс та̄н ищхӣпыӈ утанылт «Книга предложений» ло̄пс щё̄питасыт.

	Ты урыл Оксана Макеева ла̄выс: «Акв та̄л сыс 347 э̄лумхо̄лас матыр о̄вылтыт китыглахтасыт. Ос хотьют лю̄ль ва̄рмалит ке хо̄нтыс, таит хурин по̄слысаныл ос ма̄навн кēтсаныл. Ма̄н та ва̄рмалит уральтасанӯв, манрыг тох ēмтыс, таи та̄ра-паттысӯв. Тувыл хо̄тпан ювле ла̄тыӈ хаснэ̄в э̄лы-па̄лт ма̄н пуӈктотнэ хо̄тпат китыгласанӯв. Ка̄сыӈ тамле китыглахтын нак ла̄тыӈ ювле хаснэ ма̄гыс ловманкем хо̄тал мины. То̄ванакт тэ̄лат та̄ра щё̄питавет, мо̄таныт ма̄гыс хоса ӯрхатэ̄в.

	Са̄выӈпа̄лэ хо̄тпат ЖХК лю̄ль ва̄рмаляныл урыл ма̄навн хансэ̄гыт. Тэ̄лы ӯст лё̄ӈхыт тӯйтаныл ёмщакв хот ат вивет, колыт по̄хат ма̄хум ё̄мыгтан ма̄н ма̄шинат ӯнттавет, порс пиннэ хусапыт хоса хот ат та̄тламтавет. Тувыл ма̄хум пусмалтахтын порат лēккарыт палт хасхатуӈкве та̄ра ат вēрмēгыт. Мо̄таныт ня̄враманыл школат ханищтахтын ма̄гыс сыресыр нэ̄пакыт ёвтуӈкве ла̄вавет. Мо̄рсыӈ хо̄тпат пӯмащипа ла̄тыӈ ма̄навн кēтэ̄гыт».

	Тот рӯпитан хум Владимир Белов э̄лаль тох потыртас: «Ма̄н палтув матыр хансуӈкве таӈхегы̄н ке, о̄влэ̄т на̄нки намын тув хӯлтуӈкве э̄ри. Хотьют «Госуслуги» ло̄псыт хасхатым о̄лы, та̄н ма̄нав тот вос хо̄нтыяныл ос тувыл ма̄н палтув ла̄тыӈ кēтэ̄гыт.

	Мо̄т ма̄т о̄лнэ ма̄хум ма̄н о̄лупсав о̄с ваганыл, та̄н ищхӣпыӈ ут хосыт ля̄ххалыт ловиньтэ̄гыт, ма̄н тыт нэ̄матыр ёлтӯйтым ат о̄ньщēв. Осн-паттым лю̄ль тэ̄лат кӯщаянув ёт аквъёт ёмасыг щё̄питыянӯв. Тувыл таи пӯмыщ, тэ̄лат ва̄рнэ̄в юи-па̄лт ма̄н оценкал пинавēв».

	Ханты-Мансийск ӯсн мӯйлуӈкве ёхталам а̄ги ма̄н ётув хо̄нтхатыглас. Тав наме Ольга Поздерина, тыг Алтай ма̄ныл ёхтыс. Ольга автобус ӯрнэ ма̄т хоса лю̄лис ос тот лё̄ӈхыт хӯлтыглан па̄рт, рущ щирыл ке ла̄вуӈкве «световое табло» ат рӯпитас. Тувыл ты ва̄рмаль та̄ра-паттын ма̄гыс щēпт о̄щнэ телефонэ хосыт кисхатуӈкве патыс, тох тав «Книга предложений» сайтын хӯлтвес. То̄нт тав потрыт сунсыгласанэ ос такви ла̄тыӈ ос хури кēтуӈкве номылматас. Номсыс, ул нэ̄матыр ат ва̄рēгыт. Са̄т хо̄тал ювле минас, ювле ла̄тӈыл та хасвес. Лё̄ӈхыт хӯлтнэ па̄рт уральтавес, тувыл щё̄питавес. Ольга ла̄выс, та̄н о̄лнэ ма̄нанылт кӯщаит о̄с тох ма̄хум ёт рӯпитанувыт ке, такем ёмас о̄лнув.

	«Открытый регион» рӯпататэ ёмщакв ва̄рнэ̄тэ ма̄гыс тав «ПРОФ-IT.2017» нампа ищхӣпыӈ ут касылт мо̄т ма̄т халт но̄хпатыс. Тот миркол кӯщаит мир ёт рӯпитан проектаныл э̄сгувес. Тувыл ка̄сыӈ хо̄тпа щēпт о̄щнэ телефон хосыт та̄н ётаныл вос потыртас, ань «мобильный при-ложение» нампа ут щё̄питасыт.

	Ты ма̄хум ань мо̄т йильпи тэ̄лат ва̄рнэ щирыл э̄лаль о̄с са̄в рӯпитэ̄гыт. Та̄н ань «Неравнодушный гражданин» нампа хӯлтнэ ут щё̄питэ̄гыт. Ты коныпал ля̄ххал хаснэ хо̄тпат потраныл пуссын уральтаӈкве о̄с патавет.
