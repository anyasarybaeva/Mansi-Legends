
Са̄в ма̄ныл ёхталам ма̄хум «Оленеводы мира» сапра̄нияныл оигпам юи-па̄лт мо̄тыт хо̄талт Сургутский районын э̄лаль тотыглавēсыт. Та̄н ма̄ньлат ханты хум Клим Кантеров о̄лнэ ма̄н ялсыт. 
Клим Кантеров Лян­тор ӯсныл атпан вēрыстат во̄рт щēмьятэ ёт са̄лы ян­малтым о̄лы. Ань ма̄н тав палтэ ми­н­нэ̄в порат о̄в­лэ̄т Лянтор ӯс мус кит ав­тобусыл ми­насӯв, тув­ыл э̄лаль ма̄-во̄й но̄х-винэ ма̄ мус  тотвесӯв, рущ щи­рыл тав контрольно-про­пус­к­ной пунктыг ла̄в­а­ве. Тот мо̄т нила ма̄ши­нан та̄­лт­тувесӯв, тыи «Су­ргут­нефтегаз» ком­па­ния нё̄­тыс. 
Ты ма̄шинатыл щё̄с ох­сакем тотвесӯв. Исна­с­ныл кональ сусмувт, та­кем са̄в са̄лы тэ̄пыӈ ма̄ та о̄лы. Мо̄т хо̄н ма̄ныл ёхта­лам хо̄тпат сака пӯм­ща­лахтасыт, то̄ват нё̄­рыӈ-а̄хвтасыӈ ма̄т о̄л­э̄г­ыт, тамле тэ̄пыӈ ма̄ ат ва̄­щи­ньтасыт. Ма̄нки ос туп хӯлыгласӯв, ань ма̄н­ки самагувтыл сус­сӯв, ху­мус са̄лыӈ ма̄хум во̄рт о̄лэ̄гыт.

Акв ма̄т ёл-по̄йтсасӯв ос кон-ква̄лласӯв. Тыи Кантеровыт тэ̄лы па̄вла­ныл о̄лыс. Тот ӯн­лын пēс коланыл яныгса̄т арыг­кем та̄лт ювле хуль­тум порат ӯнттувес. Хум о̄па­тэ ос а̄тятэ са̄лы ӯрим тэ̄лы порат тот о̄л­сыт. Ань туп пēс кол, сӯ­мъях, на̄йиваня ос а̄ращ ёр хультыс. Мӯй ма̄хум тот по̄с­лахтасыт ос мо­винь­тым ла̄всыт, та̄н са̄лы тэ̄п мощ ёл-ялыгласыт.  Ёмасан порат, тэ̄п ла̄гыл паттат то̄ва­накт насати,  волькыӈ ос ка̄тын вы­глын ке, ка̄миньт. 
Стефан Магнуссон, Исла­ндия ма̄ныл ёхталам хум, Климн яныг китэ̄лмип ка̄сай мӯй­луптас. 

Э̄лаль ма̄шинатн та̄л­сӯв ос Клим щēмьятэ о̄лнэ ма̄н та ёхтысӯв. Тот нэ̄ хо̄тпат ма̄нав ӯр­саныл, о̄влэ̄т тарыгйӣв сӯлыл косамтавесӯв, по­сымтахтасув, та юи-па̄лт ущ колн юв щалтуӈкве во̄ввесӯв. Колыӈ кӯщай нэ̄ Евдокия Петровна, Клим оматэ, ос мо̄т рӯт нэ̄т атыӈ ня̄нь ва̄рсыт, нё̄выль пӯт ос хӯл исмит па̄йтсыт. 

Мӯй ма̄хум тай пӯ­сас кӣвырт са̄лыт ка̄са­ласыт, тув та̄ра та ха̄й­тсыт. Клим ла̄выс: «Тыт пуссын са̄лыянув ат о̄лэ̄­гыт, то̄ват иӈ хо̄т во̄рт ха̄йтыгтэ̄гыт. Са̄в са̄лы ам ат о̄ньщēгум, туп ам­ки щēмьям ма̄гсылум ян­малтэ̄гум. 2013 та̄лт ам Кантеров родовой община ва̄рсум, то̄ват та та̄лт ёвтум са̄лыянум. Ты ма̄т щēмьям ёт йи­льпи кол ӯнттысӯв ос ётыл туризм тэ̄ла ва̄р­сум. Мӯйлын ма̄хум тыг ёхталаӈкве во̄вы­глы­янум ос пēс о̄лупсав сус­сылтылӯв. Ма̄нкина̄вн пēс хольт о̄луӈкве сака мӯсты, ма̄нкирот о̄лэ̄в, са̄лы янмалтэ̄в».  

А̄лпыл Клим а̄пщиянэ ёт ос мо̄т ма̄ныл ёхталам саам, якут хумыг ёт пӯ­рлахтасыт, йирхатсыт. Тувыл хотьют ка̄сащас ке, та̄н мӯй ма̄хум ня̄р нё̄выль ос ма̄йт тэ̄ӈкве во̄всаныл, ма̄хум пуссын тув та молямласыт. Са̄лы янмалтан ма̄т яныгмам ма̄хум, ва̄им, тыи та̄н ма̄­г­сыланыл атыӈ тэ̄нут. Ётыл ущ юв щалтсыт, тот нё̄выль ос хӯл исмитыл тыттувēсыт, со̄с ща̄ил айтвēсыт. 
Галина Лаптева, ханты ня̄врамыт ханищтан нэ̄, ос Евдокия Петровна Кантерова ма̄­хум тыт­тысанэ̄н, тувыл э̄р­гыт э̄р­гысы̄г, о̄луп­са­ныл урыл потыртасы̄г. Ис­ланди­я­ныл ёхталам хум Сте­фан Магнуссон ос Шве­цияныл о̄лнэ Йорген  Йонсен тэ̄нки ла̄т­ӈыл о̄с э̄ргысы̄г. 
Мӯйлын порав хосаг ат о̄лыс, посыӈ то­рыг ювле минуӈкве э̄рыс. Тот сака ёмас мӯй­лы­сув, ма̄хум ём­щакв та̄нки ха­ла­нылт ва̄йхатасыт, рӯма­лах­тасыт ос ща̄гтым ювле та минасыт.
 
