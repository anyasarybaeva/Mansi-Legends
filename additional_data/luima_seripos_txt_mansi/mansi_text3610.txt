
Ма̄ньполь э̄тпос 23 ос 24 щислат Салехард ӯст са̄всыр лӯима̄ныл ёхталам ма̄хум форуманыл ос съезданыл о̄лыс. Тув ёхталам соссаӈ мирыт яныг кӯщаит нупыл та̄нки та̄рвитыӈ тэ̄ланыл урыл потыртасыт.

	РФ Президент палт рӯпитан кӯщай Магомедсалам Магомедов, УрФО кӯщай Игорь Холманских, Тюменский область губернатор Владимир Якушев тув ёхталасыт. Та̄н ос Ямал губернатор хум Дмитрий Кобылкин  мӯй ма̄хмыт ёт пуссын пащалахтасыт, тувыл РФ Президент Владимир Путин кēтум ла̄тӈе, Правительство па̄лыл Дмитрий Медведев ос Совет Федерацияныл Валентина Матвиенко кēтум пищманыл ловиньтасаныл.

	Григорий Ледков, лӯима̄ мирыт Ассоциацият кӯщаиг о̄лнэ хум, мощщаг хультум мирыт та̄рвитыӈ ва̄рмалияныл пуссын та̄ра-паттым о̄ньщиянэ. То̄ва тэ̄лат та̄нки о̄лнэ ма̄нанылт, тот о̄лнэ кӯщаит ёт ёмщакв щё̄питасаныл. Мо̄таныт туп государство па̄лыл нё̄туӈкве ке, та̄н ма̄кыг ва̄равет. Таима̄гыс сыресыр э̄рнэ са̄кконыт, мо̄т нэ̄пакыт хансуӈкве э̄рēгыт ос мӯсхалыг э̄лаль тотнэ ос торгамтан ма̄гыс яныг кӯщаитн потыртаӈкве.

	Ты тэ̄лат ёт рӯпитаӈкве ё̄рн хум Григорий Ледков мо̄лты порат о̄лум съездыт пēриявес. Та сыс тав са̄всыр кӯщаит ёт ва̄йхатас ос та̄н акван-потыртахтым э̄лаль рӯпитасыт. Ань кӯщаит ла̄всыт, Григорий Петрович лӯима̄ ма̄хум тэ̄ланыл сымыӈыщ ва̄рсанэ, то̄ва ва̄рмалит ма̄гыс ка̄ркамыг воритотыс. Хо̄т лю̄ль ва̄рмалит о̄лсыт, соссаӈ ма̄хманувн та кӯщаит ёт потыртахтуӈкве та̄рвитыӈ о̄лыс, Григорий Петрович такви тув ялыс ос та̄н ётаныл потыртас.

	Са̄всыр мирыт халт ка̄ркам хо̄тпат ёмас рӯпатаныл ма̄гыс э̄сгувēсыт ос мӯйлупсал майвēсыт. Форумн мо̄т хо̄н ма̄ныл Арктический Советыт о̄лнэ мӯй хо̄тпат о̄с ёхталасыт. Ты Советн нёлолов ма̄ хансым о̄лы — тыи Дания, Исландия, Канада, Норвегия, Финляндия, Швеция, США ос Россия.

	Тот пуӈктотнэ нэ̄ Элле Мерете Омма мӯй ма̄хум ёт пащалахтас, са̄всыр ва̄рмалит аквъёт э̄лаль тотнэ урыл ла̄тыӈ ла̄выс. Тувыл тав Еремей Данилович Айпинын ма̄гылт о̄щнэ по̄с мӯйлуптас.

	Съезд о̄лум порат акв ма̄нь пыгрищакве «Полярная звезда» ма̄гылт о̄щнэ по̄сыл майвес. Пыгрищ наме Арутай Манеев, хо̄т та̄лэ, тав Алтай ма̄т Улаганский районт о̄лы. Мо̄лты тӯяг хӯрум та̄л яныт пыгрищ я̄ ва̄тат ё̄мыгтым я̄ӈк ёлы-па̄лн ра̄гматам, Арутай таве ка̄саластэ ос но̄х-хартыстэ. «Ханты ясанг» газетат рӯпитан нэ̄ Ульяна Данило «За верность Северу» ма̄гылт о̄щнэ по̄сыл мӯйлуптавес.

	Тувыл са̄всыр мирыт о̄лупсаныл тармыл патнэ федеральный агентстват рӯпитан кӯщай хум Игорь Баринов ла̄выс, 247 со̄тыра хо̄тпат лӯима̄ ащирмаӈ ма̄т о̄лэ̄гыт, хӯл алыщлым, во̄раим ос са̄лы ӯрим пēс йис наканыл э̄лаль тотыяныл. Та̄н о̄лнэ ма̄нылт та̄рвит о̄луӈкве, таима̄гыс та̄нанылн нё̄туӈкве э̄ри.

	Лӯима̄ ма̄хум кӯщаитн ань ла̄всыт, паспортанылт национальность ювле вос хансаве манос тув я̄нас нэ̄пак вос ва̄раве. Хӯл алыщлан манос во̄раян лицензия-нэ̄пак ва̄рнэ порат та̄нки о̄лнэ ма̄нанылт ты нэ̄пакыл вос мивет. То̄ванылн ӯс мус манос район па̄вланыл мус сака хоса минуӈкве э̄ри, ос миннэ̄ныл мус лё̄ӈханыл хосыт ӯщлахтын ма̄ торыӈ а̄тим. Кочевой школат о̄вылтыт о̄с са̄в потыртасыт. Ка̄сыӈ тэ̄ла урыл я̄нас ма̄т потыртасыт ос ётыл комиссиятн уральтавēсыт.

	Китыт хо̄талэ̄т съездын ёхтум делегатыт Григорий Ледков э̄лаль лӯима̄ ма̄хум Ассоциация кӯщаиг пēриясаныл. Тот кӯщайлахтуӈкве мо̄т хо̄тпа нэ̄мхотьют ат ка̄сащас. Туп Югра ма̄ныл Олег Шатин такви наме ла̄выгластэ ос тав ма̄гсылэ туп хӯрум э̄лумхо̄лас ка̄т но̄х-а̄лмаласыт.
