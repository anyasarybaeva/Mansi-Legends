
«Оленеводы мира» нампа мирхал ассоциация Советыт рӯпитан хо̄тпат  ты э̄тпос 1-2 хо̄талыгт Сургут ӯсн ёхталасыт, тот та̄н китыт щёс сапра̄нияныл о̄лыс. Акв тамле о̄выл сапра̄нин са̄лы янмалтан хо̄тпат ювле хультум та̄лт Салехард ӯст акван-хо̄нтхатыгласыт. 
Ты э̄лы-па̄лт 2017 та̄лт са̄лы янмалтан ма̄хум Швецият  «Оленеводы мира» VI Конгрессаныл миннэ порат Совет ва̄рсыт. Ос тув са̄в ма̄ныл ёхталам ма̄хум халт са̄т хо̄тпа пēриясыт. 
Та̄н та̄нки ва̄рмаляныл ма̄гыс пуӈк вос тотсыт ос лю̄ль тэ̄лат хо̄т о̄лыглэ̄гыт ке, таит та̄ра-паттым ём­щакв вос щё̄питыяныл ос са̄кконытт э̄рнэ ла̄тыӈ вос хӯлтэ̄гыт. 
Ты мирхал ассоци­а­цият президент  хо̄тпаг Ямал ма̄ныл о̄лнэ хум Сергей Харючи о̄лы, тав ва̄ӈыг кӯщаиг Эллен Инга Тури (Норвегия­ныл) ос Юха Магга (Финляндияныл) о̄лэ̄г, тувыл ассоциация пра­вле­ният секретарь-кӯщаиг Андерс Оскал (Норвегияныл) патту­вес, ос хӯрум хо̄тпат ассоциация правле­ния щирыл о̄с нё̄тэ̄гыт. Тот Михаил Погодаев  пуӈктотнэ хо̄тпаг пēри­явес, тавēн Ингер Анита Смук, (Норвегияныл) о̄лнэ нэ̄, ос Алёна Герасимова нё̄тсы̄г. 
Ань ты сапра̄нин ат­хатам ма̄хум ёт Андерс Оскал ос Сергей Харючи о̄влэ̄т потыртасы̄г, тэ̄н э̄лаль о̄лнэ ёмас номт пинэ̄г, са̄внув ма̄ньлат ма̄хум са̄лы о̄ньщуӈкве вос тахнувыт, о̄паныл ос а̄щаныл пēс о̄лупсаныл э̄лаль вос тотыяныл. Та̄н пуссын ос мо̄т ма̄ныл ёхталам ма̄хум ань та̄нки тэ̄ланыл та̄ра-паттысаныл ос 2021 та̄лт VII са̄лыӈ мир Конгрессаныл ēмтнэ урыл потыртасыт. Тамле нак ань Ханты-Мансийск ӯст ва̄раве ос ма̄хум Кубок губернатора Югры нампа са̄лыл ялнэ ка­сылн мӯйлуӈкве тах во̄­вавет. 
Мӯй ма̄хумн округ губернатор кēтум ла̄тӈе Александр Комиссаровн ловиньтавес, тав ма̄н округ мирколувт ма̄-вит ӯргалан департаментыт кӯщай ва̄ӈын хумыг о̄лы. Наталья Комарова мирхал Конгрессын ёмщакв щё̄питахтын урыл ла̄тыӈ ла̄выс, тувыл са̄лы ӯрнэ ва̄рмалит ё̄р номт о̄щнэ хо̄тпатн э̄рнэ щирыл йильпииг вос ва̄равет. 
Хантыт, ма̄ньщит ос ё̄рныт - та̄н йис тагыл са̄лы о̄щнэ ма̄хум. Ань ты о̄лупсаныл ул вос ёрувлыяныл, та̄н прави­тельство па̄лыл олныл нё̄тавет, хо̄т-а̄ти ищхӣ­пыӈ утыл ва̄рвēсыт, тамле ва̄рум проектаныл «IT-стойбище» ла̄ваве. Тот о̄лнэ хо̄тпат «Гос­услуги» порталн пус­сын хасвēсыт ос та̄нки пусмалтахтын колыт ёт, ня̄враманыл ханищ­тахтын колыт ёт связь тох о̄ньщēгыт. 
2021 та̄л о̄вылтахтын мус 23 «IT-стойбище» щё̄питэ̄гыт ос тот 2 со̄тыра э̄лумхо̄лас ищхӣ­пыӈ утыл о̄луӈкве патэ̄­гыт. Ты коныпал  во̄рт о̄лнэ ма̄хум 101 ма̄наныл о̄с акв тамле утыл ва̄равет. 
Тувыл ка̄сыӈ ма̄ныл ёхталам кӯщаит та̄нки рӯпатаныл о̄вылтыт ки­ты­главēсыт. Ма̄ янытыл лов хо̄н ма̄тт са̄лы ян­малтавет, Россият са̄в­сыр мирыт са̄лы о̄с о̄ньщēгыт. Ань тувыл ёхталам мӯй хо̄тпат пус­сын потраныл хӯнт­лувēсыт - тыи Чукотка, Камчатка, Сахалин, Тай­мыр, Ямал, Амурский, Магаданский ос Арханге­льский  областит, Забайкальский ос Хабаровский крайиг, Бурятия, Саха Якутия, Тыва ос Коми республиканыл. Тувыл э̄лы мо̄т хо̄н ма̄­ныл Исландия, Норвегия, Щвеция, Финляндия ос Монголияныл ёхталам хо̄тпат та̄нки ва̄рмал­яныл урыл по­тыр­тасыт.
Та̄н ань пуссын акв­хурип та̄рвитыӈ ва̄рмаль о̄ньщēгыт, са̄лыяныл мощ­щаг ēмтэ̄гыт. Ӯйху­ланыл са̄лы пурнэ ӯитн, тӯлмахытн, ялпыӈ ӯитн акваг новавет. Тувыл то̄ванакт о̄лнэ ма̄наныл яныг витн а̄маравет, мо̄т щёс на̄йн тэ̄вет. 
Тамле ва̄рмалит илттыг ēмтнэ̄ныл порат са̄лы ӯрнэ щēмьят та̄нки ё̄ранылт нэ̄матыр ва̄руӈкве ат вēрмēгыт.  Ӯйхуланыл тот та пор­сэ̄гыт. Ань тэ̄ланыл урыл хӯлтнэ ма̄гыс ёмас ищхӣ­пыӈ утыл ва̄руӈкве ты э̄рēгыт, ос та̄нкина̄ныл ӯргалан ма̄гыс писаль о̄ньщуӈкве вос та̄рт­вēсыт. 
То̄ва тэ̄пыӈ ма̄т матыр лю̄ль утыл пар­галтавет, ты паттыиг са̄лы тэ̄пыт хот-сакēгыт. Са̄лыӈ ма̄хум та̄нки халанылт ва̄йхатым вос о̄лэ̄гыт ос акван вос нё̄тхатэ̄гыт. Ӯйхуланыл а̄гмыныӈ ēм­тнэ̄ныл порат а̄гманыл та̄ра вос хо̄нтыяныл ос моляхнув пусмалтаӈкве вос вēр­мысаныл. 
Са̄лы о̄щнэ ма̄хум ла̄внэ̄ныл щирыл «О северном оленеводстве» нампа российский са̄к­кон мощ мо̄т щирыл хансуӈкве э̄ри. Та̄н са̄лыт са̄всыр ма̄тт ян­малтыяныл, тувыл тэ̄п ма̄наныл о̄с а̄ти акв­хури­пат. То̄ват во̄рт манос тунра ма̄т янмалтавет, мо̄таныт нё̄рыӈ ма̄т ӯравет. Ты тэ̄лат пуссын мӯсхалыг ханищтаӈкве э̄рēгыт ос я̄нас ла̄тӈыл вос хӯл­тавет. 
Мо̄т хо̄н ма̄ныл ёх­талам хо̄тпат о̄с потыр­тасыт. Та̄н о̄лнэ ма̄нылт кēрлё̄х пинаве, ты о̄с ёмас хунь, са̄лыяныл порсэ̄гыт, ма̄шинан хо̄явет, сакватавет, тӯлмахытн ос ю̄свойит сака новавет. Тувыл ма̄-витаныл о̄влэ̄т ма̄л­тыпыг ос ётыл ащи­р­маӈыг ēмтапи, са̄лыт о̄с савалэ̄гыт, тэ̄п ворил ты но̄х-хилыяныл. Ма̄нь­лат ма̄хманыл са̄лы ян­мал­таӈкве таӈхēгыт кос ос са̄лыт са̄вмуӈкве ат ке патэ̄гыт, та̄н ты ва̄рмалитыл  хӯрахлэ̄гыт.
Ос сапра̄нит Ямал ма̄ныл ёхталам ма̄ньлат а̄ги Екатерина Яр потыр­тас, ань са̄лы о̄щнэ ма̄т о̄лнэ а̄гит ос пыгыт ва̄тихал тыг о̄с вос во̄виньта̄лавет, матыр номтыӈ тэ̄лан вос ханищтавет. Та̄н вос ва̄гыт ос вос сунсэ̄гыт, са̄лы ӯрим са̄в мирыт о̄лнэ̄ныл. 
Тувыл потыртаманыл юи-па̄лт ассоциация Совет правлениян акв йильпи хо̄тпа пēриявес. Ты та̄л Михаил Погодаев Саха Якутият министер­ство колн рӯпи­таӈ­кве во̄ввес, таима̄гыс тав ты правленият пуӈк­тотуӈкве ат вēрми. Ань тав пēнтсылэ ты рӯпата Ингер Анита Смук э̄лаль тотытэ, Алёна Гера­симова тавēн нё̄ты ос са̄тыт хо̄тпаг ты Советн Степан Кечи­мов пēриявес. Тав ма̄н округувт са̄лы янмалтан тэ̄лат палт матахмат та̄л рӯпитас. 
Михаил Погодаев ва̄­рум рӯпататэ ма̄гыс пӯма­щипа ла̄тӈыл ла̄в­вес ос мӯйлупсал майвес. Тав ювле о̄с потыртас, лов та̄л са̄лы янмалтан хо̄тпат ёт юртыӈыщ рӯпитас, та̄н са̄в­сыр э̄рнэ нэ̄пакыт хас­сыт, та̄рвит тэ̄лат ём­щакв щё̄питасаныл. Са̄лыӈ ма̄хум тэ̄ланыл пуссын ёмасыг вос ēмтэ̄гыт, тав ты о̄вылтыт акваг номсахтуӈкве паты. 
 
