
Ханты-Мансийск ӯст «Торум Маа» музейт о̄лум семинар урыл потрум э̄лаль мины. Ма̄щтыр ма̄хманув тот ма̄щтырлахтынэ̄ныл сыс ка̄тыл ва̄рум пормасаныл урыл китыгласанум. Ха̄льӯс район Хо̄рыӈпа̄вылныл ма̄ньщи хум Рудольф Васильевич Меров ёхталас. Тав ос толыг хасыс. Ты э̄лы-па̄лт э̄тпостем тав са̄глат ёргыс, та̄р щё̄питас. Ам таве китыгласлум, тав ма̄нь та̄гыл толыг хасы? На̄н ань э̄лаль Рудольф Васильевич потре ловиньтэлы̄н.– Ма̄нь порат тай нас сунсэ̄в, яныгнув ēмтсув ос хо̄т матыр нё̄тэ̄в. Ӯсма хосатнув туйсув, ма̄нти сэ̄тапыл, то̄нт ёмщакв хӯлп ат нэ̄глы, ӯсма а̄тим. Ла̄пка сэ̄тапыл, 10-й номерыл, нас хлопчатобумажный осыӈнув сэ̄тапыл ӯсма туēв. Вēрмуӈкве патсув, тай а̄тянувн нё̄тэ̄в, туēв, нэ̄гсалэ̄в. Ӯнлуӈкве э̄ри хоса, нэ̄гсалаӈкве, матараӈкве. Хасуӈкве тай ма̄нь порат ат ха̄сэ̄в, а̄тям такви хасыянэ. Ӯсма туйнэ ма̄т тай нё̄тэ̄гум, вēрмуӈкве патсум, ханьщувласум. Хӯлпыт то̄ват па̄лиг туюӈкве э̄ри, то̄ва хараг. Нялк ма̄гыс тай сака ма̄нь, та̄рвитыӈ туюӈкве ӯсма. Хара ут тай кӯстырнуве, пувиньтахтуӈкве ка̄т лапсы.
– Ла̄пкат ань май матырсырмат  китайский хӯлпыт тыналавет, таит улпыл во̄втат?
– Таит тай сака во̄втат. Ань пуссын рущ щирыл о̄луӈкве патсыт, ла̄пканыл хотыл-а̄ти выгыт. Та̄н о̄с са̄всырыт, тувыл саманыл о̄с са̄всыр самыл о̄лэ̄гыт, хотьют хара, хотьют па̄ль. Ащирма порат та̄нанылт пувиньтахтуӈкве сака торас, ка̄миньтыт, то̄ват тув хотталь тэ̄лумтэ̄гыт. О̄влэ̄тнув ат ха̄ссум тамле хӯлпытыл алыщлаӈкве, ха̄пыт сака таглэ̄гыт. Тувыл ань тай ханьщувласум, ущты мощ алыщлэ̄гум. Нас капрон ӯсмал ва̄рнэ хулпыт ань сака тыныӈыт, китайский утрищит тай тынта̄лнувет, жилканыл ва̄рим утыт. Пенсия винэ хо̄тпа аквман хӯлп выг, пенсиятэ тув та мины.
Ты семинарт ам са̄всыр рӯпата ва̄рсум - са̄гла ва̄рсум, та̄р щё̄питасум. Та̄р ма̄гыс ма̄н Иртыш я̄ ӯлтта ялсув, хусахтем вēрста ма̄шинал во̄рн минасув. Ӯльпа та̄р висув, тот са̄выӈ ма̄т осытнув о̄лэ̄гыт. Мо̄т та̄рыт саквалэ̄гыт, ӯльпа та̄р мощ нюпыщнуве, мори ат саквалы. Ань ос тыхо̄тал хӯлпум ёт капыртэ̄гум. Толгум акв па̄лэ, тыхо̄тал аман а̄сты. Атхуйплов метра ва̄рсум, иӈ ловмантем метра хультыс. 
– Рудольф Васильевич, наӈ хо̄т самын патсын?
– Ам Хо̄сло̄хт самын патсум, 1947 та̄лт ойттур э̄тпост. О̄влэ̄т Ло̄пмуст ханищтахтасум нила класс мус. Э̄лаль Кульпаст ханищтахтасум, тот нёлолов класс а̄стласум. Тувыл ханищтахтын ма̄ныл та по̄йтсум, рӯпитаӈкве патсум. А̄тям Василий Никитич Меров, Мувыӈтēсныл о̄лыс, соссаӈ. Колхоз ва̄руӈкве патвес, пуссын акван-атвēсыт, Хо̄сло̄хн ва̄нтлысыт. Омам Мария Николаевна Гоголева, тав тай Кӯртъя па̄вылныл о̄лыс, А̄нъя по̄хат. А̄тям ань хӯл алыщлым яласэ̄гыт, А̄сн хо̄т-а̄ти, яласанэ̄тэ мус хо̄т акван-хо̄нтхатсы̄г, тувыл Хо̄сло̄хн та ёхтысы̄г. Ма̄н онтолов пыг о̄лсув, кит яга̄ги. Ам котиль. Ань хум хо̄тпаныл амттем хультсум, йӣгрищум наме О̄лька, Ня̄хщамво̄льт о̄лы. 
Ам Хо̄рыӈпа̄вылт рӯпитаӈкве патсум. Тот известка ва̄рнэ промкомбинат о̄лыс, известка щаритасӯв. Известка щаритым лов та̄л рӯпитасум, тувыл завод хот-по̄илттавес, известка воссыг ва̄руӈкве ат патвес. Ань туп колъёре о̄лы, кӯрыг о̄лум утыт та маныр, ёл ты нилявет. Та юи-па̄лт акв та̄л ла̄пкат рӯпитасум, рӯпата ēмты, са̄всыр рӯпатан патхата̄лсум. Ань тай ня̄враманум яныгмасыт, ма̄нь а̄гим тыт Ханты-Мансийск ӯст щēмьятэ ёт о̄лы. 
Э̄лнаӈ Хо̄рыӈпа̄вылт са̄в мир о̄лыс. Ань ма̄н хӯрмах-нилах хо̄тпа хультсӯв, тармыл аквагнув о̄лэ̄в. То̄ват ёхталэ̄гыт, минэ̄гыт та̄ра, коланыл хом ӯнлэ̄гыт кос. Рӯпата а̄тим, нэ̄матыр ва̄руӈкве, пуссын миныгласыт, хо̄т рӯпата о̄лы. Хӯл алыщлаӈкве - тамле та̄рвитыӈнув рӯпата, ань хӯлэ пыл а̄тим, тох ат та̄ртаве мори алыщлаӈкве. Хосатнув те, хо̄т хӯл матыр алыщлэ̄в, рыбкоопн ман хотталь мыганӯв, вуйвēсыт. Ань нэ̄пакло̄мт ат те о̄ньщēгын, алыщлаӈкве ат та̄ртавен. Ань тэ̄нэ хӯлув ма̄гыс нэ̄пакыл миӈкве ат патвесӯв, ат та̄ртуӈкве патвесӯв. Ляпат тэ̄нэ хӯл алуӈкве ат вēрмēв, хӯлэ а̄тим, ань сорых а̄тим.
Рудольф Васильевич тох та потыртас. Ты я̄тил ма̄ньщи хо̄тпав пуста̄гыл вос о̄лы, На̄янэ̄н-О̄тыранэ̄н вос ӯргалаве.
 
