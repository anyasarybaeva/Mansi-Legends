
Яныг таквс э̄тпос 4 хо̄талэ Россиявт ялпыӈ хо̄талыг о̄лы, рущ щирыл ла̄ваве: День народного единства. Ты та̄л та хо̄талт Ханты-Мансийск ӯст Всероссийский акция «Ночь искусств» ва̄рыглавес. 
Ӯс янытыл са̄всыр музеитт ос нэ̄пакыт ловиньтан колытт сыре-сыр хо̄нт­хатыглапыт щё̄пи­та̄л­вēсыт. 
Округ биб­лио­тека колт э̄типа̄лаг ма̄хум «Искус­ство объединяет» тэ̄ла ка̄салаӈкве атхатыгла­сыт. Ка̄сыӈ колнакт ка̄тыл по̄слым хурит суссыл­тавēсыт. ЮГУт ханищ­тахтын ма̄ньлат хо̄т­пат «Пазл шедевров» ма̄щ­тыр коланыл урыл потыр­тасыт, «Богатство России – её народ» ос «В искус­стве края – душа народа» ка̄тыл щаквщин тэ̄лат суссылтавēсыт. 
Тувыл са̄всыр мастер-классыт о̄лсыт, ня̄врамыт тот маттем та ма̄щтырла­сыт. Акв колнакт ма̄ньщи хум о̄вылтыт «Невероят­ные приключения вогула Ерофея Анямова» пӯмыщ мультфильм суссылта­вес.
«То̄рум Маа» музейт о̄с мӯй хо̄тпат ма̄гыс са̄в программат о̄лсыт – «Знакомьтесь: обские угры», «Северный путь», «Загадки Ювана Шеста­лова», «Обской кузнец в музее «Торум Маа», «У семейного очага», «От Зои Лозямовой» нампа пӯмыщ мастер-классыт щё̄пита̄лвēсыт. Акв колнакт ос ханты хум Вячеслав Кондин «Сказки священного холма» нэ̄­паке урыл потыртас. Рӯт хо̄тпанэ ос юртанэ музейн ёхталасыт, хум яныт­лавес, са̄в ёмас, сымыӈ ла̄тӈыл ла̄ввес. 
Ма̄-вит ос Э̄лумхо̄лас музейт ӯс мир э̄ткотиль мус мӯйлысыт. Тот о̄с янге-ма̄не ка̄тыл щакв­щисыт, округт о̄лнэ сосса мир о̄вылтыт потрыт хӯнт­лысыт, колнакыт латыл тыгле-тувле ё̄мыгтасыт, сунсыглахтасыт, пӯмща­лахтасыт.
Светлана РОМБАНДЕЕВА
 
