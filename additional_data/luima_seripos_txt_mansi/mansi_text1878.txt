
Лиза Посохова Ханты-Мансийск ӯст о̄лы ос 11 школат хӯрмит классыт ханищтахты. Тав ма̄навн яныг ащо̄йкатэ урыл пищма хансыс. Лиза потре э̄лаль ловиньтэлы̄н.

	Яныг хо̄нт о̄лум порат ул 

	ка̄сыӈ щēмьяныл хо̄тпа хо̄нт-луӈкв тотвес. Ма̄н рӯт ма̄хманув халт о̄с акв хо̄тпа хо̄нтлын ма̄н тотвес, ос тот порслувес. Тыи ам яныг ащо̄йкам – Илья Иванович Миляхов. Тав 1916 та̄лт Ха̄льӯс район Чуанели па̄вылт самын патыс. А̄тятэ наме Иван Иванович Миляхов  о̄лыс, соссаӈ ма̄хумн тав Тасан Юван ики ла̄ввес. Хум нусаӈ щēмьяныл ма̄ньлат Лиза а̄ги нэ̄г тотыстэ. Тэ̄н хӯрум ня̄врам о̄щсы̄г, Илья - котиль пыгтетэ̄н. 

	Хо̄нтлан ва̄рмаль э̄лы-па̄лт Илья такви щēмьяӈ хо̄тпаг ēмтыс. 1941 та̄лт хо̄нтлуӈкве миннэ̄тэ порат тав хӯрум та̄л яныт Оля а̄гитэ сынумтастэ ос ма̄г-ня̄нил мистэ. Тувыл а̄гитэ ка̄тн вистэ ос ла̄вум: "Хо̄нтлан ма̄ныл юв ёхтэ̄гум, наӈын ма̄г-ня̄нь хӯрыгсов тах тотэ̄гум!" Хум хо̄тпа юв тох аты ёхтыс. Ма̄нь Олятэ такос ӯрхатас.Ос ётыл 

	та̄ра-патыс, тав а̄ще 1943 та̄лт  рēтыӈ ю̄свой э̄тпост хот-тыпум. 

	Са̄в та̄лыт ювле хультум порат Оля щащēквам такви а̄ще хуритэ хо̄нтум, та хуритэ̄т  тав 1943 та̄лт по̄слыма. Яныг ащо̄йкам то̄нт ва̄т нупыл хо̄т та̄лэ о̄лыс. 

	Тав ма̄гылн тагатан са̄в по̄с о̄ньщис. Ань  ты мус щащēквам хуритэ нупыл сунсым ос сама-гēтыл самвитанэ нэ̄глым ханты ла̄тӈыл э̄рыгсов акваг та э̄ргитэ. Ма̄н пуссын ка̄смоста̄лыг тав нупылэ та сунсэ̄в. 

	Ань Ханты-Мансийск ӯст хо̄нтлам ма̄т порслым хо̄тпат наманыл хансым ка̄нт на̄н  "Миляхов И.И."  нам ка̄салылы̄н ке, ва̄ēн, ты ма̄ньлат хум такви а̄гирищквēн ма̄г-ня̄нь тотуӈкве таӈхыс кос, тувыл тох ат та тотыс. 

	Ма̄н щēмьяв ань ка̄сыӈ та̄л Победа хо̄талт ӯсканын ялэ̄в ос хорамыӈ лӯптат тотнэ̄в коныпал, ма̄н ма̄г-ня̄нь хӯрыгсов тув о̄с тотылӯв, тув пинылӯв. Ты пилыщмаӈ хо̄нтлан нак хосыт са̄в ня̄врамаквет а̄щ та̄л хультсыт, ма̄ньпораныл та̄рвит нуса ва̄рмаль ва̄щинтасыт. Ма̄н та̄н о̄вылтыт о̄с номēв,  нэ̄мхуньт ат ёрувлыянӯв. 

	 

	Лиза Посохова хансум пищматэ ма̄ньщи ла̄тӈын Тамара Мерован хасвес.

	 
