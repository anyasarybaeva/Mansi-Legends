

	Ха̄льӯс район Ня̄хщамво̄ль па̄вылт Наталья Рогалева, такви о̄парищ наме Тасманова, о̄лы. Тав во̄раяӈкве ос хӯл алыщлаӈкве сака ха̄сы. Ма̄ньщи нэ̄ мотор ха̄пыл ос «Бураныл» такви яласы. Манхурип во̄руй ка̄тын-паттыглас, та урыл Наталья китыгласлум. Тав ювле тох потыртас:

	– Ма̄н щēмьявт хӯ-рум а̄ги яныгмасӯв. А̄тям во̄раяӈкве хунь щё̄питахтас, ам тав ётэ со̄выр лэ̄с ӯнттуӈкве 

	акваг ёт во̄ратасум. 

	Во̄рн ёхтымēн, тав ӯнттум лэ̄санэ̄т со̄врыт о̄лэ̄гыт, ам ӯнттум лэ̄санум по̄хат туп нас ха̄йтыгтасыт. А̄тямн ла̄ввēсум: «Лэ̄с ӯнттуӈкве о̄с ха̄суӈкве э̄ри, ёмащакве сунсэ̄н, ам хумус ва̄рēгум ос аквта щирыл ва̄рēн». Тох со̄выр лэ̄с ӯнттуӈкве 

	ханищтахтасум. Ань 

	рущ нупыл о̄лэ̄в, со̄выр лэ̄с кēр ква̄лгыл 

	ва̄риянум. Со̄врыт ат ювыт, та̄ра оēгыт. 

	Ща̄нюм ла̄ви, ты кēр ква̄лыг улпыл пасы, ты  ма̄гсыл со̄врыт э̄лын ха̄йтыгтэ̄гыт. 

	Тэ̄лы порат  кēрняль ӯнттэ̄гум ос нёхыс 

	ка̄тын-паттыглэ̄гум. 

	Нёхыс хоты ма̄т ха̄йтыгты, хумус ос хоты порат кēрняль ӯнттуӈкве, о̄с а̄тямн ханищтувēсум. Амки писаль ат о̄ньщēгум, о̄йкам писале ёт во̄рн ялантэ̄гум. Щёпыр, 

	а̄ӈха ос кисуп па̄тлуптэ̄гум, ва̄с ёхтын порат ос ва̄с ӯруӈкве ялантэ̄гум.

	Ня̄хщамво̄ль па̄-вылныл а̄лгаль тӯр о̄лы, туи порат тув са̄в ва̄с исыглы. Акв порат амкем тув  минасум, сака хоса ӯнлысум, сака хоса ӯрхатсум, тувыл таса̄вит ва̄с ёхтыс. Ам туп па̄тлуптаӈкве а̄лымēгум, то̄нт тай са̄в ва̄с алсум. Юв ёхтысум, ща̄нюм ёт ва̄с маныгтаӈкве ӯнтсумēн. Ща̄нюм акв ва̄с вистэ, а̄нумн ла̄ви: «Наӈ тай ха̄сэ̄гын, ва̄с пуӈке та̄ра па̄тамтаслын, щар 

	ювелирыг о̄лэ̄гын». 

	То̄нт ос ты ва̄рмаль 

	урыл сака хоса мовиньтасмēн. Са̄в ва̄с хунь ёхты, тай сака пӯмащ, па̄тлуптаӈкве туп а̄лымен. А̄нумн са̄внув патрон туп 

	маен, щēпын а̄нумн 

	туп тохрен. Надя ос 

	Галя яга̄гиягум лэ̄с ӯнттуӈкве ха̄сэ̄г ос писаль ка̄тын виӈкве 

	пилэ̄г. Ам тай ат пилэ̄-гум, писаль ёт во̄рт 

	сака молях ха̄йтыгтэ̄-гум. Па̄тлуптаӈкве  ща̄нюмн ханищтувē-сум.

	Ща̄нюм ёт толгуӈкве ялантымēн. Ам ха̄пыл минэ̄гум, ща̄нюм ос я̄ ва̄тат толгув харттытэ. О̄влэ̄т тай толгуӈкве 

	пилсум, моторыл 

	минэ̄гум, нас то̄рыгта
	вем, ща̄нюм я̄ 

	ва̄тат ро̄ӈхи хоталь минуӈкве. О̄влэ̄т ат вēрмысум, мо̄т ма̄н тотавем. Ха̄пум яныг, мо̄т ма̄н хо̄ēгум. А̄латы лю̄ньщēгум, ща̄нюм ос ла̄ви: «Ул пилэ̄н, ёмащакве минэ̄н, ёмащакве хартэ̄н». Ань 

	тай ханьщувласум, толгуӈкве о̄с ха̄сэ̄гум. 

	Ня̄врамагум хӯл алыщлаӈкве ёт о̄с во̄выглыягум. Виолетта а̄гим каскан па̄хвты, няслы. Тав спиннинг  ос са̄всыр мо̄т утыт акваг во̄ви. Пыгум Володя 

	тувле тэ̄латэ щар 

	а̄тим. Пыгумн тай щар нэ̄матыр ат э̄ри. Во̄рн минэ̄в, такос ёт во̄вилум, ат таӈхи. 

	А̄гим щёпыр па̄тлуп-таӈкве вуйласлум, 

	тавēн тай пӯмащ о̄лыс. Володя  нё̄тнэ лӯпта хольт юн ӯнлы. Ща̄нюм ла̄ви, во̄рн ялуӈкве ань ат таӈхи, мощ яныгми, пӯмщалахтуӈкве тах паты. 

	Ня̄хщамво̄ль па̄вылт о̄лнэ хо̄тпат во̄раян 

	ма̄ пуссын о̄ньщēгыт. Мēн Алексей о̄йка-мēнтыл ос во̄раян ма̄ о̄ньщимēн, нэ̄пакыт э̄рнэ щирыл пуссын ва̄рсанмēн. Мо̄лты 

	та̄лт тот во̄ркол ӯнттысмēн. Ща̄нюм ос Надя мēнамēн нё̄туӈкве ялсы̄г. Лё̄ӈхе сака хоса, туп 

	тэ̄лы порат «Бураныл» тув ёхтуӈкве ро̄ви. О̄йкам тот тэ̄лы порат во̄раи.

	Наталья ща̄не Татьяна Семёновна Тасманова Нёрахи па̄вылт о̄лы, тав о̄с во̄раи, 

	хӯл алыщлы. Наталья 

	тав палтэ туи порат 

	ха̄пыл мины, тэ̄лы 

	порат ос «Бураныл» тув яланта̄лы.

	 

	Людмила 

	Алгадьева
