

	Ювле хультум э̄тпост Ха̄льӯс район Сӯкыръя па̄вылныл Ханты-Мансийскан  э̄кваг-о̄йкаг ёхталасы̄г. Тэ̄н сас ма̄ньщииг, тыи Александр Данилович ос Елизавета Ильинична Сайнаховыг. Са̄нтыр самаге пусмалтан  ма̄гыс пӯльницан ялыс. Ам ос Елизавета щēмьятэ о̄вылтыт мощ потыртаӈкве во̄выслум. Тав 

	потре э̄лаль ловиньтэлы̄н.


		– Ам Сӯкыръя па̄вылт 1955 та̄лт округув ялпыӈ хо̄талэ̄т самын патсум. Ты э̄тпос ловит щислат 60 та̄лум тах то̄влы. Сӯкыръят омам о̄лыс, наме Мария Марты
		новна Вьюткина. Тав тот колхозт рӯпитас, ётыл интернатыт ня̄врам ӯрнэ хо̄тпаг э̄ти порат рӯпитас. А̄щум саран хум, тав зверофермат ӯйхулыт ӯргалым 

		о̄лыс. Хо̄нтлам ма̄н тотыглавес, тот ка̄тэ саквата̄лвес.

		О̄йкам омаге-а̄тяге Данил Николаевич ос Екатерина Михайловна Сайнаховыг Сӯкыръят о̄лсы̄г. Мēн ань о̄йкамēнтыл пенсиян патхатамумēн 

		юи-па̄лт ты ма̄нь па̄-вылн о̄с о̄лмыгтасмēн. 2013 та̄лт йильпи кол ӯнттуӈкве патсумēн. Ты э̄лы-па̄лт Саранпа̄вылт о̄лсумēн, рӯпитасмēн. 

		Саранпа̄вылт хо̄тыт класс а̄стласум ос тувыл Сургут ӯс школат э̄лаль ханищтахтасум. 1972 та̄лт тот ГПТУ каменщикыг ханищтахтамум юи-па̄лт колыт ӯнттын ма̄т рӯпитасум. То̄нт ӯсытт яныг колыт ущты ӯнттуӈкве патвēсыт. Ма̄н са̄в ма̄ньщи а̄гит акван-нё̄тхатым пирката щирыл кол ӯнттын ма̄т рӯпитасӯв. Тыи Сӯкыръя, Ло̄пмус, Хо̄рыӈпа̄вылныл о̄лнэ а̄гит: Мотя Вьюткина, Зоя Албина, Зоя Ендырева, Дуся Нахрачева, ам.  

		Тувыл 1975 та̄лт ам 

		Тюмень ӯсн ва̄нтлы
		сум. Тот колыт ӯнттын ма̄т карс краныт рӯ-питан хо̄тпаг ханищтахтасум. Нумыл ӯс нупыл сунсуӈкве сака пӯмыщ о̄лыс. Тюменьт ам хум ва̄рсум. Наташа а̄гимēн самын патыс. Ётылнув о̄йкамēнтыл киттыг-минасмēн ос ам Саранпа̄вылн ювле ёхтысум. Саранпа̄вылт ам о̄влэ̄т «Рябинушка» садик колт ня̄врамыт ӯргалан нэ̄г рӯпитасум. Тувыл  «Ёлочка» колт ня̄врамыт ма̄гыс тэ̄нут па̄йтсум. Тувыл ты пенсиян патхатасум.

		Александр ёт акван-хо̄нтхатасмēн. Тав о̄с Сӯкыръя па̄вылныл о̄лы. 1987 та̄лт Вова пыгмēн самын патыс. О̄йкам о̄влэ̄т Сосьвинский экспедицият рӯпитас, тувыл ЖКХ колн плотникыг рӯпитаӈкве во̄ввес. 

		– Ань пенсият маныр ва̄рēгын? Ня̄врамагын урыл мощ потыртэ̄н.

		– Наташа а̄гим 1978 

		та̄лт самын патыс, тав хӯрум ня̄врам о̄ньщи. Паша пыге 16 та̄лэ то̄влыс, онтолов классыт ханищтахты. Настюша хо̄тыт та̄лэ то̄влыс, о̄выл классыт ханищтахтуӈкве патыс. Никитушка кит та̄лэ, садикн тотыглаве. Наталья Ханты-Мансийский педучилище а̄стламе юи-па̄лт Саранпа̄выл школат рӯпитас. Тувыл Санкт-Петербург ӯст А.И. Герцен нампа институтт о̄с ханищтахтас. Ань полиция-колт рӯпиты.

		Володя пыгмēн ущты ня̄врамыӈыг ēмтыс. 

		Ань Ильюша апгумēн 

		хо̄тыт э̄тпосэ. Пыгмēн 

		школа а̄стлас ос Екатеринбург ӯст армият лусытас. Мēн ань о̄йкамēнтыл йильпи колмēн щё̄питылмēн, мощēртын ты а̄сты.  Апганмēн янмалтаӈкве нё̄тымēн. 

		Тэ̄лы а̄нумн хӯлпыл хӯл алыщлаӈкве сака мӯсты.  Китыт э̄руптан ва̄рмалюм, тыи Татьяна Ромбандеева (Коровкина) юртнэ̄м ёт ёсал ё̄мыгтаӈкве ос сыпныл ёлаль тахсуӈкве ялантымēн.  Мēн Сӯкыръят аквъёт яныгмасмēн. Ты э̄тпос налыман нупыл о̄выл хо̄талэ̄т Татьяна Ильинична о̄с 60 та̄лэ тах то̄влы. Ам таве ань янытлылум, щунь 

		паща ла̄тыӈ кēтэ̄гум. 

		Тав Салехард ӯст фельдшер-хо̄тпаг ханищтахтаме юи-па̄лт о̄влэ̄т Сӯкыръят ма̄хум пусмалтасанэ, тувыл Саранпа̄выл пӯльницат пенсиятэ мус рӯпитас. О̄йкатэ̄нтыл тэ̄н кит пыг о̄ньщēг, Николай пыгēн Когалым ӯст  ма̄-во̄й но̄х-винэ ма̄т рӯпиты, Пётр пыгēн Ханты-Мансийскат №8 школат ня̄врам ханищтан хо̄тпаг рӯпиты. 

		 

		Ма̄н, газетат рӯпитан ма̄хум, ты кит ма̄ньщи нэ̄г о̄с янытлыягӯв! Пус ка̄т, пус ла̄гыл тэ̄натэ̄н, То̄румн, На̄й-О̄тыранэ̄н вос ӯргалавēг. 

		 

		Тамара 

		Мерова


	 
