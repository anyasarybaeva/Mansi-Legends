
Ты э̄тпос нёлолов хо̄талэ̄т рущ щирыл ла̄внэ  «День семьи, любви и верности» ялпыӈ хо̄тал о̄лыс. 
Ань ялпыӈ хо̄тал кастыл ам акв ма̄ньщи щēмья урыл потыр­таӈ­кве таӈхēгум. Тыи Валерий ос Роза Меро­выг, тэ̄н щēмьяӈ та̄гыл Саранпа̄вылт о̄лэ̄г. Валера ос Роза ва̄т са̄г­рапнал э̄тпос нилахуй­плов щислат 1989 та̄лт акван-хас­хатсы̄г. 
Тэ̄н кит пыг ос хӯрум а̄ги янмалтасы̄г. Яныг пыгēн ос хӯрум а̄гиягēн ань та̄нки ня̄врамыӈыг ēмтсыт. Ань нэ̄г-хумыг апганэ̄н янмалтаӈкве нё̄тэ̄г. 

Ма̄нь пыгēн Ягрим па̄вылт лицейт ханищ­тахты, лӯпта э̄тпост онтоловхуйплов та̄лэ то̄влыс, наме о̄с Валера. Тэ̄н ётэ̄н Вика а̄гитэ̄н ос Ангелина, Дарья апгагēн о̄лэ̄гыт.  
Вова пыгēн мо̄лтынув нэ̄ тотыс, ань Светлана нэ̄тэ̄нтыл Илья пыгке­тēн янмалтэ̄г. Ирина яныг а̄гитэ̄н Андрей пыг ос Яна а̄ги о̄ньщи, Алексей Семяшкин о̄йкатэ о̄влэ̄т са̄лы ӯрнэ хо̄тпаг яласас, тувыл Саранпа̄вылт ДЮЦ «Поиск» нампа колт рӯпитаӈкве патыс. 
Юля котиль а̄гитэ̄н щēмьятэ ёт Кульпасн ва̄нтлыс, ос кит ня̄врам о̄ньщи. Тав Максим Мурайченко о̄йкатэ та па̄вылныл о̄лы. Ты кол­та̄глыт пуссын та̄нки халанылт юр­тыӈ­ыщ о̄лэ̄гыт, акван-хо̄нт­ха­тыглэ̄гыт, ня̄вра­мыт ща̄­няныл-а̄щаныл колн мӯйлуӈкве ёхта­лэ̄гыт. 

Валерий – ам каӈ­кум, ма̄н о̄с яныг щē­мьят яныгмасӯв. Омав – Мария Сергеевна Мерова. Валера нёло­лов класс а̄стламе юи-па̄лт воссыг школат ат ханищтахтас. Та порат а̄тяв а̄тимыг ēмтыс, тав во̄рт во̄раяс ос хӯл алыщлас. То̄нт кит каӈ­кагув, Слава Ишим ӯст киномеханикыг ханищ­тахтас, Митя армият лусытас. Ма̄нь­нув йиг­рищанув, а̄п­щи­юв иӈ школат ханищ­тахтасыт.
Тувыл Валера армиян вуйвес ос Германият лусытас. Юв ёхтуме порат каӈкум Саран­па̄­вылт Тюменский авиа­базат на̄й харыгтан хо̄тпаг ат та̄л рӯпитас. Тюмень ӯст десантник-пожарный хо̄тпаг ха­нищ­тахтас. 
Ётыл мо̄т рӯпатан, плотникыг, патхатыг­лас. Юи-о̄выл рӯпатат ЖКХ котельный-колт операторыг рӯпитас, тувыл мо̄лты та̄лт пенсиян минас. Ань Вова пыге тот рӯпиты.
Роза омагēн-а̄тягēн Хо̄рыӈпа̄вылт янмал­тавес, школат ха­нищ­тахтаме порат Саран­па̄вылн тотыг­лавес ос интернатт о̄лыс. Тав Ольга ос Нина увщияге школа а̄стламēн юи-па̄лт мо̄т ма̄н о̄луӈкве минасы̄г. Ольга Ня̄хщам­во̄льт щēмьятэ о̄лыс, Нина Ямалт хо̄т о̄лы. 

Роза о̄влэ̄т ня̄вра­манэ янмал­тым юн ӯнлыс. Па̄влыт рӯ­пата торы­ӈыщ а̄тим о̄лыс. Тувыл тав школан кол ловтнэ нэ̄г рӯпитаӈ­кве во̄ввес. Ань пенсиян о̄с патха­тас кос, ос э̄лаль рӯпиты. 
Валерий Сергеевич ос Роза Абрамовна ӯщлахтын хо̄талыт манос отпускат о̄лнэ­тэ̄н сыс Хо̄сло̄хн ман Хо̄рыӈпа̄вылн ня̄вра­мыт ёт ялантэ̄гыт. Тот хӯл ня̄с­лэ̄гыт, пил ва̄­тэ̄гыт. 
Тэ̄лы та̄н Ло̄пмусн ёсал касуӈкве ялэ̄гыт. Валера яныг хум хо̄тпат ёт касы, ос Валера пыгēн ма̄ньлат хо̄тпат халт касы, то̄ванакт но̄х-патэ̄г. 
Ма̄н ань ты Меров колта̄гыл ялпыӈ хо̄та­лыл янытлылӯв, пуссын пуста̄гыл вос о̄лэ̄гыт, На̄й-О̄тыранылн вос ӯргалавет!
Тамара МЕРОВА
