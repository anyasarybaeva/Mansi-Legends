
Ты э̄тпос нилыт хо̄талэ̄т округ губернаторув Наталья Комарова Нефтеюганск ӯсн ялыс. Тав тот са̄всыр школатт рӯпитан ма̄хум ёт ва̄щинтахтас ос ётыл мо̄т тэ̄лат уральтас.

	Округ янытыл ёхталам ханищтан хо̄тпат «Обь» нампа культура центрыт акван-атхатыгласыт. Та̄н ётаныл Наталья Комарова пащалахтас ос ялпыӈ хо̄таланыл кастыл пуссын янытласанэ. Тувыл са̄в та̄л школат ёмщакв рӯпитан ма̄хум ос тэ̄ланыл ка̄ркамыг, мӯсхалыг ва̄рнэ хо̄тпат мӯйлупсал мисанэ. 

	Ханищтан хо̄тпат халт хӯрум э̄лумхо̄лас Россия Президент па̄лыл янытлавēсыт. Нижневартовск ӯс лицей кӯщай нэ̄  Нина Егоровна Арий «За заслуги перед Отечеством» II степени по̄сыл майвес. Мо̄т хӯрум хо̄тпа ханищтан тэ̄ланыл ёмщакв ва̄рнэ̄ныл ма̄гыс премия-олныл о̄с та̄стувēсыт.

	Тувыл нилахуйплов хо̄тпа Министерство образование па̄лыл яныг намыл майвēсыт ос э̄сгын нэ̄пакыл мӯйлуптавēсыт, ос кит хо̄тпа округ па̄лыл э̄сгувесы̄г. Ты коныпал округ янытыл о̄лыглам касылыт но̄х-патум ма̄хум о̄с янытлавēсыт. Ётыл ты мӯйлуптым ма̄хум ёт Наталья Владимировна я̄нас хо̄нтхатыглас ос та̄н ётаныл ща̄й айнэ порат са̄всыр тэ̄лат урыл потыртас. 

	Аквта хо̄талт хӯрумхуйплов ханищтан хо̄тпат йильпи о̄лнэ колн щалтсыт. Ты кол о̄выл «арендный» колыг ла̄ваве. Ань йильпи ӯнттым колн округ кӯщаюв о̄с ялыс. Тот колыл маим ма̄хум туманнēлмыл мӯйлуптавēсыт. Пуссын хот-ща̄гтсыт, та̄н ма̄гсыланыл тыи  хосат та̄гыл ӯрхатнэ ос ма̄к э̄рнэ мӯйлупсаг о̄лыс.

	 

	Тамара Мерова

	 
