
Ты газетаныл «Ханты ясаӈ» намаим о̄лы. О̄выл номере 1957 та̄л яныг таквс э̄тпос о̄выл хо̄талэ̄т та̄ратавес. Кӯщаиг то̄нт Дмитрий Георгиевич Лазарев паттувес, тав яныг хо̄нтын ялыс, ветераныг о̄лыс. 
Пēс порат ты газета мо̄т нам о̄ньщис – «Ленин пант хуват», ма̄ньщи ла̄тӈыл те толмащлаӈкве – «Ленин лё̄ӈхе хосыт». «Ханты ясаӈ» намыл 1991 та̄л па̄сныл газета намаим о̄лы.
Ань ты йист газета хаснэ хо̄тпаг хо̄т э̄лм­хо̄лас рӯпиты – кӯщай ва̄ӈын хо̄тпаг Надежда Рагимова о̄лы, газета Надежда Вах по̄слытэ, рущ потрыт Людмила Гурьева ос Владимир Енов ловиньтэ̄г, тит корреспондентыг рӯпи­тэ̄г – Ирина Самсонова ос Петр Молданов.
Ты ялпыӈ хо̄таланыл кастыл та̄н са̄в ма̄хум акван-атыгласаныл, яныг кӯщаит тув ёхталасыт. Ка̄сыӈе матыр ёмас ла̄тыӈ ла̄выс ос акв ва̄рмаль урыл та̄н ань пуссын по­тыртасыт – яныгман ня̄в­рамыт халт ань нэ̄м­хотьют такви ща̄нь ла̄тӈе ат ва̄гтэ, по­тыртаӈкв ат вēрми. Ос матах та̄л тах мины, рӯпитан хо̄тпа та̄н ат хо̄нтэ̄гыт. 
Мария Кузьминична Волдина ва̄т арыгтем та̄л ты газета кӯщаиг о̄лыс, тав мо̄лты 85 та̄лэ то̄влыс. Ханты э̄ква ань рӯпитан ма̄хумн ла̄выс, та̄н ма̄нь па̄влыӈ ма̄н акваг вос ялантэ̄гыт, тот о̄лнэ мир о̄лупса урыл вос хан­сэ̄гыт. 
Тувыл э̄лаль ла̄выс, тав рӯпитаме порат са̄в ма̄хум ханты ла̄тӈаныл ва̄саныл, потыртасыт. Аквторыг газетан потрыт хассыт ос радио хосыт потыр­тасыт. Ань ос мощ­ща хо̄тпа ща̄нь ла̄тӈыл потыртаӈкв ха̄сы, ла̄т­ӈа­ныл ос мощ мо̄т хури­паг ēмтыс.  
Ямал ма̄ныл Салехард ӯсныл Аллина Яковлева ёхталас, тав тот та̄ратан «Лух авт» нампа газетат кӯщаиг о̄лы. Ты газетаныл та̄н о̄с ханты ла̄тӈыл хансыяныл. Хӯрум хо̄тпа тот рӯпитэ̄гыт. Ань газе­тан потрыт хаснэ ма̄гыс э̄лмхо̄лас тинсэ̄гыт. 
Ла̄ви, хӯрум хо̄тпан рӯпитаӈкв та̄рвитыӈ. Ос ка̄сыӈ хо̄тал рӯпитаӈкв о̄вылтахтынэ̄ныл э̄лы-па̄лт та̄н аквъёт ща̄й аēгыт, ня̄рхул, ня̄рнё̄выль манос солвалыӈ хӯл тэ̄пъ­ялым рӯпатаныл о̄вылтыт потыртэ̄гыт.
Ань хотьют ща̄нь ла̄тӈе ва̄гтэ ос пенсият о̄лы, та̄наныл нё̄туӈкв акваг во̄вияныл. Хотьют ка̄сащи, тав олныл о̄с ойтаве. Акв хури ма̄гыс та̄н 200-300 солко̄ви ойтэ̄гыт, то̄ва хо̄тпат акв э̄тпос сыс 15 со̄тыра арыгтем солко̄ви сэ̄лэ̄гыт.
«Ханты ясаӈ» редакция па̄лыл Людмила Гурьева потыртас, тав рущ пот­рыт ёмащакв ловиньтым рӯпиты. Тав ла̄выс, тыкос ханты хо̄тпа ань са̄внуве, ос газетат рӯпитаӈкве нэ̄мхотьют ат ка̄сащи. Та̄н ка̄сыӈ та̄л школат ханищтахтын ня̄врамыт халт касылыт ва̄рыглэ̄гыт, э̄рыӈ хотьютаныл номтэ паты ос газетан рӯпи­таӈкв ёхты. 
Мо̄т ма̄ныл Марий Эл, Удмуртия ос Коми рес­пуб­ликаныл газетатт ма­нос жур­налытт рӯпитан хо̄т­пат ханты жур­налис­тат о̄с яныт­ласаныл. Та̄н ос тина суссылтан то̄тап щирыл акван-ōлтвēсыт, та щирыл потыртасыт. Та ма̄хумн, ва̄им, кӯпнитнув рӯпитаӈкв. Та̄н са̄в ми­рыӈыт, са̄в хо̄тпа, са̄в ня̄врам ща̄нь ла̄тӈыл по­тыртаӈкв ха̄сы. Ос тамле та̄рвитыӈ ва̄р­маль та̄н аты о̄ньщēгыт.
Евдокия Андреевна Нёмысова са̄в та̄л школат ханищтахтын ня̄врамыт ма̄гыс учебникыт хансыс. Та̄н ты рӯпата ва̄рнэ̄ныл порат са̄всыр потрыт «Ханты ясаӈ» газетаныл висыт, ань ос хотьютаныл учебникыт хансы, о̄с аквта щирыл потрыт ту­выл выгыт. 
Газетат рӯпитан ма̄хум янытлам хо̄тпат пуссын ла̄всыт, газетаныл са̄в та̄л вос хансаве, са̄в та̄л вос та̄ратаве. Ос са̄в нот сыс мираныл ща̄нь ла̄тӈыл вос потырты.
Валентина УЗЕЛЬ
