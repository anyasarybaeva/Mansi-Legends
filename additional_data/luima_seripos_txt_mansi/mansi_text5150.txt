
Ка̄сыӈ та̄л школат ханищтахтын ня̄врамыт ма̄гыс округ ремесла колт рӯпитан хо̄тпат конференция ва̄рыглэ̄гыт, рущ ла̄тӈыл тав тох ла̄ваве -  «Ремесла и промыслы: прошлое и настоящее». Ты та̄л та̄н нилахуйпловит щёс акван-атхатыгласыт.
Ань са̄всыр ӯсытныл, са̄всыр па̄влытныл ня̄врамыт Ханты-Мансийск ӯст ёхталасыт. Тит хо̄тал ӯсувт о̄лсыт. О̄выл хо̄тал та̄н ётаныл потыртаӈкве, та̄нанылн са̄в ёмас ла̄тыӈ ла̄вуӈкве кӯщай хо̄тпат ёхталасыт. 
Культура округ департамент колт рӯпитан кӯщай нэ̄ Наталья Михайлова ла̄выс, матыр ма̄щтырлан тэ̄ла ва̄нэ а̄гит ос пыгыт та̄н сака ёмас тэ̄ла ва̄рēгыт, ты ня̄врамаквет мо̄т мирн потыртэ̄гыт - пēс пормасыт хумус ю̄нтвēсыт,  пēс йис наканув э̄лаль хумус тотавет. Ань тыи щар ма̄к  э̄рнэ  рӯпата.

Тав юи-па̄лэ̄т ремёсла кол кӯщай нэ̄ Ольга Бубновене потыртас. Тав ла̄вме щирыл, ка̄сыӈ та̄л номтыӈ ос ма̄щтырлан тэ̄ла ва̄нэ ня̄врамыт ёхталэ̄гыт. Матах э̄тпос ты конференция кастыл та̄н щё̄питахтэ̄гыт, доклад-потыр хансэ̄гыт. 
Тувыл та̄нти о̄лнэ ӯсанылт ос па̄вланылт та̄н халанылт касыл ва̄раве, хотьютаныл щар пӯмыщ ос номтыӈ потыр хансыс. Тот но̄х-патум āгит ос пыгыт тāн Ханты-Мансийск ӯст  ты  ёхталасыт. 

Ань са̄в ня̄врам та̄нки потраныл мо̄т мāхум э̄лы-па̄лт ловиньтасаныл. Та̄н а̄лпыл потрыт хӯнтлысыт, тувыл хо̄талъят юи-па̄лт та̄нти ханищтам матыр ма̄щтырлан пēс тэ̄ла мо̄танытн суссыл-тасаныл. А̄гирищит ю̄нсхатасыт, сакныл хартсыт, а̄канит ва̄рсыт. Пыгрищит ма̄нь са̄ӈк-вылтапыт  ва̄рсыт.
Са̄всыр ма̄ныл ёхталам ня̄врамыт халт ма̄ньщи а̄гиквет о̄лсыт - ты Диана Алгадьева, Маргарита Адина ос Ксения Кутляева. Та̄н ётаныл Надежда Константиновна Маслова тыг ёхталас. Ка̄сыӈ а̄ги ма̄ньщи пēс тэ̄ла урыл такви потыр хансыс ос мо̄т ня̄врамытн ловиньтастэ. 
Маргарита Кутляева «лё̄мвой пуӈкто̄р» урыл потыртас. Диана Алгадьева сас тармыл «ӯлум ӯй» хансат щуртуӈкве ма̄хум ханищтасанэ. Ксения Кутляева «оссы» урыл потыртас, хумус тав осгаве, суссылтас. Оссы осгын я̄нас касай о̄лы, тав тамле касай ёт-оньщис. Ты ма̄ньщи а̄гит урыл я̄нас потрыт мо̄т газетат  тах  хансэ̄в. 

Титыт хо̄тал ёхталам а̄гит, пыгыт, та̄наныл ханищтан хо̄тпат пуссын янытлавēсыт, янытлан нэ̄пакыл ос мӯйлупсал майвēсыт. Ка̄сыӈ ня̄врам урыл са̄в ёмас ла̄тыӈ ла̄ввес, тав ты рӯпататэ э̄лаль вос ва̄ритэ, вос  ханищтытэ. 
