

	О̄йттур э̄тпос 12 хо̄талныл 21 хо̄талэ мус «Ма̄нь ӯскве» ӯщлахтын ма̄т  «Горная» нампа смена рӯпитас.  Юлия Боженко, Хулюмсӯнт па̄вылт о̄лнэ а̄ги, тув о̄с ялыс. Ня̄врамыт хумус ӯщлахтасыт, та урыл тав ма̄ньщи газетан потыр хансыс.   

	– Ты та̄л  «Горная» нампа смена рӯпитам порат Любовь Павловна Стаканова, «Ма̄нь ӯскве» кӯщай нэ̄, Иван Николаевич Вокуев, яныг хум хо̄тпа, ос Иван Павлович Рокин, МЧС рӯпитан хум, ня̄врамыт ёт Нё̄рн ялсыт. Пуссын аквъёт 32 э̄лумхо̄лас о̄лыс.

	О̄выл хо̄талт ма̄н Саранпа̄вылт пуссын акван-атхатсӯв. А̄лпыл нёлолов щё̄с порат машинал Нё̄рыт нупыл минмыгтасӯв. Ювле миннэ лё̄ӈхыт катамаран-ха̄пыт ос тэ̄нутанув хультуптасанӯв. Ос э̄лаль онтолов вēрыста «Парнук» нампа ӯщлахтын база мус ё̄мсӯв. Мо̄тыт хо̄талэ̄т а̄лпыл но̄х-ква̄лсӯв, та̄ра Рума нё̄р нупыл минасӯв. Ма̄н пормасыт та̄л кос ё̄мсӯв, тувыл тот са̄в тӯйт патыс, тыи ма̄гсыл сака та̄рвитыӈ ё̄муӈкв о̄лыс. Рума нё̄рн хунь ёхтысӯв, ӯщлахтасӯв, по̄слахтасӯв. Хо̄тал па̄лыт ё̄мимав сака ва̄гта̄л патсӯв, туп ӣтипа̄лаг ёл-ва̄глысӯв ос «Парнук» нампа ӯщлахтын ма̄н ювле ёхтысӯв. Ам о̄выл щёс Нё̄рн ялсум, сака пӯмащ о̄лыс, хунь акв хо̄тал сыс тӯйис, раквыс, хо̄тал постыс ос во̄т во̄тыс. 

	Кит хо̄тал ӯщлахтасӯв, Регули нё̄р нупыл минмыгтасӯв. Регули нё̄р мус хунь ёхтысӯв, тот ос та по̄слахтасӯв. Та Нё̄рт о̄с са̄в тӯйт о̄лыс, маткем нё̄р ё̄лы-па̄лн тахсӯв. Ма̄-витэ тот щар мо̄т хурипаг о̄лы, Нё̄ранув такем нё̄тнэ̄г сусхатэ̄гыт. А̄нум сака пӯмащ о̄лыс, ам о̄йттур э̄тпост таса̄вит тӯйт щар ат ва̄щиньтасум. Регули нё̄рныл ва̄глысӯв, Я̄сунт па̄выл нупыл минуӈкве щё̄питахтуӈкве патсӯв. Тувыл кит хо̄тал катамараныл Ма̄нья̄ хосыт Я̄сунт мус на̄тылтасӯв. А̄нумн Нё̄рн ялуӈкве сака мӯстыс. Мо̄тыт та̄лт о̄с тах  тув ялуӈкве таӈхēгум. 

	Юлия Боженко кēтум потре ма̄ньщи ла̄тӈыл Людмила Тасманова хансыстэ 

	 
