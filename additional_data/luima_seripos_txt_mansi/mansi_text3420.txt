
2016 та̄л оигпам э̄лы-па̄лт округ Думат конференция о̄лыс, Ассамблеяныл хус та̄лэ то̄влуме кастыл тав ва̄рыглавес. Тот соссаӈ ма̄хум о̄лупсаныл урыл потыртасыт. Са̄в ма̄ныл ханты, ма̄ньщи, ё̄рн хо̄тпат  тув во̄виньта̄лвēсыт.

	Округ Дума кӯщай хум Борис Хохряков о̄влэ̄т ма̄хум но̄хлю̄люӈкве ла̄всанэ ос акв кӯм асталыг лю̄льсыт. Ты э̄лы-пал хо̄талт Сочи ӯс ляпат товлыӈха̄п ща̄рыщн ёл-патыс, ма̄хум пуссын порсысыт. Тувыл ущ мӯй ма̄хум ёт пащалахтас, Государственный Дума па̄лыл са̄всыр мирыт ёт рӯпитан комитет-колныл кēтым пищма ловиньтастэ ос хумус Ассамблея рӯпататэ о̄вылтавес, ты урыл потыртас. Ассамблея ва̄рнэ урыл о̄выл щёс 1996 та̄лт Сергей Собянин потыртас. Ты ва̄рмаль округ Дума депутатытн мӯстыс ос та̄н ты тэ̄ла э̄лаль тотсаныл. Ос тот рӯпитан ма̄гыс нила депутатыт пēриявēсыт. Ка̄сыӈ та̄лэ̄тыл ты депутатыт соссаӈ ма̄хум ӯргалан ма̄гыс са̄всыр са̄кконыт хассыт, та̄рвит ва̄рмаляныл ёмщакв щё̄питаӈкве нё̄тсыт. Ханты, ма̄ньщи, ё̄рн ма̄хмыт ма̄витаныл ӯргалан, факторият щё̄питан са̄ккон, пēс йис накыт, ща̄нь ла̄тӈаныл, э̄рганыл, мо̄йтаныл э̄лаль тотнэ са̄кконыт о̄ньщēгыт.

	Ты Ассамблеят депутатыг са̄в та̄л ма̄ньщи нэ̄г Татьяна Гоголева ос Надежда Алексеева, ханты о̄йкаг Василий Сондыков ос Еремей Айпин рӯпитасыт. Еремей Данилович ань тыг мус тот кӯщаиг о̄лы. Рущ ма̄хумныл тув Алексей Андреев ос Александр Филипенко пēриялвесы̄г. Мо̄лты таквс пēрияп о̄лум порат тув Руслан Проводников  пēриявес.

	Ань хус та̄л сыс та̄н ма̄кыг ва̄рум рӯпатаныл Государственный Думат, Совет Федерацият, ООН нампа колт ос мо̄т хо̄н ма̄т ва̄вет. Россия янытыл лӯима̄ рēгионыт та̄н нупланыл тув-ро̄влахтым аквтох о̄с са̄кконыт хансэ̄гыт. 

	Хус та̄ланыл то̄влум кастыл Еремей Айпин грамотал майвес. Тав ос са̄в ма̄ныл ёхталам мӯй хо̄тпат э̄сгын нэ̄пакыл мӯйлуптасанэ. Та̄н халаныл Когончиныт, Нимперовыт, Кельчиныт ос кит Сопочин щēмьяг о̄лсы̄г, тувыл М.К Волдина, З.Л. Жарко, Г.А. Мумракова, Н.В. Плотникова ос мо̄таныт э̄рнэ са̄кконыт щё̄питан порат ёмас номтыт хӯлтыгласыт манос нас нё̄тсыт. Тувыл Еремей Данилович депутатыт аквъёт рӯпитан та̄ланыл урыл потыртас, хурит суссылтас.

	Ассамблея ва̄рум рӯпататэ о̄вылтыт са̄в ёмас сымыӈ ла̄тыӈ Наталья Стребкова, округувт э̄лумхо̄лас о̄лупсатэ ӯргалан кӯщай нэ̄, ла̄выс. Тав та̄н ётаныл аквтох э̄лаль акван-нё̄тхатым рӯпитаӈкве таӈхи ос соссаӈ ма̄хум о̄лупсаныл ӯргалым, та о̄вылтыт номсахтым о̄лы. 

	Акван-атхатам ма̄хум э̄лы-па̄лт Надежда Алексеева доклад ловиньтас. Тав то̄ва са̄кконытт хот-щуртумтым э̄рнэ ла̄тӈыт хо̄нтыс ос тувыл та тэ̄лат мо̄т щирыл ва̄руӈкве патвēсыт. Ты о̄вылтыт ам я̄нас потыр хансэ̄гум тах. 

	Пēс накыт ӯргалан о̄вылтыт Тимофей Молданов ос Светлана Нестерова кит научный потрыг ловиньтасы̄г. Тимофей Алексеевич тӯлыглапыт урыл потыртас. Светлана Николаевна лӯима̄т о̄лнэ хантыт  пēс наканыл акван-атнэ тэ̄лат урыл ла̄тыӈ ла̄выс.
