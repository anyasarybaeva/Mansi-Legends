

	Ханты нэ̄ Валентина Тарлина, такви о̄парищ наме Конди-на, округ янытыл са̄в ма̄хумн ва̄ве. Тав  Белоярский район Касум па̄вылт о̄лы, соссаӈ ма̄хум ялпыӈ хо̄талыт о̄лыгланэ̄ныл порат хотты ӯсытн манос па̄влытын во̄виньта̄лаве ос тот пēс щирыл пӯрлахты, э̄рги, йӣкви ос такви ю̄нтум пормасанэ тыналы. 


		Я̄ӈк на̄тнэ э̄тпост тав мо̄т нэ̄т ёт Москва ӯсн «Сокровища Севера» нампа фестивальн ялыс. Та̄н са̄всыр пормасыт ма̄щтырласыт, сус-сылтапыт ва̄рыгласыт, хӯл, пил, нё̄влиӈ тэ̄нут тув тотыгласыт ос мо̄т лӯима̄ са̄в ма̄хум халт «Гран-При» яныг мӯйлупсал майвēсыт. 

		Валентина Григорьевна юн крестьянское (фермерское) хозяйство ва̄рыс ос тот щēмьятэ ёт ты рӯпитэ̄гыт. Мо̄лал  ам таве ты рӯпататэ о̄вылтыт китыгласлум, Валентина таи потыртас:

		– Ам 2014 та̄лт «Йис пурмасат» нампа проект щё̄питасум ос но̄х-патсум. Проектыт хаснэ̄в порат таи ёмас, ма̄н пēс пора о̄лупсав э̄лаль тотуӈкве вēрмилӯв. Та щирыл соссаӈ ма̄хманув хӯл алыщлэ̄гыт, во̄раēгыт манос са̄лы янмалтэ̄гыт. Ам супыт, мольщаӈыт, ла̄гыл маснутыт ю̄нтэгум, са̄лы котныл, нуйныл сыресыр сувенирыт ва̄рēгум, о̄йкам ос пыгум касаит, ма̄ньха̄пыт ос мо̄т пормасыт ва̄рēг. Тох акван-нё̄тхатым матса̄вит солко̄ви ма̄нки сэ̄лэ̄в. 

		Ма̄н Касум, Юильск, Нумто па̄влытыт са̄в ханты щēмьят тамле рӯпата ва̄рим о̄лэ̄в. Таима̄гыс ма̄н о̄влэ̄т проект хансэ̄в, таве вуянтылӯв, ос тувыл грант щирыл маим олнытыл матыр э̄рнэ утыт ёвтэ̄в манос колыт ӯнттэ̄в, ётыл э̄лаль ма̄нки олн сэ̄луӈкве та патэ̄в. Ванзеват ос Полноват па̄влытыт о̄лнэ ма̄хум тох олн сэ̄луӈкве матрыг ат ка̄сащēгыт. Та̄н ма̄нанылт аквтох мис, лув янмалтаӈкве ро̄ви, тот ёмас пумканыт о̄лэ̄гыт. Тэ̄пкананыл ёмас то̄сам ма̄т о̄лэ̄гыт, тот картёпка, са̄всыр овощит янмалтаӈкве ро̄ви. 

		Туп та па̄влыӈ ма̄хум ла̄вēгыт, матыр ва̄рнэ ма̄гыс сака са̄в нэ̄пакыт акван-атуӈкве э̄рēгыт, хунь та са̄в ма̄т та̄н ха̄йтнэ̄ныл. Ань та̄н матыр ва̄руӈкве ка̄сащēгыт ке, ма̄н та̄нанылн нё̄туӈкве ла̄вхатсӯв. Ма̄н ма̄нки олн сэ̄лнэ рӯпата хо̄нтсӯв, тыил о̄лэ̄в ос пēс наканув э̄лаль тотыянӯв. 

		– Валентина, на̄ӈ о̄влэ̄т  хусахкем та̄л школат ня̄врамыт ха-нищтасын, ань ты мо̄т рӯпатан патхатсын. Наӈки щēмьян о̄вылтыт матыр ла̄вен.

		– Мēн о̄йкамēнтыл Юрий Кузьмич Тар-линыл 1996 та̄лт акванхасхатсумēн. Тав палтэ тыг Касумн о̄луӈкве ва̄нтлысум. Тувыл Касум па̄выл я̄ тапа̄лт мēнки о̄лнэ кол ӯнттуӈкве патсумēн. Тыт матахмат ханты щēмьят о̄с о̄лэ̄гыт. Мēнамēн Юра ща̄няге-а̄щаге нё̄тсы̄г. Тэ̄н матыр-а̄ти пēс накыт ва̄нэ  хо̄тпаг, са̄лы ӯрим акваг яласасы̄г. О̄йкам ос матыр пормасыт ва̄рнэ ма̄щтыр хум. Такви ха̄пыт, са̄лы суныт ва̄ри, са̄лы а̄ньтныл пормасыт ёрги. Колумт шка̄пыт, пасаныт, уласыт – ты тав ва̄рум утанэ. Тувыл тав та̄наныл хансал яктыянэ.

		Крестьянское хо-зяйство мēн аквъёт номсым ва̄рысламēн. Ты тав ща̄нягēныл-а̄щагēныл родовой угодият хультсыт ос мēн та ма̄ мēнки нупыламēн хансысламēн, тот кол ӯнттысмēн ос матахмат са̄лы ёвтсумēн. Юра са̄лыӈ  колыт яныгмас, таима̄гыс ты тэ̄лат пуссын ва̄ганэ. 

		Ам акваг тав нуплэ сунсым са̄всыр тэ̄лат ва̄руӈкве ханищтахтасум. Тэ̄лы о̄щ-нэ маснутыт са̄лы совныл амки ю̄нтэ̄-гум, тувыл са̄всыр сувенирыт ю̄нтэ̄гум. Артём пыгкемēн йӣвныл ма̄ньха̄пыт ёрги, сыпалиӈ касаит ва̄руӈкве ханищтахтас. Тувыл пуссын ты пормасыт тыналыянӯв. Са̄всыр фестивалит о̄лнэ порат мӯй ма̄хум акваг ёвтэ̄гыт. Мо̄лал бокс-касыл округ Чем-пионатэ Белоярский ӯсувт о̄лыс, ам боксёр ма̄нь па̄ссат ю̄нтуӈкве номылматсум. Таиянум такем молях ёвтвēсыт, ам тувыл э̄ти сыс о̄с хус па̄ра ю̄нтсум. 

		Ма̄н ань матыр-а̄ти ва̄рēв ке, пуссын акван-нё̄тхатэ̄в. О̄йкам матыр ла̄тыӈ хӯлты, а̄нумн пēс порат о̄ньщим новтуп  ос мо̄т э̄рнэ утыт ва̄рыс,  ам ос тавēн нё̄тэ̄гум, пыгмēн пēс накытыл о̄с пӯмщалахты. 

		Ань ма̄ янытыл соссаӈ мирыт ялпыӈ хо̄таланыл кастыл ма̄н Тарлин щēмья янытлылӯв. Пус ка̄т, пус ла̄гыл та̄нанылн ос  На̄й-О̄тыранылн вос ӯргалавет! 

		 

		Тамара Мерова

		 

 
