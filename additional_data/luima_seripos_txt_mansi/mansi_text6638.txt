
Ювле хультум та̄л яныг кӯщай нэ̄ Наталья Комарова ля̄ххал тотнэ ма̄хум ёт хо̄нтхатыглас ос хӯрум арыгкем щё̄с та̄н ётаныл потыртас. 
Ма̄н, ма̄ньщи газетат рӯпита хо̄тпат, китыглах­тын ла̄тыӈ о̄с о̄щсӯв. Округувт 2006 та̄л па̄сныл ма̄ньщи, ханты ос ё̄рн щēмьят кол ёвтнэ манос ӯнттын ма̄гсыл субсидия-олныл та̄ставет. Са̄в ма̄хум тув хасхатасыт ос олн-нё̄тмил иӈ ӯрēгыт. 
Тувыл ты программа хосыт ма̄хум заявление-нэ̄паканыл 2013 та̄л мус пирмайтавēсыт, ань мо̄т сосса щēмьят хасхатуӈ­кве тув воссыг ат вēрмē­гыт. Ос мо̄т йильпи прог­ра­м­ма ты мирыт ма̄гсыл рӯ­питаӈ­кве паты ман а̄ти, ты урыл яныг кӯщай нэ̄ китыглаӈкве тахсӯв. 
То̄нт э̄рнэ тэ̄ла урыл пӯмщалахтуӈкве ат а̄лы­масӯв, ос ётыл пищмал кēтвесӯв. Тот та урыл хансым о̄лыс. 
Ты та̄лныл ма̄хум суб­сидия-олныл округ кол ӯнттын департаментныл мивет. Тот рӯпитан хо̄тпат ма̄навн тох хассыт: 
«Ань сосса ма̄хум «Предостав­ление субсидий на прио­бретение или строитель­ство жилых помещений отдельным категориям граждан» ос «Развитие жилищной сферы» нампа кит программаг щирыл олныл нё̄тавет. 
Ты оче­редин сосса ма̄хум хас­ха­туӈкве вос­сыг ат вēр­мēгыт. Ос мо̄т йильпи про­грамма то̄нт рӯпи­таӈкве о̄вылтахты, хунь тыг хасхатам щё̄мьят пуссын олныл мивет. 
2020 та̄л сыс 646 сосса щēмьят олныл нё̄твēсыт, та̄н пуссын аквъёт округ бюджетныл акв млрд 940 млн арыгкем солко̄вил та̄стувēсыт. 2006 та̄л па̄сныл хӯрум со̄тыра 858 щēмья олныл майвēсыт, та̄н пуссын аквъёт 8 млрд 447 млн арыгкем солко̄ви висыт. Ань иӈ кит со̄тыра 126 сосса щēмьят субсидия-олн ма̄гсыл оче­редит хасхатым о̄лэ̄гыт.
Та̄нанылн нё̄тнэ ма̄г­сыл 6 млрд арыгкем солко̄ви э̄ри. Ты ма̄хум о̄лнэ колыт хунь пуссын ёвтэ̄гыт, то̄нт ущ округувт йильпи программа сосса мир ма̄гсыл пирмайтаве».
Людмила ТЕТКИНА    
