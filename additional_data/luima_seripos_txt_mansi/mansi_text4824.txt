
Ань ты накт нё̄р ма̄т ма̄ньщи ма̄хманув во̄раим ос хӯл алыщлым о̄лэ̄гыт. Ты тӯяг ам Пума па̄вылн мӯйлуӈкве ялсум. Тот Пакиныт о̄лэ̄гыт. Па̄выл яныг ӯсныл са̄тлов вēрыстат нēрт о̄лы. Тот са̄в ня̄врамыӈ щēмьял о̄лнэ акв хум Пётр Никол аевич Пакин ёт хо̄нтхатыгласум. Ты ма̄ньщи хум такви о̄лупсатэ урыл а̄нумн мощ потыртас.
Самын патум ма̄тэ
Пётр Николаевич Ха̄льӯс район Усть-Манья па̄вылт 1959 та̄лт самын патыс. Ты па̄выл Лӯи Та̄гт я̄ ва̄та хосыт Ня̄хщамво̄льныл алгаль ӯнлы. Са̄ртын тот геологоразведка о̄лыс, ма̄хум ма̄-щунит кинсым рӯпитасыт. Пётр кит та̄лэ яныт порат ща̄нягēн-а̄щагēн Саранпа̄вылн тотвес. Тувыл э̄лаль ос Та̄лтъя па̄вылн минасыт, ня̄врамыт тот мощ яныгмасыт. Ётыл 1977 та̄л ма̄ньпо̄ль э̄тпост ос Пума па̄вылн о̄луӈкве ёхтысыт. Ань тыг мус нё̄р па̄вланылт ты о̄лэ̄гыт.
Тав Полуночный па̄выл школа-интернатыт ханищтахтас. Школа а̄стламе юи-па̄лт Серов ӯсн ма̄шинал яласан хо̄тпаг ханищтахтуӈкве минас. Та тэ̄латэ а̄стлас, ювле Пума па̄влэ̄н о̄луӈкве ёхтыс. Та па̄сныл акваг тот во̄раим ос хӯл алыщлым ты о̄лы. Пётр Николаевич ла̄выс:
«Та порат пēс ма̄хум са̄лыт мощ о̄щсыт. Ам ва̄псум мо̄йтыӈ «Хоса-тумп» нё̄р нупыл са̄тлов са̄вит са̄лы о̄ньщиглас. Ты 1960-ыт та̄лытт о̄лсыт. Тувыл яныгпа̄ла хо̄тпат холасыт, са̄лыт э̄лаль о̄ньщуӈкве ат патвēсыт».
Щēмьят та̄н нила яг-пыг яныгмасыт. Янгыг Виктор о̄лы. Тувыл Пётр ос тав ёлы-па̄лэ̄т Николай, пити-патта - Володя. Виктор ос Володя Пума па̄вылт тэ̄нккетэ̄н о̄лэ̄г. Николай ос Та̄лтья па̄вылт такви ӯнттум колэ̄т рущ э̄кватэ ёт о̄лы.
Во̄раим яласы
Пётр Николаевич ва̄тихал во̄раим яласы. Во̄рт кēрнялит о̄ньщи. Нёхыс мощ пувиньта̄лы. Писале пēсыг ēмтыс, э̄лыннув о̄лнэ ӯит ат па̄тлуптыянэ, наска̄ссыг минэ̄гыт. Со̄руп ка̄тын-паттын ма̄гыс во̄тыӈ порат яланты. То̄нт ляпан ро̄влахты. 
Мо̄лты та̄л сыс атахкем со̄руп ка̄тын-паттыглас. Нё̄влянэ со̄руп сов тармыл пиным па̄выл мус ёсал ё̄мим хартыглыянэ. Ты коныпал щёпыр, ятри ос мо̄т товлыӈ ӯй алыщлы. Ты товлыӈ ӯй тот о̄с мощща хультыс. Юи-о̄выл та̄лытт сака са̄в алыщлан хо̄тпа яласы.
Во̄рт о̄лнэ ма̄ньщи ма̄хманув миркол па̄лыл «Бураныл» майлавет, тувыл та, воссыг нэ̄матыр нё̄тмилыл ат ва̄равет. Са̄ртын ма̄ньщи ма̄хумн нё̄тмил ва̄рим Евгений Алексеев рӯпитас. Та хум а̄гмыл ēмтыс, акв ма̄н патыс. Тав пēнтсылэ ань мо̄т рущ хум паттувес, ос тавēныл нэ̄матыр нё̄тмил а̄тим. Мо̄лты та̄л Пётр Николаевич йильпи кол такви ё̄рēтыл ӯнттыстэ, нэ̄мхотьютын ат нё̄твес. Па̄ртыт ма̄гыс о̄с такви алыщлам нё̄влянэ̄тыл ойтхатас. 
Та̄н йис ма̄наныл ляпат тыныӈ а̄хвтас но̄х-виве. Ты ва̄рмаль ма̄гыс Та̄лтъя ос Пума па̄влыгт о̄лнэ ма̄ньщитн та̄л сыс кит млн. солко̄ви са̄вит майлаве. Ты олнытыл та̄н тэ̄нутыл, маснутыл ос пенщиныл ёвтавет. Тувыл нё̄тмилыл мощ варавет кос, ос ты рӯпатал ма̄-витаныл сака па̄ӈктаве.
Щēмьятэ урыл
Пётр Николаевич ат ня̄врам о̄ньщи: нила а̄ги, акв пыг. Ань кит яныг а̄гияге ня̄врамыӈыг ēмтсы̄г. Мо̄т кит мāнь а̄гияге ос сас Сāпса ӯст ханищтахтэ̄г. Тот олн мус вуйлан колт о̄лэ̄г. Ӯщлахтын хо̄талыт ēмталан порат акваг юв ёхталэ̄г. Михаил пыге о̄с такви колэ̄т Пума па̄вылт о̄лы. Пыге ащо̄йкатэ̄н ля̄хтхатас. Хум о̄с Михаил наме о̄лыс. Тав яныг хо̄нт порат ём-щакв па̄тлуптаме ма̄гыс снайперыг о̄лыс, Белорусский фронтыт хотты ма̄т порславес.
Па̄влыӈ ма̄хум ла̄в-нэ̄ныл щирыл, ляпат овтын я̄т ка̄сыӈ та̄лныл хӯл акваг мощщами. Мо̄лты та̄л кӯмхӯл та̄лтаныл торыг пу-выгласыт. Ты та̄л щар нэ̄матыр а̄тим. Нё̄р а̄хвтасыт хилым Пума я̄ витэ о̄с хотпа̄ӈквтувес. Во̄руит ос э̄лы ма̄н хотталь минэ̄гыт. Мо̄рсыӈ порат ляпат матыр ка̄тын-патталэ̄гыт. 
Пума я̄т хӯл холуӈкве патыс
Ань руманэ ёт ма̄н округувн Советский районын хӯл алыщлаӈкве ёхталэ̄гыт. Мо̄лты та̄л тыг ёхталасыт, ка̄сыӈ хо̄тпа ма̄гыс акв хӯрыг са̄виткēмыл пувсыт. Ты сорт, ка̄сэв, сымри от мо̄т хӯлыт. Хум Пума па̄вылныл онтолов вēрыстат во̄ркол о̄ньщи. Са̄ртын хӯл алыщлаӈкве тув ялантас. Ань тот хӯл о̄с а̄тим. Та ма̄т хащта̄л хо̄тпат хо̄т-а̄ти во̄раим ос хӯл алыщлым акваг яласэ̄гыт. 
Пётр Николаевич ла̄выс: «Мощēртын во̄рув ӯил, я̄в ос хӯлыл щар та̄тлами. Хуньт сытамыг о̄лум ма̄ ань янытэ̄т яласаве. То̄ва ма̄-ло̄мтыт э̄лыл ёхтын хо̄тпатн ёвтавет ос лапто̄вартавет, тот во̄раяӈкве ат та̄ртавēв. Са̄всыр ма̄т со̄руп алыщлан ма̄гыс ӯнттым лэ̄сыт хо̄нтыглэ̄в. Мо̄лал Виктор Косма я̄ӈкылмат лэ̄сын патум со̄руп хо̄нтыглас. Ӯй хосат та̄гыл патвес, во̄руитн пулиг-маныгтыма. 
Мори во̄раим ялнэ хо̄тпат лэ̄саныл са̄всыр ма̄т ӯнттыяныл, тувыл хот ат выганыл. Тох са̄в во̄руй наска̄ссыг та порславе. Тыщир э̄лаль паты ке, мощēртын туп юн ӯнлуӈкве патэ̄в. Ты тэ̄ла щирыл хотьютын вос нё̄тнувēв. Ты ва̄рмаль урыл газетат хансэ̄н, э̄рыӈ хотты кӯщаин хӯлавēв. Атиӈк э̄лаль акваг лю̄лиг паты». 
Йильпи колн ва̄нтлысыт
Хум йильпи колэ̄н щēмьяӈ та̄гыл ты та̄л о̄вылтахтын э̄лы-па̄лт ва̄нтлыс. Щēмьятэ яныг, пēс колэ сака ма̄нь. Таи-ма̄гыс йильпи кол такви ӯнттыстэ, ӯрхатуӈкве ат патыс. Па̄вылт пуссын аквъёт атхуйплов са̄виткем э̄лумхо̄лас о̄лы. Тот о̄лнэ ма̄хум унсах ат о̄ньщēгыт. Тӯяг я̄ па̄лыг-паты, та̄н аквтупма̄т тумпыт хультэ̄гыт. Матыр хотум ēмты, ӯсн ёхтуӈкве ат вēрмēгыт. 
Телефон хосыт свонитан ма̄гыс карыс йӣвын манос кēрасн но̄х-ха̄ӈхēгыт. Ӯст рӯпитан связь кӯщай хум телефонный то̄тап ӯнттуӈкве ла̄выглас, ма̄хум ань ӯрхатэ̄гыт. Тувыл ос ань кӯщай лё̄ӈх ва̄руӈкве ла̄вхатас, Пума па̄вылн кит о̄лнэ кол ос кит пувлынкол тотнэ щирыл о̄лэ̄гыт. 
Ты кит йильпи колыг ма̄гыс Пётр Николаевич нила та̄л ювле хультум порат заявление-нэ̄пак хасыглас. Пыге Михаил ос а̄гитэ Варвара магыс колыг во̄выс. Ань кӯщай ла̄выс, кит кол тотаве тах. Пётр Николаевич такви ма̄гсылэ кол иӈ са̄ртыннув во̄выс. Та кос ӯрхатас, тувыл ма̄нь а̄гияге самын патсы̄г, ёты-о̄вылт такви ӯнт-туӈкве о̄вылтахтас. Йильпи «Бураныл» май-вес, таитэ̄тыл норыт хартыглас. Мо̄лты та̄л йильпи колэ̄н ты ва̄нтлыс. Кол кӣврēт, посыӈ, сыстам ос рēгыӈ. Ня̄врамыт ща̄гтым о̄лэ̄гыт. 
Ань ма̄ньщи хум ла̄выс: «Кол ӯнттыслум кос, ос во̄рт во̄руй а̄тим, я̄т хӯл а̄тим, аман хумус тамле ма̄т э̄лаль о̄луӈкве - ат ва̄глум. Мо̄лты та̄л мо̄т ма̄н ва̄нтлуӈкве ēмталасум. Йильпи во̄раян ма̄ кинсуӈкве э̄ри. Лэ̄пла нупыл хотты ма̄н минуӈкве номсэ̄гум. Тот ма̄тэ э̄лумхо̄ласын сака ат новаве, мощ сытамнувег о̄лы. 
Мощēртын ань о̄лнэ ма̄кемт нэ̄матыр во̄руй ат хульты. Хащта̄л ма̄хум хоталь-а̄ти, тув та ёхтэ̄гыт, о̄лнэ уракыл ат мивēв. Таима̄гыс Пума па̄вылт о̄лнэ ка̄с щар ат о̄ньщēгум».
Пётр Николаевич э̄кватэ Ольга Тимофеевна Пакина, такви о̄парищ наме Пеликова, тав 1971 та̄лт Кēрасколыӈъя па̄вылт самын патыс, тот яныгмас. 1988 та̄лт тэ̄н о̄йкатэ̄нтыл акван-минасы̄г ос Пума па̄вылн ва̄нтлысы̄г. Та па̄сныл аквъёт тот ты о̄лантэ̄г. Тав о̄с са̄в ня̄врамыӈ щēмьят яныгмас. Ань та̄н хӯрум хультсыт. А̄пщитэ Миша э̄кватэ ёт Кēрасколыӈъя па̄вылт, йигирище Анна ос Вологодский областьт щēмьяӈ та̄гыл, Ольга ос Пума па̄вылт о̄лэ̄гыт.
