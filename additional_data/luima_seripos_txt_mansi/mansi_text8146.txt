
Ка̄сыӈ та̄л Ханты-Мансийск ӯст тина суссылтан фестиваль ва̄рыглаве. Ты та̄л ма̄ньполь э̄тпос 3-6 хо̄талыт сыс о̄лыс. Са̄в яныг артист-ма̄хум, тина по̄слын хо̄тпат ӯсувн ёхталасыт – Юлия Пересильд, Анна Снаткина, Анна Михалкова, Сергей Гармаш ос мо̄т намыӈ-суиӈ хотпат. Мо̄т хо̄н ма̄ныл мӯй ма̄хум тыг о̄с во̄выглавēсыт – Индия, Китай, Чили ос Тайвань ма̄ныл.
О̄выл хо̄талт та̄н «Югра-Классик» кол тӣврын щалтнэ э̄лы-па̄лт выгыр то̄рыл нортым лё̄х хосыт ё̄мсыт, рущ ла̄тӈыл ла̄ваве – «красная дорожка». Ӯст о̄лнэ ма̄хум ты урыл ва̄гыт, мощ са̄ртыннув тув ёхтэ̄гыт, кон та ӯрхатэ̄гыт. Артист ма̄хум ё̄миманыл порат Тимофей Молданов, Яков Тарлин койп ра̄тсы̄г ос ханты э̄ргыт э̄ргысы̄г. 
Нила хо̄тал сыс ӯсувт тинат суссылтавēсыт. Ос та хо̄талыт сыс ёхталам хо̄тпат ты урыл потырта­сыт – лӯима̄ янытыл (ты ма̄ Артикаг ла̄ваве) о̄лнэ мирыт урыл тинат хумус по̄славет. Насати, юи-о̄выл талытт мощщаг хультум ми­рыт о̄лупсаныл урыл ань ма̄ янытыл пуссын пӯм­щалахтэ̄гыт, таима̄гыс са̄в пӯмыщ тинат та̄н о̄лупсаныл урыл по̄славет ос суссылтавет.
Режиссёрыт ос тамле тэ̄ла осн-паттысыт: Якутият щар ма̄к ёмас ос мирн э̄рнэ тинат по̄славет. Та̄на­ныл по̄слум хо̄тпат акваг янытлавет, ты тэ̄ланыл тох ла̄ваве – «фено­мен якутского кино». Буря­тия ма̄т о̄лнэ ма̄хум о̄с ёма­щакв по̄слуӈкв ха̄сэ̄гыт. Та̄н сака са̄в олн ат о̄нь­щēгыт, «Решала» нампа тина по̄слын ма̄гыс туп 800 со̄тыра солко̄ви холт­сыт, ос са̄всыр ӯсытт сус­сылтыма ма̄гсыл 12 млн солко̄ви сэ̄лсыт.
Чукотканыл, Архан­гель­ский область­ныл ос мо̄т ма̄ныл са̄в хо̄тпа тыг ёх­та­лас. Ка̄сыӈе потыртас, та̄н о̄лнэ ма̄нылт тина ху­мус по̄славе. Та̄н ётаныл потыртан режиссер Иван Болотников ла̄выс: «Ты та̄рвитыӈ йист о̄лнэ̄в ма̄гыс олныл сака ат мивēв. Ос таи ёмас – ка̄сыӈ та̄лныл ёмаснувег ос пӯмыщнувег по̄слым тинат тэ̄лэ̄гыт. Чукотка ма̄т по̄слым «Китобой» нампа тина ань Италия ма̄н тēтвес, э̄рыӈ тот но̄х-паты».
Тит хо̄тал сыс акв тина сака э̄сгувес, тох намаим о̄лы – «Не хороните меня без Ивана». Таве якут нэ̄ Любовь Борисова по̄слыстэ. Ты нэ̄ Ханты-Мансийск ӯсн о̄с ёхта­лас. Ма̄ньщи хумиюв Александр Тургачев Юлия Сухатская ёт ты фести­вальт «Чумовые сказки» нампа ва̄ти тинатэ̄н ма̄­гыс э̄сгувесы̄г. 
Ма̄к ёмас по̄слум хо̄т­пат наманыл юи-о̄выл хо̄талт мирн ла̄ввēсыт. Ты кинофестиваль о̄лме по­рат са̄всыр мӯйлупса миве. Щар яныг мӯйлупса рущ ла̄тӈыл ла̄ваве – «Золо­тая тайга». Ты та̄л «Парал­лакс» нампа тина ва̄рум ма̄­хумн майвес. Титыт мӯйлуп­сал «Серебряная тайга» — «По обе стороны пруда» тина по̄слум ма̄хум янытлавēсыт. Хӯрмит мӯйлупса «Бронзо­вая тайга» — «Нездешние глаза» нампа тинан мӯйлуптавес.
Сергей Гармаш ос акв пӯмыщ урыл потыртас. Э̄типа̄лаг тэ̄н Мария Зве­рева ёт Ханты-Мансийск ӯсхулы хосыт ё̄мыгтасы̄г. Хо̄т ня̄врамытн ка̄салавēг, таит татем ща̄гтэ̄гыт ос артист нупыл та ро̄ӈхēгыт – «Крокодил!». Хум «Чебурашка» нампа тинат по̄слувес, таима̄гыс ня̄врамытн ва̄ве. Тамле ты ялпыӈ хо̄тал Ханты-Мансийск ӯст о̄лыс. 
Валентина УЗЕЛЬ
