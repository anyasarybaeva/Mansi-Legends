
Ва̄т нупыл нёлолов та̄л сыс «Ма̄нь Ӯсквет» ня̄врамыт ма̄гсыл са̄всыр сменат ва̄рыглавет, Я̄сунт па̄вылт о̄лнэ коныпал та̄н хо̄т-а̄ти о̄с яласэ̄гыт. Саранпа̄выл Нё̄рыт ляпат о̄лы, таима̄гыс ня̄врамыт Нё̄рытын о̄с тотыглавет, та пораныл та̄н тох ла̄вияныл – «Нё̄рын ва̄нтлын ворщик».
Нё̄рытын ялантым ня̄врамыт та̄ксарыг, ё̄рыг яныгмēгыт, нэ̄матыр та̄р­витыл ат пилэ̄гыт. Ōвыл та̄лытыт тув та̄н вертолё­тыл тотыглавēсыт ос нё̄­рыт­ныл на̄лваль ва̄глынэ̄­ныл порат, ха̄паныл мус матпалыт ла̄глыл ё̄мēгыт, тувыл ло̄ӈхаль ха̄пыл на̄тылтэ̄гыт. Ань тай нё̄­рыт нупыл пормасыӈ та̄­гыл яныг ма̄шинал тота­вет ос тот хультуптавет. 

Ня̄врамыт тох яласым, халанылт ёмщакв юрщ­ха­тэ̄гыт, нё̄тхатэ̄гыт, са̄в ёмас тэ̄ла ва̄ӈкве патэ̄гыт. Тув ёхтынэ̄ныл порат та̄н номтаныл ӯщлахтэ̄гыт. Та̄н ётаныл рӯпитан хо̄т­пат тот ка̄сыӈ ня̄врам ля­паг­нув ва̄ӈкве патыяныл, ё̄мыгтым, матыр халт по­тыртэ̄гыт, ка̄сыӈаныл такви урēт потырты, э̄рыӈ хотьют сым та̄рвит о̄ньщи, мо̄т хо̄тпан потыртытэ, тыил тавēн кӯпнит паты. Тох ня̄врамыт халанылт ёмщакв торгамтахтэ̄гыт, онтас  ва̄рēгыт. 

Тамле нё̄тнэ во̄ркве-витквет яласым ка̄сыӈ такви мире урыл номсы, хуньт ма̄ньщит са̄лыяныл янмалтым тамле нё̄тнэ ма̄т та о̄лмыт. Татьяна Дмитриевна Слинкина такви нэ̄пакēт тох хансыс: 
«Ма̄ньщи хо̄тпа ма̄г­сыл нё̄рыт – ты та̄н о̄луп­саныл, та̄н то̄рманыл, ма̄-витаныл, тыт та̄н мир та̄нти щирыл ка̄салы­я­ныл. Ма̄ньщи э̄лум­хо̄лас мӯтраӈыг о̄лы, тав так­вина̄тэ ма̄-вит тармыл кӯщаиг ат о̄ньщитэ, таве янытлым, ӯргалым о̄лы». 
Пēс йис та̄гыл ос ань тыг мус Нё̄рыт хосыт ма̄ньщи ма̄хманув пӯрлах­тын ма̄­ныл о̄лэ̄гыт, то̄ва нё̄рыт ялпыӈыт, тув туп пӯр­лах­туӈкве ялан­тэ̄гыт.  

«Ма̄нь Ӯскве» ня̄врамыт о̄с тох ханищтыянув, та ялпыӈ ма̄т, нё̄рыт вос ӯргалыяныл, вос ва̄ганыл, хумус тот о̄луӈкве ро̄ви, маныр ва̄руӈкве ро̄ви ос маныр ат ро̄ви. Э̄лумхо̄­ласн ат э̄ри матыр такви тахнэ̄тэ щирыл ва̄руӈкве, ма̄-вит тав такви хумус тэ̄лым о̄лы, тащир вос о̄лы, тавēтыл туп пӯмща­лахтуӈкве э̄ри. 
Щар о̄выл щёс «Ма̄нь Ӯскве» ня̄врамыт ма̄н 1997 та̄лт нё̄рытын тотыг­ласанӯв. Та па̄сыл ка̄сыӈ туи ялатаӈкве патсӯв. Са̄всыр та̄рвитыӈ лё̄ӈхыл о̄с яласасӯв. Туризм щирыл о̄выл, титыт ос хӯрмит категория щирыл ялнэ лё̄ӈхыт ловиньтавет. Ты та̄лыт сыс ма̄н пуссын хӯрум лё̄ӈхыт ялсанӯв, 63 хо̄тпа спортивный туризм щирыл разряд о̄ньщēгыт: о̄выл разряд – лов хо̄тпа, титыт разряд – са̄т хо̄тпа, хӯрмит – атпан нупыл хо̄т э̄лумхо̄лас. 

Нё̄рытын ялантан ня̄в­рамыт ма̄гсыл ма̄н про­грамма о̄ньщēв: ма̄ньщи мир пēс йис о̄лупсаныл ханищтэ̄в; ла̄глыл хо̄т-а̄ти яласан ё̄р ос пуста̄гыл о̄лнэ ва̄рмаль; номтаныл о̄с та̄ксарыг вос о̄лы, нэ̄матыр пилыщмал ул вос хӯрахлэ̄гыт; яласан лё̄ӈханув хосыт пӯмыщ ма̄тыл пӯмщалыянӯв. 
Ты тув ма̄н ва̄т нупыл акв хо̄тпа Нё̄рытын ялсӯв, Саранпа̄вылныл Парнук нампа ма̄н минасӯв, тот нё̄р 1419 метра карсытэ, тувыл Ма̄нья ос Няртаю я̄ сӯнт мус ёхтысӯв ос ха̄­панув акван-атсӯв, ту­выл ло̄ӈхаль Ма̄нья хосыт та на̄тылтасӯв. Ма̄навн лё̄ӈх суссылтым Елисей Нико­ла­евич Семёнов ялыс, тав сака ёмас хо̄тпакве.   

Татьяна Слинкина нэ̄­пакēт ёмас латӈыт хан­сым о̄лэ̄гыт: 
«Э̄лумхо̄лас самын патум ос яныгмам ма̄тэ̄­ныл э̄л хотталь те мины, тавēн та̄рвитыӈ паты, мо̄т мирыт халытын тэ̄лыглы, ма̄тэ та̄л ка̄ста̄л, марщу­мыг о̄лы». 
«Ма̄нь Ӯскве» ма̄хум таима̄гыс та̄нти ма̄нылт ка̄сыӈ нё̄р, ка̄сыӈ я̄ ва̄ӈ­кве таӈхияныл ос яныт­лыяныл. 
«Ма̄нь Ӯсквет» кӯщаиг о̄лнэ нэ̄ 
Любовь Стаканова потре ма̄ньщи ла̄тӈыг
 Галина Кондина толмащластэ
