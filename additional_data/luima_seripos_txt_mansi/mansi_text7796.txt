
Туи театрыт пуссын ӯщлахтуӈкве кēтыглавет ос таквсы рӯпитаӈкве о̄вылтахтэ̄гыт. То̄нт та̄н йильпи спектакляныл суссылтэ̄гыт ос «Открытие театрального сезона» намаим ялпыӈ хо̄тал ва̄рēгыт. 
Сӯкыр э̄тпос китыт хо̄талэ̄т «Хо̄тал» нампа А̄с-угорский театр ва̄т нупыл о̄выл щёс рӯпататэ о̄вылтастэ. Та̄н Ханты-Мансийскат о̄лнэ ма̄хумн «Ам Э̄лумхо̄лас» спек­такль суссылтасыт. 
Ты ёнгиланыл режис­сёр-хум Анатолий Гущин Юван Шесталов потранэ ос стиханэ щирыл щё̄­питастэ. О̄йка о̄лмēт ма̄ньщит о̄лупса о̄вылтыт ма̄к номтыт тотыс. Ка̄сыӈ э̄лум­хо̄лас матыр лю̄ль накытн патыглам юи-па̄лт, сымēт та̄рвит тавēн ман а̄ти, тав сымта̄л-ма̄йтта̄л э̄лумхо̄ласыг ул вос ēмты. Ёмас номтыл, ка̄миньт сы­мыл, посыӈ самыл э̄лаль сунсым вос о̄лы, тох пēс йис та̄гыл ма̄ньщит акваг ла̄выгласыт. 
Ань о̄лнэ мирыт ма̄н мӯтра номтанувтыл акв­тох э̄лаль вос о̄лнувыт, са̄в нот палыт та̄нки ха­ла­нылт юртыӈыщ ке о̄лэ̄­гыт, ма̄-­вит ӯргалым ке о̄ньщияныл, ос То̄румн по̄икщēгыт, то̄нт мирыт нэ̄матыр пилыщмаӈ на­кын ат паттавет. Э̄лум­хо̄лас такви номтанэ̄н ат саватаве ос э̄лаль о̄лнэ пуста̄гыл ос посыӈ хо̄тал хо̄нты.
Ты спектаклит ре­жис­сёр-хум мо̄т артистанэ ёт такви о̄с ёнгыс. Театрын ёхталам хо̄тпат пуссын пӯмщалахтым суссыт ос янге-ма̄не ща̄гтым юв минасыт. То̄ват ла̄вēгыт, та̄н китынтыг сунсуӈкве о̄с тах ёхталэ̄гыт. 
Тувыл та са̄тыт ар­тистат «Поединок» нам­па спектакляныл ДК «Октябрь» колт суссыл­тасыт. Ты ёнгил Ере­мей Айпин «Подвиг воен­фельдшера. Реквием сентября» хансым потре щирыл ва̄рсаныл. Тот Саранпа̄вылныл о̄лум ма̄ньлат нэ̄ Елена Арте­е­ва урыл потыртасыт. Тав лēккарыг ханищтахтас ос хо̄нтлын нак о̄вылтахтам порат, а̄ги са̄лтатыт пус­малтаӈкве тув та кēтвес. 1942 та̄лт сӯкыр э̄тпост такви медсанчасте вуян­тым граната а̄лмаяс ос танк нупыл ква̄лапас. Тох мо̄т ма̄хманэ лылыяныл нэ̄глысыт, такви немцыт ёт тот та порсыс. Тынакн но̄х-патум мир янытлан ва̄рмаль 80 та̄лэ то̄влыс, таима̄гыс Елена Артеева ка̄стыглан ма̄гыс Ханты-Мансийскат о̄лнэ ма̄хумн спектакль суссылтавес. 
Евгений Захаров, театр кӯщай хум, ла̄выс: 
–Ма̄н ты спектакль ДК «Октябрь» яныг колт суссылтан ма̄­гыс щё̄­пи­таслӯв. Таве ӯсыӈ школат ос центр искусств ха­нищтахтын ня̄врамыт, мед­ака­демият ос пед­коллед­жит ханищ­тахтын а̄гит-пыгыт сунсуӈкве во̄всанӯв. Ань тамле по­раг о̄лы, ма̄навн ма̄ньлат хо̄тпатытн родинав ӯр­галан ва̄рмаль о̄вылтыт са̄в потыртаӈкве э̄ри. 
О̄выл хо̄талт спектакль суссылтан э̄лы-па̄лт Ере­мей Данилович Айпин тув ёхталас. Тав тот ма̄хум ёт пащалахтас, Елена Артеева потыр хасме урыл ла̄тыӈ ла̄выс ос ня̄вра­мыт, студентыт йильпи ханищтахтын та̄ланыл ёт янытласанэ. 
Китыт ёныг Леонид Архипов ва̄рыстэ. Ань ты кит спектаклиг сунсум ма̄хум нэ̄­пакн са̄в ёмас ла̄тыӈ ювле хассыт, то̄ват ма̄нь видео щирыл пот­ра­ныл хасвēсыт. Ӯст хо̄тыт шко­лат онтолов классыт ха­нищтахтын а̄гит-пыгыт ла̄всыт: 
– Ма̄н такем ёмас спектакль суссӯв. Тох Саранпа̄вылныл о̄лнэ Елена Артеева фельдшер а̄ги о̄вылтыт ва̄ӈкве пат­сӯв. Пӯмащипа. Ань на̄н театр-колн акваг ёхта­лаӈкве патэ̄в тах. 
Ты э̄тпост театрыт рӯ­питан артистат ма̄ньщи мо̄йт щирыл о̄с акв йильпи спектакль сус­сылтэ̄гыт тах. Тав «Тунта пула/ Бересты кусочек» намаим о̄лы. Ёхталэ̄н, сунсэ̄н!

Тамара МЕРОВА
