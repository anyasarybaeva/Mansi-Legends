
Мо̄лал тэ̄нут-пормас тыналан ма̄хум Ханты-Мансийск ӯсн ёхталасыт. Та порат ам акв нэ̄ ёт хо̄нтхатыгласум. Ты Татьяна Александровна Ядрошникова, тав Сургутский район Русскинская па̄выл «Ма-вит ос э̄лумхо̄лас» нампа музейт кӯщаиг о̄лы.
Нэ̄ хӯрмит та̄л мӯйлуӈкве тыг ёхталы. Пӯмыщ пормасыт мирн суссылтаӈкве тотыглы. Тав такви рӯпататэ урыл мощ потыртас.
Русскинская па̄выл Тром-Аган я̄ ва̄тат ӯнлы. Тот са̄выӈпа̄лэ ханты ма̄хум о̄лэ̄гыт. Та̄н хӯл алыщлэ̄гыт, во̄раēгыт ос са̄лыт о̄ньщēгыт. Ты па̄выл Русскиныт рӯт ма̄хум намыл майвес, ма̄к та̄н йис ма̄наныл о̄лы. Тот ань акв со̄тыра онтоловса̄т са̄тлов э̄лумхо̄лас о̄лы.
Сосса ма̄хум ка̄сыӈ та̄л са̄всыр ялпыӈ хо̄талыт ва̄рыглэ̄гыт. Туи порат та̄н ма̄ньха̄пыл касэ̄гыт. Тэ̄лы ос нэ̄тхумыт халанылт са̄лыӈ суныл касэ̄гыт. Тувыл «Ӯринэ̄ква хо̄тал» ос мо̄т ялпыӈ хо̄талыт акваг мӯйлэ̄гыт. Ты пӯмащ ва̄рмалит сунсуӈкве э̄лы па̄влытныл, ӯсытныл са̄в мир ёхталы.
Та па̄вылт акв о̄йка Александр Павлович Ядрошников о̄лы. Тав 1988 та̄лт такви колэ по̄хыт музей ва̄рыс. Тот ка̄тыл ва̄рум пормасанэ акван-атуӈкве патсанэ. Ма̄хум тав ва̄рум во̄руй хуриянэ̄тыл сака пӯмщалахтасыт, ва̄тихал тав палтэ ёхталасыт.
Тувыл 1993 та̄лт ма̄щтыр хум я̄нас колыл майвес. Пормасанэ пуссын тув тотсанэ. Та колн мо̄т ма̄щтыр хо̄тпат та̄нки пормасаныл о̄с тотуӈкве патсаныл. Тыщир пēс йис пормас атнэ кол ла̄щал-ла̄щал са̄в пормасыӈыг та ēмтыс.
Мӯй хо̄тпатн тот сунсыглахтым ё̄мыгтаӈкве ёмас вос о̄лыс, мо̄лты та̄л ты музей яныг, йильпи колн ва̄нтлуптавес. Ханты ма̄хум Тром-Аган я̄ ялпыӈыг ла̄вияныл, таима̄гыс акв колса̄мт «Тром-Аган я̄ хосыт о̄лнэ мир о̄лупса» суссылтап щё̄питым о̄лы. Тот сосса ма̄хум пормасаныл акван-атвēсыт.
Ты музей школа ос ма̄нь ня̄врамыт кол ёт акван-потыртахтым рӯпитэ̄гыт. Та̄н ня̄врамыт ма̄гыс са̄всыр ма̄щтырлапыт щё̄пита̄лэ̄гыт. Тот та̄н са̄всыр пормасыт ка̄тыл ва̄руӈкве ханищтавет. Мо̄т ӯсытныл ос па̄влытныл ёхталан а̄гит-пыгыт о̄с ма̄щтырлаӈкве ханищтавет. Ты ва̄рмаль ня̄врамытн сака мӯсты, та̄н матыр пормас ва̄руӈкве ва̄тихал та ханищтахтэ̄гыт.
Мо̄лты та̄л сыс музейн са̄тхуйплов со̄тыра арыгтем э̄лумхо̄лас ёхталас. Ма̄нь па̄вылт рӯпитан музей ма̄гыс тыи сака са̄в. Тот пēс йис пормасыт коныпал са̄всыр пӯмыщ кинат суссылтавет. Тув ёхталан хо̄тпат маныр урыл кина сунсуӈкве ка̄сащēгыт, та урыл кина та̄нки выганыл ос та сунсыяныл.
Акв колнакт во̄руй ла̄гыл паттаныл колкан тармыл ка̄салаӈкве ро̄ви. Кол кӣвырт ханты ла̄тӈыл мо̄йтыт мо̄йтавет ос пēс потрыт потыртавет. Тув ща̄лтнэ э̄лумхо̄лас товлыӈ ӯит ос во̄руй турсуит хӯнтамлаӈкве вēрми. Ты кол ань сака пӯмщиг ва̄рвес.
Тот о̄лнэ сосса ма̄хум ты музей сака э̄руптыяныл. Юи-о̄выл та̄лытт та̄нки о̄с са̄всыр пормасыт тув тотэ̄гыт. Тув ёхталанэ̄ныл порат пēс о̄лупсаныл урыл са̄всыр кинат ос по̄слым хурит сунсэ̄гыт. Та̄нки рӯтаныл, ща̄няныл-а̄щаныл ос щащēкваныл-о̄паныл та хуритт ка̄салыяныл.
Музейт акв колса̄мт пупа̄пщикве а̄ватэ пиным о̄лы. Кӯщай нэ̄ ла̄выс, то̄ванакт яныгпа̄ла ханты хо̄тпат пӯрлахтуӈкве тув ёхталэ̄гыт. Ты кол рӯпитанэ̄тэ палытыл пупа̄пщикве а̄ватэ акваг тот о̄ньщаве. Йильпи колн ва̄нтлуманыл порат са̄лыӈколныл яныгпа̄ла ханты хо̄тпат ёхталасыт, та̄н пӯрлахтаманыл юи-па̄лт ущ мо̄т колн таве тӯлсаныл.
Ханты хо̄тпат тох ла̄вēгыт: «Ты музей сака э̄ри, ма̄н ня̄враманув ос ма̄ньлат ма̄хманув пēс йис о̄лупсав ул вос ёрувлыяныл. О̄лнэ-хӯлнэ наканув музей-колт вос суссылтавет».
Хунь Александр Павлович ты музей ва̄руӈкве патыстэ, то̄нт яныгпа̄ла хо̄тпат са̄всыр пормасыт майла̄лсыт. Ань ты накт ма̄ньлат ос яныгпа̄ла хо̄тпат пуссын та̄нки пормасаныл тотыяныл. Па̄влыӈ мир тыгыл ща̄гтым о̄лэ̄гыт. На̄н о̄с ма̄хумаквет, хуньт тув ке ёхтэгы̄н, ты пēс йис пормас атнэ колн ялэ̄н, тот сака пӯмыщ!
