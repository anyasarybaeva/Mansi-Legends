
Ма̄н округувт «Югра-экология» нампа кол 2020 та̄л па̄сныл рӯпиты. Ос ты хӯрум та̄л сыс тот рӯпитан хōтпат татем э̄рнэ ос ёмас рӯпата ва̄рнэ̄ныл. Ань ты урыл потырт ловиньтэ̄н. 
Мо̄лты та̄л та̄н акв тэ̄ла округувт ва̄руӈкв о̄вылтахтасыт, рущ ла̄тӈыл ла̄ваве – «Югра Собирает». Таквсы хӯрум яныг ӯсытт (Ханты-Мансийск, Сургут ос Нижневартовск) ма̄нь кол-хусапыт ӯнттувēсыт, та̄н «эко-домик» тох ла̄­вавет. Ӯст о̄лнэ мир та̄нти ла̄кква щирыл атум ку­мы­ска па̄нкат, сульят, са̄в­сыр нэ̄пакыт, пласти­кныл ва̄рим хусапыт тув то­туӈкв патсаныл.
Ханты-Мансийск ӯст тамле ма̄нь колрищ о̄с ӯнттувес. Тот рӯпитан ма̄­хум ла̄всыт, акв та̄л сыс та̄н са̄в э̄рнэ пормас ак­ван-атсыт. Ӯсыӈ ма̄хум ань ва̄ганыл, ат э̄рнэ нэ̄пакыт, сульят, батарейкат порс вēтран вущкасаӈкв ат э̄ри. Хотьют ка̄сащи, тав такви акван-атыянэ ос ты колн та тотыянэ. 
Школатт ханищтахтын ня̄врамыт палт «Югра-экология» колт рӯпитан хо̄тпат о̄с акваг ёхталэ̄­гыт, потыртэ̄гыт, манрыг батарейкат ос пластик­ныл ва̄рим пулпыт атуӈкв э̄рēгыт. 
Мо̄лты та̄л ӯст о̄лнэ ма̄хум матыр ат э̄рнэ ут тув те тотсыт, та̄н ювле олныл майлувēсыт. Ань ос ты та̄лныл олныл ат ми­вет, ла̄вавет – хотты школа нупыл ты ёмас тэ̄ла вос хансыяныл. 
Ӯст рӯпитан школат пуссын та̄нти халанылт касэ̄гыт, хотьютаныл ат э̄рнэ пормас са̄в тув тот­сыт. Ань Ханты-Мансийск ӯст №7 школа щар о̄влэ̄т о̄лы, та̄н щар са̄в нэ̄пак, кумыска, пластик ос батарейка тув тотсыт. 
Эко-домик нампа колт  рӯпитан нэ̄ титыгласлум, манрыг нор онтсыл ня̄в­рам маснут ханы, та̄н ня̄врамыт пормас ман о̄с акван-атыяныл? Тав ювле тох ла̄выс:
– А̄ти. Ты маснут ма̄н нас суссылтылӯв, тав флис нампа то̄рыл ю̄нтвес. Ты то̄р пластикныл ва̄раве. О̄влэ̄т пластик ма̄нь та̄врииг сакватаве, тувыл ка̄миньтаг толтаве. Ос та юи-па̄лт хоса сэ̄тапыг та хартаве ос флис-торыг сагаве. 
Нэ̄ э̄лаль потыртас, насати, Ханты-Мансийск ӯст атым пластик Ека­терин­бург ӯсн тотаве, кумыска сульят, па̄нкат ос Тюмень ӯсн тотавет. Ты яныг ӯсыгт заводыг рӯпитэ̄г. Пластиковый пулпыт Ханты-Мансийск ӯст хультуптавет, та̄на­нылныл тыт хоса уласыт ва̄­равет. Мо̄т пластик ос мир ё̄мыгтан лё̄ӈхыт лап-нортнэ ма̄гыс тро­туар­ный плитка ва̄раве. 
Ос манрыг та̄н ат пос­тын лампочкат ат выга­ныл, нэ̄ тох потыртас, кӯ­щаитн ат ла̄ввēсыт, хоталь та̄наныл тотуӈкв. Та̄н пал­таныл ӯст о̄лнэ ма̄хум акваг ёхталэ̄гыт ос ти­тыг­лахтэ̄гыт, пēс лампоч­кат хоталь тотуӈкв ро̄ви, та̄­наныл порс вēтран вущ­касаӈкв ат тайи. Ты лампочкат нас хот-вущ­ка­саӈкв те, та̄н яныг лю̄ль ва̄рēгыт. Мощēрт яныг ӯсытт ла̄пкатт манос мо̄т яныг колытт я̄нас хуса­пыт ӯнттавет, ма̄хум пēс лампочкат тув вос пины­яныл. 
Ань ос тамле ва̄рмаль та̄ра-патыс, ӯст о̄лнэ акв хо̄тпа э̄тпос сыс 400 кила са̄вит порс аты.Ма̄н ка̄сыӈув порс мори па̄хв­туӈкв ат те патэ̄в, то̄нт ты пормасытыл са̄в э̄рнэ ут ва̄руӈкв патаве, ма̄нти сыманувт о̄с кӯпнитыг ēмты.
Ка̄сыӈ хо̄тпан ма̄-витув ӯргалан урыл номсах­тункв э̄ри, ма̄н пуссын ат э̄рнэ пормас ос порс ла̄кква-атуӈкв патэ̄в те, сака ёмас ос яныг тэ̄ла тах ва̄рēв.
Валентина УЗЕЛЬ
