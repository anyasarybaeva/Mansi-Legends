

	Мо̄лты та̄л Москва ӯст ня̄врамыт ханищтан ма̄хум халт Всероссийский нампа касыл о̄лыс. Тув Россия ма̄ янытыл ня̄врамыт са̄всыр ща̄нь ла̄тӈыл ханищтан ма̄хум акван-ёхталасыт. Пуссын аквъёт ва̄т нупыл акв хо̄тпа касыс. 

	Та̄н халанылт Ольга Александровна Попова о̄лыс. Ам тав ётэ тот ва̄йхатасум.  Нэ̄ хо̄тал но̄х-нэ̄глын ēрныл Хабаровский крайныл Москван ёхталас. Тав о̄лнэ ма̄тэ̄т щар яныг я̄ – ты Амур. Такви касылэ о̄вылтанэ̄тэ э̄лы-па̄лт тувыл тотыглам атыӈ хӯлыл, сэ̄мыл ос выгыр хӯл по̄рыл жюри ма̄хманэ майлысанэ. 

	Ольга Александровна о̄лнэ па̄влэ Нижние Халбы тох ла̄ваве. Та па̄выл канэ атхуйплов но̄т па̄сыл о̄лы. О̄выл ханищтахтын кол 1927 та̄лт пӯсвес, «выгыр ё̄рнколыг» ла̄ввес. Нанаец ма̄хум ханищтан ма̄гыс тув ёхтум нэ̄ Александра Петровна Путинцева таве пунсыстэ. Па̄выл янытыл матыр пӯмащ о̄лыгланэ̄тэ порат, пуссын тот ва̄рыглавес. 

	Ань Нижние Халбы па̄вылт яныг тит накпа ханищтан кол ӯнттым о̄лы. Ольга Александровна тот рӯпитанэ̄тэ па̄сныл лов та̄лыг ты то̄влыс. Тав нанайский ла̄тӈыл потыртан ма̄гсыл ня̄врамыт ханищтан коныпал, иӈ са̄в мо̄т пӯмащ ханищтым рӯпиты. Касылыт о̄лыгланэ̄ныл порат тав ня̄враманэ ща̄нь ла̄тӈаныл щирыл ва̄тихал но̄х-патыглэ̄гыт. 

	Потыртан ма̄ныл а̄стламе порат Ольга Александровна ла̄выс: «Па̄влыӈ ма̄т о̄лнэ ма̄хум ла̄тӈув мощ хот-ёрувласаныл, рӯпата ат хо̄нтнэ̄ныл ма̄гсыл са̄в ма̄ньлат хо̄тпа винан патхатэ̄гыт. Тох э̄лаль те ēмты, ма̄н мирув хот та о̄ймыгты. Ты ма̄гсыл ам маныр вēрмēгум, пуссын ва̄рēгум, ня̄врамыт ульнаг о̄луӈкв ат та̄ртыянум. Та̄н ляпанылт, та̄нанылн нё̄тым о̄лэ̄гум. 

	Маныр ам ат вēрмēгум ос ат ха̄сэ̄гум, то̄ват а̄тяныл, о̄парищаныл нё̄тэ̄гыт, та̄н ётаныл во̄раим ос хӯл а̄лыщлым яласэ̄гыт. Тох ня̄врамыт ма̄к пēс ма̄н о̄лупсав ос ла̄тӈув о̄лнэ хуритэ̄т выганыл. Ам номсэ̄гум, та щирыл ма̄н ла̄тӈув тах хульты».

	Нэ̄ ща̄нь ла̄тӈе ма̄гсыл сыме сака ща̄рги. Ам таве са̄в со̄т, са̄в щунь ла̄тӈыл тēтылум. Ханищтан ня̄враманэ та̄нти ща̄нь ла̄тӈаныл хот ул вос ёрувлыяныл, э̄лаль вос тотыяныл ос ёмщакв ханищтыяныл.

	 

	Александр 

	ВЬЮТКИН

	 
