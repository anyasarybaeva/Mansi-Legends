
Сургут ӯст «Коренные народы. Нефть. Закон» нампа конференция ва̄рыглым порат са̄в ва̄рмаль урыл потыр о̄лыс. Акв тамле потыр округ янытыл вит ӯргалан тармыл кӯщай ловиньтас. Тав наме Виктор Евгеньевич Харламов. Докладэ̄т тав вит ӯргалан ма̄хум ва̄рнэ рӯпатаныл урыл потыртас. 
Виктор Евгеньевич ла̄выс «Ка̄сыӈ та̄л А̄с я̄т о̄лнэ хӯлэ мо̄щщами. Хӯрум та̄л ювле хультум порат хӯл са̄в о̄лыс, ань мощща ос пуссын ма̄нит. Хӯл алыщлан ма̄хум та̄нти о̄с лю̄ль ва̄рēгыт. Ка̄рай хӯл алыщлан хӯлп саманыл 28-30 мм., тамле хӯлпыл на̄тылтэ̄гыт. Тох алыщланэ̄ныл, хӯл сэ̄рнэ ма̄наныл мус хумус ёхты. Я̄т хоты хӯл о̄лы, тамле ма̄нь хӯлпыл пуссын пувавет. 
Ты та̄л сыс округув янытыл 3 млн. со̄лкови са̄виттем штрафолныл ма̄хум пинвēсыт. Штрафат ойтнэ хо̄тпа ха̄пе, моторе хот-вуйлаве. Ос олн ойтнэ юи-па̄лт пормасыт кӯщаянылн ювле мивет. 
Тох 2012 та̄лт о̄лыс, нэ̄пак та̄л хӯл пувнэ хо̄тпат хӯл ӯргалан ма̄хум нупыл алхатым ква̄лапа̄лсыт. Та нак щирыл алхатнэ ма̄хум сутытавēсыт. Нэ̄мхотьют турманколн ат ӯнттувес, нас штрафыл пинвēсыт .
Мощ мо̄лалнув Ханты-Мансийский районт хӯл алыщлан хо̄тпаг тэ̄нти халэ̄нт алхатсы̄г. Акватэ мо̄т хумитэ такви э̄лы-па̄лэ̄н на̄тылтаӈкв ат кос та̄ртыстэ. Тав э̄лы-па̄лэ̄н воратан хум «травматический пистолет» нампа писаль ёт о̄ньщум. Мо̄т хумитэ вильтыт па̄тамтастэ. Па̄тамтам хо̄тпатэ самēт хо̄йвес, ань тав саме пусмалтым пӯльницат хуи. 
Ты та̄л округувт 3 со̄тыра122 соссаӈ хо̄тпан «квота» нампа хӯл алыщлан нэ̄пак майвес. Хӯл алыщлан порат квотанэ̄пакыт ёт тотыглаӈкв э̄рēгыт. Нэ̄пак юн те хультуптылы̄н, та̄нанылн суссылтан мус хӯлпанын хот-виӈкв вēрмавет.
Хӯл пувнэ порат, но̄х-хартнэ хӯланын та̄ра нэ̄пакын по̄стуӈкв э̄рēгыт. Нэ̄пакыт ат те по̄ставет, ёмас са̄вит штрафыл пинавēн. 
То̄ва соссаӈ ма̄хум та̄нти яласан мотораныл, ха̄паныл ос квота нэ̄паканыл мо̄т по̄х хо̄тпан хасылтыяныл. Тох ва̄руӈкв щар ат ро̄ви .
Хӯл ӯргалан ма̄хум титыглахтэ̄гыт «Мо̄т хо̄тпа нэ̄паканэ манрыг на̄н палтылын о̄лэ̄гыт?» Ювле ла̄вēгыт: «Тав нэ̄паканэ ма̄навн хӯл алыщлан ма̄гсыл такви мисанэ». Со̄ль, то̄ва соссаӈ ма̄хум нэ̄паканылт нотариус палт хӯл алыщлан ма̄хум наманыл хансыяныл. Та щирыл о̄с ат ро̄ви. На̄нти квота нэ̄паканын нэ̄мхотьютын ул маēн .
Са̄в хӯл пувуӈкв ма̄хум та̄ртыянув те, иӈ акв та̄л мохсаӈ ос ка̄рай тэ̄гӯв. Та юи-па̄лт я̄т та̄тылаг та ēмтэ̄гыт. Таима̄гсыл ты ма̄н са̄в тыныӈ хӯл пувуӈкв ат та̄ртахтэ̄в. Мощēртын атыӈ во̄йиӈ мохсаӈ ос ка̄рай хӯлагув Тюменский область «Выгыр нэ̄пакын» хансуӈкв вēрмавēг. Хӯл алыщлан браконьерыт пēнтсыл иӈ са̄в хӯл ма̄-во̄й ос газ но̄х-винэ компаният порслэ̄гыт. Я̄ хосыт яласан на̄иӈха̄пыт А̄с я̄ витын са̄всыр арыгтаптам во̄яныл со̄сантыяныл. Ма̄н та̄наныл ва̄тиха̄л уральтыянӯв. Ма̄н ат ке рӯпитасӯв, юи-о̄выл хӯланув хосат ювта̄япанувет» .
 
 
 
 
