
Ты э̄тпос округ Дума колт сапра̄ни ва̄рыглавес. Ма̄н округувт, Ямал ма̄т ос Тюменский областьт о̄лнэ са̄ккон хаснэ хо̄тпат тина суссылтан то̄тап хосыт акван-о̄лтыглавēсыт. Та̄н халанылт ва̄рнэ рӯпатаныл ос са̄всыр тэ̄лат урыл потыртасыт. Ань потраныл ты урыл о̄лыс:
— Россия Президент пēриян ва̄рмаль хумус минас;
— ма̄к яныг кӯщаюв Владимир Путин мирн тēтум ла̄тӈе урыл;
— хӯрум Дума па̄лыл хо̄тпат янытлавēсыт;
— туризм тэ̄лат э̄лаль хумус тотавет;
— па̄влыт ос ӯсыт сыстамтан рӯпата ёмащакв вос ва̄раве.
О̄влэ̄т ты яныг кӯщаит ма̄хум янытлан ва̄рмаль урыл потыртасыт. Ань нила хо̄тпа янытлавес. Та̄н хӯрум Дума (ма̄н округув, Тюменский область ос Ямал) па̄лыл благодарность нампа нэ̄пакыл майвēсыт. Ма̄н округувныл Павел Николаевич Завальный наме ла̄ввес, Ямал ма̄ныл тит хо̄тпа ос акв хо̄тпа Тюменский областьт янытлавес.
Бория Хохряков, округ Дума кӯщай хум, ты урыл потыртас, мощ мо̄лтынув Россия Президент Владимир Путин кӯщаитн ла̄тыӈ тēтыс — Россия ма̄ янытыл э̄лаль маныр рӯпата ва̄руӈкве э̄ри. Ань Борис Сергеевич ла̄выс, ка̄сыӈ ма̄т Россия Президентув хӯлтнэ ла̄тӈанэ пуссын тэ̄лаг ва̄руӈкв э̄рēгыт.
Туризм тэ̄лат урыл та̄н ос тох потыртасыт. Ань хо̄т туризм щирыл ма̄хум ёмащакв рӯпитэ̄гыт, та̄н са̄в олн тот сэ̄лэ̄гыт. Мо̄лты та̄л сыс 500 со̄тыра арыгтем турист-хо̄тпа ма̄н округувн ёхталас, ты хосыт округ бюджетув арыг 2 млрд солко̄ви сэ̄лыс. Са̄всыр во̄р ма̄тт, районытт ос ӯсытт 90 ӯщлахтын ма̄ щё̄питым о̄лы. Та̄н э̄лаль аквты щирыл ёмащакв рӯпитаӈкв те патэ̄гыт, то̄нт округув тыгыл иӈ са̄внув олн сэ̄луӈкв тах паты.
Ты хӯрум ма̄тт ма̄хум ёмащакв вос о̄лэ̄гыт, «доступная среда» нампа яныг программа пирмайтым о̄лы. Тот тох хансыма, па̄влыт ос ӯсыт акваг вос сыстамтавет, порсыт хот вос атавет, лё̄ӈхыт вос ва̄равет. Ты рӯпата варнэ махум о̄с уральтаӈкв э̄рēгыт.
Салехард ӯст ос Тюменьт ӯнлын кӯщаит та̄нти рӯпатаныл урыл о̄с потыртасыт. Тюменский областьт пуӈк тотнэ хо̄тпат ла̄всыт, юи-о̄выл та̄лытт са̄в хо̄тпа лӯи ма̄ныл (ма̄н округувныл ос Ямал ма̄ныл) тув о̄луӈкв минэ̄гыт. Мо̄лты та̄л сыс 19 со̄тыра арыгтем хо̄тпа тув о̄лмыгтасыт, таима̄гыс ань Тюменский областьт мир акваг та са̄вми.
