
Финныт «Ханты, или Звезда утренней зари» Еремей Айпин нэ̄паке щирыл спектакль ва̄рсыт ос суссылтан ма̄гыс тыг Ханты-Мансий­скын ёхталасыт. Кит хумыг щё̄с арыг­кем тэ̄нки халэ̄нт потыртасы̄г. Суснэ ма̄хум халт уральтахтым режиссёр-хум Ари-Пекка Лахти о̄лыс.
Ты ма̄ньлат хо̄тпат Коккола ӯсныл тыг ёх­таласыт, та̄н тот театрыт рӯпитэ̄гыт. Еремей Да­нилович хансум потре щирыл та̄н режиссёра­ныл спектакль ва̄руӈкве номылматас. Ты потыр ловиньтаме юи-па̄лт тув хансым номтыт тавēн сака сымын хо̄ясыт. Э̄лумхо̄лас о̄лнэ̄тэ сыс такви о̄лупсатэ урыл акваг номсахты, ху­мус тав о̄лы. Ёмас тэ̄лат лю̄ль пищит ёт акван-тэ̄лыгтахтэ̄гыт. Э̄лумхо̄лас номтэ са­валы – хоталь тавēн патхатуӈкве ос хотьютн агтуӈкве ро̄ви, хумус э̄лаль о̄луӈкве э̄ри. Ань ты номтанэ тав ма̄хумн потыртыянэ.
Демьян пыгыг Ярк­ко Лахти о̄лыс, ос То­мас Роунакари о̄влэ̄т ня̄йт хумыг, тувыл мо̄т хо̄тпаг, тэ̄н спектаклит сака ма̄щтырыг ёнгасасы̄г. Щё̄с арыг­кем сыс спект а к л ь суснэ ма̄хум Демьян о̄лупсатэ урыл са̄всыр о̄лыглам ва̄рмалит сус­сыт ос хӯнтлысыт. То­мас «ня̄йт хо̄тпа» э̄рыг э̄ргыс ос наръсюхыл, тувыл са̄ӈквылтапыл са̄ӈквылтас. Тав э̄рыг ла̄тӈыт ос э̄рыгсов та̄ныт такви хассанэ, тув ровнэ̄г щё̄питасанэ.
Яркко ётыл а̄нум по­тыртас: «О̄влэ̄т ёнгуӈкве сака та̄рвит о̄лыс, то̄ва хащта̄л ва̄рмалит ам ат торгамтасанум. Та̄наныл ла̄щмарт ха­нищтасанум ос та̄рапаттысанум. То̄нт ма̄н х а н т ы м а̄ х у м о̄л н э ма̄нылн ялсӯв, та̄н ёта­ныл стойбищат о̄лсӯв. Тот ка̄сыӈ ла̄вум ла̄тыӈ хӯнтлысӯв. Ма̄н суссӯв, хумус та̄н иӈ пēс щирыл о̄лэ̄гыт. Ань ты тэ̄лат пус­сын та̄ра-паттысанӯв, пормасыт, маснутыт э̄рнэ̄г щё̄питасанӯв. Де­мьян пыг ёнгынэм по­рат, ам та ханты ма̄хум о̄вылтыт номсэ̄гум ос то̄нт тав о̄лум о̄лупсатэ суссылтэ̄гум».
Та̄н нупыланыл сунсуӈкве пӯмщиг о̄лыс. Тот ня̄врам турсуйил Яркко пыге, Вильям Лахти, по­тыртас. Ханты-Мансий­скат о̄лнэ ма̄хум финн ла̄тыӈ ат ва̄гыт кос, ос ху­мус хумы̄г потыртасы̄г, маныр тот ва̄рсы̄г, та̄н торгамтасыт. Режиссёр о̄с сэ̄ръёрыг, номсахтым рӯпитас, ёмас спектакль ва̄рыс. Ты о̄вылтыт ху­рит по̄слын о̄йка Г.С. Райшев, губернатор ва̄ӈыг хумыг Г.Ф Бухтин ос А. А. Путин ла̄всы̄г.
Спектакль о̄вылтахтан э̄лы-па̄лт Еремей Данилович Айпин ос Хелена–Аутио Мелони, Москват Финляндия по­сольстват рӯпитан нэ̄, А̄с-угорский театрыт рӯпитан а̄гит-пыгыт ос журналистыт ёт хо̄нтхатыгласы̄г. Мӯй нэ̄ культура ва̄рмалит ёт рӯпиты, тав ла̄выс: «Финн ма̄хум театр-колн ялуӈкве сака э̄руптэ̄гыт. Фин­ляндият ка̄сыӈ ӯст те­атр о̄лы, ань тот 600 театр-кол рӯпитэ̄гыт. Та̄н са̄всыр мирыт по­траныл щирыл спекта­клит ва̄рыглэ̄гыт. Фин­ский пēс потрыт рущ ла̄тӈыг толмащлавет ос ма̄хумн суссылтавет. Тох Московский художественный академический театр та̄н ётаныл рӯпиты. На̄н А̄с-угорский мир театр о̄ньщегы̄н, ты са-ка ёмас. Ва̄глум, та̄н российский театраль­ный касылт лауреатыг ēмтсыт, са̄всыр яныт­лан нэ̄пакыл мӯйлуптавēсыт. Туп артистыт та̄нки рӯпитан кол ат о̄щнэ̄ныл, манрыг тох? Тувыл ӯст о̄лнэ ма̄хум театр-колыӈыг ēмтэгы̄т ке, тыи о̄с ёмас о̄лнув».
Ам ос на̄нан таи ла̄вуӈкве таӈхēгум, 1996 та̄лт Финляндият о̄лмум порат ма̄ньщи ма̄хум о̄вылтыт спектакль сус­сум. Ты спектакль «Ког­да качало меня солнце» Юван Шесталов хансум потре щирыл ва̄рыглавес. Тот акв нэ̄ хо̄тпа туп ёнгыс, наме Мерья о̄лыс,о̄парищ наме хот-ёрувлслум Финныт рӯтыг о̄лнэ ми­рыт ва̄ганыл, ты урыл пӯмщалахтэ̄гыт ос та̄нки ма̄хманылн потыртэ̄гыт.
Тамара МЕРОВА Ты хурит Томас Роунакари по̄слым о̄лы.
