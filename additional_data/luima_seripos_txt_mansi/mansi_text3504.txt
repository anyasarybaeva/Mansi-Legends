
Мо̄лты та̄л оигпан ляпат Ханты-Мансийск ӯсн са̄в па̄лыл ма̄хум тыналахтуӈкве ёхталасыт. Ка̄сыӈ та̄нти ва̄рнэ тэ̄нутаныл, маснутаныл тыналаӈкве яныг ӯсн тотыгласыт. Та̄н халанылт акв ма̄ньщи хум о̄лыс, ам тав ётэ потыртасум, ты Иван Качанов. Иван Митрофанович Саранпа̄вылт о̄лы, такви общинатэ урыл а̄нумн потыртас.

	— Ам Ха̄льӯс районныл Саранпа̄вылныл тыг нёхс, охсар, лэ̄ӈын совыт тыналаӈкве тотсум. Ма̄н «Тӯрупъя» общинав 2000 та̄л па̄сныл рӯпиты, ань хо̄тхуйплов та̄лэ то̄влыс. Ам председателиг о̄лэ̄гум. Общинамт налыман нупыл акв хо̄тпа договор щирыл рӯпитэ̄гыт. Ам та̄нанылныл охсар, нёхыс, лэ̄ӈыт совыт пирмайтэ̄гум. Тэ̄лы порат хӯл пирмайтэ̄гум.

— Хӯланын ос ӯй сованын хоталь тотыяны̄н? Хоталь э̄лаль тыналыяны̄н? 

	— Хӯланув ма̄н Екатеринбург ӯсн тыналыянӯв, тувыл ма̄шина ёхталы, тув тотавет. Нёхс совыт мо̄лты ам Москва ӯсн тēтсанум, тот ёвтвēсыт. Ты та̄л нёхсыт тыт Ханты-Мансийскыт пуссын ёвтавет.

— Ос хӯл манса̄вит тонна пирмайтэ̄гын?

	— Ма̄н округ па̄лыл квотал уртавēв, тувыл манса̄вит та̄ртаве, таса̄вит пирмайтэ̄в. Ӯй совыт ос лимит щирыл пирмайтаӈкве та̄ртавēв, тувыл са̄в ат выгӯв. Пирмайтам сованум о̄с амти э̄лаль ёвтнэ хо̄тпа хо̄нтэ̄гум. Квотал манос лимитыл ма̄н тэ̄лы сыс мивēв. Ка̄сыӈ порат са̄всыр щирыл о̄лыглы. Ань 2016-2017 та̄лыгн ма̄навн ро̄ви атса̄т нёхс, са̄т янгуй, лов пупа̄пщикве ка̄тын-паттуӈкве. Ос алыщлан хо̄тпанум норма щирыл рӯпитэ̄гыт, акв э̄лумхо̄ласн э̄ри лов охсар, лов норка ос хӯрумса̄т лэ̄ӈын ка̄тын-паттуӈкве.

— Совыт, хӯлыт манса̄вит тыныл ёвтыянын?

	— Нёхс о̄с са̄всыр о̄лы, акв сов тит со̄тыраныл ат со̄тыра са̄вит тынэ ро̄ви ва̄руӈкве, пунэ манхурипа, сов манпалыт пуссын сунсуӈкве э̄ри. Охсар сов акв со̄тыра атса̄т солко̄виныл ос тит со̄тыра са̄вит тынэ.

	Хулюмхӯл акв тила – нёлоловхуйплов солкови, ка̄сэв — титхуйплов солко̄ви, сорт – налыман солко̄ви, сорх – атпан солко̄ви. Пил ты та̄л ат пирмайтасӯв, пиннэ ма̄ ат то̄вылхаты. Хунь пилныл мо̄т тэ̄нут ва̄руӈкве патэ̄в, тонт тах пирмайтэ̄в.

— Округ па̄лыл олныл нё̄тавēн? Пушнина пирмайтан ма̄гсыл субсидия-олныл майлавēн?

	— Ма̄н дотация-олныл мивēв. О̄влэ̄т ам амти олныл ма̄хманумныл совыт, хӯлыт ёвтэ̄гум. Ётыл дотация-олныл ущ мивēв.

— Ос хотыл таса̄вит олн виӈкве? Алыщлан ма̄хманын о̄с олн ойтуӈкве э̄ри?

	— Ам яныг ӯсытныл ёвтнэ ма̄хум ёт потыртахтэ̄гум, та̄н ам ётум ойтхатэ̄гыт, ам та олнытыл алыщлан ма̄хманумныл ёвтэ̄гум.

— Тох рӯпитым наӈти общинан ма̄гсыл матыр олн сэ̄лыглэ̄гын ман а̄ти?

	— Торыӈ нэ̄матыр ат сэ̄лыглэ̄гум, алыщлан хо̄тпанумн ойтэ̄гум, тувыл аквты на̄лок ойтуӈкве э̄ри. Таима̄гыс ань номсэ̄гум, пилныл са̄всыр тэ̄нут ва̄руӈкве, ты ва̄рмаль рущ ла̄тӈыл ла̄ваве – «глубокая переработка».

— Наӈ ань тыт матырмат па̄нкасовыт суссылтаӈкве тотсын, ты манаранын?

	— Ты ма̄н сӯйпилныл, саӈквлыпилныл, са̄внил, та̄хтпилныл, морахыл са̄всыр джемыт, ма̄г, кисель, айнэ вит ва̄руӈкве таӈхēв. Алтайн пилыт тēтыгласӯв, тот ма̄н ты суссылтан утытыл ва̄рвесӯв. Ань ма̄н Ягрим па̄вылт ма̄нь завод ӯнттуӈкве таӈхēв, тот тамле тэ̄нут ва̄рнувӯв. Ос хумус э̄лаль рӯпитаӈкве патэ̄в, ам ань ат ва̄глум. Ты урыл ётыл на̄нан потыртэ̄гум.

	Иван Митрофанович Ягрим па̄вылт самын патыс, то̄нт тав омагеа̄тяге хӯл алыщлаӈкве А̄сн тēтвесы̄г, таима̄гыс та па̄вылт самын патум хум. Ос са̄т та̄л мус са̄лыӈ колт яныгмас, Саранпа̄выл школат ханищтахтас. Тав а̄тятэ сака потрыӈ, хо̄тпа нупыл ёмас хум о̄лыс.

	Иван Светлана э̄кватэ̄н общинатэ ма̄гсыл нэ̄пакыт ва̄руӈкве нё̄таве, ань йист са̄всыр отчёт-нэ̄пакыт акваг хансуӈкве э̄ри. Та̄н щēмьял акван-нё̄тхатым рӯпитэ̄гыт. Пыгагēн алыщлым яласэ̄г, та̄н та̄нти алыщлан ма̄ о̄ньщēгыт. Ты ма̄ньщи щēмьян ма̄н пуста̄гыл о̄лнэ ла̄тыӈ тēтэ̄в, алыщлан со̄т вос о̄ньщēгыт, номылматам тэ̄ланыл э̄лаль вос ва̄рияныл.
