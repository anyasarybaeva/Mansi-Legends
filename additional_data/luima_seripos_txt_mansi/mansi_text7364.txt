
Ха̄льӯс район Хулюмсӯнт па̄вылт ня̄врамыт ма̄гсыл «От ремесла к искусству» нампа научно-практический конференция та̄л котиль э̄тпос оигпам э̄лы-па̄лт онтоловиттыг ва̄рыглавес. 
Тамле ва̄рмаль школа искусств-колт ня̄врамыт ханищтан нэ̄ Надежда Константиновна Маслова ка̄сыӈ та̄л щё̄пита̄лытэ. Ты та̄л аквхуйплов ня̄в­рамыт та̄нки хансум пот­ра­ныл ловиньтасаныл. Та̄н хӯрум тема щирыл потраныл хассыт: «Тради­ционная худо­жествен­ная культура», «Иссле­дова­ния в области изо­брази­тельного искус­ства», «Экология или вторая жизнь отходам» . 
Ты юи-па̄лт ня̄врамыт халанылт ма̄щтырлаӈкве ханищтахтасыт.  
Таисия Рядькина са̄пса ва̄руӈкве ос поналныл ква̄лгыт сагуӈкве ня̄вра­мыт ханищтасанэ. Каро­лина Алгадьева пēс нэ̄­пакныл са̄всыр э̄рнэ пор­масыт ва̄рыс. Ксения Шмонина пēс кумыс­кал хуса­пыт хумус ва̄руӈ­кве ро̄ви – ня̄вра­мытын суссылтас. Эвелина Борисова то̄р-ло̄мтыл нё̄тнэ сакв-ква̄­лыг ва̄рыс. Елена Ушакова ос Ана­стасия Шмонина то̄р-лōмты­тыл лэ̄пта ю̄нтсы̄г.
Ня̄врам ханищтан нэ̄г Надежда Константинов­на Маслова ос Татьяна Андреевна Головина конференция кастыл «Изделия, изготовленные из предметов вторичного использования» рущ ла̄тӈыл намаим суссыл­тап щё̄питасы̄г.  
Эксперт-хо̄тпат ня̄вра­мыт хансум потра­ныл хӯнтлысаныл ос щар ма̄к ёмащакв, пӯмащиг хансум потыр пēриясыт. То̄нт та̄н ла̄всыт, сака ёмас потыр Дарья Шевченко, Полина Алгадьева ос Кристина Алгадьева хассыт. Кит ма̄ньщи а̄гиг  «Окрашивание ровдуги у северных манси» нампа потыр хассы̄г. Потрēн  «Мӯтраӈ ма̄ӈквлакве» (Мудрый совенок) касылн Ха̄льӯсн ань тах кēтаве. 
Конференция рӯпитам порат Хулюмсӯнт па̄вылт о̄лнэ хо̄тпат янытлавē­сыт ос диплом-нэ̄пакыл майвēсыт. Та̄н ня̄врамытн «Йис пāвлыт ōлупса» нампа касыл ма̄гсыл пот­рыт хансуӈкве нё̄тсыт. Ты касыл 2021 та̄лт «Лӯима̄ сэ̄рипос» ос «Ханты ясаӈ» газетагт рӯпитан ма̄хум ва̄рыгласыт.   
Ам Надежда Константи­новна Маслован, Татьяна Андреевна Головинан ос Ольга Владимировна Ручейн яныг пӯмащипа ла̄тыӈ ла̄вēгум. Та̄н сака э̄рнэ рӯпата ва̄рē­гыт ос ня̄врамытын пӯмащ потраныл хансуӈкв нё̄тэ̄­гыт ос ты конфере­нция ка̄сыӈ та̄л щё̄пита̄лэ̄гыт.
Наталья Тасманова, Хулюмсӯнт па̄выл
 
