
Сургутский район Лянтор ӯст Вячеслав ос Ярослав ягпыгыг о̄лэ̄г. Тэ̄н оматэ̄н Вера Ивановна Кондратьева, ты ханты нэ̄ такви ща̄нь ла̄тӈе ёмщакв ва̄гтэ. Сосса мир ялпыӈ хо̄талыт о̄лыглан порат тав акваг ханты ла̄тӈыл нё̄тнэ э̄ргыт э̄рги. Тав ня̄врамаге а̄нумн тэ̄нки урēнт мощ потыртасы̄г.
Вячеслав аквхуйплов та̄лэ то̄влыс. Пыг ты порат хо̄тыт классын минас. Са̄ртын тав ёнгын колн ялантас. Тот барабаныл ра̄туӈкве ханищтахтас. Аквматнакт ты ва̄рмаль щирыл тав касылт касыс. Тэ̄н учителентыл ёт койп ра̄тнэ суй ва̄рсы̄г. Ты ва̄рмаль суснэ мирн сака пӯмащ о̄лыс.
Ань Вячеслав ӯст яныг колнакт о̄лнэ пувлынколн яланты ос мо̄т са̄всыр касылыт такви ма̄гсылэ ва̄ри. Пыг школат ёмщакв ханищтахты. Тав математика предмет э̄руптытэ, номтыӈ пыгрищиг яныгми.
Ярослав ос хо̄т та̄лэ то̄влыс. Тав ма̄нь ня̄врамыт колн яланты. Мо̄тынтыг ущ школан мины. Пыгыг омагēн-а̄тягēн ва̄тихал во̄рн тотыглавēг. Та̄н аквъёт пил ва̄тэ̄гыт, ла̄хыс атэ̄гыт ос нас ӯщлахтым во̄рт ё̄мыгтэ̄гыт. Ня̄врамыг оматэ̄н ханты ла̄тӈыл потыртаӈкве ханищтавēг. Ань то̄ва ла̄тӈыт мощ торгамтэ̄г. Э̄рыӈ, хуньт ёмщакв потыртаӈкве патэ̄г тах. Тамле ты ёмас пыгрищиг ма̄нь ӯст о̄лэ̄г.
