
Ӯринэ̄ква хо̄тал – ты э̄кват ос ня̄врамыт та̄н хо̄таланыл. Хуньт пēс пора та̄гыл ты ва̄рмаль о̄лыс: нэ̄ хо̄тпат акван-атхатэ̄гыт, атыӈ тэ̄нут атэ̄гыт, пӯрлахтэ̄гыт, манарēгыт,  пуста̄гыл о̄лнэ хо̄тал ня̄враманыл ма̄гыс То̄румныл по̄йкēгыт. 
Са̄в та̄лыг ēмтыс, Хулюмсӯнт па̄вылт Ӯрин­э̄ква хо̄тал ат ва̄­рыгла̄­лаве. Ты пор АНО Этно-центрын «Точка росы»  ялантан ма̄хум ты пēс та̄гыл о̄лнэ намыӈ-суиӈ хо̄тал но̄х-во̄рмалтаӈкв номылматсаныл. 
Тох яныгпо̄ль э̄тпос нёлоловит хо̄талэ̄т янге-ма̄не са̄в ман мощща ма̄хум Та̄гт ва̄тан акван-атхатыгласыт. Ёхтум ма̄­хум ос ня̄врамыт о̄влэ̄т ма̄ньщи щирыл пащалах­тасыт.
Тувыл концерт о̄выл­тахтас. Юлия Боженко ос Мария Алгадьева потыр о̄вылтан нэ̄г о̄лсы̄г. 10 классыт ханищтахтын ня̄врамыт Ӯринэ̄ква урыл мо̄йт-ло̄мт суссылтасыт. Алгадьев ма̄хум хӯрум мань (М.А. Алгадьева, О.А. Алгадьева ос А.Н. Алгадьева) кит э̄рыг  э̄ргысыт. 
Āгирищит Полина Алгадьева, Ксения Меньшикова ос Дарина Хозумова йӣквсыт, тувыл Надежда Маслова ос Анна Алгадьева о̄с йӣквсы̄г. 
Т.А. Головина ха̄льпыг тыр-йӣв урыл потыртас, потре тох о̄лыс: ха̄льйӣв кос ха̄льпыг э̄кват тыр-йӣвыг о̄лы. Матыр ёмас номт ма̄гыс ос э̄лаль пуста̄гыл о̄лнэ ма̄гыс ха̄льн то̄р а̄ссын нэ̄гуӈкв э̄ри. 
Тувыл о̄с ня̄врамыт ӯйрищит урыл о̄лнэ а̄мщит хащсыт, ёнгысыт, халанылт кассыт. Сун ӯлтта поргын ма̄т 10 классыт ханищтахтын пыгрищ Антон Тихонов 35 са̄вит щёс сун ӯлтта порыгмас. 
Ма̄нь ня̄врамыт халт 2 классыт ханищтахтын а̄гирищ Мирослава Мальчикова такем ём­щакв сун ӯлтта поргыс, такви ма̄ньрищ кос о̄с такем но̄х-па̄тлым апрыӈыг о̄лыс. 
Та коныпал ня̄врамыт о̄с тыньщаӈ рēпнэ холь­тыл йӣв ла̄квыт по̄сыг тӯщтым сув-йӣвн па̄хв­тысыт, тувыл о̄с ёвтыӈ ня̄лыл по̄сн па̄тлуптасыт. Ёвтыт ос ня̄лыт ёнгын ма̄гыс 11 классыт ханищ­тахтын пыг Николай Алгадьев тав ва̄рыс.
Ты та̄л самын патум ня̄врамыт ос яныгхо̄тпат янытлавēсыт, ма̄нь мӯй­лупсал майвēсыт. Ня̄вра­мыт касманыл ма̄гыс пуссын атыӈ мӯйлупсал уртвēсыт. 
Атыӈ пасан ва̄руӈкв ос ня̄врамыт ма̄гыс атыӈ мӯйлупса ёвтуӈкв па̄влыӈ мирколныл олн майла­вес. Ла̄кква-миныглан э̄лы-па̄лт ма̄хум пуссын  са̄лы нё̄влил па̄йтым атыӈ колас исмитыл ос ща̄ил айтвēсыт. Тох та Хулюм­сӯнт па̄вылт Ӯринэ̄ква хо̄­талув ща̄гтым минас.
Анна Алгадьева 
