
Сӯкыр э̄тпост 17-20 хо̄талыт Москва ӯс ляпат Переделкино па̄вылт потрыт ос стихыт толмащлан хо̄тпат акван-атыглавēсыт. Та̄н рущ потрыт та̄нки ща̄нь ла̄тӈытн толмащлыяныл манос потрыт рущ ла̄тӈын хансыяныл. Ань маныр та̄рвит о̄ньщēгыт, та̄наныл аквъёт та̄ра-паттысаныл.
Са̄всыр ӯсытныл ёхталам мӯй хо̄тпат кит группа щирыл рӯпитасыт. Акв колнакт финно-угор ма̄хум акван-атыглавē­сыт ос та̄н ётаныл Алёна Каримова, Казань ӯсныл о̄лнэ нэ̄, ня̄врамыт ма̄гыс хаснэ нэ̄пакыт о̄вылтыт потыртас. Ла̄тӈыт щирыл рӯтыг о̄лнэ хо̄тпат халт вепс, ма̄ньщи, мари, саран, удмурт ос эрзя о̄лсыт. 
Мо̄т колнакт китыт группат тюркский ла̄тӈыт ва̄нэ ма̄хум о̄лсыт, та̄н стихыт хаснэ ва̄рмальн ха­нищтавēсыт. Та̄н ётаныл Саранск ӯсныл ёхталам нэ̄ Татьяна Мокшанова рӯпитас. Тот бурят, башкир, хатань, чуваш, шорцы ос якут ла̄тӈыл потыртан ма̄хум о̄лсыт. Щар мо̄т ла̄тӈыл рутульский ос кабардинский потыртан нэ̄г, хо̄т ка̄сащасы̄г, тот ханищтахтым ӯнлысы̄г.
Ма̄н Татьяна палт ми­на­сӯв, мо̄таныт Алёна ха­нищтан колнакн щалтсыт. Ты нэ̄гн ма̄н юн ва̄рнэ рӯ­патал майвесӯв, ловинь­там стиханэ̄н ман мо̄й­та­нэ̄н, ма̄нки тор­гам­танэ̄в хольт рущ ла̄тӈыл мӯс­ха­лыг вос хассанӯв. Татьяна эрзя ла̄тӈыл тол­мащлам стих ос ма̄нь потыр ма̄­навн мис, Алёна хатань ла̄тӈыл мо̄йт ос посло­вица. 
Ма̄н та̄наныл ма̄нки ща̄нь ла̄тӈын толмащ­лаӈкве ос та юи-па̄лт рущ ла̄тӈыл хансуӈкве вēр­мысанӯв. Ща̄нь ла̄тӈувт щар э̄рнэ ла̄тыӈ ат ке хо̄нтэ̄в, ма̄н финно-угор рӯт ма̄хманув ёт аквъёт вос кисхатсӯв. 
Ты ханищтап ва̄рнэ хум Максим Амелин ма̄н рӯпатав мӯсхалыг ва̄рнэ̄в ма̄гыс «Подготовка под­строчника» ло̄пс щё̄питас ос мо̄т нё̄тмил са̄всыр ва̄рмалит манхурип нэ̄­па­кыт ловиньтаӈкве ро̄ви, таи хӯлтсанэ. Тот са̄в э̄рнэ тэ̄лат хасвēсыт, ма̄н журналистика рӯпатавт та̄н о̄с хо̄йхатэ̄гыт.
Ма̄н пуссын акван-атыглавēсӯв ос «драма­тургия» тэ̄ла о̄выл­тыт потыртасӯв. Тот Нальчик ӯсныл ёхталам нэ̄ Зарина Канукова о̄лыс. Тав кабардин ла̄тӈыл хансум пьеса урыл потыртас ос ма̄нав рущ щирыл ём­щакв щё̄питаӈкве ла̄вы­стэ. Пьесатэ атхуйплов я̄нас потыр-охсат о̄ньщис ос таима̄гыс ка̄сыӈ хо̄тпа я̄нас ло̄псыл та̄стувес. 
Мо̄тыт хо̄талыт а̄лпыл  пуссын акван-атхатсӯв ос хотьют маныр хансыс, таи ловиньтасӯв. То̄ват тот акв-кит ла̄тыӈ туп пēнт­мыт, мо̄таныт потра­ныл стихыт щирыл хасса­ныл, щар вēщкатыг саран нэ̄ Анастасия Сукгоева хансыс. 
О̄выл хо̄талт ēӈта пасан ва̄рыглавес, тот мо̄т хо̄н ма̄хум потраныл рущ ла̄тӈыл толмащлан ва̄рмалит о̄вылтыт по­тыртасӯв. Ханищтап ва̄р­нэ кӯщай Дмитрий Иц­кович ос Максим Амелин тамле рӯпата ва̄рим са̄в нэ̄пак та̄ратасы̄г, таи­ма̄­гыс сыресыр потыр о̄щсы̄г. 
Михаил Липкин са̄в пӯмыщ накыт ла̄выс. Та̄н ла̄внэ̄ныл щирыл то̄ва мир ла̄тӈыт хотталь ты сōймēгыт, та̄наныл акв-кит хо̄тпан вос ханищ­танувет ос нэ̄пакн хан­суӈ­кве вос а̄лымавет. 
Россия янытыл о̄лнэ мирыт то̄ва потраныл са̄всыр ла̄тӈыг толмащ­лавēсыт ос антология-нэ̄пакыг та̄ратавēсыт. Ань кӯщаит та̄ратам йильпи ат нэ̄пак суссылтасыт, тот потрыт ма̄н стихыт 60 са̄вит ла̄тӈыг толмащла­вēсыт. Ка̄сыӈ нэ̄пак я̄нас щирыл хасвес, тыи стихыт, ня̄врам ма̄гыс хансым нэ̄пакыт, потрыт, драма­тургия ос публи­цистика.  Мощēртын «Народная мудрость» нэ̄пак ва̄раве тах.
Акв э̄типалаг мӯй ма̄­хум та̄нки ща̄нь ла̄тӈыл потрыт ловиньта­сыт. То̄ва хо̄тпат шор­ский, рутульский ос мон­голь­ский ла̄тӈыл ловинь­там потыр суяныл о̄выл щёс хӯнтамласыт. Ётыл рущ ла̄тӈыл пēс э̄ргыт хумус э̄ргувēсыт, ма̄навн Сергей Старостин э̄ргысанэ. Ма̄н «Переделкино» нампа ма̄т о̄лсӯв, тот кӯщай хум Александр Филиппов-Чехов ты кол урыл потыр­тас.
Мо̄тыт хо̄талт Наталья Казанцева ёт па̄выл хо­сыт ё̄мыгтым, тав Корней Чуковский, Лев Кассиль, Борис Пастернак ос мо̄т писателит о̄лум коланыл суссылтас. 
Са̄в ма̄ныл ёхталам мӯй хо̄тпат ты ханищтапт са̄в номтыӈ тэ̄лат ва̄ӈкве патсыт, пуссын ёмас сымыл юв минасыт.
 Тамара МЕРОВА
