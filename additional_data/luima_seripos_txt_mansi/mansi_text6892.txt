
Лӯпта э̄тпос 20 хо̄талэ̄т лēккарыт янытлан хо̄тал о̄лыс. Ты кастыл ам Хулюмсӯнт па̄выл пӯльницат рӯпитан хо̄тпат урыл потыр хансэ̄гум.
Кӯщаиг тот Александр Иванович Пашпекин о̄лы. Тав 50 та̄л ювле хультум порат институт а̄стлас, та па̄сныл ма̄хум пусмалты. Ам ты о̄йка пӯльница рӯпататэ урыл китыгласлум.
– Александр Иванович, Хулюмсӯнт пāвылт яныг пӯльница хунь ӯнттувес? 
– Па̄влувт яныг пӯль­ница 2005 та̄лт ӯнттуӈ­кве а̄стлавес. Ты кол ӯнт­тын ма̄гсыл округ миркол­ныл ос «Газпром» нампа организация па̄лныл олн та̄стувес. Аквта та̄лт ам кӯщаиг рӯпитаӈкве тыт пат­тувēсум. Ты э̄лы-па̄лт ам са̄в та̄л Ха̄льӯс пӯльницат рӯпитасум.
О̄влэ̄т пӯльницат 15 э̄лумхо̄ласыт пусмалта­санув. Ма̄хум тыт тэ̄рпил майлысанӯв, уколыл тӯщ­тысанӯв, хо̄тал сыс тыт­тысанӯв. 
Юи-о̄выл та̄лытт Ха̄ль­ӯс районт нила пӯль­ница лап-пантвēсыт. Кӯщаянув акваг ла̄вē­гыт, мо̄т щирыл рӯпитаӈ­кве ань э̄ри. Ма̄х­манув уральтахтуӈкве ос пус­малтахтуӈкве яныг ӯсн вос ялантэ̄гыт. 
Ма̄н пӯль­ницав о̄с лап-пантуӈкве кусыгла­вес. Ань э̄лаль рӯпитэ̄в кос, тувыл туп хӯрум э̄лум­хо̄лас пӯльни­цан пинуӈ­кве вēрмиянув.

– Пӯльницат манаса̄­вит хо̄тпа ань рӯпиты?
– Ань 36 хо̄тпат тыт рӯпитэ̄гыт, та̄н халанылт 5 лēккарыт. Акв нэ̄ улщ­пуӈк пусмалты, мо̄т лēккар палт нэ̄квет ёх­талэ̄гыт, хӯрмит лēккар ня̄врамыт уральтыянэ, нилыт лēккар терапев­тыг рӯпиты, 14 нэ̄т ма̄нь лēккарыг рӯпитэ̄гыт, ам хирургыг ос пӯльница кӯщаиг о̄лэ̄гум. 
Пӯльницав хунь ӯнтту­вес, то̄нт са̄всыр йильпи э̄рнэ ут ёвтвес. Юи-о̄выл та̄лт хо̄псы по̄слын утыл ос нэ̄ хо̄тпат щаканыл суснэ утыл тотвесӯв. Ань па̄влыӈ ма̄хманув ма̄нки уральтыянӯв. Кēлпаныл о̄с ма̄нки тыт сунсыянув. 
Мо̄т анализыт са̄т хо̄­тал сыс кит щёс Ха̄льӯсн вертолётыл кēтыянӯв. Тот лēккарыт ёмащакв сунсыяныл, ос э̄лумхо̄лас а̄гм ке о̄ньщи, та̄н хансэ̄­гыт ос ищхӣпыӈ ут хосыт ма̄навн ювле ла̄тыӈ кē­тэ̄гыт. 
Па̄влувт ёмас интер­нет хунь ва̄рвес, то̄нт ты­щирыл рӯпитаӈкве пат­сӯв. Ань лēккарыт ты ут хо­сыт ва̄тихал са̄всыр конференцият ва̄рыглэ̄­гыт. Ма̄хум хумус пусмал­тэ̄гыт, ма̄н ань ты урыл хӯнт­луӈкве тот о̄с вēр­мēв. Ты ва̄рмаль «теле­меди­цинаг» ла̄ваве. 

– Ханты-Мансийск ӯст рӯпитан лēккарыт кāсыӈ та̄л округ янытыл ма̄хум уральтым яласэ̄­гыт, Хулюмсӯнт па̄вылн  ёхталэ̄гыт?
– Па̄влыӈ ма̄хманув ва̄тихал уральтавет. О̄в­лэ̄т лēккарыт Ха̄льӯсныл тыг ёхталэ̄гыт. Та̄н школат ханищтахтын ня̄врамыт ос санитарный книжкат ва̄рнэ хо̄тпат сунсыяныл. Рēтыӈ ю̄свой э̄тпост манос ма̄ньполь э̄тпост Ханты-Мансийск ӯсныл лēк­карыт тыг ма̄шинал ёхталэ̄гыт. Та̄н рӯпитан ма̄хум ос яныгхо̄тпат ураль­тыяныл. 
Па̄влув сосса мир о̄лнэ па̄влыг ла̄ваве, тыт 300 арыгкем ма̄ньщит, хантыт о̄лэ̄гыт, лēккарыт палт ялуӈкве о̄с акваг во̄выглыянӯв. Хулюмсӯнт Та̄гт я̄ ва̄тат ӯнлы, витэ тыт ма̄нь, мир пӯсмалтан «Николай Пирогов» нампа на̄иӈха̄п тыг ат ёхтала̄лы. 
Э̄лумхо̄лас матыр а̄гме ке хо̄нтаве, ма̄н та̄ра таве пусмалтахтуӈкве кēтылӯв. Ты э̄лы-па̄лт яныг пӯльни­цан свонитэ̄в, китыглах­тэ̄в, тувыл хо̄тпа направ­ление-нэ̄пакыл хансылув ос пусмалтахтуӈкве, ёма­щакв уральтахтуӈкве тув ялуӈкве ла̄вилӯв. 

– Хоты ӯсн ма̄хум пус­малтахтуӈкве кēтыянын?
– Хо̄тпа сыме ке а̄г­мыӈ, Сургут ӯсн сым пус­малтан пӯльницан ялуӈ­кве кēтылӯв. Э̄лумхо̄лас ла̄глэ, ка̄тэ ке са̄кватытэ ос Сургут ӯст рӯпитан травматологический центрын мины. Ня̄врам а̄гмыл ке ēмты, Нижне­вартовск ӯсн кēтылӯв. Ма̄хманув Югорск, Ха̄ль­ӯсн, Нягань ос Ханты-Мансийск ӯсытн пусмал­тахтуӈкве о̄с ялантэ̄гыт. 
Ань ка̄сыӈ пӯльницат ёмас лēккарыт рӯпитэ̄­гыт. Ма̄н китыглахтын ла̄тыӈ ке о̄ньщēв, та̄н ётаныл потыртаӈкве вēр­мēв. Ма̄хманув пусмал­тахтуӈкве та̄н во̄вияныл. 
Па̄влувт хо̄т хо̄тпат сыманылт операциял ва̄рвēсыт, ты юи-па̄лт та̄н пусмысыт, э̄лаль рӯ­питаӈкве патсыт. Ань округ пӯльницат са̄всыр ищхӣпыӈ утыт о̄ньщēгыт. Тамле утыл операция ке ва̄раве, э̄лумхо̄лас моляхнувег пусми ос э̄лаль пуста̄гыл о̄лы.
Александр Иванович ва̄тихал Россия янытыл яласы ос мо̄т ма̄т ма̄хум хумус пусмалтавет, ак­ваг пӯмщалахты. Тав ла̄выс, ма̄н округувт сāв ёмас пӯльницат о̄лэ̄гыт, тот номтыӈ лēккарыт рӯпитэ̄гыт, тыт о̄лнэ мир э̄рнэ щирыл та̄н пусмалтэ̄гыт. 

Мо̄т лēккар мāхум
Наталья Никоновна Абрамова Хулюмсӯнт па̄выл пӯльницат 35 та̄л ма̄нь ня̄врамыт ураль­тым пусмалтыянэ. Лēкка­рыг тав Тюмень ӯст ха­нищтахтас, ты юи-па̄лт хӯрум та̄л Кондинский па̄вылт рӯпитас.
То̄нт распределение-нэ̄пак щирыл тув кēтвес. Тувыл акв та̄л Ягрим па̄­выл пӯльницат рӯпитас, 1986 та̄лт Хулюмсӯнт па̄вылн ёхтыс. Наталья Никоновна такви рӯпа­татэ урыл о̄с потыртас:

– Ам ня̄врамыт пус­малтан лēккарыг 40 та̄л рӯпитэ̄гум. Хулюмсӯнт па̄вылн хунь ёхтысум, то̄нт са̄всыр ма̄ныл ма̄нь­лат хо̄тпат ос щēмьят рӯ­питаӈкве тыг кēтвēсыт. 
1985 та̄л сыс па̄влувт 40 ня̄врамыт самын пат­сыт. Школан миннэ пораныл хунь ёхтыс, та̄н ла̄кква-уртвēсыт, ка̄сыӈ классыт 25 ня̄врам ханищ­тахтас. То̄нт са̄в ня̄врамыӈ щēмья о̄луӈкве тыг ва̄нт­ласыт, са̄в а̄ги­рищит, пыгрищит школан ялантасыт. 
Ка̄сыӈ та̄л па̄влувт 20-25 ня̄врам самын паты, ты та̄л ат э̄тпос сыс туп кит ня̄врам. Ты та̄л манрыг тох ēмтыс, ам тай щар ат ва̄глум. 
Таи ёмас, ань ма̄ньлат хо̄тпат са̄в ня̄врам о̄ньщуӈ­кве ка̄сащēгыт. Хулюм­сӯнтыт хӯрум-нила ня̄в­рамыт янмалтан щēмья ань са̄в о̄лы. Акв нэ̄ ты та̄л 25 та̄лэ то̄влыс, тав хӯрум ня̄врам о̄ньщи. 
Па̄выл пӯльницат Наталья Никоновна ёт 30 арыгкем та̄л ма̄нь лēккарыг Надежда Ивановна Алгадьева рӯ­питас. Ма̄ньщи нэ̄ 2018 та̄лт а̄тимыг ēмтыс. Ма̄нь лēккарыг ань Ольга Самсоновна Богданова (Самбиндалова) рӯпиты. Татьяна Ивановна Алгадь­ева са̄всыр анализыт выг. 
Ты э̄лы-па̄лт па̄влыӈ ма̄хум са̄в та̄л Мария Тихоновна Двинянинова пусмалтас. Ань ма̄ньщи э̄ква пенсият о̄лы. Тав а̄гитэ Ольга Алексеевна  Лаверина о̄с са̄в та̄л ма̄нь лēккарыг ты пӯльницат рӯпитас. Тувыл Сосьвин­ский ЛПУ нампа органи­зациян рӯпитаӈкве ми­нас. Тот лēккарыг о̄с акв ма̄ньщи нэ̄ Нина Никола­евна Гадебская рӯпиты. 
Ам лēккар ма̄хум ял­пыӈ хо̄талыл янытлыя­нум, са̄в ёмас, сымыӈ ла̄тыӈ та̄нанылн ла̄вēгум. Та̄н э̄рнэ рӯпата ва̄рēгыт, ма̄хум пусмалтэ̄гыт.
Людмила ТЕТКИНА
Лēккар ма̄хум янытлыянӯв!
Ла̄щал! Ляпан ул йиēн! 
Э̄лыннув лю̄лēн.
Китыт метра-охсан 
Ос кит метра палытыт лю̄лēн, 
Тувыл ущ потрамēн. 
Консыӈ-ва̄ӈыӈ мосыӈ а̄гум, 
Коронавирус карантин вāрыс.
Лēккар маска масэ̄н, 
Рещин тулё̄влыӈ пāсса масэ̄н.
На̄нкина̄н ӯргалэ̄н 
Ос рӯт ма̄хман ӯргалым о̄ньщēн, 
Тох ты лēккарыт ла̄вēгыт!
М.Т.  Двинянинова
 
