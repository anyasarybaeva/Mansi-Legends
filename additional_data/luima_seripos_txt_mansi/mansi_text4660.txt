
Лӯсум ма̄ньщит палт ялмум порат Та̄лтъя во̄р па̄вылт Владимир Николаевич Остапенко ёт хо̄нтхатыгласум. Ты хум «Вишерский» нампа заповедникыт ма̄-вит ӯргалым рӯпиты. Ам таве та ӯргалан ма̄ урыл китыгласлум. Тав тот хосат та̄гыл рӯпиты, ма̄ ёмщакв ва̄гтэ ос ты урыл потыртас.
Ты ма̄ 1991 та̄лт ӯргалаӈкве патвес. Тав Свердловский, Пермский ос Коми Республика границат халт о̄лы. Та ма̄ хосыт Вишера я̄ нё̄рныл овты. Ляпат па̄выл, ӯс ос лё̄ӈх щар а̄тим. Тот по̄х э̄лумхо̄лас ат яласа̄лы, нэ̄матыр рӯпата ат ва̄раве. Ты ма̄ 1995 та̄лт ЮНЕСКО нампа ма̄-вит ӯргалан мирхал организация палт хасвес. Тот онтырса̄т метра карсыткем нё̄рыт о̄лэ̄гыт. Ӯльпа, тарыг, хо̄вт, ха̄ль ос мо̄т йӣвыт, са̄всыр хорамыӈ ос тэ̄рпиӈ лӯптат яныгмēгыт.
Владимир Николаевич хо̄тал нэ̄глын ēрт о̄лнэ ма̄тэ ӯргалым яласы. Тэ̄лы порат «Бураныл» мины. Туи ос ла̄глыл ё̄ми. Пуссын аквъёт хо̄тпан вēрыста миннэ лё̄ӈхе. Тот во̄рколыт ӯнттым о̄лэ̄гыт. Хо̄т э̄тимаве, та колт э̄т хӯлы. Ты хум во̄раян, хӯл алыщлан манос мо̄т матыр тэ̄лал ё̄мыгтан хо̄тпат пувиянэ ос ювле кēтыянэ. Тот щар нэ̄мхотьютн яласаӈкве ат ро̄ви.
Та ма̄т во̄р са̄лыт, нёхсыт ос мо̄т са̄всыр во̄руит о̄лэ̄гыт. Вишера я̄т кӯмхӯл о̄лы. Тав ла̄выс: «Ам ты ма̄-вит ӯргалым хосат та̄гыл рӯпитэ̄гум. Тӯяг ам ты лё̄ӈх хосыт алыщлан ма̄хум ляльт хо̄нтсанум. Та̄н «Бураныл» ма̄-вит ӯргалан ма̄ нупыл минасыт. Ёл-по̄илттасанум, ювле ё̄хтысанум. Та̄н Пермский крайныл Березняки ӯсныл о̄лсыт».
Ма̄-вит ӯргалан хо̄тпат тот ат рӯпитанувыт ке, ма̄хум мори яласанувыт. Нё̄тнэ ма̄-вит вуньщалыг паттынуваныл. Ань хо̄т-а̄ти нё̄рт ма̄хум са̄всыр рӯпата ва̄рēгыт, сыстам я̄т па̄ӈктавет. Ма̄ ӯргалан хосыт, тот сакати ма̄-ло̄мт сыстамыг ос во̄р ӯиӈыг э̄лаль хульты. Са̄ртын тот во̄раян хо̄тпат пувиньта̄лавет. Та̄н о̄влэ̄т наманыл нэ̄пакн хансавет, тувыл ос ювле кēтавет. Тувыл инспектор кӯщай ты хо̄тпат штрафыл хансыянэ.
Та ма̄н миннэ э̄лы-па̄лт нэ̄пак хасылтаӈкве э̄ри. Рущ щирыл ты ва̄рмаль «пропуск» ла̄ваве. То̄нт ущ та хо̄тпа тув та̄ратаве, ос тавēн тот хӯл манос во̄руй алыщлаӈкве щар ат ро̄ви. Тув са̄выӈпа̄лэ учёный хо̄тпат рӯпатаныл щирыл матыр ханищтаӈкве ялантэ̄гыт. Ань алыщлан ма̄хум тув ат ялантэ̄гыт. Э̄лумхо̄лас во̄раим та ма̄т инспекторытн пуваве ке, тав писале та̄ра хот-виве.
Нас мори яласан хо̄тпат нила со̄тыра солко̄ви штрафыл хансавет. Ос хо̄тпа я̄т кӯмхӯл алыщлым пуваве ке, тав ты штраф коныпал акв хӯл ма̄гыс иӈ нёлоловса̄т солко̄вил штрафыл нумыл пинаве. Ань ты накт Краснотурьинск, Пермь ӯсыгныл туристыт тув ёхталэ̄гыт, то̄ванакт та̄н хӯл алыщлым пувиньта̄лавет. Сосса ма̄хум тай тув ат ялантэ̄гыт, ва̄ганыл та ма̄-вит ӯргалым о̄ньщаве.
