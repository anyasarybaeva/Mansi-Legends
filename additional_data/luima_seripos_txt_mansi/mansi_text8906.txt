
Мощщаг хультум мирыт – ты атпан со̄тыраныл мощщаг о̄лнэ мирыт. Россияв янытыл атпан нупыл са̄т мирыт тох ла̄вавет – «коренные малочисленные народы России», тыгыл налыман мирыт «коренные малочисленные народы Севера, Сибири и Дальнего Востока». Мощщаг хультум мо̄т са̄т мирыт Россиявт Европаг ла̄внэ ма̄в янытыл о̄лэ̄гыт. Тох ты мощщаг хультум мирыт уртавет. 
Ма̄н ань шорцыт урыл потыр хансэ̄в, хумус та̄н ща̄нь ла̄тӈаныл ня̄вра­маныл ёт ханищ­тэ̄гыт. 
Ты мир ōс мощщаг ēмтсыт, лов со̄тыра са̄виттем шорцыт Россия янытыл о̄лэ̄гыт. Ирина Шулбаева Таштагол ӯст Кемеров­ский областит ня̄врамыт ща̄нь ла̄тӈын ханищтым рӯпиты. Ты область Куз­басс ма̄т о̄лы. 
Ирина Александровна тох потыртас: 
– Ам «Часкы» (Тӯя) нампа дополнительный образо­вание центрыт ня̄врамыт ща̄нь ла̄тӈувн ханищ­тыянум. Ты кастыл ам тамле пӯмыщ проект ва̄­руӈкве номылматсум. Атиӈк ма̄н ла̄тнув акваг хотталь ты со̄йми, ня̄в­ра­мыт хотмус пӯмщалаӈкве э̄ри. 
Ам кукольный театр ва̄рсум, ты кастыл са̄всыр ӯйхулыт ма̄н ю̄нтсӯв ос сэ̄тапыл сагсӯв, та̄наныл ка̄тын па̄сса хольт маста­пиянув, тулё̄вланув нёв­салтыянӯв, тащир ёнга­сэ̄в, потыртэ̄в. Ня̄врамыт хунь ам палтум ёхтэ̄гыт, та̄н ётаныл ёнгим ла̄тӈув ханищтылум. Ка̄сыӈ по­рат номсахтэ̄­гум, хумус пӯмыщнувег ва̄руӈкве, хумус та̄на­нылн ла̄тӈув ханищтаӈ­кве пӯмыщ вос о̄лы. 
Шорский ла̄тыӈ – пēс йис пора па̄сыл тавēтыл ма̄хум потыртэ̄гыт, тав тюркский ла̄тӈыт палт рӯтыг о̄лы. Ма̄н шорцыт ма̄хманув халт туп 5% са̄вит э̄лумхо̄лас ща̄нь ла̄тӈыл потыртэ̄гыт. Лов та̄л ювле хультум порат шорский ла̄тӈув «Выгыр нэ̄пакн» хасвес, тав хот-со̄ймын ла̄тӈыг ловинь­таве. Ань яныгпа̄ла ма̄х­манув самвитаныл сэ̄гим ла̄вēгыт: «Я̄тил ща̄нь ла̄тыӈтēв, наӈ ма̄н ётув та минэ̄гын». Ма̄н, ма̄ньлат ма̄хум, ань са̄в ё̄р пинэ̄в, ща̄нь ла̄тӈув э̄лаль вос ханищтаве, ня̄врамыт тавēтыл вос потыртэ̄гыт, ул вос э̄ссамтэ̄гыт, тав э̄лаль вос суйты. 
Ам хунь иӈ ханищтах­тасум, то̄нт тамле номт висум, ня̄врамытын а̄ка­нит ёт, ёнгынут ёт ла̄тӈув ханищтаӈкве э̄ри. Ам ань нёлолов та̄л сыс ня̄вра­мыт ёнгалтыянум, та̄н ётаныл тох ты потыртэ̄­гум. 
Ня̄врамыт ам ётум потрыт та̄нти хансэ̄гыт, номсахтэ̄гыт, а̄канит аквъёт ю̄нтэ̄в. Ам а̄канит тащир ла̄виянум – «а̄нумн нё̄тнэ ӯйквет», та̄н а̄нумн нё̄тэ̄гыт. 
Ам ань та̄н уранылт на̄нан потыртэ̄гум. Ōвыл ӯй - ты охсар, тав ощма­рыӈ, таве ам хунь ка̄тын выглум, ня̄врамыт ва̄га­ныл, ань матыр задание манос провероч­ный рӯ­пата ва̄руӈкве тах патэ̄в. 
Пупа̄пщикве ка̄тын выглум, тав сэ̄ръёр, ня̄врамыт ва̄ганыл, таве хунь ка̄тын выгум, ма̄н хансуӈкве патэ̄в. Ты коныпал ха̄йтнут, лэ̄ӈын, кощар о̄ньщēв. Со̄врув ка̄тын выглум, то̄нт ма̄н ня̄врамыт ёт ёнгасэ̄в, ха̄йтыгтэ̄в, йӣквēв. Ка̄сыӈ ӯйхул хотты ва̄рмаль ма̄гсыл ёнгалтылӯв. 
Ты ӯйхуланум ёт ам Таштагольский районув янытыл яласасум, школат, ма̄нь ня̄врамыт колытыт рӯпитасум, тох а̄гири­щит-пыгрищит ла̄тыӈ ханищтаӈкве ка̄сащēгыт, сымыӈыщ хӯнтлэ̄гыт, ла̄тӈыт номияныл, хот ат ёрувлыяныл. Хотты ёнгынут выглум, таве ка̄­тын мастылум ос тав ётэ та потыртэ̄гум, та̄н сун­сэ̄гыт ос пӯмщалахтэ̄гыт, ам юи-па̄лумт ла̄тӈыт ла̄вēгыт.  
Тамле ты ка̄ркам ма̄нь­лат нэ̄кве ня̄врамыт ща̄нь ла̄тӈēн ханищтыянэ, о̄с са̄в ёмас номтын вос ёх­таве, а̄гирищит-пыг­рищит ма̄нь та̄гыл та̄нти ла̄тӈыл вос потыртэ̄гыт. Россияв янытыл лов со̄тыра арыг­тем шорцы хо̄тпа о̄лэ̄гыт, та̄н халанылт туп акв со̄тыратем э̄лумхо̄лас ща̄нь ла̄тӈа­ныл ва̄ганыл ос потыр­таӈкве вēрмēгыт.  
Галина КОНДИНА
