
Мо̄лалнув акв ма̄к э̄рнэ са̄ккон Россия янытыл рӯпитаӈкве патыс, мощщаг хультум мирыт ла̄тӈаныл ма̄гсыл алфавитыт пуссын аквхольт хансуӈкве патавет. 
Рущ ла̄тӈыл тамле ты постановление-нэпак хасвес – «О порядке ут­верждения норм языков коренных малочислен­ных народов Российской Федерации, правил ор­фо­графии и пунктуации этих языков». 
Са̄ккон-нэ̄пакт Россия Правительство кӯщай хум Михаил Мишустин хасхатас. Ос ань э̄лаль ты нэ̄пак хосыт мирыт пус­сын рӯпитаӈкве патэ̄гыт. Ты коныпал просвеще­ние Министерстват коми­с­сия атаве, та̄н са̄всыр организацият ёт рӯпи­таӈкве патэ̄гыт, ка̄сыӈ мир та̄нти я̄рмиланыл тув вос тēтыяныл. 
Григорий Ледков, Лӯима̄т, Сибирьт ос Дальний Востокт мощ­щаг хультум мирыт Ассо­циацият рӯпитан хум, ла̄выс: 
– Ты э̄лы-пал сака са̄в мир хотьют хумус таӈ­хыс, тащирыл нэ̄паканыл та̄ратасаныл, то̄ва букват та̄нти хотыл по̄слыгласыт. Ань тох ва̄руӈкве э̄лаль ат патэ̄гыт, школат ма̄гыс та̄ратан нэ̄пакыт пуссын аквщирыл хансуӈкве туп ро̄ви.
Со̄ль тох о̄лыс, акв мир ма̄хум халанылт во­ритотсыт, ка̄сыӈ учёный-хо̄тпа такви алфавитэ э̄лаль тотуӈкве таӈхыс. Мо̄т хо̄тпа ат хӯнтлыс. Тох ул вос о̄лыс, таима̄гыс ты я̄нас ос ань сака э̄рнэ са̄ккон пирмайтавес ос Российский Федерация правительстватэ ты торыг пуӈктоты. 
Тыгыл э̄лаль иӈ са̄в рӯпата наука щирыл рӯпитан ма̄хум тах ва̄рēгыт, та̄н ка̄сыӈ мир ма̄гсыл алфавитыт щё̄питэ̄гыт. Хотьют алфавит о̄ньщи ос нэ̄пакыт та̄ратэ̄гыт, та̄н нэ̄матараныл ат пēнтавет, тох хультэ̄гыт. 
Сосса мирыт мирколныл тēтым ля̄ххал Галина КОНДИНА ма̄ньщи ла̄тӈыл толмащластэ
