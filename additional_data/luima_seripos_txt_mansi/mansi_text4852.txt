
Яныг таквс э̄тпос нилыт хо̄талэ са̄всыр мирыт юртыӈыщ о̄лнэ ялпыӈ хо̄талыг о̄лы. Ты кастыл Россия янытыл «Искусство э̄т» о̄лыс. То̄нт Ханты-Мансийск ӯст округ творчество кол, нэ̄пак ловиньтан колыт, музеит, театрыт ос мо̄т са̄всыр культура колыт э̄типа̄лаг рӯпитасыт. Тув ка̄сыӈ хо̄тпа ёхтуӈкве вēрмыс. Ам то̄ва культура колытын ялсум. Маныр пӯмащ тот суссум, ань ты урыл потыр хансэ̄гум.
Ма̄н рӯпитан хум Тимофей Молданов пēс йис о̄лум ва̄рмаль урыл потыртас. Йис порат округув ма̄тэ янытэ̄т  я̄ӈкыӈ о̄лыс, ётыл ущ хот-толас. Тувыл тыт ма̄в во̄руиӈыг ēмтыс. Этнографыт ла̄внэ̄ныл щирыл, онтолов со̄тыра та̄л ма̄н нотувныл ювле хультум порат во̄раян ма̄хум тыг ёхтысыт. То̄нт хоты ма̄хум тыт о̄лсыт, ань нэ̄мхотьют ат ва̄гтэ. Ос та̄н юи-па̄ланылт тыт хантыт, ма̄ньщит о̄луӈкве патсыт. Сосса хо̄тпанув манхурип колт о̄лсыт, хумус во̄раясыт ос ань йис ма̄т хумус о̄лэ̄гыт, хум ты урыл мирн потыртас.
Тувыл э̄лаль «То̄рум Маа» музейн минасӯв. Тот ос «Выгыр ё̄рнкол» нампа суссылтап щё̄пита̄лвес. Пēс порат тамле ё̄рнколт нила хо̄тпа рӯпитасыт. Та̄н ма̄нь па̄влытн ос са̄лыӈколытн ханты, ма̄ньщи, саран ос ё̄рн ма̄хум палт ялантасыт. Кина суссылтасыт ос ловиньтан нэ̄пакыт тотыгласыт. Та̄н ётаныл лēккарыт мир пусмалтым яласасыт. Ты ма̄хум са̄всыр э̄рнэ тэ̄ла ва̄рсыт. 
Светлана Алексеевна Попова, Ха̄льӯсныл о̄лнэ нэ̄, ма̄ньлатыг о̄лме порат о̄с тот рӯпитас. Тав культпросвет отдел па̄лыл тув вуйлувес. Нэ̄ та рӯпатататэ урыл мощ потыртас. Тав ла̄выс: «Округувт 1980 та̄л мус «Агитлодка» э̄лн о̄лнэ ма̄нь па̄влыт мус ялантас. То̄нт ам Салехард ӯс культпросвет училищат нэ̄пак ловиньтан колт рӯпитан нэ̄г ханищтахтасум. О̄выл та̄л а̄стласум, «Выгыр ё̄рнколн» рӯпитаӈкве кēтвēсум. О̄выл та̄л а̄стлам а̄гит-пыгыт пуссын тамле ё̄рнколт рӯпитасыт. Ма̄н нила хо̄тпа тунра ма̄н са̄лыӈ ма̄хум палт тотыглавесӯв. Акв киномеханик, нэ̄пак ловиньтан колт рӯпитан хо̄тпа ос кит лēккар о̄лсӯв. Тот сосса ма̄хумн нэ̄пак ловиньтасӯв, кина суссылтасӯв ос са̄всыр пӯмыщ потрыт потыртасӯв. Лēккарыг ос ма̄хум уральтасы̄г. Э̄лн о̄лнэ ма̄хум ма̄нав ка̄салым сака ща̄гтсыт. Та̄н палтаныл хо̄тах-кем э̄тпос о̄лсӯв. Са̄лыӈ ма̄хум таквсы э̄л нё̄рн минэ̄гыт, тӯяг ущта на̄лув ва̄глэ̄гыт. Тыима̄гыс ма̄н та̄н ётаныл тот хоса о̄лсӯв». 
Тот о̄лманыл сыс са̄лыӈкол хо̄тпатн нё̄т-сыт, тэ̄нут па̄йтсыт, на̄ив атсыт ос са̄всыр колсори рӯпата ва̄рсыт. Хунь юв минуӈкве атхатасыт, то̄ва а̄гит лю̄щсыт, тув мус та ма̄хум э̄руптаӈкве патсаныл.
Та хо̄тал нэ̄пак ловиньтан округ колт «Агитвагон» нампа на̄иӈтуйт щё̄пита̄лвес. Ты на̄иӈтуйтыт пēс порат о̄с ма̄хум нё̄тмилыл ва̄рим яласасыт. Тувыл «Искусство Центр» ня̄врамыт ханищтахтын колт концерт ва̄рыглавес. А̄с-угорский театр-колт спектакль суссылтавес. «Ма̄-вит ос э̄лумхо̄лас», «Геология, нефть ос газ» музеигт о̄с выставкат ва̄рыглавēсыт. Та э̄т сыс ма̄хум са̄всыр ма̄т пӯмщалахтым яласасыт. Ка̄сыӈ хо̄тпа ёщмакв ӯщлахтас.
