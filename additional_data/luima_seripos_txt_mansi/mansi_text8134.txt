
Мо̄лты па̄сыл ща̄нь ла̄тӈыт ӯргалан та̄лыт ла̄ввēсыт, ты 2022 та̄лныл ос 2033 та̄л мус «Международное десятилетие языков коренных народов мира» ва̄рмаль о̄вылтавес. Ма̄н округувт ма̄ньщи ос ханты ла̄тӈыл са̄всыр нэ̄пакыт та̄ратавет ос ла̄тӈыт ханищтан хо̄нтхатыглапыт ва̄рыглавет. 
Рēтыӈ ю̄свой э̄тпос оигпан порат кӯщаит ос сосса ма̄хум Āс-угорский институтт атхатыгласыт ос та̄л сыс ва̄рум рӯпата­ныл урыл потыртасыт. Тув округ губернатор ва̄ӈын нэ̄ Елена Шумакова, дума депутатыг Еремей Айпин ос Татьяна Гоголева ёхталасыт. 
Ня̄врамыт школат ха­нищтан хо̄тпатныл Софья Каксина Касум па̄вылныл ёхталас, тав тот Елена Шумакован диплом I степени янытлан нэ̄па­кыл майвес. Нэ̄ са̄в та̄л ня̄врамыт школат ханты ла̄тӈыл ха­нищ­тыянэ, ём­щакв рӯ­пи­ты, то̄ва ня̄в­рамыт ща̄нь ла̄тӈыл по­тыртаӈкве пат­сыт. 
Надежда Молданова, культура щирыл рӯпитан нэ̄, ня̄врамыт ёнгалтан урыл потыртас. Пēс порат ханты ос ма̄ньщи ма̄хум колкант ӯнлахо̄лым ня̄в­раманыл ёт ёргим йив­ōвлытыл, лувōвлытыл ёнгасасыт, «Щёл» ос мо̄т ёнгыт о̄л­сыт. Ань йист ты ёнгилыт а̄латы хот-ёрув­лавēсыт ос Татьяна Волдина, учё­ный нэ̄, ты ёнгилыт урыл яныгпа̄ла ма̄хумныл ти­ты­глахтас ос пēс нэ̄па­кыт ловинь­тас, тащирыл ня̄врамыт ань ёнгалтаӈ­кве патвē­сыт. 
Ты кастыл са̄в па̄влы­тын ос ӯсытын ялан­та­сыт, ня̄врамыт ха­нищтан хо̄тпат ханищ­та­саныл. Ань тамле ёнгилыл са̄в ма̄хум ёнгуӈкве ха̄сэ̄гыт, ня̄вра­мыт ханищтыяныл. Рущ щирыл «пальчико­вые игры» ла̄вияныл. Ты кас­тыл матахмат нэ̄пак та̄­ратасыт, тув сунсым ня̄в­рамаквет ханищтаӈ­кве ро̄ви. 
Ос атхатыглам ма̄хум номтаныл сава­лэ̄гыт, школат ханты ос ма̄ньщи ла̄тӈыл урокыт ат ва̄рыг­лавет, туп ха­нищ­тахтын ма̄ныл а̄сты­нэ̄ныл юи-па̄лт хотьют такви ка̄са­щи, тамле ха­нищтапын хульт­сэ̄гыт. Таи ты лю̄ль, ня̄врамыт ат а̄лымēгыт, мо̄т ха­нищта­пытын хас­хатэ̄гыт, тув ялантэ̄гыт ос та̄нти ла̄тӈа­ныл ат ха­нищтыяныл, ат ва̄ганыл. 
Ты урыл Софья Макси­мовна тох потыртас, ма­тахмат та̄л ювле хультум порат ня̄врамыт ханты ла̄тӈыл ханищтан учебни­каныл ФГОС щирыл ат та̄ртвēсыт. Ос учебникыт ат те о̄ньщēгыт, хумус ня̄врамыт ханищтаӈкве, таима̄гсыл урокыт хот-вуйвēсыт ос «внеурочная деятельность» щирыл сака мощща ня̄врамыт ханищтахтуӈкве ялан­тэ̄гыт. Тав ань такос ӯр­хаты, хунь урокыт щирыл ня̄врамыт ханищтаӈкве тах ро̄ви.
Э̄лаль ма̄хманув ма̄ньщи ла̄тӈыт ищхӣпыӈ утыт акв ма̄н хаснэ урыл потыр­тасыт. Ты ва̄рмаль рущ ла̄тӈыл «линг­вистический корпус» ла̄ваве. Тув пус­сын ма̄ньщи ла̄тӈыт хан­суӈ­кве патавет ос ка̄сыӈ ла̄тыӈ рущ ла̄тӈын тол­мащлаве, тох Яндекс-ма̄шина ма̄ньщи ла̄тыӈ ва̄ӈкве паты ос толмащ­лаӈкве тах вēрми.
Учёный хо̄тпат ла̄вēгыт, ты кастыл са̄в со̄тыра ма̄ньщи ла̄тыӈ хансуӈ­кве э̄ри, тувыл ущ матыр тэ̄лаг ēмты. Ты рӯпата ва̄руӈ­кве са̄в ма̄хум тах вуйхатэ̄­гыт. 
ЮНИИТ колт рӯпитан ма̄хум, Āс-угор­ский институт хо̄тпат, ма̄ньщи газетат рӯпитан журна­листыт ос па̄влы­тыт о̄лнэ ма̄ньщиянув акван-нё̄т­хатым ла̄тӈыт хансы­я­ныл. Ос ты э̄лы-па̄лт ЮНИИТ колт рӯпи­тан ма̄хум ва̄рнэ рӯпата пуссын ловиньтыяныл ос мана­са̄вит олн тув э̄ри, тах ла̄вēгыт. 
Галина КОНДИНА
