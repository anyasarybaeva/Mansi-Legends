

	Ты э̄тпос хӯрмит хо̄талэ̄т Ханты-Мансийск ӯст ханты нэ̄ Евдокия Николаевна Вожакова а̄тимыг ēмтыс. Тав 1949 та̄лт Ха̄льӯс район Нумто па̄выл ля̄пат (налымантем вēрыста) во̄рколт самын патыс. А̄тятэ хул алыщлан ос во̄раян хумыг о̄лыс. Евдокия Николаевна Ка̄сум па̄выл школат ханищтахтас, 1966 та̄лт тот нёлолов класс а̄стлас. Э̄лаль Ханты-Мансийск ӯст о̄лнэ педучилищат ханищтахтас (1966-1970 та̄лытт), тувыл Ленинград ӯст А.И. Герцен нампа педагогический институтт ханищтахтас (1970-1976 та̄лытт). Институт а̄стламе юи-па̄лт тав школат рущ ос ханты ла̄тыӈ ханищтан учителиг о̄лыс (1976-1979 та̄лытт), ня̄врамыт ханты ла̄тӈыл ханищтан ма̄гыс нэ̄пакыт ос словарит хансыс (1979-1991 та̄лытт), Обско-угорский институтт научный сотрудникыг рӯпитас (1991-1999 та̄лытт), «Югория» нампа округ радиот ханты ла̄тӈыл передачат ва̄рыс (2001-2005 та̄лытт). 

	Евдокия Николаевна кит а̄ги ос акв пыг о̄ньщиглас. Тав хо̄тпа нупыл сымыӈ нэ̄ о̄лыс. Ань иӈ о̄лнув, а̄гмēн ёл-паттувес. 

	Ма̄н, редакцият рӯпитан ма̄хум, тав ня̄враманэ̄н ос рӯт хо̄тпанэ̄н сым ща̄ргын ла̄тыӈ кēтэ̄в. Ты мӯтраӈ, нё̄мса нэ̄кве ма̄гыс ма̄н сыманув о̄с ща̄ргēгыт.

	Редакцият рӯпитан ма̄хум

	 
