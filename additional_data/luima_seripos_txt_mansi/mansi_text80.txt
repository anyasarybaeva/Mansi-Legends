
 
Эстоният ма̄н Ӯринэ̄ква хōталув хӯрум хōтал сыс мӯйлувес. Тув хӯрум хōтпа ял­сыт: Татьяна Мерова, Любовь Зорина, Свет­лана Динисламова. Ӯринэ̄ква хōтал мӯйлын ва̄рмаль Эстоният титынтыг ты ва̄раве, та минам та̄лт тув ханты хōтпат ялсыт, ты та̄л ма̄ньщи хōтпанув тув во̄виньта̄лвēсыт.
Ма̄ньщи хōтпат ща̄гтым молях атапахтасыт, яныгполь э̄тпос 7 щислат Санкт-Петербург ӯсн товлыӈха̄пыл та минасыт. Тот виза-нэ̄паканыл кӯстырыг, тагапан та̄л, ва̄рапасаныл, 10 щис­лат автобусыл Эстония Таллинн ӯсн та ёхтысыт.
Таллинн ӯсн ёхтума­нылт – хум хо̄тпан, тав наме Яак Прозес, го­стиницан тотвēсыт, ту­выл та̄ранув Музыка колн концерт ва̄руӈкве та ва̄нттавēсыт. Му­зыка колт яныг кол­накт каминыг ла̄внэ нё̄тнэ щовал ва̄рим о̄лы, ма̄ньщи нэ̄т що­вал па̄лтсаныл, на̄йкве по̄хат концертаныл та о̄вылтасаныл. Са̄ртын та̄н хӯрум ла̄тӈыл: ма̄ньщи, эстонский ос рущ ла̄тӈыл пащалахтасыт, та̄нти уранылт акв-тит ла̄тыӈ ла̄всыт ос кина суссылтасыт. Ты Татья­на Мерова тав по̄слум кинатэ, тот Галина Константиновна Алгадьева суссылтавес. Ты э̄лы-па̄лт Татьяна ла̄выс: «Я̄тил миркве! Ма̄н ма̄ньщи мирув такви о̄лнэ ма̄тэ̄т о̄лнэ тēм о̄лы, на̄н ань на̄нти ка̄салэгы̄н: хумус ма̄нь па̄вылт ма̄хум о̄лэ̄гыт, маныр ва̄рēгыт, маныр ма̄щтырлэ̄гыт…» Кина ма̄ньщи ла̄тӈыл о̄лыс, ос атхатам мирн нэ̄матыр толмащлаӈкв ат э̄рыс – та̄н Галина Констан­тиновна нупыл сунсым, та̄нти торгамтасаныл: ма̄ньщи мирув ёмасыг о̄лы, ма̄хум та̄нти ща̄нь ла̄тӈыл потыртэ̄гыт, э̄ргыт э̄ргēгыт, нё̄тнэ пормасыт ю̄нтэ̄гыт.
Кина а̄стум юи-па̄лт Светлана Динисламо­ва ма̄ньщи мир урыл ла̄тыӈ ла̄выс, Ӯринэ̄ква урыл ма̄хумн потыр­тас. Тувыл тит ма̄ньщи хо̄тпаг – э̄кваг-о̄йкаг Марья ос Юван сценан та нэ̄глапасы̄г, тэ̄н татемта пӯмщиг ёнгысы̄гэ̄ргысы̄г, ма̄хум мат­тем ка̄тпатта та ра̄тсыт. На̄н улпыл та̄ра паттыс­лын: сценка Татьяна Мерова ос Любовь Зо­рина ёнгысы̄г, тэ̄н щар артистка-нэ̄г олнэтэ̄н.
Ты юи-па̄лт хӯрум ма̄ньщи нэ̄т пӯрлахтын пасан щё̄пита̄лсыт, са̄всыр тэ̄п а̄нысупытн пинсыт, хӯрум ща̄рка ӯнттысыт, со̄с косам­тасыт, тувыл ма̄ньщи ла̄тӈыл Ӯринэ̄ква яныт­лан ла̄тыӈ С. Динисла­мова ла̄выс, ты ла̄тӈыт рущ ла̄тӈыг Татьяна Мерова толмащласанэ. Ла̄тӈыт тох ты о̄лсыт: «Ты та̄л Ӯринэ̄ква а̄квув мо̄ртым хумпа хумпыӈ ма̄ныл Эстония ма̄т о̄лнэ саӈквлыпил са̄т я̄ ӈ к ы л м а н и с у ӈ к в е матъёмас номылматам. Ты нё̄тнэ ма̄т, ты щуниӈ ма̄т ма̄нь а̄ги, ма̄нь пыг са̄в вос нёвитануве, са̄в вос янмалтануве. Ты хо­сыт тах Ӯринэ̄ква по̄лим ла̄глаге, по̄лим ка̄таге та̄н са̄п анянылт толтыглыянэ, рēгылттыянэ…» Со̄лькве, Эстония ма̄хумн ты ла̄тӈыт хӯнт а м л а ӈ к в е п ӯ м ы щ о̄лыс, та̄н кӯньгиммовала̄лым хӯнтласыт, тувыл ка̄сыӈ хо̄тпа йӣв товытн а̄ссын та­гатас ос пӯрлахтам тэ̄п а̄рталасыт, ща̄ркат ка̄тын вуйласыт. Ты юи-па̄лт та̄н ма̄ньщи нэ̄т ёт йӣквсыт, ти­тыглахтасыт: хумус ман мирув о̄лы, хо̄т ма̄хум рӯпитэ̄гыт, ма­ныр ва̄рēгыт.
Тамле концерт тит щё̄скем минас, ма̄ньщи нэ̄т концертаныл хӯрум ӯс щирыл ва̄рсаныл. Титыт хо̄тал та̄н Тарту ӯст ма̄хум пӯмщаласыт, тот Ӯринэ̄ква яныг Музеит янытласаныл; хӯрмит хо̄тал мир Вар­на ӯст атхатыгла̄лсыт, тот библиотекат ён­гын кол ва̄рыглавес. Ка̄сыӈ ма̄т ма̄ньщи нэ̄т ёт корреспон­дентыт потыртасытта̄н учёный хо̄тпат ёт, писателит ёт, кӯщаит ёт хо̄нтхатыгла̄лсыт. Са̄в ёмас ла̄тыӈ тан хӯнтласыт, са̄в ёмас ла̄тыӈ та̄н та̄нти Эсто­ния ма̄хумн ла̄всыт.
Ань ма̄ньщи нэ̄т юв, та̄нти о̄лнэ ма̄нанылн ёхтысыт, ка̄сыӈ хо̄тал Э с т о н и я н ы л п и щ ­мал ёхтавет. Маныр ла̄вуӈкве хо̄йхаты? Ма̄ яныт о̄лнэ мир акв Со̄рниӈ хо̄талаквен о̄лнэ лё̄ӈханыл поста­вет, ма̄ янытыл о̄лнэ мир акв вит аēгыт, акв лылыēпыл лылтэ̄гыт. Ка̄сыӈ хо̄тпа такви ла̄тыӈ о̄ньщи, такви ма̄ о̄ньщи. Хо̄тпат та̄нти х а л а н ы л т н э̄ м а т ы р нур ат тинсэ̄гыт, нэ̄матыр лю̄ль номт ат о̄ньщēгыт. Ка̄сыӈ ма̄т ща̄гтым ӯравет, ща̄гтым о̄ньщавет. Туп мирыт халт нэ̄матыр лю̄ль нак ул вос ēмтапи, вос э̄лаль са̄в хо̄тал, са̄в йис юртыӈыщ о̄лэ̄гыт.
Яныг пӯмащипа ла̄тыӈ Эстоният о̄лнэ Яак Прозес хумквēн «Лӯима̄ нэ̄т» ла̄вēгыт. Ос Тар­ту ӯст о̄лнэ хум Эдгар Саар газета хосыт паща­лахтын ла̄тыӈ Евдокия Ивановна Ромбандее­ва ма̄гыс тēты. Ты хум са̄в щёс ма̄н о̄лнэ ма̄вн ёхталас, са̄в хо̄тпат ва̄г, та̄н уранылт титыглах­тас, пӯмщалахтас.
Эстониян ялмув ма̄гыс пӯмащипа ла̄тыӈ Ӯринэ̄квавн о̄с ла̄вēв!
Светлана САДОМИНА
