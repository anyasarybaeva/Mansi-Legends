
О̄йттур э̄тпос 8 ос 9 хо̄талыгт Коми-Пермяцкий округ Кудымкар ӯст хурит по̄слын «На земле Пармы» нампа VII ханищтап о̄лыс. Акв тамле ханищтап о̄выл щёс 2005 та̄лт Марий Эл ма̄т Моркинский район Шоруньжа па̄вылт ва̄рыглавес. То̄нт «Российская ассоциация финно-угорских журналистов» та̄н таве щё̄пита̄лсыт, ань та̄нкина̄ныл «Содружество финно-угорских журналистов» намтсаныл.

	Китынтыг 2008 та̄лт Коми ма̄т Ижемский районт ва̄рыглавес, ётыл 2010 та̄лт — Мордовият. Нилыт ханищтап ма̄н округувт о̄лыс, «Ханты ясаӈ» ос «Лӯима̄ сэ̄рипос» газетагт рӯпитан хо̄тпат та̄н щё̄пита̄лсыт. Мӯй ма̄хум Октябрьский районын ялсыт, тот ня̄врамыт ӯщлахтын «Нюрмат» нампа ма̄н тотыглавēсыт. 2015 та̄лт ты ма̄хум Удмуртия Дебёсский районын ялсыт. Мо̄тыт 2016 та̄лт та̄н Салехард ӯст Ямало-Ненецкий автономный округт мӯйлысыт.

	Ань Кудымкар ӯсн ты ёхталасыт. Кит хо̄тал сыс ля̄ххал тотнэ хо̄тпат коми-пермякыт ёт ва̄йхатасыт, та̄наныл ос та̄н о̄лнэ ма̄наныл хурин по̄слысаныл. Белоево ма̄нь па̄вылн тотыглавēсыт. Тот мирн ва̄нэ Иван Канюков ма̄щтыр хум ёт хо̄нтхатыгласыт. Тав рактыл сӯлипут по̄щгуӈкв ха̄сы, ты тэ̄лат урыл потыртас. Тувыл такви ва̄рум э̄лумхо̄лас хурит, са̄всыр ӯйхулыт хурит, а̄нысаныт суссылтас.

	Мӯй хо̄тпат финно-угорский ма̄хум маснутыл мастым а̄канит тот пӯмщаласыт. А̄канит пуссын рактыл ва̄римат. Ма̄щтыр о̄йка рӯтыг о̄лнэ мирыт а̄каняныл пуссын ва̄рум. Ань ка̄сыӈ хо̄тпа такви мире маснутыл мастым а̄кань хо̄нтыс. Ханты ос ма̄ньщи маснутыл мастым нэ̄г-хумыг о̄лсы̄г. Иван ань ма̄щтырлан наке такви пыгēн суссылтытэ, таитэ ты тэ̄ла э̄лаль тах тотытэ. 

	Тувыл Кува па̄вылн тотвēсыт. Тот щукынка ва̄рнэ завод о̄лыс. Таве 1856 та̄лт С.Г. Строганов граф пунсыстэ. Та̄н тот музейн щалтсасыт, пēс пормасыт суссыт, тот рӯпитан ма̄хум о̄вылтыт матыр-а̄ти та̄ра-паттысыт. Кува па̄вылт ня̄врамыт ӯщлахтын лагерьн ялсыт.

	Ты ханищтапн ёхталам хо̄тпат Кудымский районт ос Кудымкар ӯст о̄лнэ ма̄хум хурин по̄слысаныл. Пермский ēрт о̄лнэ ма̄хум та̄нки пēс о̄лупсаныл ӯргалым э̄лаль тотыяныл.

	Парма ма̄т пēс та̄гыл Кудым-Ош На̄й-О̄тыраныл о̄лум. Яныг ӯсаныл тав намēтыл пинвес ос ты О̄тырн памятник тӯщтысыт. Тувыл театрын во̄выглавēсыт ос тот «Легенда о Кудым-Оше» спектакль суссыт. 1988 та̄лт «Пермь-фильм» кина по̄слын кол «Сказание о Кудым-Оше» кина по̄слыс.

	Ты На̄й-О̄тыраныл о̄лупсатэ урыл экскурсовод Марина Белавина потыртас. Кудым-Ош са̄всыр мӯтрат о̄ньщис, тав во̄рто̄лнут посэ̄н ӯргалавес, ты посэ акв-писыг сыплувн тагатым о̄ньщистэ. Тав янгӯй сысн ӯнлым яласас, хо̄нтлан порат ня̄лыл хо̄яве ке, нюлмитэ̄тыл ма̄ тармыл ёл-хуигпа̄лы ос тох та̄ра пусмалтахтас. Э̄рнэ торыг я̄т яныг во̄т ва̄руӈкве вēрмыс. Оматэ наме Пэвсин, ня̄йт нэ̄г о̄лум. Пыг ма̄ньщи нэ̄ Костэ тотум, тав а̄ще ос Асыка канащиг о̄лум.

	Кудымкар ӯст мӯйлын хо̄тал сака пӯмщиг минас. Тот «ЧУДный карнавал» нампа ялпыӈ хо̄тал ва̄рыглавес. Тувыл «Ловлон бикыв», тыи «Пламя души» стихыт ловиньтан щё̄с щё̄пита̄лвес. Мӯй ма̄хум этноцентрын ос П.И. Субботин-Пермяк нампа краеведческий музейн тотыглавēсыт.

	Хури по̄слуӈкв ханищтахтам ма̄хум пуссын ёмщакв тот мӯйлысыт, са̄в нё̄тнэ хури по̄слысыт. Ань тот по̄слым хурит «Ханты ясаӈ» газета намхо̄талэ янытлан порат тах суссылтавет.

	«На земле Пармы» нампа хури по̄слын ханищтап «Иньвенский край» нампа журнал кӯщай нэ̄ Елена Коньшина щё̄питастэ, тав аквъёт рӯпитан ма̄хманэ̄н нё̄твес.

	 

Ульяна Данило 

хансум потре ма̄ньщи ла̄тӈыл 

Тамара МЕРОВА толмащластэ
