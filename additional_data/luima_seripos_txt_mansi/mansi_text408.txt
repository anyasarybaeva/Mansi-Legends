
 
 Потыр ювле хаснэ нэ̄пакт ма̄хмытын наманыл хансуӈкве ат э̄рыс, таима̄гыс та̄н ат э̄ссамтым матыр та̄рвитыӈ ва̄рмалит урыл тот хассыт. Соссаӈ хо̄тпанув янгыщ о̄лнэ кол урыл, рӯпата ос пусмалтахтын ва̄рмалит урыл ла̄всыт. Титыглым ма̄ньлат ма̄хум халт 40% са̄вит хо̄тпа насати рӯпата хо̄нтуӈкве ат вēрмēгыт. Таима̄гыс ос туп пособие-олн вуим нусаг о̄лэ̄гыт. Саранпа̄выл миркол 
хум Николай Артеев ла̄тӈе щирыл, па̄вла-нылт хӯрум со̄тыратем э̄лумхо̄лас о̄лы, ты халт 30% рӯпата ат о̄ньщēгыт. Олнта̄л о̄лым та̄н коланылт вит, рēг ос на̄йпос ма̄гсыл ойтхатуӈкве ат вēрмēгыт, ЖКХат яныг а̄рнта о̄ньщēгыт. 
То̄ва щēмьят материнский капитал урыл аты хӯлыгламыт, хумус тув нэ̄пакыт атуӈкве – аты ва̄ганыл. Акв ма̄ньлат ня̄врамыӈ нэ̄ ты урыл титыглавес, тав ла̄выс, ат ва̄гтэ ос нэ̄мхотталь справка-нэ̄пакыт ат атыглас. Тамле потрыт хӯнтлым, таи туп ла̄вуӈкве ро̄ви. Кӯщаитын са̄всыр нё̄т-милыт урыл па̄влыӈ мирн акваг потыртаӈкве кос э̄ри. 
Рӯпата та̄л о̄лнэ хо̄тпат са̄выӈпа̄лэ хӯл алыщлым ос во̄раим о̄лэ̄гыт. Ос та̄нти ма̄ныл мо̄т ма̄н нэ̄мхотталь ва̄нтлуӈкве ат таӈхēгыт. Ма̄н та̄-наныл титыгласанӯв: «На̄н о̄лнэ ма̄нынт манарыл янытлахтэгы̄н манос ёралахтэгы̄н?» Та̄н ювле нё̄тнэ ма̄тēныл ос пēс йис о̄лупсаныл урыл потыртасыт. 
Са̄лыӈ колт рӯпитан акв ма̄ньлат хум та урыл ла̄выс, са̄лыӈ ма̄хум рӯпата олнаныл но̄х те нё̄твēсыт ос па̄вылт колыл те майвēсыт, э̄рыӈ то̄нт ма̄ньлат а̄гит-пыгыт ты та̄рвитыӈ рӯпатан вуйхатнувыт.   
Са̄в ма̄ньлат щēмьят ос та̄н оманыл-а̄тяныл ёт потыртасӯв, таима̄гсыл ма̄н та̄нанылн пӯма-щипа ос пуста̄гыл о̄лнэ ла̄тыӈ тēтэ̄в. Та̄н пот-раныл ма̄н пуссын акв нэ̄пакн хансыянӯв ос округ миркол кӯщаитын мыганӯв. Тувыл э̄лаль кӯщаит номсахтуӈкве патэ̄гыт, хумус ты та̄р-витыӈ ва̄рмалит ёт та̄н рӯпитаӈкве патэ̄гыт.
 
