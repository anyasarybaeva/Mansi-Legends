
Ма̄н редакциявн Лидия Григорьевна Обросова такви а̄гитэ ёт рущ ла̄тӈыл хансум пищматэ тēтыс. Э̄ква Кондинский район Леуши па̄вылт о̄лы, а̄тятэ ма̄ньщи хум о̄лыс, яныг хо̄нтыт хо̄нтлыс. Оматэ рущ нэ̄ о̄лум, та̄н хуньт тыг тēтым ма̄хум. Лидия хо̄нтаӈ ма̄т 1945 та̄лт самын патыс. На̄н тав яныгмам та̄ланэ урыл потре ловиньтэлы̄н.

НАХРАЧИ ПА̄ВЫЛ
Кондинское па̄выл пēс порат Нахрачи ла̄ввес, тав 90-та̄лыт мус районный центрыг о̄лыс. Тот са̄всыр мирыт – хантыт, ма̄ньщит, рущит о̄лсыт, 50-та̄лыт мус калмыкыт, евреит о̄с о̄лсыт. Ётыл та̄н «Храбрый» на̄иӈха̄пыл та̄нти самын патум ма̄нылн ювле тотвēсыт.
То̄нт ма̄в сака щёлыӈ о̄лыс, тыт нё̄тнэ, ёмас во̄рквет са̄в пил, ла̄хыс яныгмас, са̄всыр ӯйхул во̄рт ха̄йтыгтас, я̄нув хӯлыӈыт о̄лсыт, ос янгыщ тыт ка̄ркам ма̄хум о̄лсыт. Хум ма̄хум во̄раясыт, хӯл алыщласыт, нэ̄ хо̄тпат ӯйхул о̄щсыт, тэ̄пкант са̄всыр тэ̄нут янмалтасыт. Атнэ пиланув тыт рӯпитам заводыт са̄всыр тэ̄нутыг – са̄ккар ёт па̄йтым пилыг, айнэ витыг, винаг ва̄рвēсыт. Са̄в та̄л та заводыт ам омам Клавдия Никитична Панова рӯпитас. Па̄влувт хӯл щё̄питан завод, ӯйхул янмалтан ферма, клуб-кол ӯнттувēсыт.
ПИЛЫЩМАӇ ЛА̄ТЫӇ
Акв порат ла̄тыӈ тотвес, яныг хо̄нт о̄вылтахтам. Ам а̄тям Григорий Егорович Иженяков та̄ра хо̄нтлуӈкв та вуйвес. Аквта порат тав ягпыгаге Михаил ос Пётр тотвесы̄г. Пуссын ла̄кква ма̄н ēмтсыт. 1941 та̄л сака та̄рвитыӈ о̄лыс, а̄тям та урыл потыртаӈкве щар ат ка̄сащас. Немцыт товлыӈха̄пыл таса̄вит ӯсыт, па̄влыт сакватасыт, ма̄ мо̄т талиӈ ё̄ӈхтавес, таса̄вит миркве порыславес.
А̄тям 1942 та̄лт Ленинград нупыл хо̄нтлыс. То̄нт ювле лаквуӈкв щар ат ро̄выс, щар акв ӯсыл ювле ва̄руӈкве ат тайис, «За Родину!» ла̄тӈыт ро̄ӈхим, па̄тлуптым са̄лтатыт э̄лаль ха̄йтсыт. А̄тям тот сакватавес, пуӈкēн тит тēрло̄мтыг хо̄ямēн мус тӣврын щалтсы̄г. Госпитальт акватэ хот-виӈкве вēрмувес, то̄нт нила э̄тпос потыртаӈкве щар ат вēрмыс. Мо̄тыт тēрло̄мт пуӈкēт тох та хультыс, лēккарыт тавēн ла̄всыт, аквман налыман та̄л мус туп о̄луӈкве тах вēрми. Тав 73 та̄л о̄лыс. Войнаныл юв тēтвес, инвалид о̄выл группал хасвес.
Хо̄нт оигпам юи-па̄лт а̄тям ягпыгаге Михаил ос Пётр юв ёхтысы̄г. Хунь тотвēсыт, пуссын та̄ксар, ма̄ньлат хумыт о̄лсыт, юв ёхтуманылт сакватым, а̄гмлахтан хо̄тпаг ēмтмыт. О̄пагум-щащēкагум ща̄гтсы̄г, матъёмас лылыӈыт юв ёхытхатсыт.
НЭ̄ ХО̄ТПАТ РӮПИТАСЫТ
Война порат нэ̄ хо̄тпатын о̄с сака та̄рвитыӈ о̄лыс. А̄гит ос ня̄врам та̄л нэ̄т нор яктуӈкве во̄рн тēтавет. Та̄н халанылт ам омам рӯпитас. Нэ̄матыр техника а̄тим о̄лыс, пуссын та̄нти ё̄рыл рӯпитасыт. Сартнэ тēрыл яныг йӣвыт сартсыт, йӣв товыт са̄грапыл са̄грысаныл ос норыт акв аняг поварттасаныл.
Тэ̄лы тӯйт тӣвырт, ащирмат, туи вощлах халт лё̄мвоил ат пилым тох та рӯпитасыт. Хотьют по̄льтахтыглас, а̄гмыл ēмталас те, хоса ӯщлахтуӈкве ат та̄ртвес. Тит-хӯрум хо̄тал ащирмаӈ колсовт тēркӯр ляпат исылтахтым пусмалтахтэ̄гыт, тувыл о̄с э̄лаль рӯпитаӈкве та тēтавет. Торыӈ ёмас маснут ат о̄щсыт, кӯр ляпат мощ то̄слыяныл о̄с та масапияныл. То̄ват пēнтхатнэ маснут ат пыл о̄щсыт.
Тох акваг рӯпитаӈкве марщум о̄лыс, ва̄им халанылт ощхуль ва̄рсыт. Омам ка̄ркам, ощхуль ва̄рнэ а̄гииг о̄лыс, э̄типа̄лаг ӯщлахтын порат э̄ргысыт, То̄рум нупыл по̄йкщасыт, моляхнув хо̄нт вос по̄йты. Ты ёмас номтыл туп э̄лаль о̄лсыт. Хо̄нт оигпам юипа̄лт омам «Труженик тыла» мēталил майвес.
ЙИЛЬПИ КОЛТА̄ГЫЛ
1943 та̄лт омагума̄тягум акван-минасы̄г. А̄тям хӯл щё̄питан завод па̄лыл хӯл алыщлан ма̄л майвес. Ты ма̄ 15 вēрыстат Кондинское па̄вылныл о̄лыс. Тот тэ̄н о̄влэ̄т ма̄ньнув кол, ётыл ос яныг, ёмас кол ӯнттысы̄г. Ма̄н тот са̄т ня̄врам самын патсӯв. То̄нт щēмьят пуссын янгыт о̄лсыт, ма̄ньта̄гыл рӯпитаӈкве ханищтавесӯв. А̄тяв хӯл алыщлас. Камкат, пителит такви ва̄рыс, хӯлпыт о̄с такви туис. Са̄лы совныл ма̄навн ла̄гыл маснут ю̄нтыс, ма̄нь суныт, яныг суныт такви ва̄рыс. А̄мпанэ но̄хтēрсас, тав ат а̄мп сун та̄гыл о̄ньщас.
Ма̄н ос ма̄нь сунсовыл сыпт акваг тахсысӯв. Омав осыӈ нуил супыт, ёлысовыт ю̄нтыс, а̄мп пуныл носкит, па̄ссат сагыс. Война юипа̄лт о̄лупсав иӈ та̄рвитыӈ о̄лыс, тэ̄нут карточка щирыл майвес. Тэ̄лы а̄тяв палт хум ма̄хум ёхталасыт, пувум хӯланэ сунытын та̄глэкв та̄лттавет, нумыл парщиныл лап-пантавет, ёмщаквег ёл-хасавет ос Кондинское па̄вылн та тотавет.
Туи ма̄н омав ёт яныг пӯщкатын хӯл солвалтэ̄в, тувыл то̄слаӈкве но̄х-тагатыянӯв. То̄нт яныг хӯл са̄в о̄лыс. Сорт, хулюмхӯл, тӯрхул, сымри, та̄рка – тамле хӯл а̄тяв пувиньтас.
Та̄лыт молях минэ̄гыт. Ловмантем та̄лум порат ам номилум, хумус ма̄н мисув ма̄гсыл пув ва̄рсӯв, тэ̄пкант картёпка пинсӯв, сартнэ тēрыл на̄йив сартсӯв. Таквсы са̄в сӯйпил ва̄тыгласӯв, а̄тявн заготконторан мивет, та олнытыл школан миннэ маснутыл, нэ̄пакытыл, сумкатыл ёвтавēв. Пил ва̄туӈкве хоса ма̄н яланта̄лсӯв, номилум, хумус па̄йпыӈ та̄гыл я̄ӈкылмат ӯлтта та ё̄мēв. Та̄рвитыӈ кос о̄лыс, мощ ӯщлахтэ̄в ос э̄лаль та рӯпитэ̄в. Нэ̄мхотьютув ат лю̄ньщиглас, рӯпатаныл по̄хын ат оиглас.
Ащирмаг ēмтнэ мус ня̄рла̄глыл ха̄йтыгтасӯв, нэ̄матыр а̄гмыл ат ēмталасӯв. Ма̄нь порав та̄рвитыӈ кос о̄лыс ос ма̄н таве со̄тыӈыг номилӯв. Ма̄н то̄нт о̄лупсавн та̄кмалтавесӯв. Ёмас ос са̄в маснут ат о̄щсӯв, юн то̄выль тармыл хуясӯв, ос тыи яныг ва̄рмаль хунь, ма̄н омавн э̄руптым ос та̄глыӈ со̄ргыл ха̄йтыгтым янмалтавесӯв.
ЯНЫГМАМ МА̄ТВ
Яныгмамӯв сыс, са̄в ма̄квет ла̄хс атым, пил ва̄тым, па̄кв паттым ла̄глыл ха̄йтсанӯв. Са̄вни, та̄хтпил, морах, сӯйпил, саӈквлыпил ва̄тсӯв. Ос ма̄н, Хо̄нтаӈ ма, пиланув та̄н ты сака атыӈыт. Во̄рт ё̄мыгтым са̄всыр ӯйхул ва̄щиньтасӯв: са̄лыт, лэ̄ӈныт, ра̄щит, кощарыт, во̄нтырыт, анта̄трыт. Тот о̄лум во̄рув, витув сака нё̄тнэт, щёлыӈыт о̄лсыт. Хо̄талкве ёл-ӯнтнэ порат во̄р нас суртги, нас вольги. Тӯранув, я̄нув сака сыстамыт о̄лсыт. А̄тявн тот о̄луӈкве ос рӯпитаӈкве сака ёмас о̄лыс, тав ма̄-витэ э̄руптастэ. Пуссын ты рӯпата ва̄руӈкве тавēн омав нё̄тыс, тэ̄н акваг акваннё̄тхатым рӯпитасы̄г.
А̄тяв войнат пилта̄л хо̄нтламе ма̄гыс тамле по̄сытыл майвес:
– Орден Отечественной войны I степени;
– Медаль за отвагу;
– Медаль за оборону Ленинграда;
– Медаль за Победу над фашистской Германией.
Ма̄н акв ва̄с о̄лтыл хольт молях яныгмасӯв,
Ла̄кква ма̄н та тыламласӯв,
Колув ма̄нав ат ва̄щиньтым,
Савалапыг та хультыс.
Ам ла̄щлаквег колтем ляпан ё̄мантэ̄гум,
Ос ла̄щлаквег ла̄вēгум: «Паща, колтем!»
Самвитанум ёлаль та̄нти та овтэ̄гыт,
Тыт ам нэ̄мхотьютын воссыг ат уравем…
Яныг ялпыӈ хо̄талув – Победа хо̄талув ка̄сыӈ хо̄тпан тыныӈ! Ты ялпыӈ хо̄тал порат номтанув ёмасыт, матъёмас яныг ма̄хманув странав вуянтаӈкве ё̄раныл ёхтыс, ма̄н ань мирыӈ порат о̄лэ̄в ос ма̄нти Родинав э̄руптылӯв. Пуссын пуста̄гыл вос о̄лэ̄гыт, ветераныт э̄руптым ос янытлым вос о̄ньщавет. Со̄т ос щунь на̄нан посыӈ хо̄талт о̄луӈкве!
Л. ОБРОСОВА потре Г. КОНДИНАН ма̄ньщи ла̄тӈыл хасвес.
