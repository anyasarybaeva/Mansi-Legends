
Санкт-Петербург ӯст лӯпта э̄тпос 5–7 хо̄талытт «Лӯимā нэ̄т форумн» нэ̄ хо̄тпат акван-атхатыглāсыт. Ты яныг сапра̄ни Лӯима̄, Сибирь ос хо̄тал нэ̄глыӈ ēрт о̄лнэ сосса мирыт Ассоциацият рӯпитан хо̄тпат вāрсаныл, тāн 28 са̄всыр мāныл (субъектныл) о̄лэ̄гыт, пуӈк кӯщаиг Григорий Ледков тув пēриим о̄лы, ты хо̄тпа Россия сенаторыг рӯпиты.
Нэ̄квет мāгыс Россия Президент Владимир Путин тēтум лāтӈе вāӈын хо̄тпатэ̄н Магомедсалам Магомедовн ловиньта­вес: «Тыхо̄тал нэ̄ хо̄тпат пӯмыщ ос э̄рнэ вāрмалит вāрнэ̄ныл мāгыс сāвсыр лильпи рӯпатат о̄лэ̄гыт, хо̄т тāн мираныл ёмас о̄лнэ мā­гыс нё̄тмил вāруӈкве вēр­мēгыт. Я̄нас лāвēв, мāн э̄лаль ос ань вāрнэ̄в хольт регионытн нё̄тми­лыт вā­руӈкве патэ̄в, таӈхēв, миранув о̄лупсаныл ёмаснувег вос о̄лы, куль­тураныл э̄лаль вос то­тыяныл. Ты вāрмалит вāрнэ мāгыс э̄лы хо̄тал кастыл номсахтым аквъёт рӯпитаӈкве э̄ри».
Совет Федерация пуӈк­тотнэ кӯщай нэ̄ Валенти­на Матвиенко сапрāнит о̄с о̄лыс, тав лāвыс: «Ты нё̄тнэ яныг посыӈ Таврический колт мирытн нё̄тмил вāр­нэ хо̄тпат, ня̄врамыт ханищтан нэ̄т, лēккарыт, мāщтыр хо̄тпат, учёныит, кӯ­щаит пуссын акван-атхатасыт.
  
Нāн о̄лнэ мāнын, Лӯимā, Сибирь, хо̄тал нэ̄глын ēр – ты Россия мāгыс мāк ё̄р регионыт, тот нāйпос тэ̄нэ мāгыс ос промышленность мāгыс сāв тэ̄лат вāравет, тот щарщит хосыт яныг нāиӈхāпыт тэ̄лы-туве яласэ̄гыт, тот мā-вит ӯр­галан мāгыс са̄в ёмас рӯпата вāраве. Вāим, тыхо̄тал, хунь ищхӣпыӈ утыт квāлт­тапавēсыт, ань мāнь пāв­лытныл мāхум яныг ӯсытн вāнтлэ̄гыт, пēс йис мāхум о̄лупсал о̄луӈк­ве ань о̄лнэ хо̄тпатн тāр­витыӈыг акваг та ēмты. 
Ам номсытемт, туп Лӯи­мāт о̄лнэ нэ̄т пēс по­ра­ныл хультум о̄лупса, хунь мāхум во̄раяӈкве, хӯл алыщлаӈкве, сāлыт ян­малтаӈкве э̄рнэ щирыл хас­сыт, иӈ э̄лаль тотуӈкве вēрмияныл. 
Тыг ёхтум нэ̄квет ха­ланылт вāнэ ос вāруӈкве хаснэ вāрмалит урыл тыт потыртаӈкве патэ̄гыт, то̄нт мо̄т хо̄тпат тах тāра-паттэ̄гыт, хомус пēс йис о̄лупса ӯргалаӈкве, хомус щāняныл-āщаныл вāрум тэ̄лат э̄лаль тотуӈкве, хо­мус щāнь лāтыӈ ат ты­пылтаӈкве.
Лӯимāт о̄лнэ сосса ми­рыт о̄лупсаныл ёмаснувег патнэ мāгыс вāрнэ нё̄т­милыт, ханищтапыт, пус­малтахтын вāрмалит ёмасыг вāруӈкве э̄рēгыт, ты хосыт хо̄тпат пēс йис тāгыл вāрнэ рӯпатаныл, о̄лупсаныл, э̄рганыл-пот­раныл э̄лаль о̄лнэ нот о̄ньщуӈкве тах патэ̄гыт».
Валентина Матвиенко тит нэ̄г, Виктория Пенет ос Диана Киджи, урыл я̄нас лāтыӈ лāвыс. Виктория Пенет – чукча нэ̄, тав хӯм хо̄тпат ёт щāрщит во̄раи, рӯпататэ лāваве «промысловый морской охотник», нэ̄ «Анкальыт» морзверобой общинат пӯӈктотнэ кӯщаиг о̄лы. 

Диана Киджи – мāнь­лат āги, тавēн вāт нупыл нёлолов тāл, тав атомный ледоколт кӯщай вāӈын хо̄тпаг о̄лы. 
Санкт-Петербург ӯст хӯ­рум хо̄тал сыс сāв яныг кӯщаит мир ёт хо̄нт­ха­тыглāлсыт, мо̄т-мо̄т вāр­малит урыл потыртасыт, сāккон-нэ̄пакыт хӯлтсыт, тāн хосытаныл вāрмалит э̄рнэ щирыл вос минэ̄гыт. Хо̄тпат ёт хо̄нтхатасыт: Галина Карелова, Инна Святенко, Ольга Баталина, Татьяна Яковлева ос мо̄т хо̄тпат.
Югра мāныл ёхталам нэ̄т номтаныл ёмасыг о̄лсыт, тāн ётаныл Санкт-Петербургын округ кӯ­щай Наталья Комарова ялыс. Тав атхатам мирын пащалахтын лāтыӈ лāвыс, потыртас, хомус округувт сосса мāхум о̄лэ̄гыт, ма­ныр вāрēгыт, хомус мāщ­тырлэ̄гыт, манхурип нё̄т­милыл вāравет. 
Тав потре оигпам по­рат ищхӣпыӈ ут хосыт такви во̄р колэ̄тыл Сте­пан Кечимов мāхум ёт потрамас, сāлыӈ мā­хум урыл ос такви кол­тāглэ урыл акв-тит лā­тыӈ лāвыс, ня̄врамыт ань ты йист юн о̄лым, ищхӣпыӈ ут ё̄рыл ишколат ханищтахтуӈкве вēрмēгыт. Тамле вāрмаль сāв мāт иӈ ат вāраве, таи­мāгыс хо̄тпатн ты тэ̄ла тā­ра-паттуӈкве сака пӯмыщ о̄лыс.
Форум рӯпататэ хо̄­талъят юи-пāлт я̄нас кол­накытт минас. Мāн тамле потрыт хӯнтлаӈкве ялсӯв: «Роль женщин Севера в развитии креативных индустрий». 

Тот ма̄н мāвныл ялум нэ̄ Елена Федотова Касум пāвыл урыл потыртас, тав лāвыс: «Пāвлувт 1 со̄тыра атсаттем э̄лумхо̄лас о̄лы, ты сāраныт, хантыт, ё̄рныт, тāн халанылт сāвыӈпāлэ сāлы ӯрим о̄лэ̄гыт. 
Тит тāл минам порат 20 община акван-юрщхатым рӯпитаӈкве патсыт, хотьют маныр вāруӈкве хāсы, та вāрмаль э̄лаль тоты, ты хосыт рӯпатат ущ ёмасыг нāӈкуӈкве патсыт, то̄нт мирытн ущ э̄рмыгласыт».
Лидия Кручинина, итель­мен нэ̄, такви потре тох намаястэ – «Ам сāв вāрмалит вāруӈкве хāс­нэ нэ̄». Нэ̄ «Эльвель» нампа йӣкв­нэ ансамбль урыл потыртас, манрыг ты вāрмаль вāруӈкве номылматас, хомус йӣк­вуӈкве хāснэ хо̄тпат тиссанэ, акван-атсанэ, хо̄т ань йӣкваныл сус­сылтыяныл, хоталь ялан­тэ̄гыт ос хоты мирыт ёт хо̄нтхатыглэ̄гыт.

Мāньлат āги Хайвалам Вакувагир щāняге-āщаге кеты ос эвенки хо̄тпаг о̄лэ̄г. Хайвалам таквинāтэ блогерыг лāвитэ, тав вāрнэ рӯпататэ такви намēтыл намаястэ – XAIVALAM. 
Āги кеты ос эвенки мирыг о̄щнэ хорамыт маснутытн по̄слыянэ, тувыл ищхӣ­пыӈ ут хосыт суссылтыянэ, хотьютын тамле пормас э̄рмыглы, тавēныл ёвтэ̄гыт.
Иӈ акв нэ̄ потре пӯм­щалахтым хӯнтлыслӯв, тав наме Вероника Осипова. Нэ̄ уйльта мирныл о̄лы, ты мāхум Сахалинт о̄лэ̄­гыт, тāн туп 500 хо̄тпа сā­витаныл. Вероника хӯл совыт тармыл хурит по̄слы. Тав урēт ос хомус хӯл со̄в э̄рнэ щирыл щё̄питаӈкве э̄ри, мāн мо̄тыт газетат я̄нас потыр тах хансэ̄в. 

Ань ос ты сапрāни юи-о̄выл хо̄талэ урыл лāтыӈ лāвēв. Лӯпта э̄тпос 7 хо̄талт нэ̄т «Думский залат» акван-атхатасыт, кӯщаит лāтӈа­ныл хӯнтлысаныл. 
Анна Отке, Россия се­наторыг рӯпитан нэ̄, лā­выс: «Мāн форумув Рос­сия мāгыс тāрвитыӈ по­рат мины, ань мāн хум хо̄т­панув мāв вуянтым хо̄нтлэ̄гыт, тāн уранылт кāсыӈ нэ̄ такви потрēт лāвыс, тав сыме ты урыл āгмыӈ».
Тамле лāтӈыт Нина Вейсалова, Светлана Санги, Людмила Алферова, Зоя Максунова ос Любовь Христофорова о̄с лāвсыт. Ты хо̄нтлын вāр­маль моляхнув ёл вос по̄илттаве, савалан мāхум о̄лупсаныл о̄лнэ темыг вос паты. 
Ты хо̄тпат сāв ёмас лāтыӈ мирн лāвсыт. Тāн лāвнэ̄ныл щирыл: «Лӯи­мāт о̄лнэ нэ̄т – ты кāркам, тāксар, сэ̄ръёр, номтыӈ ос мӯтраӈ хо̄тпат. Та̄н хосытаныл колтāгланыл со̄тыӈыщ-щуниӈыщ о̄лы, ня̄враманыл щāгтым-мовиньтым хāйтыгтэ̄гыт, та̄н хосытаныл пēс йис мо̄йтыт-потрыт, э̄ргыт-йӣквыт ат ёрувлавēсыт, та̄н хосытаныл колыӈ мāхманыл рēгыӈ ос хо­рамыӈ маснут о̄ньщēгыт, тэ̄пыӈ пасан вāрēгыт, э̄лаль о̄лнэ ёмас номтыл о̄лэ̄гыт».
Ма̄н ос та урыл лāвēв, лӯп­та э̄тпос 5–7 хо̄талытт нэ̄квет мāгыс сāв­сыр лēк­карыт рӯпитасыт. То̄ва нэ̄квет луваныл-нё̄в­ля­ныл, сыманыл-мāй­таныл сусвēсыт, āгм те хо̄нтвес, тэ̄рпил хасвēсыт. 
Тыи сака ёмас вāр­малиг о̄лыс, то̄ват лāв­сыт, о̄лнэ пāвланылт нэ̄­матыр лēккар кол āтим, пӯльницат мус 500 вē­рыстатем минуӈкве э̄ри. Тамле потрыт нэ̄пакн ёл-хасвēсыт, тāн ётаныл министрат рӯпитаӈкве патэ̄гыт.
Ань ты я̄тил нэ̄квет пӯ­мащипа лāтыӈ ищхӣпыӈ ут хосыт хансэ̄гыт, по̄с­лым хурит тув вāрēгыт, та хо̄тпатн, хотьютыт ты яныг вāр­маль лӯима̄ ми­рыт мāгыс вāруӈкве вуй­хатасыт ос вāрсыт, тāна­ныл яныт­лыяныл. 

Светлана Садомина 
