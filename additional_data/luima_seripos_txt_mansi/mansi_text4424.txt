
Ха̄льӯс район Сӯкыръя па̄вылт яныгпо̄ль э̄тпос 7 хо̄талэ̄т са̄в хо̄тпа «Ӯринэ̄ква хо̄тал» янытлаӈкв акван-атхатыгласыт. Та ялпыӈ хо̄талт мӯйлуӈкве акваг са̄в мир тув ёхталы.
О̄влэ̄т «Са̄лыкве» нампа ня̄врамыӈ садик-колн, искусство школан ялантан ня̄врамаквет ос «Поиск» нампа колт рӯпитан ма̄хум концерт суссылтасыт, та̄н мир э̄лы-па̄лт э̄ргысыт ос йӣквсыт. Тувыл Саранпа̄выл миркол кӯщай Павел Владимирович Артеев ма̄хум янытласанэ, ка̄ркам хо̄тпат ос ты ялпыӈ хо̄тал щё̄питам ма̄хум пуссын янытлан нэ̄пакыл мисанэ.
О̄выл классытт ханищтахтын ня̄врамыт ма̄гыс ос тамле касыл ва̄рыглавес, хотьютаныл щар пӯмщиг ӯринэ̄ква хурииг масхаты. Тот Яна Ларионова но̄х-патыс, тувыл Юля Терехина ос Ксюша Ларионова. Ка̄сыӈ ня̄врам мӯйлупсал майвес.
Йӣквнэ-э̄ргын юи-па̄лт ма̄хум каснэ ма̄н во̄ввēсыт. Атпанкем а̄гирищит-пыгрищит товтыл ха̄йтсыт. Та̄н юи-па̄ланылт хум хо̄тпат ос нэ̄квет кассыт. Та̄н та̄ланыл щирыл ла̄кква-уртвēсыт. Ань ты хо̄тпат но̄х ты патсыт: ма̄ньлат ма̄хум халт — Егор Бабиков, Андрей Громов ос Юрий Канев; хум хо̄тпат халт — Вадим Чекмазов, Иван Филиппов ос Андрей Кустышев.
45 та̄ланыл то̄влум хо̄тпат халт ка̄сыӈ та̄л Эдуард Лещук о̄выл места тав выг. Яныгпа̄ла хум хо̄тпа Василий Васильевич Канев товтыл о̄с касыс, тав 86 та̄лэ то̄влыс. Ты о̄йка я̄нас янытлавес.
Нэ̄квет о̄с кассыт. Тов-тыл ха̄йтманыл порат щар молях Таисия Лелятова ювле ёхтыгпас, тав юи-па̄лэ̄т Марина Керцер ос Надежда Кордонова. Тувыл ос хӯрыг тӣвырн лю̄лим нэ̄квет поргысыт.
Мӯйлын мир ма̄гыс клуб-колт пасан щё̄питым о̄лыс, та̄н тот исум ща̄ил айтвēсыт. «Ӯринэ̄ква хо̄тал» яныг ялпыӈ хо̄талыг Сӯкыръя па̄вылт 2003 та̄лныл янытлаве. Та па̄сныл ань тыг мус по̄слым хурит пуссын акван-атвēсыт ос мирн тот суссылтавēсыт.
Саранпа̄выл мирколт рӯпитан хо̄тпатн ос Н.Г. Полуяновн яныг пӯмащипа ла̄тыӈ ла̄вēв, та̄н ты ялпыӈ хо̄тал ва̄рнэ ма̄гыс сака нё̄тсыт.
Галина Ларионова хансум потре 
ма̄ньщи ла̄тӈыл Валентина ВАСИЛЬЕВА хансыстэ.
