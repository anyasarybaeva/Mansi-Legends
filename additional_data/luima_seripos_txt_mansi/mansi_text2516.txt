

	Ха̄льӯс район Восыӈтӯр па̄выл школат Ольга Кузьминична Пажгина рӯпиты, тав о̄выл классытт ня̄врамыт ханищты. Рӯпататэ ос о̄лупсатэ урыл мощ потрамас, на̄н ань э̄лаль тав потре ловиньтэлы̄н.

	–Ам 1960 та̄лт самын патсум, ханты нэ̄, а̄ги о̄парищ намум Молданова. Ща̄нягум-а̄щагум соссаӈ хо̄тпаг, Ванзеват па̄вылт о̄лсыг. Омам Акулина Александровна, 1926 та̄лт самын 

	патыс. А̄тям Кузьма 

	Илларионович Молданов, 1925 та̄лт самын патыс. Тав яныг хо̄нтын ялыс, хо̄нтлыс. Юв ёхталас, Ветеран 

	ВОв нам о̄ньщис, 1987 та̄лт а̄тимыг ēмтыс.

	1976 та̄лт Ванзеват па̄выл школа а̄стламум юи-па̄лт Ханты-Мансийск ӯс педучилищан ханищтахтуӈкве минасум. Хунь училищам а̄стласлум, ты па̄вылн кēтвēсум. Ань ты 

	хотал мус тыт та 

	о̄лэ̄гум, рӯпитэ̄гум. Хум ва̄рсум, ня̄враманмēн тыт самын патсыт. 

	Акв пыг, кит а̄ги о̄ньщимēн. Та̄н ань пуссын яныгмасыт, щēмьяӈыг ēмтсыт, 

	образование о̄ньщēгыт, рӯпитэ̄гыт.

	Кит яга̄ги, акв каӈк о̄ньщēгум. Каӈкум 

	ос ма̄нь яга̄гим 

	Белоярский ӯст о̄лэ̄г. Яныг увщим Ванзеват па̄вылт о̄лы. Ма̄н 

	омав колта̄гылт тактēт о̄лыс, а̄тяв о̄с тактерище яныгмас. Ам хунь янгыгнувēг ēмтсум, китыглахтэ̄гум, ос 

	манрыг ам а̄кв, ный, 

	сасыг ос аки ат о̄ньщēгум, а̄ӈква̄ги ос а̄ӈквпыг ат о̄ньщēгум. Ам юрта̄гиянум пуссын са̄в рӯт о̄щсыт. Та 

	порат улпыл ка̄сыӈ колта̄гыл са̄в ня̄вра-мыӈыг о̄лыс. Омам 

	то̄нт ла̄выс, та̄н колта̄гланылт тав

	тактēт самын патыс, а̄тяв о̄с аквтох, таима̄-гыс ляпа рӯт ат о̄ньщēв. 

	Анēквам, ащо̄йкам ос о̄пам ам ат номиянум. Щащēквам Дарья Леонтьевна 76 та̄л 

	мус о̄лыс. Ханты 

	ла̄тӈыл пēс йис 

	мо̄йтыт акваг мо̄йтыглас. Ам ань то̄ванакт хотты ханты мо̄йт ловиньтэ̄гум, амтирот номсэ̄гум, ты 

	мо̄йт щащēквав мо̄йтыглас. Тав о̄лтēт сака нё̄тнэ̄г ю̄нтыс, ма̄щтырлас. Белоярский ӯст о̄лнэ яга̄гим Ирина Кузьминична Фирсова «Народный мастер» намыл маим о̄лы. 

	Тав нё̄тнэ маснутыт ю̄нты. Э̄щтем улпыл щащēквав хольт ань та щаквщи, хораманэ, па̄квпаланэ татем ма̄щтырыт, нё̄тнэт. 

	–Ольга Кузьминична, па̄выл ня̄вра
	мыт ща̄нь ла̄тӈыл потыртэ̄гыт?

	– А̄ти, ат потыртэ̄гыт. Ма̄н школавт ханты ла̄тыӈ нэ̄мхуньт ат ханищтавес. Ма̄ньщи ла̄тыӈ тай мощ ханищтэ̄гыт. Ванзеват ос Тэ̄к па̄выл ня̄врамыт ща̄нь латӈыл потыртаӈкве татем ха̄сэ̄гыт. Тот а̄гирищит-пыгрищит школан то̄ванакт ханты супыл ёхталэ̄гыт, ла̄тыӈ ханищтэ̄гыт. Тыт, Восыӈтӯрт, са̄всыр мир о̄лы, ма̄н, соссаӈ хо̄тпат, та̄н халанылн тэ̄лыгласув, туп 

	рущ ла̄тӈыл потыртэ̄в. Ня̄врамыт ща̄нь 

	ла̄тыӈ аты хӯлыглэ̄гыт, хумус таве ва̄ӈкве 

	патыяныл, рущ 

	ла̄тӈыл потыртым та яныгмēгыт.  

	Ам 1991 та̄л мус 

	интернатт воспитателиг рӯпитасум. Та 

	порат па̄влувт интернат о̄лыс. Тувыл 

	о̄выл классытт ня̄вра-мыт ханищтаӈкве паттувēсум. Школат рӯпитанэм ва̄т нупыл атыт та̄лыг ты 

	ēмты. Ты та̄л ам лов ня̄врам ханищтэ̄гум. Рӯпатам э̄руптылум, ка̄сыӈ ня̄врам янытлылум.

	Ольга Кузьминична хо̄тпа нупыл сымыӈ нэ̄. Тавēн ам са̄в 

	ёмас ла̄тыӈ ла̄вēгум! Пуста̄гыл вос о̄лы, 

	То̄рум ёт, О̄тыр ёт вос о̄лы!

	 

	Светлана 

	Ромбандеева
