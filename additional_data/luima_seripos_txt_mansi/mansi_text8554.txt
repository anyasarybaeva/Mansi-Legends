
Ты та̄л «Ханищтан хо̄тпат ос матыр-а̄ти хӯлтыглан ва̄рмаль суссылтан ма̄хум» рущ ла̄внэ щирыл «Год педагога и наставника» та̄лыг намаим о̄лы.
Ты йист ул кос маныр э̄ри, пуссын интернет та̄ра хо̄нтуӈкв ро̄ви. Хумыс ма̄н па̄влыӈ ня̄враманув ханищтавет, ам номсэ̄гум, нэ̄мхотты школат тамле ханищтап а̄тим. Таима̄гыс ам Хулюмсӯнт па̄вылт о̄лнэ ня̄врамыт ханищтан нэ̄ урыл хансуӈкв таӈ­хēгум. Тав наме Татьяна Андреевна Головина, ань мēн потрумēн ловинь­тэлы̄н:
– Татьяна Андреевна, наӈки урынтыл мощ потыртэ̄н, хо̄т самын патсын, яныгмасын?
– Ам Ха̄льӯст самын патсум ос яныгмасум. Āщум Андрей Алексее­вич Головин лēккарыг рӯ­пи­тас, тав Саранпа̄выл ēр­ныл о̄лыс. Ма̄нь порат ам акваг по̄льница кол по̄хыт ёнгим ха̄йтыг­тасум, тот рӯпитам ма̄хум пуссын ва̄санум. Таима̄гыс ам о̄с лēккарыг ханищ­тахтуӈкв тахсум.
Анēквам ханты нэ̄ о̄лыс, тав наме Марфа Семеновна Ользина, тав а̄нум во̄рт ва̄нтата̄ластэ, ма̄-вит урыл, ӯйхулыт урыл са̄всыр мо̄йтыт потырта̄лас.
1980 та̄лт округ па̄лыл Хабаровский государ­ственный педаго­гичес­кий институтн химия ос биология ханищтан хо̄т­паг ханищтахтуӈкв кēт­вēсум. Тот ханищтахта­мум сыс акваг матыр-а̄ти хас­сум, са̄всыр конферен­ция­тын ялантасум, Примор­ский крайн экспе­дици­ян ялсум, тот яныг­ман лӯп­тат ханищтасанум.
Институт а̄стламум юи-па̄лт Ягрим па̄вылт кит та̄л вечерний школат рӯ­пи­тасум, тувыл тыг Хулюм­сӯнт па̄вылн ва̄нт­ласум, ос ань ты хо̄тал мус тыт ты рӯпитэ̄гум, тыт о̄лнэм налыман нупыл са̄т та̄лыг ēмтыс. Школат рӯпитэ̄гум, химия ос биология урокыт ханищтэ̄гум. Та коны-пал ма̄н ня̄врамыт ёт са̄всыр кисхатнэ рӯпата ва̄рēв, тыт о̄лнэ ма̄, вит, во̄р, ма̄­хум урыл са̄всыр рӯпата хансэ̄в. Āнумн ты рӯпата сака мӯсты. 
Хунь ам о̄выл щёс тыг ёхтысум, 4 классыт ха­нищ­тахтын ня̄врамыт а̄нумн майвēсыт, классный руко­водителиг та̄н палтаныл тӯщтувēсум. О̄выл классыт ханищтам нэ̄ныл Альбина Ксенофонтовна Таратова о̄лыс, тав та̄наныл во̄р нупыл сунсуӈкв ос та̄нки о̄лнэ ма̄ныл ӯргалым о̄ньщуӈкв ханищтасанэ. 
Ӯщлахтын хо̄талытт а̄лпыл ня̄врамыт ам палтум та ёх­тыгпēгыт, а̄нум но̄х-ква̄лтапияныл: «Татьяна Андреевна, ӯй­рищит ма̄гыс тэ̄нут щё̄­питаӈкв э̄ри». Хо̄т маныр атуӈкв, щё̄питаӈкв – ам ат ва̄глум! Та̄н ла̄вēгыт: «Ялэ̄в, ма̄н ва̄глув, хо̄т маныр о̄лы, ма̄н суссыл­ты­лӯв!» Та минэ̄в ӯйрищит тэ̄ну­тыл паргалтаӈкв. 
Тӯяг ēмтыс - о̄с ня̄вра­мыт ёхтыгпасыт: «Тать­яна Андреевна, йӣв ӯнттуӈкв э̄ри». Хо̄т маныр йӣв хо̄нтуӈкв: пащарйив ман ля̄мйив? Та̄н ла̄вēгыт: «Ма̄н ва̄глув», - о̄с та ва̄нт­тавем, хо̄т маныр о̄лы, яныгми – суссылтавем. 
Пащарйӣв ман ха̄ль­пыгрищ я̄ нупыл о̄лнэ сып ва̄тат хилэ̄в, тувыл школа по̄хын ӯнттыянӯв. Ань ос хумыс та о̄выл ха­нищтам ня̄враманумн ха­нищтавēсум, ань ха­нищтахтын ня̄врамыт ёт аквтох ӯйрищит тыттуӈкв ялантэ̄в, йӣв ӯнттэ̄в, са̄в­сыр экскурсия ва̄рēв.
О̄выл научный проек­тыт ам Света Москвина, Света Куприянова, Антон Хидиров ёт ва̄рыгласум. Света Москвина лēккарыг ханищтахтуӈкв минуӈкв таӈхыс, таима̄гыс мēн тав ё̄тэ манхурип пум, лӯпта, нир, во̄р ма̄н па̄влувт яныгми - ханищтасмēн. Хоты пум, нир манарыг хо̄йхаты, манарыл пусум­лахтуӈкв ро̄ви. Антон ёт тыт о̄лнэ тэ̄лы ӯйрищит ханищтасмēн, ты урыл хансум потрумēн научный конференциян кēтыг­лас­лумēн. 
Ань ты та̄л ам внеуроч­ный ханищтапыл майвē­сум, «Культурное насле­дие народов Югры» рущ щи­рыл ла̄ваве. Тыт ма̄н па̄в­лув урыл ос соссаӈ ма̄хум о̄лнэ ва̄рмаль урыл по­тыртэ̄в. Хумыс са̄пта сагаве, хумыс хӯл сыс­лувыт сакква̄лгыг ква̄­ректаӈкв рōвēгыт - сус­сыл­тэ̄гум. Йис потрыт, мо̄йтыт о̄с тыт ханищтэ̄в. Ань йис ня̄врамыт пēс о̄лум ва̄рмалит ат ва̄гыт, ты хосытыл мощ сакати матыр ва̄ӈкв патэ̄гыт. 
– Ам ва̄глум, наӈ матыр ханищтахтын экспеди­ция ва̄рыглэ̄гын? Ты урыл мощ потыртэ̄н.
– Ты экспедиция ам ма̄к э̄рнэ ва̄рмалюм, ты ма̄гыс ам номтум сака ёрыӈыщ о̄лы. Ня̄врамыт о̄с сака ка̄сащēгыт тамле ханищтапыӈ экспеди­циян ялантаӈкв. Тыт ня̄в­рамыт матыр ка̄тыл ва̄­руӈкв ханищтахтэ̄гыт. Ма̄н по̄хувт маныр о̄лы, та̄н пуссын ва̄гыт. 
Тамле ханищтап ва̄р­маль ва̄рыгла̄лнэ̄в онто­лов та̄лыг ēмтыс. Щар о̄выл щёс тамле экспеди­ция «Ам о̄лнэ ма̄м» 2015 та̄л порат 6 классыт ха­нищ­тахтын ня̄врамыт ёт ва̄ры­гласлӯв: а̄гит-пыгыт пуссын акван-атсанӯв, ма̄ньщи па̄вылн тотсанӯв, Адиныт дача колн акв э̄тн хӯлуӈкв во̄вхатсӯв ос кит хо̄тал тот ня̄врамыт ёт рӯпитасӯв. 
Та порат нилахуйпулув ня̄врам ёт китхуйпулув ханищтан хо̄тпа, акв сту­дент, акв школа-искусств рӯпитан хо̄тпа ос яныгпа̄­лаг патум хӯрум па̄влыӈ хо̄тпа рӯпитасыт.
Ос акв экспедиция «Югра древняя, много­вековая» о̄выл щёс 10 классыт ханищтахтын ня̄врамыт ёт 2017 та̄л порат ва̄рыгласӯв. Тыт ма̄н йис о̄лупса ос пēс о̄лум ва̄рмалит ханищтэ̄в.  Тувыл па̄влыӈ музей ма̄­гыс атыглым пормасыт но̄х-вуйлыянӯв, ня̄вра­мытн суссылтыянӯв.
Хумыс хӯлп сагаве, хумыс ра̄кт а̄хвтас ва̄раве, хумыс йӣв ня̄лы ва̄раве, манхурип тэ̄нут соссаӈ ма̄хум тэ̄сыт, манарыл ёнгысыт, хумыс о̄лсыт, маныр ва̄сыт, манхурип мо̄йт мо̄йтсыт – пуссын ты урыл тыт суссылтавет, потыртавет, ханищтавет. 
Мо̄лты ханищтах­тын та̄л сыс 14 са̄всыр ханищ­тап ва̄рмаль ма̄н школавт ва̄рыгласӯв. 
Потрум оигпан ма̄гыс ам таӈхēгум ла̄вуӈкв – ня̄врамыт ханищтан хо̄т­паг рӯпитаӈкв та̄рвитаӈ кос ос пӯмащ.
Татьяна Андреевнан потре ма̄гыс, ня̄врамыт ханищтанэ̄тэ ма̄гыс пӯ­мащипа ла̄тыӈ ла̄вēгум. Ка̄сыӈ ханищтан уроке ня̄врамыт ма̄гыс ос так­винатэ̄н о̄с пӯмащиг вос о̄лы!
Анна АЛГАДЬЕВА
