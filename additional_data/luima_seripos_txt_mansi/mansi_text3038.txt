

	Сургут ӯст са̄в та̄л «Югра лылыēп» общественный организация отделениятэ рӯпиты. Тот Валентина Шадрина кӯщаиг о̄лы. Ма̄ньщи нэ̄ ла̄выс, та̄н соссаӈ ма̄хумн нё̄тэ̄гыт ос са̄всыр ялпыӈ хо̄талыт о̄лыглан порат э̄ргēгыт, йӣквēгыт ос культурав урыл потыртэ̄гыт.  


		Валентина Шадрина Сургутский районный методический цент-рыт рӯпиты. Та отделеният та̄н хӯрум хо̄тпа ханты ма̄хум пēс йис ва̄рмаляныл но̄х-во̄рмалтэ̄гыт.

		Ма̄ньщи нэ̄ ёт ам Сургут ӯст ялпыӈ хо̄тал о̄лум порат ва̄й-хатасум. То̄нт та  ӯст «Соцветие» фестиваль о̄лыс. «Югра лылыēп» организация ос «Старый Сургут» нампа центрыт рӯпитан хо̄тпат ты ялпыӈ хо̄тал о̄лум порат ма̄ньщи ос ханты мирыт урыл потыртасыт. Ты ва̄рмаль урыл нэ̄ ла̄выс: «Тамле ялпыӈ хо̄талт ӯскант са̄всыр мирыт та̄нки культураныл сус-сылтэ̄гыт ос потыртэ̄гыт. Ма̄н ка̄сыӈ та̄л тамле фестивалин мӯйлуӈкве во̄виньта̄лавēв. Ма̄щтыр ма̄хманув тув ёхталан мир а̄кань ю̄нтуӈкве ос са̄сныл ня̄лы ва̄руӈкве ханищтасаныл. Хумус са̄сныл молях ня̄лы ва̄руӈкве ро̄ви, ма̄хум сака пӯмщалахтасыт. Во̄рт о̄лнэ соссаӈ ма̄хум ёмащакв ва̄гыт, хумус ты ня̄лы ва̄руӈкве э̄ри. Ӯст о̄лнэ хо̄тпа тамле ва̄рмаль урыл ат ва̄г, тыи ма̄гсыл акваг са̄в мир ма̄н палтув ёхталасыт ос ханищтахтасыт. 

		Концертын «Вэнт нэ», «Пимочка» нампа ансамблиг Русскинской па̄вылныл ос Лянтор ӯсныл ёхталасы̄г. Ту-выл «Лӯима̄ ханса» коллектив тот э̄ргыс ос йӣквыс. Ты коллективыт о̄лнэ хо̄тпат пуссын «Старый Сургут» нампа центрыт рӯпитэ̄гыт. Ялпыӈ хо̄тал кастыл са̄всыр тэ̄нут па̄йтсӯв, ма̄хум хӯлыӈ ня̄нил, ва̄с исмитыл тыттысанӯв, ос ма̄ньщи ща̄ил, пилыӈ витыл айтсанӯв. Ка̄сыӈ мир та̄нки тэ̄нутаныл тув тотыгласаныл. 2016 та̄л – ня̄врамыт янытлан та̄лыг намаявес, та ялпыӈ хо̄талт а̄гирищит-пыгрищит са̄всыр пӯмащ тэ̄лал суссылтавēсыт. Ты та̄л фестивалин ма̄н ма̄ньщи ос ханты ня̄врамыт э̄ргуӈкве ос йӣквуӈкве во̄виньта̄лсанӯв. Ма̄н палтув азербайджанцыт ёхталасыт, ма̄ньщи ос ханты ёнгытыл ёнгуӈкве ханищтахтасыт. Ма̄н ня̄враманув ос хатань ма̄хум палт мӯйлысыт, тот та̄н тыттувēсыт ос са̄всыр щирыл ёнгалтавēсыт. Тамле яныг фестиваль ӯст ка̄сыӈ та̄л таима̄гсыл ва̄рыглаве, тыт о̄лнэ са̄всыр мирыт халанылт юртыӈыщ вос о̄лсыт, мо̄т ма̄хум культура-ныл  вос янытласыт ос ня̄враманыл ма̄нь та̄гыл вос ханищтасаныл». 

		Сургут ӯст «Югра лылыēп» отделеният  рӯпитан хо̄тпат са̄в мо̄т э̄рнэ рӯпата о̄с ва̄рēгыт. Соссаӈ ма̄хум пēс йис ва̄рмаляныл э̄лаль тотнэ ма̄гсыл са̄в ё̄р пинэ̄гыт. Ты тэ̄ла урыл ма̄ньщи нэ̄ Валентина Шадрина тох потыртас: «Ты та̄л ма̄н хӯрум яныг проект хосыт рӯпитасӯв. Акв проект «Встреча родов сургутских ханты» намаим о̄лыс. Сургут ӯст,  Сургутский районт ос Пим, Аган, Тромаган, Юган я̄ ва̄тат о̄лнэ ханты ма̄хум акван-атыгласанӯв. Тамле хо̄нтхатыглап ма̄н таима̄гсыл щё̄пита̄лсӯв, акв ляпат о̄лнэ ма̄хманув та̄нки халанылт вос ва̄йхатасыт. Ты юи-па̄лт ос «Этноэкспедиция» нампа ханищтап ма̄нь-лат хо̄тпат ма̄гсыл ва̄рыгласӯв. Сургутский районт ань са̄в ханты щēмьят са̄лыяныл ёт пēс йис ма̄нылт о̄лэ̄гыт. Та̄н пуссын ща̄нь ла̄тӈыл потыртэ̄гыт, то̄ват рущ ла̄тыӈ щар ат торгамтэ̄гыт. Ты щēмьят та̄нки То̄руманылн по̄йкщēгыт. Тув ма̄н пӯрлахтуӈкве ялсӯв. Ӯст ос яныг па̄влыт о̄лнэ ма̄ньлат а̄гит-пыгыт тув тотыгласанӯв,   пēс йис ва̄рмаляныл урыл са̄внув вос ва̄гыт. ««Хо̄тал» нампа школа-мастерская» ханищтап ва̄рыгласӯв. Тот ма̄щтыр ма̄хум акван-атыгласанӯв. Школан ёхталам хо̄тпат та̄нки халанылт ма̄щтырлаӈкве ха-нищтахтасыт. Ма̄хум совья ва̄й ю̄нтнэ сов щё̄питасыт ос ка̄сыӈ ма̄щтыр хо̄тпа такви щирыл ва̄рыс. Ханищтапын са̄в мир ёхталас, мо̄т щёс тамле ва̄рмаль  о̄с тах ва̄рыглэ̄в. Ты та̄л ма̄н «То̄рум Маа» нампа музей ёт Ӯй йӣквнэ ва̄рмаль щё̄пита̄лсӯв. Ань «Этноакадемия»  ханищтап ня̄врамыт ма̄гсыл ва̄руӈкве патэ̄в. Сургутский районт Сергей Васильевич Кечимов пыгыт ялпыӈ э̄ргыт э̄ргуӈкве ос йӣквуӈкве ханищтаӈкве патыянэ. Тамле ханищтап ма̄н «Орт Ики» нампа ня̄врамыт ӯщлахтын ма̄т о̄йттур э̄тпост ва̄руӈкве тахсӯв. Ань ня̄врамыт во̄ртур э̄тпос оигпан ляпат ханищтаӈкве патавет. Касум па̄вылт о̄лнэ ма̄хум тамле тэ̄ла о̄с ва̄рыгласыт. Ты ма̄т о̄лнэ хантыт мо̄т щирыл потыртэ̄гыт, мо̄т щирыл пӯрлахтэ̄гыт ос мо̄т ялпыӈ э̄ргыт о̄ньщēгыт, та̄н пēс йис ва̄рмаляныл э̄лаль тотуӈкве о̄с э̄ри».

		Ты рӯпата ва̄рнэ ма̄гсыл Сургут ӯст рӯпитан «Югра лылыēп» отделениятэ грант-олныл майвес. Валентина Шадрина ла̄выс, та̄н нэ̄паканыл Сургутский район мирколн, культура департаментын акваг кēтыглыяныл ос касыл щирыл олныл та̄ставет. Та̄н ань Россия Президентын та̄нки нэ̄паканыл о̄с кēтсаныл. Та̄н «Встреча родов восточных ханты» нампа акв яныг тэ̄ла щё̄питаӈкве таӈхēгыт. Сургутский, Нижневартовский ос Нефтеюганский районытт о̄лнэ ханты ма̄хум акван-атыглыя-ныл, та ма̄т о̄лнэ соссаӈ ма̄хум халанылт пус-сын вос ва̄йхатэ̄гыт. 

		Валентина Терентьев-на ла̄выс, та̄нанылн ма̄-во̄й но̄х-винэ ком-паният нё̄тэ̄гыт. Мо̄лты та̄л «Сургутнефтегаз» 15 ханты ня̄врам ӯщлахтын ма̄гсыл олн та̄стыглас. Ты та̄л ос «Лукойл – Западная Сибирь» олн мис ос 15 ня̄врам ӯщлахтуӈкве ялсыт. Ма̄ньщи нэ̄ ты урыл таи ла̄выс: «Ма̄-во̄й но̄х-винэ компаният ёт ма̄н акван-по-тыртахтым рӯпитэ̄в. Ты коныпал Сургут ӯст о̄лнэ миркол ёт рӯпитэ̄в. Ты э̄лы-па̄лт мирколт  соссаӈ  ма̄хум ёт рӯпитан хо̄тпа о̄лыс, тав палтэ ма̄хманув ёхталасыт. Ань тамле хо̄тпа тот воссыг ат рӯпиты. Ма̄хманув ат ва̄гыт, хоты ма̄ныл нё̄тмил во̄вуӈкве. Ам ӯс мирколн пищма хансыгласум, соссаӈ ма̄хум ёт рӯпитан хо̄тпа вос пирмайтэ̄гыт. Ювле хасвēсум, Сургут ӯст мощща ма̄ньщи ос ханты о̄лэ̄гыт, тыима̄гсыл та̄н ётаныл рӯпитан хо̄тпа виӈкве ат вēрмēгыт. Ань та̄н пуссын та̄нки ва̄рмаляныл ёт ма̄н палтув ёхталэ̄гыт. Акв порат тэ̄нки ма̄тэ̄нт о̄лнэ э̄кваг-о̄йкаг ёхталасы̄г, тэ̄н пенсия-олн винэ ма̄гсыл нэ̄пакыт атуӈкве ат вēрмысы̄г. Пенсионный фондын ялсы̄г, тувыл рущ ла̄тӈыл лю̄льсаӈ потыртэ̄г, тот рӯпитан хо̄тпатын ат торгамтавесы̄г, мощ лю̄ляхо̄лсы̄г, сысы та минасы̄г. Тэ̄натэ̄н ма̄н нэ̄пакыт акван-атуӈкве нё̄тсӯв, ань сасы пенсия-олн выгы̄г.  Ма̄н Сургут ӯст о̄лнэ отделенияг ловиньтахтэ̄в ос ма̄н палтув районт о̄лнэ щēмьят ва̄тихал ёхталэ̄гыт, та̄наныл пуссын нё̄тыянӯв. Районт о̄лнэ са̄в щē-мьят ма̄-во̄й но̄х-винэ компаният ёт сог-лашение-нэ̄пак щирыл рӯпитэ̄гыт. То̄ват ты нэ̄пакт хасхатуӈкве ат ка̄сащēгыт ос ты компаният ёт вори-тотэ̄гыт. Халанылт потыртахтуӈкве ма̄н о̄с нё̄тыянӯв. Ань Сергей Васильевич Кечимов «Сургутнефтегаз» ма̄т рӯпитан ма̄хум ёт сутытахты. Ты ханты о̄йка ма̄н о̄с ань нё̄тылӯв. 

		Ӯст о̄лнэ соссаӈ ма̄хум о̄с та̄рвитыӈ ва̄рмалит о̄ньщēгыт. То̄ват рӯпата хо̄нтуӈкве ат вēрмēгыт. 2015 та̄лт 15 э̄лумхо̄лас рӯпатал хо̄нтсанӯв. Ты та̄л хӯрум хо̄тпа рӯпитаӈкве патсыт. Ханищтахтуӈкве а̄стлан ма̄ньлат ма̄хум о̄с нё̄тыянув, ты та̄л кит ма̄ньлат пыгыг рӯпатаӈыг ēмтсы̄г». 

		Валентина Шадрина  Сургуст ӯст о̄лнэ отделеният са̄в та̄л кӯщаиг о̄лы. Ӯст о̄лнэ соссаӈ ма̄хумн тав ёмащакв ва̄ве. Ань ты ӯст о̄лнэ организациян яныгса̄т арыгкем э̄лумхо̄лас хасхатым о̄лэ̄гыт. Та̄н тавēн нё̄тэ̄гыт, тыи ма̄гсыл ма̄ньщи нэ̄ та̄нанылн пӯмащипа ла̄тыӈ ла̄ви. 

		 

		Людмила Теткина

		хансыс ос хури ва̄рыс

 
