
Ва̄т са̄грапнал э̄тпос онтолов хо̄талэ̄т Ханты-Мансийск ӯст «Тōрум Маа» музейт тамле сус­сылтап ōлыс, рущ щирыл тох намаявес – «Наслед­ники культуры предков. Сайнакова Наталья Юрье­вна». Ты проект «История семьи в истории страны. След прожи­той жизни» музей кāсыӈ тāл вāрыглы. 
Та хōталт мāхманув Наталья Юрьевна Сай­накова ёт хōнт­хатыгла­сыт. Тав сāв тāл ня̄в­рамыт хорамыӈ мас­нут ю̄нтуӈкве ос са­гуӈ­кве ха­нищты, сакныл хорамыт хартуӈкве ос мōт сāвсыр вāрмалитн ханищтыянэ. Тав кит яныг āс мāхум щēмьягт Пух­ленкиныт ос Каскиныт яныгмас.
Наталья Сайнакова колтāглэ урыл потыртас: 
– Суссылтапт ам омам ōнь­щум са̄в пēс порма­сыт ōлэ̄гыт, тав ōпарищ наме Пух­ленкина. Ам ащōй­кам наме Илья Петро­вич Пухленкин, тав Ханты-Мансийск ӯст ōлыс, Сибир­ский ӯсхулыт. 
Хунь ащōйкам йильпи колн ōлуӈкве минас, сāв пор­масыт пēс колт хульт­сыт, ам та̄наныл хот-атсанум ос рӯпитан мāн ма̄шинал тотыгласанум, хот-щё̄питасанум, ӯрга­лым ōньщиянум, тыи­мāгыс маснутыт йильпи хольт сусхатэ̄гыт. Омам, Сайнакова Любовь Ильинична, сака мащты­рыг ю̄нтыс. Анēквам, Зинаида Даниловна Пухлен­кина суп ю̄нтыс ос колканын нортнэ тō­рыт сагыс, ащ­ōйкам сака мāщтыр ōлыс. Тыт сус­сыл­тапт тав вāрум кит прялкаге кāсалаӈкве рōви.
Наталья Юрьевна оматэ колтāгланыл ян­гыг ōлыс, щар яныг ащ­ōйкатэ Пух­лен­кин Матвей Егорович, тав аквписыг вōраяс ос хӯл алыщлас. Тав номтыӈ ōлыс, хансуӈ­кве ос ло­виньтаӈкве ёмщаквег хāсыс. Матвей Егорович Сургут­ский районт Сытомин­ский мирколт кӯ­щаиг ōлыс, тав щēмьятэ сака яныг ōлыс.
Наталья Юрьевна а̄ще пāлыл Каскины ос Сайнаковы колтāглыг урыл тох лāвыс: 
– Ам Омск ӯст самын патсум, тот ща̄нягум-а̄ща­гум институтт лекка­рыг ханищтахтасы̄г. Институт āстламēн порат, Ханты-Мансийск ӯсн ёхтысы̄г, Ханты-Мансийский район Реполово пāвыл пӯльни­цан рӯпи­таӈкве мина­сы̄г. Тэ̄н ординатурат ханищтах­тын порат ам ащōй­кам ос анēквам палт Ханты-Мансийск ӯст ōлуӈ­кве пат­сум.
Сайнаковыт Томский областьныл ōлсыт. Э̄лаль тэ̄н Ямало-Ненецкий автономный округ Ак­сар­ка пāвылн ōлуӈкве кēтвесы̄г. Щēмьят сāв хōтпат лēккарыг ханищ­тасыт ос пуссын рӯпита­сыт. 
āтям āнумн аквписыг лēк­карыг ханищтахтуӈ­кве лāвыс. Ам мāнь пораныл ня̄врамыт ха­нищтаӈкве тахсум. Ханты-Мансийский на­циональный училищан ханищтахтуӈкве ёхты­сум. Щē­мьявт, ща̄ня­гув-а̄ща­гув хольт, тō­ванув ōс лēк­ка­рыг рӯ­пит­э̄гыт.
Щащēквам наме Ека­те­рина Николаевна Кас­кина, тав Реполово пā­вылт Ханты-Мансийский районт ōлыс. Тав каӈке, Каскин Иван, ня̄врамыт ханищтан хōтпаг ōлыс ос тав тамле нэ̄пак хансыс – «У родного чугаса». Мāнь порат мāн аквписыг тав палтэ Цингалы пāвылн ялантасӯв.
«У родного чугаса» хансым нэ̄пак «Тōрум Маа» музейт ищхӣпыӈ ут яныг экраныт ловиньтаӈ­кве рōви.
«История семьи в истории страны. След прожитой жизни» сус­сыл­тап тāл котиль э̄тпос 21 хōталэ мус сунсуӈкве рōви.
Оксана АЛБИНА
