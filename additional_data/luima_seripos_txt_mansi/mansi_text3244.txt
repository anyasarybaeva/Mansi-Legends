
Округ кӯщай ва̄ӈын хум Дмитрий Шаповал ля̄ххал тотнэ ма̄хум ёт ма̄нь таквс э̄тпост хо̄нтхатыглас. Ты та̄л сыс ма̄н ма̄вт ма̄шинал яласан лё̄ӈхыт хумус щё̄питавēсыт, тав ты урыл потыртас.

	2016 та̄лт округувт лё̄ӈхыт мӯсхал щирыл хот-щё̄питан ма̄гыс э̄рнэ са̄вит олн та̄стыглавес. Ань ащирмаӈыг ēмтыс, мощēртын лё̄ӈхыт ва̄руӈкве ат патавет. Туи сыс са̄в э̄рнэ рӯпата ва̄рвес. Ты хосыт онтолов арыгтем вēрыста палыт йильпи лё̄ӈх пинвес ос ва̄т вēрыста палыт ма̄ ёмащакв хот-щё̄питавес. Тув па̄влытт ос ӯсытт о̄лнэ лё̄ӈхыт пуссын аквъёт ловиньтым о̄лэ̄гыт. 

	Сургут ӯст Никольский нампа йильпи ӯсхулы ва̄рвес. Тот акв вēрыста палыткем йильпи лё̄ӈх хосыт ань ма̄хум ма̄шинал яласаӈкв патсыт. Ты коныпал ань Белоярский районт я̄ ӯлтта уснэ кит унсахы̄г ва̄равēг. Тыи ма̄гыс э̄рнэ нэ̄пакыт акван-атвēсыт. Ты унсахыг Югорск – Советский – Верхний Казым – Надым ӯс мус яласан лё̄ӈх ва̄равег. Ты ва̄рмаль щирыл «Газпром Югорск трансгаз» газ но̄х-винэ компаният рӯпитан хо̄тпат о̄с нё̄туӈкве патэ̄гыт. Ты тэ̄ла та̄н аквъёт щё̄питасаныл. Та̄л о̄вылтахтам по-рат манаса̄вит лё̄ӈх ва̄руӈкве номсасыт, та̄н ты та̄л оигпан мус пуссын а̄стласаныл.

	Ань Нягань – Талинка, Нягань – Юган, Радужный – Новоаганск, Ягрим – Ня̄рихумит Лӯи па̄выл мус яласан ва̄тахкем вēрыста па-лыт лю̄ль лё̄ӈхыт хот-щё̄питасаныл. 2016 та̄лт лё̄ӈхыт пуссын аквъёт ва̄рнэ ма̄гыс са̄т арыгтем млрд. солко̄ви майвес. Ма̄нь таквс э̄тпос о̄выл хо̄талэ мус нила млрд. солко̄ви холтвес. Ты олныт та̄л оигпан мус пуссын тэ̄лаг минэ̄гыт тах.

	Тыгыл э̄лаль ань лё̄ӈхыт мӯсхал щирыл ва̄рнэ кастыл ӯс ос па̄-выл мирколыт субсидия-олныл миӈкве патавет. Ты та̄л сыс округувт ӯсытт ос па̄влытт лё̄ӈхыт ва̄рнэ ма̄гыс хӯрум млрд. нёлса̄ткем млн. солко̄ви субсидия-олн холтвес. Тувыл онтырса̄т арыг-тем млн. солко̄ви лё̄ӈх ва̄рнэ фондыл майвес. Йильпииг ва̄рим лё̄ӈхыт нёлолов та̄л вēритэ̄гыт ке, ты рӯпата ма̄к э̄рнэ щирыл ва̄рвес.

	Россия янытыл ма̄н округувт ва̄рим лё̄ӈхыт ёмасыг о̄лэ̄гыт. Хоты ма̄т во̄ӈхаӈыг манос лю̄лиг ēмтэ̄гыт ке, та̄н та̄ра хот-щё̄питавет. Акв вēрыста палыт лё̄ӈх ва̄рнэ ма̄гыс нёлоловса̄т хо̄тпан со̄тыра солко̄ви са̄вит олн э̄ри. Тыса̄вит олн ём-щакв то̄вылхаты. Кӯщай хум ла̄выс, ты тэ̄ла ма̄гыс олн са̄литаӈкве ат э̄ри. Мо̄тынтыг лё̄ӈхыт ва̄рнэ ос хот-щё̄питан ма̄гыс иӈ са̄внув олн та̄ставе тах. 

	Хурит 

	Дмитрий Шаповал по̄слым о̄лы.

Николай МЕРОВ

	 
