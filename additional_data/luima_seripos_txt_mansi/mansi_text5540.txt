
Ты туи порат ля̄ххал тотнэ ма̄хум Сургут, Нижневартовск, Лангепас, Нефтеюганск ӯсытн ма̄шинал тотыглавēсыт. То̄нт ам о̄с ялсум. Ма̄н тот йӣвыт ӯнттысув. Тувыл нефтяникыт палт ялсӯв. Манырсыр рӯпата та̄н ва̄рēгыт, та̄нки ма̄навн суссылтасыт ос потыртасыт.
Округувт ма̄-во̄й винэ ма̄т ва̄тихал кēртурыт па̄лыг-покмата̄лэ̄гыт. Ты хосыт ма̄-во̄й ёл-со̄схаты, ма̄тэ сака па̄ӈктахты. Ляпат о̄лнэ я̄т ос тӯрыт витаныл лю̄лиг ēмтэ̄гыт. 
Та̄н молях ул вос хар­ӈайтавет ос па̄лыг ул вос поклэ̄гыт, ань «Сургут­нефтегаз» нампа ком­пания завод ӯнттыс. Тот ва̄рнэ турыт кӣв­раныл ат харӈайтан кēрыл ва̄равет. 
Ты компаният ма̄-вит ӯргалан кӯщай нэ̄ Любовь Малышкина ла̄вме щирыл, 2025 та̄л мус пēс кēртурыт пус­сын хот-пēнтавет. Ты рӯпата «Сургутнефтегаз» нампа компания 2013 та̄л па̄сныл э̄лаль то­тытэ. То̄нт та̄н йильпи кēртурыт ва̄рнэ ма̄гыс программа хассыт. Ты хосыт округувт пēс турыт пуссын ла̄щлакв тах пēнтавет. Мо̄т хо̄н ма̄тт хосат та̄гыл тамле турыт ва̄равет. Ты кēр сака хоса вēриты. 
Ань Сургут ӯс ляпат о̄лнэ заводт рӯпитан ма̄хум ты хо̄тал мус кит со̄тыра китса̄т са̄вит километра палыт йильпи кēртур ва̄рсыт. Та̄наныл акван-натнэ ма̄гыс нёл­са̄т са̄виткем щаӈкв щё̄­питасыт. Мо̄лты та̄л сыс нёлоловса̄т арыгтем километра палыт тамле йильпи  турыт  пинвēсыт. 
2014 та̄лныл ловинь­таӈкве ке, «Сургут­нефте­газ» нампа компания щар ма̄к са̄в йильпи кēртур округувт ва̄рсыт. 2019 та̄л оигпан мус та̄н ат со̄тыра хӯрумса̄т па­лыт километра йильпи ту­рыт пинуӈкве ном­сэ̄гыт. Ты тэ̄ла щирыл иӈ са̄в рӯпата ва̄руӈкве э̄ри.
Рӯпитанэ̄ныл порат са̄в ма̄-во̄й ма̄ тармыл со̄схаты. Ты ма̄т ань нефтяникыт ёмщакв хот-сыстамтыяныл. Тыи­ма̄гыс та̄н йильпи ищ­хӣпыӈ утыт ёвтсыт. Ма̄н со̄схатам ма̄-во̄й ма̄шинал хот-виве. Пēс порат ты па̄ӈктым ма̄т сэ̄ил нас лап-со̄сантавес. Ань та ма̄ но̄х-хилаве ос мо̄т ма̄н тотаве. 
Нефтяникыт палт са̄в ма̄шина рӯпитым яласы. Ты хосыт са̄в арыгтаптым рещинаӈ шина хульты. Ты шинат наска̄ссыг ул вос хуясыт, та̄н заводн тотавет. Кӣвырт о̄лнэ кēртаныт тот хот-вивет, шинат ос ищхӣпыӈ утыл ма̄ниг яктавет. 
Тувыл ты утыт асфальт ва̄рнэ заводн кēтавет. Тот лё̄ӈх пиннэ ут палт акван-тэ̄лыгтавет. Ётыл ня̄врамыт ёнгын канытн, каснэ ма̄гыс щё̄питым канытн ты рēщинал ва̄рим лё̄хъясыт пинавет. Ты утыл лё̄ӈх ва̄руӈкве сака ёмас. Тамле шинат якытлан завод округувт лов та̄л рӯпиты. Акв та̄л сыс тыитныл ат тонна са̄всыр пормас ва̄рвес. 
Ты «Сургутнефтегаз» нампа компания порсыт акван-атнэ ос ла̄кква-уртнэ завод ӯнттыс. Тот нэ̄пакыт, ка̄прон сульят ос мо̄т порсыт ма̄ниг якытлавет ос матыр э̄рнэ утыг ва̄рнэ ма̄гыс э̄лаль кēтавет. Мо̄лты та̄л сыс та̄н ниласа̄т арыгтем со̄тыра тонна нэ̄пак ос ка̄прон та̄стысыт.
2018 та̄лт всероссий­ский конкурс о̄лум порат «Сургутнефтегаз» компания ма̄-витув ёмщакв ӯргаланэ̄тэ ма̄гыс янытлан нэ̄пакыл майвес. Та̄н тыима̄гыс олн ат са̄литэ̄гыт. Ювле хультум та̄лт са̄тхуйплов млрд. солко̄ви ты тэ̄ла ма̄гыс холтсыт. Ты та̄л сыс атса̄т млн. са̄вит солко̄ви тыгыл са̄внув олн  холтуӈкве  ном­сэ̄гыт.
 
