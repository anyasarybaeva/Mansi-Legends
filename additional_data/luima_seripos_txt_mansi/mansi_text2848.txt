
Яныгпо̄ль э̄тпост Ханты-Мансийск ӯст ля̄ххал тотнэ колн Уральский Федеральный округ янытыл вина тыналан ва̄рмаль уральтан кӯщай хум Юрий Владимирович Чащин ёхталас.

	Тав ла̄выс, ань тыналан винат акваг уральтаӈ-кве патавет. Ла̄пкатын ищхӣпыӈ утыт ӯнттавет, рущ щирыл «ЕГАИС – Единая государственная автоматизированная информационная сис-тема» ла̄ваве. 

	Юи-о̄выл та̄лытыт сака са̄в лю̄ль вина тыналаӈкве патвес. Мо̄лты та̄л сыс  Югра ма̄вт кит со̄тыра арыгтем литра вина хот-вуйвес. Ощмарыӈ хо̄тпат вина сытамыг сульян со̄сантыяныл, тув са̄всыр лю̄ль вит тэ̄лыгтэ̄гыт. Тамле вина айнэ хо̄тпат та̄рвит а̄гмыл ēмтэ̄гыт, то̄ва хо̄тпат тыил хотталь щалтэ̄гыт. 

	2015 та̄лт №182-ФЗ федеральный са̄ккон мощ мо̄т щирыл хасвес.  Ань ты та̄л та̄л котиль э̄тпос о̄выл хо̄талныл айнэ ут тыналан ла̄пкат ищхӣпыӈ утытыл ва̄руӈкве ла̄ввēсыт. Ты ва̄рмаль щирыл вина ёвтнэ э̄лумхо̄лас та̄ра компьютер хосыт интернетыт сунсуӈкве вēрмитэ, хоты ма̄ныл ты вина тотвес. Ты ищхӣпыӈ ут хосыт ёмщакв на̄ӈки, вина хоты заводыт ва̄рвес, хо̄т ёвтвес, хоты лё̄ӈхыл ла̄пка мус тотвес.

	Кӯщай хум ла̄вме щирыл, ты вина э̄лумхо̄ласн ёвтнэ мус лё̄ӈхе акваг на̄ӈки. Лю̄ль вина хоты ла̄пкат тыналаве, таи та̄рака̄салаве, интернет палт вы̄гыр по̄с нэ̄глапи. Та ла̄пка кӯщай та̄ра штраф-олныл хансаве ос ва̄тихал уральтаӈкве патаве.

	Ма̄н округувт ты та̄л лӯпта э̄тпос о̄выл хо̄талэ мус о̄влэ̄т ӯсыӈ ла̄пкатыт ты ва̄рмаль щё̄питаве. Па̄влыӈ ма̄т ос 2017 та̄л ойттур э̄тпос о̄выл хо̄талэ мус ва̄раве тах. Тамле ищхӣпыӈ утыл ва̄рим ла̄пкатыт ёвтым вина чек-нэ̄пакēт ты урыл хансаве, хо̄т ты вина ва̄рвес ос хотыл тотвес. Тувыл на̄нки юн интернет хосыт о̄с сунсыглаӈкве вēрмилы̄н тах.

	Яныгпо̄ль э̄тпос о̄выл хо̄талэ мус округувт 83,9% вина тыналан ла̄пкат ос 100% аквторыг са̄выл, то̄тапыл вина тыналан организацият ты ва̄рмаль щирыл рӯпитаӈкве патсыт.

	Ты ищхӣпыӈ ут ва̄рнэ ма̄гыс са̄в олн ат э̄ри. Ла̄пкаӈ хо̄тпат компьютер о̄ньщēгыт ке, та̄нанылн ты тэ̄ла щё̄питан ма̄гыс хӯрум со̄тыра атса̄т солко̄ви то̄вылхаты. Ос ты ищ-хӣпыӈ ут ат о̄ньщегы̄т ке, таи ёвтэ̄гыт, тувыл та, воссыг нэ̄матыр ат э̄ри. 

	 

	Николай МЕРОВ
