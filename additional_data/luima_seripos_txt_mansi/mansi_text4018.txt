
Ювле хультум э̄тпос 23 хо̄талныл 29 хо̄талэ мус Краснодарский край Дагомыс па̄вылт «Вся Россия -2017» нампа фестиваль ва̄рыглавес. Россия янытыл ос мо̄т хо̄н ма̄т рӯпитан ля̄ххал тотнэ ма̄хум тув ёхталасыт. Ты коныпал учёныит, культура щирыл, ЮНЕСКО ос са̄в мо̄т организациятт рӯпитан хо̄тпат тув во̄виньта̄лвēсыт.

Ща̄нь ла̄тӈытыл хаснэ ма̄хум та̄нки

ма̄гсыланыл Ассоциация ва̄рсыт

	 

	Ты Ассоциация манхурип рӯпата ва̄руӈкве паты, та урыл о̄влэ̄т потыр о̄лыс. Аквта порат тот «Национальная пресса в России: состояние и пути решения проблем» нампа ханищтап щё̄пита̄лвес. Ань Россия янытыл дагестанский, башкирский, хатань ос са̄в мо̄т ла̄тӈыл газетат ос журналыт та̄ратавет. Та̄н пуссын аквхурип та̄рвитыӈ ва̄рмаль о̄ньщēгыт. То̄ва ма̄т ты рӯпата ва̄рнэ ма̄гсыл олныл та̄стыглавет, мо̄таныт олн сэ̄луӈкве ла̄вавет. Тувыл ма̄хум газетат ос са̄в мо̄т нэ̄пакыт ёвтуӈкве манос почта щирыл хасылтаӈкве ань ат ка̄сащēгыт. Са̄всыр мирыт ща̄нь ла̄тӈаныл ул вос со̄ймысыт, ос ня̄враманыл та̄нки ла̄тӈаныл вос ханищтасыт, тамле нэ̄пакыт та̄ратаӈкве э̄лаль э̄ри. Тув ёхталам хо̄тпат ты Ассоциациян пуссын хасхатасыт ос та̄рвитыӈ ва̄рмалит ёт аквъёт э̄лаль рӯпитаӈкве ла̄вхатсыт. Ос культура Министерстван, связь ос ищхӣпыӈ утыт щирыл рӯпитан Министерстван, са̄всыр мирыт ва̄рмаляныл ёт рӯпитан федеральный агенстван пищмат кēтуӈкве потыртахтасыт.

	Ты юи-па̄лт Ассоциацият рӯпитан нэ̄ Мария Христофорова ос Россия журналистыт Союзанылт кӯщай хум Всеволод Богданов соглашение-нэ̄пакт хасхатсы̄г. Ты нэ̄пак щирыл та̄н акван-нё̄тхатым э̄лаль тах рӯпитэ̄гыт.

	 

Газетат ва̄рим ща̄нь ла̄тӈаныл э̄лаль тотэ̄гыт 

	 

	Фестиваль рӯпитам порат ща̄нь ла̄тӈыт э̄лаль тотнэ ва̄рмаль урыл ма̄хум акв я̄нас ма̄т потыртасыт. Межэтнический Гильдият рӯпитан нэ̄ Маргарита Лянге ла̄выс, ань Россия янытыл ка̄сыӈ та̄лныл ща̄нь ла̄тӈыл та̄ратан газетат мощщаг ēмтэ̄гыт. Ты газетат ат ловиньтавет, тыи ма̄гсыл лап-пантавет. Тамле газетат ос журналыт олн сэ̄луӈкве ат вēрмēгыт, та̄нанылн ань нё̄туӈкве э̄ри.

	Астраханский областил ёхталам хатань нэ̄ Динара Межитова рӯпатаныл урыл потыртас. Та ма̄т хатань ла̄тӈыл та̄ратан газетат пуссын акван-тотвēсыт, ань туп акв газета тот ва̄раве. Ты нэ̄пак та̄ратан ма̄гсыл олн та̄н та̄нки сэ̄лэ̄гыт.

	Мордовия ма̄ныл «Эрзянь правда» газетат рӯпитан хум Николай Петрушкин тув ёхталас. Ты газета яныгса̄т та̄л сыс тот та̄ратаве, тувыл ка̄сыӈ та̄лныл мощщанув хо̄тпа ты нэ̄пак хасылты. Та̄н ань интернетыт та̄нки ло̄пс ва̄рсыт, хансум потраныл тув ва̄рияныл. Тувыл эрзя ма̄ньлат ма̄хум ща̄нь ла̄тыӈ ат ва̄гыт ос ты потрыт ат ловиньтэ̄гыт. 

	Маргарита Лянге ты хумн ла̄выс, ищхӣпыӈ утын ва̄рим потраныл рущ ла̄тӈыг вос толмащлыяныл, то̄нт са̄внув э̄лумхо̄лас эрзя мир урыл тах ловиньтэ̄гыт. Хум ювле ла̄выс, та̄н та̄нки ма̄хманыл ма̄гсыл туп рӯпитэ̄гыт, рущ потрыт тув ва̄руӈкве ат патэ̄гыт. Мо̄т мирыт та̄н газетаныл ловиньтаӈкве ке ка̄сащēгыт, эрзя ла̄тыӈ вос ханищтэ̄гыт.

	Межэтнический Гильдият рӯпитан хо̄тпат ща̄нь ла̄тӈыл хаснэ ма̄хум та̄рвитыӈ ва̄рмаляныл урыл са̄всыр Министерстван нэ̄пакыт хансуӈкве патэ̄гыт. Государственный Думан о̄с пищма кēтэ̄гыт, са̄всыр ла̄тӈыл та̄ратан газетат ма̄гсыл э̄рнэ са̄кконыт тот вос пирмайтавет.

	 

Рущ ла̄тӈыл хансым газетат о̄с ат ловиньтавет

	 

	Ань ма̄хум са̄всыр ля̄ххалыт, потрыт интернетыт ловиньтэ̄гыт, газетат щар ат ёвтэ̄гыт. Ты вармаль урыл мо̄т ханищтапт потыртасыт. Ма̄хум э̄лы-па̄лт «Аргументы и факты» нампа газета кӯщай хум Игорь Черник ос «Независимая газета» кӯщай ва̄ӈын хум Аркадий Ханцев потыртасы̄г.

	Игорь Черник ла̄выс, ань са̄всыр пӯмащ потрыт ос ля̄ххалыт ищхӣпыӈ утыт ловиньтаӈкве ро̄ви. Тыи ма̄гсыл ма̄хум газетат хасылтаӈкве почтан воссыг ат ялантэ̄гыт. Интернетыт са̄всыр ля̄ххалыт та̄ра хансавет. Газетат ма̄хум мус хоса тотавет. Э̄лумхо̄лас газета ловиньтаӈкве хунь паты, то̄нт та̄ра-патты — тот хансым ля̄ххалыт пēсыт.

	«Аргументы и факты» газетат та̄н акв потрыт хансэ̄гыт, интернетыт ва̄рим ло̄псыт мо̄т ля̄ххалыт ва̄рēгыт. Та̄н ёмащакв ва̄гыт, та̄ратым газетаныл яныг хо̄тпатын ловиньтаве, ищхӣпыӈ утыт ва̄рим потрыт ма̄ньлат а̄гит-пыгыт ма̄гсыл хансавет.

	Аркадий Ханцевич ла̄выс, ань Россия янытыл са̄в мир о̄лы, та̄н халанылт са̄в э̄лумхо̄лас са̄всыр ищхӣпыӈ утыл щар ат пӯмщалахтэ̄гыт. Та̄н газета ёвтуӈкве ханьщувласыт, та̄н ты нэ̄пак э̄лаль ловиньтаӈкве патэ̄гыт.

	«Почта России» нампа организация рӯпататэ урыл потыр тот о̄с о̄лыс. Ты организация лю̄льсаӈ рӯпиты, тыи ма̄гсыл са̄в ма̄хум газетат хасылтаӈкве ат ка̄сащēгыт.

	 

Ня̄врамыт 

янмалтан урыл

	 

	Ня̄врамыт нэ̄пак ань ловиньтэ̄гыт ос кина сунсэ̄гыт ман а̄ти, потыр мо̄т ханищтапт о̄лыс. Ня̄врамыт пуссын ищхӣпыӈ утыт туп ён-гасэ̄гыт ос нэ̄матыр ат ловиньтэ̄гыт. Ты э̄лы-па̄л та̄н ма̄гсыланыл ёмас ос нё̄тнэ журналыт та̄ратавēсыт, ань тамле нэ̄пакыт щар ат ва̄равет.

	А̄гит-пыгыт ща̄няныл-а̄щаныл вос э̄руптасаныл, о̄лнэ ма̄наныл вос янытласаныл ос ёмас хо̄тпаг вос яныгмасыт, тамле нэ̄пакыт ос журналыт ювле ва̄руӈкве э̄рēгыт. Ты та̄л Россия Президент Владимир Путин акв указ-нэ̄пак хансыс ос лов та̄л сыс ня̄врамыт янытлаӈкве ос ӯргалаӈкве ла̄выс. Ля̄ххал тотнэ хо̄тпат ты хосыт ос са̄в рӯпата ва̄руӈкве патэ̄гыт.

	Ты юи-па̄лт «Сибирь — территория надежд» нампа касылт но̄х-патум хо̄тпат янытлавēсыт. Ма̄н округувт о̄лнэ нэ̄ Елена Суднева тот о̄с янытлавес. Тав Югорск ӯст телевиденият рӯпиты. Елена «За освещение деловой жизни Сибирского региона» нампа номинацият хӯрмит места вис.

	 

Ма̄нки рӯпатав урыл о̄с потыртасӯв

	 

	Округувныл Дагомыс па̄вылн ма̄н лов э̄лумхо̄лас ялсӯв. Са̄т хо̄тал сыс тот о̄с ханищтахтасӯв. О̄лнэ ма̄вт манхурип газетат та̄ратавет ос передачат суссылтавет, акв хо̄талт ма̄н пуссын аквъёт тот потыртсӯв.

	О̄влэ̄т Гульнара Бессонова ла̄тыӈ ла̄выс. Тав Нижневартовск ӯст «Местное время» нампа газетат рӯпиты. Та э̄тпост та̄н палтаныл космонавт Сергей Рыжиков ёхталас. Нижневартовск ӯст хумус тав янытлавес, та урыл нэ̄ потыртас.

	Владимир Меркушев, «Новости Югры» нампа газета кӯщаиг о̄лы. Та газетат рӯпитан хо̄тпат маныр э̄рнэ тэ̄ла округувт о̄лнэ мирн тотэ̄гыт, та урыл потре о̄лыс. Нэ̄пакыт тāратан, ялпыӈ хо̄талыт ос са̄в мо̄т э̄рнэ рӯпата ва̄рнэ ма̄гсыл та̄н олн акван-атэ̄гыт ос тыщирыл ма̄хумн нё̄тэ̄гыт. Михаил Епихин, «Югра» нампа телевиденият рӯпитан хум, кина по̄слан урыл тот потыртас.

	Ма̄ньщи ос ханты газетагт манхурип потрыт ма̄н хансэ̄в, та урыл ам тот ла̄тыӈ ла̄всум.
