
Ма̄нь лēккарыт ялпыӈ хо̄таланыл ōлум кастыл округ кӯщай нэ̄ Наталья Комарова ОКБ пӯльницат ма̄нь лēккарыт халт кӯщай нэ̄ (старшая медсестра) Шаухия Таирова янытластэ.
Шаухия Таирова Ханты-Мансийск ӯс округ пӯльницат ма̄нь ня̄вра­мыт пусмалтан отделт са̄в та̄л рӯпиты. Тав 1998 та̄лт ма̄н ма̄вн о̄луӈкв ёхтыс. 
Ты лēккар нэ̄кве ань «Заслуженный работ­ник здравоохранения России» намыл майвес. Тав ётэ рӯпитан нэ̄т-хумыт таве сака янытлыяныл. 
Тав мир пусмалтан ва̄рмаль щирыл са̄в щёс э̄лаль ханищтахтас, ма­тыр-а̄ти пуссын ва̄г. Са̄р­тын­нув самын патум ня̄врамыт туп акв со̄тыра атса̄т кила мус та̄рвита­ныл о̄лы. То̄ват хо̄псы а̄г­мыл самын патэ̄гыт, ты паттат лылтуӈкв ёма­щакв ат вēрмēгыт манос мо̄т матыр та̄рвитыӈ а̄г­мыл ēм­талэ̄гыт. 
Шаухия тамле ма̄нь ня̄врамыт пусмалтым ты рӯпиты. Ты ня̄врамытн хумус нё̄туӈкв, тав лēкка­рытн о̄с хӯлтыглы. То̄ва­накт ня̄врамыт уральтым ляпат э̄тэ-хо̄талэ о̄лы. 
2011 та̄лт Шаухия Таирова ма̄нь ня̄врамыт температураныл уральтан ма̄гыс йильпи ва̄рмаль щё̄питас. Ты ищхӣпыӈ ут английский ла̄тӈыл «CritiCooI» намаим о̄лы.  А̄гмыӈ ня̄врам пусмалтан порат температуратэ но̄х ул вос йис, ты ут хосыт тав алпитэ янытэ̄т мощ­нув по̄льтаве, аквтēмыг о̄ньщаве. 
Ты коныпал Шаухия Таирова тав ётэ рӯпитан ма̄нь лēккарытн о̄с нё̄ты, та̄наныл акваг ханищ­ты­янэ. Тувыл ущты самын патум ня̄врам хумус ма̄­нигтаӈкв ос ӯргалаӈкв тав омаге-а̄тяге о̄с хӯл­тыг­лыяге.
Ня̄врам матыр а̄гмыл ēмты ке, о̄выл порат ма­ныр нё̄тмил тавēн ва̄руӈ­кве э̄ри, о̄с хӯлты. Омат-а̄тят ма̄гыс па­мят­ка-нэ̄па­кыт хансы. 
Вина айнэ ва̄р­маль ос хохса хартнэ тэ̄ла маныр та̄рвит э̄лум­хо̄ласн тоты, ты урыл тот о̄с потырты. Лēккарыт ма̄гыс са̄всыр семинарыт, конфе­ренцият ва̄тихал ва̄рыг­лавет, тав акваг тув яланты. 
Школа а̄стлам а̄гит-пыгыт то̄ват э̄лаль лēкка­рыг ханищтахтэ̄гыт, та̄на­нылн о̄с нё̄тмил ва̄ри. Та̄н округ пӯльницат практи­кан ёхтынэ̄ныл порат, матыр ат ке торгамтэ̄гыт, таве китыглыяныл, ты нэ̄ та̄ра э̄рнэ щирыл та̄на­нылн хӯлты. 
Шаухия Таирова «коронавирус» нампа хащта̄л а̄гм о̄лум порат а̄гмыӈ хо̄тпатн нё̄тыс. Тав «выгыр кант» (красная зона) рӯпитас, хащта̄л а̄гм о̄щнэ нэ̄т самын паттум ня̄враманыл ӯргалас. Тав лēккар кӯщаитн са̄в щёс янытлавес. 
Округ мир пусмалтан колныл кēтым потыр ма̄ньщи ла̄тӈыг Николай МЕРОВ толмащластэ
