
Ля̄ххал хаснэ манос потыртан хо̄тпат ос ка̄сыӈēмт ханищтахтуӈкве акван-атхатыглэ̄гыт. Ма̄н округувн Москва ӯсныл Московский государственный университетт журналистика факультетыт ня̄врамыт ханищтан нэ̄ Ольга Тихонова округувн во̄виньта̄лвес. Тав «Югра многонациональная» форумн ёхталас. 
То̄нт ма̄н ётув рӯпитас, хумус са̄в мирыт урыл потыртаӈкве, хумус хансуӈкве ро̄ви. Нэ̄мхотьют лю̄камтаӈкве ат э̄ри, ка̄сыӈ мир та̄нти ёмас хо̄тпат о̄ньщēгыт, та̄нти культураныл ӯргалыяныл. Журналистыт нэ̄мхо̄тпа урыл лю̄льсаӈ ул вос ла̄вēгыт, ка̄сыӈ национальностил о̄лнэ э̄лумхо̄лас такви щирыл то̄рум нупыл по̄икщи, такви щирыл масхатуӈкве вēрми. 
Ос ма̄хум акв ляпат о̄лым та̄нти халанылт ул вос халмалтахтэ̄гыт, юртыӈыщ вос о̄лэ̄гыт, ты урыл ты ля̄ххалыт ос потрыт хансуӈкве ханищтавесӯв. Ольга Владимировна потыртаме порат ла̄выс, ма̄н, журналистыт, хумус хансэ̄в, тащир мирн торгамтавēв, тащир ма̄хум номсуӈкве патэ̄гыт.  
Телевизорт такталым ма̄нь тинат ма̄н о̄с суссӯв. Тот Ольга Тихонова ла̄выс, хоты тина ёмщакв ва̄рвес, хоты тина мо̄тнув щирыл щё̄питаӈкве э̄рыс. 
То̄ва порат ля̄ххал хаснэ хо̄тпат хотты сапра̄нин во̄вавет, ос хумус хансуӈкве, хумус потыртаӈкве, та̄н ат торгамтыяныл. Хумус тамле порат рӯпитаӈкве, хо̄тпа такви ат ва̄гтэ. Таима̄гыс ханищтапыт ва̄рыглавет, акванат-хатыглым, аквъёт потыртым са̄в ёмас номт пуӈкын ёхты ос халувт хӯлтыглахтэ̄в.
 
