
Тув палыт ня̄врамыт ӯщлахтын тэ̄ланыл урыл потраман ма̄гыс ля̄ххал тотнэ ма̄хум пусмалтан Департамент колн акван-во̄выглавēсыт. Та̄н нупланыл Ирина Владимировна Винокурова ла̄тыӈ ла̄выс. Ты нэ̄ а̄гмыӈ-мосыӈ ня̄врамыт пусмалтан ос ӯщлахтын путёвкат минэ ма̄т пуӈктоты.

	Тув палыт округ янытыл ня̄врамыт ӯщлахтын манос пусмалтахтын ма̄т 520 ма̄нь лēккар рӯпитаӈкве паты. Ирина Владимировна ла̄выс: «Ма̄н ма̄вт о̄лнэ ня̄врамыт та̄лэ-тувēт лēккарытын уральтавет. Ос туи пора — ты ма̄к ёмас, рēгыӈ пора, пусмалтахтын ва̄рмаль щар ма̄к яныг па̄рыс тоты. Таима̄-гыс туи э̄тпосыт сыс ма̄н арген са̄внув ня̄врам ӯщлахтуӈкве кēтыгла̄лыянув».

	А̄гм нупыл хартнэ ня̄врамыт «Мать и дитя» путёвкатыл мыганӯв. Округ янытыл о̄лнэ а̄гмыӈ-мосыӈ ня̄врамыт пуссын акв нэ̄пакын хансым о̄ньщиянӯв, тув палыт та̄наныл пусмалтыянӯв, тувыл хотталь ӯщлахтан ма̄н кēтыглыянӯв. Тамле путёвка ка̄тын-паттын ма̄гыс ща̄нь-а̄щит лēккараныл палт вос ялэ̄гыт, заявление-нэ̄пак вос хансэ̄гыт. То̄нт ка̄сыӈ ня̄врам нё̄таве, пусмалтаве.

	2017 та̄лт а̄гмыӈ-мосыӈ ня̄врамыт ма̄гыс 1 238 са̄вит путёвка та̄стувес. Та̄н Краснодарский крайт, Кавказские Минеральные Воды ма̄т, Алтайский крайт ос Тюменский областьт ӯщлахтуӈкве патэ̄гыт.
