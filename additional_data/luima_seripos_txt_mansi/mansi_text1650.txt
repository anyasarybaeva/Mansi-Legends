

	Район ос яныг ӯсыт кӯщаит ань мо̄т щирыл пēрияӈкв патавет. Та̄н районный манос городской дума депутатытныл пēриявет. Манос конкурс щирыл хо̄тпа кӯщаиг тув ӯнттаве. Ты са̄ккон 2015 та̄л ма̄ньполь 

	э̄тпос 7 хо̄талныл рӯ-питаӈкв паты.

	Ань ня̄врам о̄щнэ щēмьят урыл са̄ккон тамле йильпи ла̄тӈыл хасвес – аквты щēмьят та̄н яныг ня̄враманыл 18 та̄лэ ат те то̄влыс манос тав хо̄т э̄лаль те ханищтахты, тав ос 23 та̄лэ иӈ ат то̄влыс те, то̄нт садикын ялантан титыт манос хӯрмит ма̄нь ня̄врам ма̄гыс ойтым олн «компенсацияг» ювле миве.

	Ща̄нит-а̄щит садик ма̄гыс ойтхатнэ олн ат те о̄ньщēгыт, та̄н «материнский капитал» нампа олныӈ нэ̄пакныл мощ олн виӈкв вēрмēгыт.

	Та̄нти я̄насыг рӯ-питан хо̄тпат, рущ ла̄тӈыл та̄н «индивидуальный предпринимателиг» ла̄вавет, ань ёмащакв рӯпитаӈкв вос вēрмысыт, та̄н ма̄гсыланыл тамле са̄ккон хасвес – та̄н рӯпитаӈкв ущты о̄вылтахтасыт те, налог-олн та̄нанылн ойтуӈкв щар ат э̄ри. Ос та̄н акв та̄л сыс 50 арыгтем хо̄тпа та̄нти палтыланыл рӯпитаӈкв висаныл те, то̄нт та̄н 

	налог-олныл пинавет.

	Ань хӯрум манос тыгыл са̄внув ня̄врам о̄щнэ щēмьят кол ӯнттын ма̄гыс ма̄-ло̄мтыл  мивет. Ты са̄ккон 2015 та̄л яныгполь э̄тпос 1 хо̄-талэ мус рӯпитас, ань тав э̄лаль пирмайтавес. Ущты са̄в ня̄врамыӈыг ēмтум щēмьят та̄н пуссын очередин хансавет. Ос та са̄кконт тох хансым о̄лы - о̄лнэ колыл иӈ ат ӯнттым ма̄ тыналаӈкве щар ат ро̄ви. 

	Ты та̄л Победа хо̄талув 70 та̄лэ то̄влы. Ты кастыл округ Думат рӯпитан ма̄ньлат ма̄хум акв йильпи са̄ккон хассыт, ань ты Дума о̄лум порат тав пирмайтавес. Ты са̄ккон «Знамя Победы»  урыл хансым о̄лы. Ань Победа хо̄талув мус «Знамя Победы» са̄всыр ма̄т 

	тагатаве. Мирколыт пуссын колаланылт Россия флаг, округ флаг ос ты «Знамя Победы» нампа флаг вос тагатаве. Ма̄хум та̄нти о̄лнэ коланылт ты флаг тагатаӈкв о̄с вēрмēгыт.

	Ань ма̄ньлат ма̄х-манув вина ос пиво-сур пēнтсыл акв лю̄ль вит аюӈкв патсыт, рущ ла̄тӈыл тав «энергетикыг»  ла̄ваве. Ты айнэ вит тēр ма̄нь па̄нкат тыналаве. Хо̄тпа акв-тит тамле ма̄нь па̄нкарищ юв те аи, тав са̄в ё̄рыл ёхтаве, ӯлме по̄хан мины. Ты «энергетикыт» лю̄ль утыл пинавет. Хо̄тпа матах па̄нка аи, тав давлениятэ сака но̄х-мины. Тох хӯрмах-нилах па̄нка аим ма̄ньлат пыгыт та̄ра а̄тимыг ēмтэ̄гыт, та̄н пуӈканыл тӣврыт о̄лнэ тēлп та̄рсаныл маныгтахтэ̄гыт.

	Ты лю̄ль энергетик-вит са̄в мо̄т ма̄т хосат ат тыналаве. Округув янытыл ты тув порат 

	лӯпта э̄тпос о̄выл хо̄-талныл тыналаӈкв ат патаве. Ты са̄ккон молодёжный парламентыт рӯпитан  ма̄ньлат ма̄хум та̄н хассаныл, округ Дума депутатытн тав пирмайтавес.

	 

	 

	Валентина Васильева

	 
