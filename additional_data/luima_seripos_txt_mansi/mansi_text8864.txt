
Ма̄н о̄лнэ ма̄вт туп тит ма̄т са̄в са̄лы о̄ньщаве – ты Саранпа̄вылт ос Касумт. Пēс порат тэ̄н совхозыг ла̄ввесы̄г, ань ос «оленеводческий компанияг». Ты потрыт Касум па̄выл са̄лы ӯрнэ ма̄хум урыл ловиньтэ̄н.
Салават Марсович Байгузин 2016 та̄л па̄с­ныл кӯщаиг тот о̄лы. Йильпи та̄л о̄вылтахтын э̄лы-па̄лт мēн тав ётэ хо̄нтхатыгласмēн ос по­тыртасмēн. Хум ла̄выс, ты йист та̄н сака са̄в та̄рви­тыӈ ва̄рмаль о̄ньщēгыт. 
Са̄лы ӯрнэ хо̄тпа мощща
Касум ма̄т 8 со̄тыратем са̄лы ань о̄ньщаве, то̄ва та̄лт – 7 800 са̄вит, то̄ва та̄лт 7 900 са̄витеттем о̄лы. Тыса̄вит ӯйхул ян­малтым туп хӯрумхуй­плов са̄лы ӯрнэ хо̄тпа рӯпиты. Мо̄лты та̄лыт сыс са̄в хум хо̄тпа по̄хан ми­насыт, та̄н пуссын яныг­па̄лаг ēмтсыт, рӯпитаӈкв воссыг ат вēрмēгыт. 
Ань тот хӯрмит, атыт ос хо̄тыт пирка̄тат рӯпи­тэ̄гыт, Нумто па̄вылт я̄нас пирка̄та о̄лы, ос акв ё̄рн хум Владимир Слепуш­кин Ямал ма̄ныл тув ёх­тыс, тактēт са̄лыт янмал­тым ва̄нтлы. Тав 250 са̄вит са̄лыл майвес, та са̄лыт ӯрим рӯпиты.
Хӯрмит пирка̄тат Максим Яковлевич Попов кӯщаиг о̄лы. Атыт пирка̄тат – Константин Николаевич Канев. Тав а̄ще о̄с са̄в та̄л са̄лыӈколт рӯпитас, пирка­тирыг о̄лыс. Пенсиян минас, ань тав пēнтсылэ пыге пиркатирыг ēмтыс. 
Хо̄тыт пирка̄тат пуӈк­тотнэ хум – Георгий Сергеевич Попов. Ты хумыт пуссын сараныт, Нумто па̄вылт ё̄рн хумыт я̄нас рӯпитэ̄гыт. 
Ка̄сыӈ пирка̄тат туп 3-4 хум хо̄тпа рӯпиты. Тыи сака мощща, ма̄хум ат то̄вылхаты. Ма̄ньлат хумыт са̄лыӈколн рӯпи­таӈкв ат минэ̄гыт, ва̄га­ныл, ты рӯпата сака та̄р­витыӈ. 
Са̄лыт нё̄влиг ва̄рнэ рӯпата
Ка̄сыӈ та̄л та̄н хо̄тса̄т­тем са̄лы нё̄влиг ва̄руӈкв номсэ̄гыт. Ос тох ат ēм­талы, акваг мощщанув алэ̄гыт – 550 са̄вит. О̄выл щёс ва̄т са̄грапнал саква­лан э̄тпос о̄выл хо̄талытт та̄н са̄тлов са̄лы нё̄влиг ва̄р­саныл, ос ма̄ньполь э̄тпост хо̄тыт пиркатат ты рӯпата тах ва̄раве. 
Насати, Касум па̄вылт янгыщ хо̄птыт алавет, та̄н янгыт, то̄ват 90 тила та̄рвитаныл. Алнэ са̄лыт Сорум ос Приозерный па̄влыг ляпан тув ня̄вла­вет, тот са̄лыт нуйгалан ма̄ щё̄питым о̄лы. Тувыл нё̄выль ла̄кква ма̄н та тотаве.
Са̄в нё̄выль Касум па̄выл ма̄хум ёвтэ̄гыт. Белояр­ский ӯст о̄лнэ ма̄хумн ос тушенка па̄нкат ёмащакв ёвтавет. Хультум нё̄выль ма̄шинал Ялуторовск ӯсн тотаве, тот ты тушенкаг па̄йтаве. Мо̄лты та̄л акв па̄нка тынэ 250 солко̄ви о̄лыс, ты та̄лныл тынэ мощ но̄х-нё̄твес – 280 сол­ко̄ви са̄витыг ва̄рвес. 
Салават Марсович тох потыртас:
– Белоярский районт са̄в оленевод-частникыт рӯ­питэ̄гыт, та̄н та̄нти са̄­лыяныл янмалтыяныл. Ма̄н та̄н ётаныл договор щи­рыл рӯпитэ̄в. Та̄н тэ̄лы мана­са̄вит са̄лы нё̄влиг ва̄ри­яныл, та̄н та̄нти ва̄­ганыл. Ма̄н туп са̄лы нё̄­выль та̄нанылныл ёвтэ̄в. Са̄лы нё̄выль те ёмас ос во̄иӈ, ма̄н то̄нт са̄внув олн ойтэ̄в. Ос хунь нё̄вле урумнув, а̄ти сака ёмас, то̄нт та̄н мощщанув олн сэ̄лэ̄гыт. 
Нумто па̄вылт 5-6 са̄лыӈ хо̄тпа ма̄навн нё̄выль тыналэ̄гыт. То̄ват ва̄­тах­тем са̄вит са̄лы нё̄влиг ва̄рияныл. Акв тила ма̄гыс ма̄н та̄нанылн 350 сол­ко̄ви ойтэ̄в. 
Са̄лыяныл ӯрнэ ма̄т 
Белоярский район Касум па̄выл ма̄тэ ма̄н округувт щар лӯи ма̄т о̄лы, та ляпат Ямало-Ненец­кий округ ма̄тэ о̄выл­тахты. Пēс йис та̄­гыл са̄­лыӈ ма̄хум та̄нти са̄­лыя­ныл ёт Ямал нупыл ва̄нтлысыт, тот са̄лыяныл о̄щ­саныл. Ань о̄с ты щи­рыл о̄лы, тэ̄лы порат та̄н Бело­ярский районт о̄лэ̄­гыт, тув порат Ямал нупыл ва̄нтлэ̄гыт, При­уральский ос Надым­ский районыгт са̄лыяныл о̄ньщияныл.
СССР о̄лум порат та  тэ̄пыӈ ма̄т Казымский сов­хоз нупыл хансым о̄лсыт. Хосат та̄гыл акван-по­тыртахтым, ань о̄с тот ӯй­хуланыл янмалтым ва̄нтлэ̄гыт. 
Касум ма̄т туп хӯрум пирка̄та рӯпитанэ̄ныл ма̄гыс са̄лы щаркыт о̄с ма̄ниг ва̄рвēсыт. Са̄лы ӯрнэ хумыт ва̄нтлынэ̄ныл порат колыт, сумъяхыт, пувлынколыт та̄нти ӯнт­тысаныл. Тэ̄лы та̄н нор колт о̄лэ̄гыт, тӯяг ос таквсы – ё̄рнкол тӯщтэ̄гыт, туи порат ос парщин колт о̄лэ̄гыт.
Са̄лыӈколт нэ̄т ат рӯпитэ̄гыт
Салават Марсович ла̄выс, щар ма̄к та̄рвитыӈ ва̄рмаляныл тамле – са̄лы ӯрнэ хумыт са̄выӈпа̄лэ нэ̄ ат о̄ньщēгыт. То̄ва хумыт э̄кваныл па̄вылт о̄лэ̄гыт, тот рӯпитэ̄гыт ос са̄лыӈ­колт рӯпитаӈкве ат ка̄­сащēгыт. 
Хӯрмит пирка̄тат туп акв хум Максим Яков­левич Попов нэ̄ о̄ньщи, тэ̄н аквъёт са̄лыӈколт яласэ̄г. Хо̄тыт пирка̄тат Попов ягпыгыг увщияныл та̄н ётаныл о̄лы. Хӯрмит пирка̄тат щар акв нэ̄ а̄тим, тот хумыт та̄нттē­ныл о̄лэ̄гыт, та̄нттēныл рӯпитэ̄гыт.  
Тэ̄лы маснут урыл кӯщай хум тох потыртас. Ка̄сыӈ хум са̄лы совыл, котыл миве. Тав такви хотты ма̄щтыр нэ̄ ёт па̄вылт потыртахты, тав мольщаӈыл, ва̄ил вос ю̄нтаве. Хунь ю̄нтаве, та юи-па̄лт нэ̄кве олныл ойтаве. Ё̄рнкол пантнэ со­выт ю̄нтуӈкве о̄с ма̄щтыр нэ̄кветын ва̄рылтавет. 
Мо̄т рущ маснут са̄лы ӯрнэ хумытн о̄с э̄ри, со̄пак, энцефалиткат. Та̄н та̄нти па̄вылн ёхтала­нэ̄ныл порат ты маснут ёвтэ̄гыт, ла̄пкаӈ нэ̄пакыт ёт мир­колн минэ̄гыт ос та хол­тум олнаныл пус­сын ювле-мивет. 
Тэ̄лы сыс са̄лыӈколт рӯпитан хум хо̄тпат са̄в­сыр э̄рнэ пормасыл, бензиныл тотавет. Тӯяг, туи порат Белоярский район миркол кӯщаит ос вер­толет мыгыт, тох тэ̄нут са̄лыӈ­колытн тотаве. 
Мощща олныл ойтавет
Ты кӯщай титыгласлӯв, са̄лы ӯрнэ хумыт мана­са̄вит олн сэ̄лэ̄гыт. Тав ювле тох ла̄выс:
– Ма̄н та̄нанылн 30-34 со̄тыра солко̄ви ойтэ̄в, тыгыл са̄внув олн ой­туӈкв ат вēрмēв. Пирка̄та са̄лыяныл те акваг са̄в­мēгыт, ос са̄внув са̄лы нё̄влиг те ва̄рсыт, то̄нт мощ са̄внув олныл ойты­я­нӯв. 
Та̄н атхуйплов та̄л те рӯпитасыт ос 50 та̄ла­ныл те то̄влыс, пенсиян минуӈкв вēрмēгыт. То̄ва хумыт сака са̄в та̄л рӯпи­тэ̄гыт. Акв о̄йкав са̄тлов та̄лэ то̄влум юи-па̄лт ӯщлахтуӈкв ущ минас ос па̄вылн о̄лмыгтас. 
Ка̄сыӈ са̄лыӈ хум хо̄тпа ма̄гыс ма̄н сыманув ща̄ргēгыт, ты йист са̄лыӈ­колт рӯпитаӈкв нэ̄м­хотьют ат ка̄сащи. Ос хо­тьют рӯ­питы, ма̄н та̄наныл сака янытлыянӯв. Ань ул ка̄сыӈ хо̄тпав «Почет­ный олене­вод» яныг нам о̄ньщи.
Ты хо̄тпат урыл тох ла̄вуӈкв ро̄ви – ты щар ма̄к ё̄р, та̄ксар ос ёмас сымпа ма̄хум. Та̄н о̄лупсаныл, ё̄раныл хосыт са̄лы ян­малтан рӯпата ань э̄лаль о̄лы. Тав иӈ са̄в нот э̄лаль вос тотаве, ма̄ньлат ма̄­хум тув рӯпитаӈкв вос ми­нэ̄гыт. Ос тыима̄гыс та̄­на­нылн са̄внув олн ойтуӈкв э̄ри. 
Тамле ты потыр Казым­ский оленевод­чес­кий компаният кӯщаиг о̄лнэ хум Салават Мар­сович Байгузин потыртас. Тав такви мо̄т ма̄ныл тув рӯпитаӈкв во̄ввес, са̄т та̄л Касумт рӯпитанэ̄тэ сыс ань са̄лы ӯрнэ ма̄хум ма̄гыс сыме ща̄рги. 
Ты хум ня̄р нё̄выль тэ̄ӈкв сака ка̄сащи, щар сосса хо̄тпаг ēмтыс, маныр та̄рвитыӈ ва̄рмаль ань са̄лыӈ хо̄тпат о̄ньщēгыт, пуссын ва̄ганэ ос яныг миркол кӯщаитн акваг потырты. 
Валентина УЗЕЛЬ
