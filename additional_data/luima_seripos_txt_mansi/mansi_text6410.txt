
Ма̄нь таквс э̄тпос 19-21 хо̄талэ̄т Москва ӯст ля̄ххал тотнэ хо̄тпат «Качественная пресса и перспективы её развития» нампа ханищтапн акван-атыглавēсыт. Россия янытыл газетат, журналыт та̄ратан ма̄хум рӯпатаныл урыл потыртаӈкве тув во̄выглавēсыт. 
Ань ма̄ньлат хо̄тпат нэ̄пакыт ос газетат щар ат ловиньтэ̄гыт, теле­визор ат сунсэ̄гыт, та̄н ётаныл хумус рӯпи­таӈ­кве э̄ри, ля̄ххал тотнэ хо̄т­пат хӯрум хо̄тал ха­нищ­тавēсыт. 
О̄выл хо̄талэ̄т ма̄хум э̄лы-па̄лт «Baza» нампа ля̄ххал тотнэ кол кӯщай хум Никита Могутин «Тик Ток» нампа ищ­хӣ­пыӈ ут урыл потыртас. Ты пӯмащ ут Китай мо̄т хо̄н ма̄т ва̄рвес. 
Ань са̄в ма̄нь ня̄вра­мыт та̄нки телефона­нылт «Тик Ток» о̄ньщē­гыт ос та̄нки по̄слын ма̄нь кина-ох­саныл тув ва̄рēгыт, ма̄ янытыл о̄лнэ ма̄хум вос сунсэ̄гыт. 
Тот сака са̄в кина ань о̄лы, хо̄т ня̄врамыт э̄ргēгыт, йӣквēгыт ос са̄всыр щирыл пӯмащ ма̄гсыл ва̄рыглахтэ̄гыт. Ма̄нь ня̄врамыт ты утыт сунсуӈкве сака э̄руп­тэ̄гыт. 
Никита Могутин ла̄­выс: «О̄влэ̄т «Тик Ток» нас пӯмащ ма̄гсыл ва̄р­вес. Ма̄нь кина-охсат ня̄врамыт ос 14 та̄л яныт а̄гит, пыгыт тот сунсэ̄­гыт. Ань «Тик Ток» ва̄рум ма̄хум номсахтуӈкве патсыт, ты ут ва̄рнэ ма̄гсыл та̄н таса̄вит олн холт­сыт, са̄в ё̄р пинсыт, ань ва̄рум приложеният ня̄вра­мыт нас ёнгасэ̄гыт. 
Э̄лаль аквты щирыл ке мины, китайцыт «Тик Ток» хосыт олн сэ̄луӈ­кве щар тах ат вēрмē­гыт. Китайцыт тай сака ном­тыӈыт, тыима̄гсыл та̄н ма̄нь ня̄в­рамыт по̄слум ки­на­ныл тот мощ­ща­нув суссылтаӈ­кве патсыт. 
Ань ма̄ньлат хо̄тпат ты утыл вос пӯмщалах­тэ̄гыт. Са̄внув мир ты утыл пӯмщалахтуӈкве хунь о̄вылтахтэ̄гыт, то̄нт олн мощ сэ̄луӈкве тах па­тэ̄гыт. На̄н хансум ля̄х­халанын ань тув ва̄­руӈкве э̄ри. То̄нт на̄н газетан ма­нос журна­лын урыл са̄в­нув мир ва̄ӈкве тах паты».
Россия янытыл ёхта­лам хо̄тпат Никита Могутин мощ хӯнтла­сыт ос ювле ла̄всыт, та̄н ля̄ххал тотнэ хо̄тпаг рӯ­питэ̄гыт, са̄в э̄рнэ ва̄р­малит урыл хансэ̄гыт. Ма̄нь ня̄врамыт ма̄гсыл ва̄рим «Тик Ток» утыт ва̄рыглахтуӈкве, э̄ргуӈ­кве ос йӣквуӈкве щар ат ка̄сащēгыт. 

Ма̄ньлат хум ла̄выс, ань а̄гит ос пыгыт та̄н щирыл нэ̄пакыт, газетат щар ат ловиньтэ̄гыт, та̄н мо̄т порат яныгмēгыт, та̄нки щирыл о̄лэ̄гыт, та̄н ётаныл мо̄т щирыл по­тыртаӈкве э̄ри. 
Ма̄ньлат хум Алек­сандр Литвинов ос «Телеграмм-канал» урыл потыртас. Ты хум «Планёрка» нампа ля̄х­хал тотнэ колт кӯщаиг рӯпиты. Александр такви Екатеринбург ӯсныл о̄лы, ань Москва ӯсн о̄луӈкве ва̄нтлас. 
Тав ла̄выс, ань ма̄хум яныг потрыт щар ат ловиньтэ̄гыт, тыима̄г­сыл ка̄сыӈ газетан ищ­хӣ­пыӈ утыт такви ло̄пс ос са̄всыр «Вконтакте», «Одно­классники» ос мо̄т утыт та̄нки ло̄псыт ва̄рēгыт. 
Ань телефонытт «Ватсап», «Вайбер» нампа приложеният о̄лэ̄гыт. Ты ут хосыт ма̄хум потыртэ̄гыт, хурит кēтэ̄гыт. Тамле ищхӣпыӈ утыл ка̄сыӈ э̄лумхо̄лас рӯпитаӈкве ха̄сы. 
Са̄в мир «Телеграмм-каналт» та̄нки хала­нылт потыртаӈкве пат­сыт. Ля̄ххал тотнэ ма̄хумн та̄нки ло̄псаныл тот ва̄­руӈкве ос ма̄нь ля̄х­ха­лыт хансуӈкв тот о̄с э̄ри. Са̄внув мир та̄нки урыл вос ва̄гыт ос та̄н хан­сым ля̄ххаланыл тот тах ло­виньтэ̄гыт. 
Ма̄хум Александр Литвинов ёмащакв хӯнт­лысыт ос ла̄в­сыт, та̄н та̄нки ло̄псаныл ты «Телеграмм-канал» тах ва̄рēгыт. Ос са̄в ма̄нь ля̄ххалыт тув кēтуӈкве патэ̄гыт. 
Ханищтап о̄лум по­рат «Национальная куль­тура в СМИ республики Башкортостана» нампа суссылтап о̄лыс, ты ко­ны­пал са̄всыр касы­лытт но̄х-патум ма̄хум яныт­лавēсыт. 
Людмила ТЕТКИНА      
