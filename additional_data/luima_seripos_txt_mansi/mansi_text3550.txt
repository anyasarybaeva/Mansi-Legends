
Общероссийский народный фронтыт рӯпитан хо̄тпат ёт ля̄ххал тотнэ ма̄хум «Югра» РИЦ нампа колт хо̄нтхатыгласыт. ОНФ колт са̄всыр тэ̄лат тармыл пуӈктотнэ кӯщаит: Константин Терновой, Сергей Дубовец ос Евгений Печерица тув ёхталасыт.

	Та̄н «Дорожная инспекция ОНФ/ Карта убитых дорог», «Формирование комфортной городской среды» ос «Интерактивная карта свалок» рущ ла̄тӈыл намаим проектыт щирыл рӯпитэ̄гыт. Ань тэ̄ланыл хумус тот минэ̄гыт, кӯщаит ты о̄вылтыт потыртасыт.

	Ты проектыт мирн пуссын сака э̄рēгыт, ань ка̄сыӈ ӯст, па̄вылт ма̄хум сыстам ма̄т о̄луӈкве таӈхēгыт. Матыр хо̄т-а̄ти па̄ӈктаве ке, та̄н та̄нки ма̄гсыланыл лю̄ль ва̄рēгыт. Тувыл то̄ванакт порсыӈ ма̄ хот-щё̄питаве, ос та̄н мо̄т ма̄ па̄ӈктуӈкве тӯлтхатамыт. Та хольт ма̄хум лю̄ль ва̄рнэ накыт хо̄нтыяныл ос кӯщаитн ла̄тыӈ э̄лаль кēтэ̄гыт. Общественный народный фронт нампа колт рӯпитан ма̄хумн хо̄нтым порсыӈ ма̄т урыл сунсавет, та ма̄ кӯщаитн ла̄тыӈ кēтэ̄гыт. Тувыл ёмащакв ма̄ вос хот-щё̄питаве, уральтым та̄наныл о̄ньщияныл. Осн-паттым лю̄ль тэ̄лат пуссын ищхӣпыӈ утн хансым о̄лэ̄гыт, ань та̄наныл мӯсхалыг хот-щё̄питавет манос а̄ти – ма̄н ма̄нки уральтаӈкве вēрмиянӯв.

	На̄н рущ ла̄тӈыл намтым ты э̄рнэ проект хо̄нтылы̄н ке, тот ля̄ххалыт пуссын хӯлтавет. Ты коныпал матыр йильпи лю̄ль тэ̄лат хо̄т ка̄салэгы̄н ке, Общественный народный фронтын ла̄тыӈ кēтэ̄н.

	Ань са̄в ма̄хум та̄н палтаныл лю̄ль лё̄ӈхыт урыл хансэ̄гыт. Та̄н кēтум ла̄тӈаныл та̄ра ловиньтавет, хо̄т маныр хо̄нтаве ке, ищхӣпыӈ утыт о̄лнэ картан по̄слыяныл. Тӯйт толнэ юи-па̄лт я̄ӈк на̄тнэ, лӯпта э̄тпосыг сыс лё̄ӈхыт хот-щё̄питаӈкве кӯщаитн ла̄вēгыт. Ӯсытт о̄лнэ ма̄хум коланыл по̄хат ман ӯсхулы лё̄ӈхыт тӯйтаныл ёмщакв ат сыстамтавет ке, та̄н ты урыл са̄в пищма хансэ̄гыт. Тувыл то̄ва о̄лнэ колыт по̄хат порс атнэ хусапыт матахмат хо̄тал та̄глэ̄кв ӯнлэ̄гыт, порсыт нэ̄мхотталь ат тотавет. Тамле накыт хурин вос по̄славет. Ань мирн кēтым ла̄тӈыт са̄выӈпа̄лэ пуссын ловиньтавет, уральтавет ос хот-щё̄питавет.

	2017 та̄л Россия янытыл ма̄-вит ӯргалан та̄лыг намтым о̄лы. Ма̄хум ты о̄вылтыт хот ул вос ёрувлэ̄гыт, сыстам ма̄-витув вос ӯргалэ̄гыт.
