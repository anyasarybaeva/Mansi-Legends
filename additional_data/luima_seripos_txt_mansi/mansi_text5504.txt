
Юи-о̄выл та̄лыт сыс хӯл алыщлан ма̄хум ма̄гыс са̄в йильпи са̄кконыт пирмайтавēсыт. Супыг, мохсаӈ, ка̄рай ос ӯсхул сака мощщаг ēмтсыт. Супыгхӯл са̄в та̄л пувуӈкв ат та̄ртаве, ка̄рай, мохсаӈ ос ӯсхул ань о̄с мощēрт алыщлаӈкв ат патавēг.
Ты хӯлыт са̄вмалтан ма̄гыс ань кӯщаит ты рӯпата ва̄руӈкв сака та̄кыщ вуйхатсыт. Та̄л сыс матах щёс акван-атхатыглэ̄гыт ос хӯл алыщлан ва̄рмаль урыл потыртэ̄гыт.
Ювле хультум са̄тыт Общественный палата колт рӯпитан ма̄хум са̄всыр кӯщаит акван-атыгласаныл. А̄лпыл ты ма̄хум «Югорский рыбоводный заводн» тотвēсыт. Ты завод Ханты-Мансийск ӯс ляпат о̄лы, тот ань ма̄нь сӯпыгхулыт, мохсаӈыт ос караит янмалтавет.
Кӯщаиг Павел Василь­евич Павлов о̄лы. Тав татем пӯмыщ ты завод урыл потыртас. Тав ма̄гсылэ ты яныгман хӯлыт аквтуп ма̄нь ня̄врамыт. Потыртас, ты хӯлквет хумус тыттавет, янмалтавет, тувыл я̄н хумус та̄ртавет.
Бассейныг ла̄внэ акв хурат та яныт супыгхӯл-капай уйгалас. Тав намыл тот о̄ньщаве. Сэ̄рнэ поратэ хунь ёхты, тав по̄рēныл ма̄нь супыг­хӯлрищит янмал­таӈкв тах патавет.
Ты э̄лы-па̄лт ты хӯл УЗИ та̄ра акваг сунсаве, по̄рсаманэ ман янытаг ēмтсыт. Хунь ма̄нь супыгрищит нэ̄глэ̄гыт, ка̄сыӈе о̄с УЗИл ёмащакв сунсаве ос «электронный чип» нампа ищхӣпыӈ утыл ханлаве. Тувыл ты хӯл хумус яныгми, хо̄т уйгалы, акваг та уральтаве. 
Мо̄т яныг бассейн-хурат ма̄нь ка̄райрищит, мохсаӈрищит янмал­тавет. Та заводт рӯпитан ма̄хум рӯпатаныл сака э̄руптыяныл, ка̄сыӈ хо̄тпа татем сымыӈыщ потыртас. Со̄ль та̄ра на̄ӈки, та̄н янмалтан хӯлтēныл ма̄гыс сыма­ныл сака ща̄ргēгыт.
Тувыл кӯщаит округ мирколн тотвēсыт, тот сапра̄ни ва̄рыглавес. Рыбнадзорыт, ма̄-вит ӯргалан ма̄хум, мир­колытт рӯпитан хо̄тпат  тот о̄лсыт. Ка̄сыӈ хо̄тпа ты хӯлыт ӯргалан ос янмалтан урыл потыр­тас. 
Леонид Бабанин Ха̄льӯст о̄лы, тав ос тамле ва̄рмаль осн-паттыс. Па̄вланылт ма̄хум во̄рныл юв хунь ёхтэ̄гыт, та̄н на̄лми ва̄тат полиция-ма̄хумн ӯравет. 
Таит сунсэ̄гыт, маныр та̄н ма̄шинанылн та̄лттэ̄гыт. Юв ёхтэ̄гыт, полиция-хо̄тпатн то̄нт ущ ла̄вавет – маныр ма̄шинат о̄ньщēгыт, вос суссылтэ̄гыт. Ос манрыг тох ань ва̄раве?
Кӯщаит тавēн ювле ла̄всыт, браконьерыт уральтаӈкв акваг э̄рēгыт. Акв порат хо̄тпа пӯввес. Тав юв ёхтыс, ма̄шинанэ̄т тит супыгхӯл о̄ньщум. Тав яныг штрафыл пинвес. Хӯл пувуӈкв ат те ро̄ви, ма̄хум ты хӯл щар ул вос пувēгыт. 
2012 та̄лныл ма̄н округувт са̄ккон рӯпиты. Тот тох хансым о̄лы, ма̄-во̄й ма̄ныл но̄х-винэ компаният ка̄сыӈ та̄л рыбозаводыт янмалтан ма̄нь хӯлквет вос ёвтэ̄гыт ос я̄н вос та̄ртыяныл. Та̄н юи-о̄выл ат та̄л ты рӯпата щар ат ва̄рияныл ос олн щар ат та̄стэ̄гыт. 
Ань ты сапра̄нит о̄лум кӯщаит ла̄всыт, ты нефтяной компаният штраф-олныл пинуӈкв э̄рēгыт. Ос э̄лаль ат те ка̄сащēгыт, то̄нт федера­льный са̄ккон мощ мо̄т щирыл хансуӈкв э̄ри. Та̄н та̄кыщ вос о̄ньща­вет, ма̄нь сӯпгыт ка̄сыӈ та̄л вос ёвтэ̄гыт ос А̄сн вос та̄ртыяныл.

 
