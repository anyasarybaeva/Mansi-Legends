
Ха̄льӯс район Нё̄рахи па̄вылт Татьяна Семёновна Тасманова о̄лы. Тав ма̄ньщи ла̄тӈыл сака ёмащакв потырты ос са̄в мо̄йтыт, са̄в пēс потрыт ва̄г. Татьяна Семёновна потыртам пēс потрыг э̄лаль ловиньтэ̄н. 
Ня̄врам ква̄лт­тым со̄с
Ам Нё̄рахи па̄вылт о̄лэ̄гум, Ня̄хщамво̄льн яланта̄лэ̄гум. Нё̄рахи па̄вылныл Ня̄хщамво̄ль мус налыман арыгкем вēрыста. Хус вēрыстат керасыӈ ва̄тат о̄лэ̄гыт, та ма̄ Ялпыӈ со̄сыг ос Ня̄врам ква̄лттым со̄­сыг ла̄ваве. Манрыг тох ла̄ваве, пēс ма̄хум акв потыр о̄щсыт. 
То̄нт моторха̄пыт ма̄хум ат о̄щсыт, туп тӯпыл яласасыт ос на̄рнэ йӣвыл яласасыт. 
Акв порат Тапсныл о̄лнэ акв нэ̄ а̄паӈ ня̄в­раме ёт ма̄ньха̄пыл Ня̄хщам­во̄льн ялыс. Ювле минмыгтас, нас тови, та̄рт­хаты. Йис, йис, номсы: «Сар, па̄г пӯхта­лэ̄гум». 
Ро̄щ па̄лэ̄т па̄г ат пӯхв­тас, тот то̄сам йӣв сака а̄тим. Керасыӈ па̄лэ̄т тув пӯхвтыс, тот со̄с о̄лы, то̄сам тып йӣвыт о̄лэ̄­гыт. То̄сам йӣвыл а̄ращ па̄лтуӈкве, ща̄й па̄й­туӈкве, номсыс ос э̄лаль минуӈкве. Со̄с ва̄тат ра̄ктыӈ тыпыт лю̄лēгыт. Пӯин тармыл ма̄, нумын хаслыӈ во̄рыӈ ма̄. Ёлыт со̄с ва̄татэ по̄хыт а̄ращ ва̄руӈкве ос ща̄й па̄й­туӈкве номсыс. 
Ня̄р сып йӣв ёл-хӯ­тылтастэ а̄патэ ня̄вра­мыӈ та̄гыл тув тагмата­стэ. Ёмас яныт ня̄врам. Такви номсы, сар тосам йӣв­сакв атуӈкве ялы. Та минас, то̄сам йӣв нэ̄ та атыс, са̄с хо̄нтыс, маныгтас. 
Аквматэ̄рт ань ювле со̄с ва̄татэ̄н ӯльюв-ло̄мтанэ тотыс, номсы, вит а̄марты, ща̄й тах па̄йты. Ня̄враме а̄пат хуи. 
Со̄с ва̄тан кос ёхтыс, ня̄врам а̄пан тагатан матэ̄н, сунсы, я-та-ты, ня̄враме а̄тим. Я-а, ёма­щакв сунсыглахтас, тыт-ты со̄сэ, ха̄пе о̄с тыт о̄лы. Я-та-ты ня̄враме хоталь та тотвес. Такос ха̄йтыгты, такос кин­сытэ. 
Кос со̄с ва̄тан ё̄манты, со̄с ва̄татэ̄т ӯщлахын ма̄, таяныт ня̄рла̄гыл паттат ё̄мум э̄лумхо̄­лас. Та̄ра торгамтастэ, Мēӈкв ёхталас, ня̄враме та лапаяптувес, тӯлман­тавес. Такос ро̄ӈхыс, та­кос лю̄ньщас, такос юил минастэ.
Ань со̄с ва̄тат ла̄гыл по̄санэ на̄ӈксыт, хаслыӈ ма̄н ēмтыс, лё̄ӈханэ хот­таль та тыпсыт. Такос ро̄ӈхыс, такос лю̄ньщис, такос ро̄щ па̄лэ̄т унсас. 

А̄ращ па̄лтыс, ӣти хуяс, номсы, э̄рыӈ ня̄враме акв ювле тах тотаве. Хуюӈкве щё̄питахтас ро̄щ ва̄тат, я̄ тапа̄лэ̄т нумит кисув­ламе суй­тыс, та̄кыщ та кисувлас.
Нэ̄ вос ва̄гтэ, хотью­тын ня̄враме вуй­вес. Пēс ма̄хум ла̄выг­ласыт, пēс порат Мēӈк­выт та̄кыщ киссыт, па­лит щар нас лап-ми­ныг­лэ̄гыт, тыщи­рыл та кисувласыт. 
Ворил а̄л­пыл ӯрхатас, но̄х-ква̄­лыс, ло̄ӈхаль та та̄р­тах­тас. Ётыл ма̄хум тув ёхталасыт, такос кис­ха­тасыт, тувыл хотыл ня̄враме выганыл, хот­таль во̄рн та тотвес. 
Ань та ма̄ Ялпыӈ со̄­сыг ла̄ваве. Ма̄хум, хотьют ты ва̄рмаль ва̄гыт, ты ро̄щ па̄лэ̄н акваг хо̄е­гыт, а̄ращ па̄лтэ̄гыт, ӯнт­талахтэ̄гыт, манарēгыт. Та ма̄ Ня̄врам ква̄лт­тым со̄сыг ты ла̄ваве.   
Миснэ
Ань Нё̄рахи па̄вылт ам о̄лэ̄гум ос алы ва̄тат акв рущ о̄йка о̄лы. Пēс порат са̄в ма̄хум о̄лсыт, матум э̄кват, матум о̄йкат, та̄н ты потыр потыр­та̄лсыт. 
Пēс порат па̄выл яныг о̄лыс, са̄в мир тыт о̄лыс. Аквма̄т порат тамле ва̄р­маль о̄лыс. Э̄ква о̄лыс, пыг о̄ньщас. Пыге во̄рт во̄­раим акваг яласас, нэ̄ иӈ ат тотыс, ща̄не ёт о̄лыс. 
Во̄рт лэ̄ӈын алащлым яласас, манарас. Аквма­тэ̄рт таквсы порат, сака ащирмаӈ а̄ти, во̄рн ми­нас, аман со̄рп лё̄ӈх ка̄салас, аман маныр.
Я-а сунсы, нэ̄ ма̄ньщи су­пыл, суппис лю̄ли. Лю̄ли, пуӈкыт то̄р пи­ным о̄лы. 
Тав палтэ минас. Ла̄ви: «А̄нумн ёт вуēлн, юв тотэ̄лн, а̄нум нэ̄г вуēлн. Хум ла̄глаге нупыл кос а̄ӈкватас, я-а, ла̄глаге тоӈхыӈыг. 
Хум ювле ла̄ви: «Ам наӈын хумус нэ̄г выг­лум, хумус юв тотылум. Ща̄нямн юв ат та̄ртавен». 
Ос китыг­лахты: «Наӈ хотьют?» 
Нэ̄ ювле ла̄ви: «Ам Миснэ, ам ётум о̄луӈкве ке патэ̄гын, со̄тыӈыг па­тэ̄­гын, ёмащакв о̄луӈ­кве патэ̄гын». 
Хум Миснэ̄ нупыл сунсы ос номсы: «Тав тай нё̄тнэ нэ̄». Нё̄­тнэ нэ̄ юв та ва̄нттастэ. 
Ща̄не нупыл потыртас, нэ̄ во̄рт ка̄салас, ань тав ётэ о̄луӈкве паты, таве нэ̄г тотытэ. Ща̄не тамле нэ̄ щар ат ка̄сащас, акваг лю̄камтастэ, мана­растэ. 
Акв порат пыге во̄р­ныл лэ̄ӈын тотыс. Ща̄не лэ̄ӈын пӯт па̄йтас, пӯтэ ты а̄стыс. Миснэ хумитэ ма̄гсыл лэ̄ӈын нё̄влит хӯнуӈкве таӈхыс. 
Ща̄не хупи хот-а̄л­маястэ, та ля̄галас: «Ка̄­тыл хӯнэн». Нэ̄ ка̄тыл та хӯныс, исум лэ̄ӈын нё̄влит. Ка̄таге хот та щаритасаге. 
Ка̄таге, ла̄вēгыт, пу­ныӈыг о̄л­сы̄г, тох акваг та лю̄кам­та­стэ. Тувыл пасан ва̄тан ӯнтсыт, тэ̄сыт. 
Хум оста во̄рн минас. Ща̄не таве акваг та лю­камтытэ, во̄рн ювле ня̄в­лытэ. Ла̄ви: «Ювле во̄рн ми­нэн, сысы минэн. Пыгум хультуптэ̄лн». 
Тав ос воссыг хоталь щалты, тох та лю̄кам­таве, тох та сава­таве. Во̄рн миннэ э̄лы-па̄лт та ля̄галас: «Па̄вылт нэ̄н пыгын ёт хоса ат о̄лэгы̄н, са̄ткем манос ловкем хо̄тал о̄лэгы̄н, сас холэгы̄н. Па̄вылн янытэ̄тыл о̄с пуссын холэ̄гыт, туп акв султум хульты».
Ла̄выс, во̄рн та минас. Тох ла̄­вме юи-па̄лт хӯрмакем хо̄тал минас, э̄ква та­кем та а̄гмыл ēмтыс, хотталь та щал­тыс. Пыге мощ о̄лыс о̄с хотталь щалтыс. 
Ань мус па̄влыӈ ма̄­хум пуссын ла̄кква-ми­ныгласыт, то̄ват хот­таль щалтсыт. Ань кит султум хультыс, ам сул­тум ос рущ о̄йка султум. Тав миннэ э̄лы-па̄лт ла̄выс, акв султум туп хульты. 

Т.С. Тасманова потраге нэ̄пакн Людмила ТЕТКИНА хассаге
