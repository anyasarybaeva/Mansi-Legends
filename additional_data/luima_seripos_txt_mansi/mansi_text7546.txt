
«Хо̄тпа рӯтанэ урыл ат ке ва̄г, тав йӣв хольт та̄ранэ та̄л яныгмаӈкве ат вēрми», – тамле мӯтраӈ ла̄тыӈ Наталья Ткачук, такви о̄парищ наме Анямова, ла̄выс. 
Тав А̄с-угорский инсти­тутт хус арыгкем та̄л рӯ­питы. Ма̄ньщи нэ̄ рӯпата­тэ урыл ма̄н №3 «Лӯима̄ сэ̄рипос» газетат потыр хансыгласлӯв. Наталья Витальевна округ янытыл яласы, сосса ма̄хум ёт хо̄нтхатыглы ос о̄лупса­ныл, ща̄нь ла̄тӈаныл урыл, пēс йис ва̄рмалит ва̄гыт ман а̄ти, ос са̄в мо̄т тэ̄лат урыл китыглыянэ. Ос ты урыл са̄всыр научный потрыт хансы. 
Ма̄ньщи нэ̄ рӯтанэ ос рӯпататэ урыл э̄лаль ань хансэ̄гум, таве ты урыл мощ китыгласлум. 
– Наталья Витальевна, рӯтанын урыл мощ по­тыртэн. 
– Ам омам наме Елена Владимировна Анямова о̄лыс. Тав Саранпа̄вылт яныг щēмьят яныгмас. А̄тям Виталий Павлович Данилов, рущ хум, Сверд­ловский областьныл о̄лыс. Ам иӈ ма̄ниг о̄лсум, хунь тав а̄тимыг ēмтыс, таве щар ат номилум. 
Ам о̄выл классын Саран­па̄выл школат ялан­тасум. То̄нт Алек­сандра Яковле­вна Гоголева а̄нум ханищтастэ. Тувыл омам ёт Лиза увщитэ палт Ня̄х­щамво̄ль па̄вылн ва̄нт­ласмēн. Ётыл омам Ха̄льӯсн о̄лмыгтас, тот а̄т хӯратан хо̄тпаг са̄в та̄л рӯпитас. 
Ам Ня̄хщамво̄ль па̄­вылт школа а̄стласум, э̄лаль Ханты-Мансийск ӯс педучилищат учитель-хо̄тпаг ханищтахтасум. Ты юи-па̄лт Югорский университет а̄стласум. 
Ань ляпа рӯтанум Ня̄х­щамво̄льт, Саранпа̄вылт ос Ха̄льӯст о̄лэ̄гыт. Та̄н урыл омам а̄пщитэ Пётр Владимирович Анямов са̄в ва̄г. Тав ётэ ты урыл потыртаӈкве а̄нумн сака пӯмащ. 
Олеся а̄гим нилыт клас­сыт ханищтахтаме по­рат рӯтанум урыл тав ётэ доклад-нэ̄пак хас­су­мēн. Пётр сасгум мēна­мēн то̄нт сака ёмащакв нё̄тыс. Тав акваг ла̄выглы: «Хо̄тпа такви рӯт махманэ урыл ат ке ва̄г, йӣв хольт та̄ранэ та̄л э̄лаль ат яныгми». 
Надежда Петровна Пузина, ляпа рӯтум, Ха̄льӯст о̄лы. Тав рӯтанув урыл о̄с са̄в ва̄г. Ам Пётр Владимирович ос Надежда Петровна ёт хо̄нтхатыглэ̄гум ос рӯта­нум урыл акваг китыглы­ягум. Ня̄врамагум Саран­па̄вылн ос Ня̄хщамво̄ль па̄вылн о̄с тотыглыягум, ам яныгмам ма̄м вос ва̄гыг ос рӯтанум ёт вос ва̄й­хатэ̄г. 
– Наӈ ня̄врамагын ма̄ньщи ла̄тӈыл ханищ­тыягын?
– А̄гим Олесям 11 клас­сыт ханищтахты, пыгум Георгий садикн яланты, нила та̄лэ. Тэ̄н то̄ва ма̄ньщи ла̄тӈыт ва̄гыг. О̄йкам бело­рус, ня̄врамагмēн сас ма̄нь­щииг ловиньтах­тэ̄г. А̄гим са̄в та̄л «Лылыӈ союм» ханищтахтын колн ялан­тас. Кит та̄л сыс «Ма̄нь Ӯскве» нампа ма̄т ӯщлах­тас, тот ща̄нь ла̄тӈыл по­тыртаӈкве ханищтах­тас.  
Пыгум ма̄ньщи ла̄тӈыл потыртаӈкве ань ханищ­тылум. Тав «Ма̄ньщи ла̄тыӈ» нампа нэ̄пак сун­сыглаӈкве сака э̄рупты. Ты нэ̄пак  А.И. Сайнахова, Н.К. Филиппова хассы̄г. 
Акв порат Георгий пыгум а̄нумн ла̄выс: «Ома, ты нэ̄пак ловинь­тэ̄лн». Ам ловиньтаслум, тав такем хӯнтлыс, тувыл ла̄выс: «Наӈ китайский ла̄тӈыл потыртаӈкве ёма­щакве ха̄сэ̄гын». Ань тох воссыг ат ла̄ви, ва̄гтэ, ам ма̄ньщи ла̄тӈыл потыр­тэ̄гум. «Витсам» нампа ма̄ньщи ла̄тыӈ ханищтан журнал о̄с аквъёт  ловинь­тылмēн.  
– Наталья Витальевна, наӈ округ янытыл о̄лнэ сосса ма̄хум ёт ва̄тихал хо̄нтхатыглэ̄гын, та̄н хала­нылт са̄в ма̄ньщи ма̄хум ща̄нь ла̄тыӈ ва̄гыт?
– Ма̄н округувт о̄лнэ ма̄ньщит халт туп 21% са̄вит хо̄тпа та̄нки ла̄тӈыл потыртаӈкве ха̄сэ̄гыт. Ка̄сыӈ та̄лныл ла̄тыӈ ва̄нэ хо̄тпа мощщагнув ēмты. 80% са̄вит ма̄хум ла̄тыӈ ханищтаӈкве ка̄сащēгыт кос. 
Тувыл ня̄врамыт туп уроканыл юи-па̄лт ма̄нь­щи, ханты ос ё̄рн ла̄тӈыт ханищтаӈкве ань вēр­мēгыт. Ос о̄влэ̄т оманыл-а̄тяныл ты ва̄рмаль урыл китыглавет. Акв па̄вылт ма̄хум щар пуссын хассыт, ня̄враманылн ты ла̄тыӈ щар ат э̄рмыглы, ОГЭ ос тувыл ЕГЭ ёмащакв вос хансэ̄гыт. 
То̄ва ма̄ньщит о̄с аквта щирыл номсэ̄гыт, ня̄враманыл ёт ща̄нь ла̄тӈыл юн щар ат потыр­тэ̄гыт. Тыима̄гсыл ла̄тӈув ва̄нэ ма̄хум акваг мощ­щамēгыт. Ам туп кит щēмьягт Леонид ос Анна Алгадьевыг ос Тӯрва̄т па̄вылт о̄лнэ Самбинда­ловыт ва̄ганум, та̄н ня̄в­раманыл ёт юн ма̄ньщи ла̄тӈыл акваг потыртэ̄гыт.   
– Ханты ма̄хум халт ща̄нь ла̄тыӈ ва̄нэ хо̄тпа са̄в о̄лы?
– Сургутский районт пēс йис ма̄т о̄лнэ хантыт ня̄враманыл ёт ща̄нь ла̄тӈыл потыртэ̄гыт. Ханты ла̄тыӈ ва̄нэ ма̄хум тот са̄в о̄лы. 
Та районт пēс йис ма̄т хо̄т «Стойбищный школа-сад» нампа проект хосыт ищхӣпыӈ утыл ва̄рвēсыт. Ты рӯпата ма̄гсыл округ мирколныл са̄в олн та̄с­таве. 
Ты та̄лт Нижневартов­ский район во̄рт о̄лнэ сосса щēмьят тамле ин­тер­нетыл тах о̄с ва̄равет. Ты рӯпата тот таима̄гсыл ань ва̄раве, во̄рт о̄лнэ ня̄врамыт оманыл-а̄тяныл ёт вос о̄лэ̄гыт, ща̄нь ла̄тыӈ ул вос ёрувлэ̄гыт. 
Мо̄лты та̄лныл ма̄н ты проект хосыт рӯпитаӈкве о̄с ла̄ввесӯв. Ань Сургут­ский районын ялантаӈ­кве ос сосса ма̄хум ты ищхӣпыӈ ут рӯпитан урыл китыглаӈкве патыянӯв. 
Та̄н о̄лнэ ма̄нылт ин­тернет ёмащакв рӯпиты ман а̄ти, ня̄враманыл тох ханищтаӈкве мӯсты ман а̄ти, ос са̄в тэ̄лат урыл китыглыянӯв, тувыл рущ ла̄тӈыл ла̄внэ «ана­литический справка» потыр тах хансэ̄в. Потыр миркол кӯщаит ловинь­тэ̄гыт ос ты рӯпата нупыл олн э̄лаль та̄стуӈкве э̄ри ман а̄ти, тах ла̄вēгыт.
Мо̄лты та̄л таквсы ам «Цифровизация ТТП» нампа потыр Нижний Новгород ӯст о̄лум конфе­ренцият ловинь­тасум. Пēс йис ма̄т о̄лнэ щēмьят ты ищхӣпыӈ ут урыл маныр номсэ̄гыт, тот потыртасум. 
Ань пēс йис ма̄т о̄лнэ щēмьят интернетыл о̄с пӯмщалахтэ̄гыт. Ты ут хосыт ня̄враманыл ань ханищтахтэ̄гыт ос та̄нки «Госуслуги» нампа ло̄псыт са̄всыр заявление ос мо̄т э̄рнэ нэ̄пакыт хансуӈкве вēрмēгыт. Ос ты тэ̄ла ма̄гсыл ӯсн ялантаӈкве та̄нанылн воссыг ат э̄ри. 
Людмила ТЕТКИНА 
 
