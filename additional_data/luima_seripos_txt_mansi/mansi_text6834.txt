
Щēмья янытлан мирхал хо̄тал я̄ӈк на̄тнэ э̄тпос 15 хо̄талэ̄т о̄лыс. Ты кастыл ам акв ёмас, сымыӈ ма̄ньщи нэ̄ урыл потыр хансэ̄гум. Галина Николаевна Бушуева, такви о̄парищ наме Пуксикова,  Ха̄льӯс район Хулюмсӯнт па̄вылт щēмьяӈ та̄гыл о̄лы. Тэ̄н о̄йкатэ̄нтыл хӯрум ня̄врам янмалтасы̄г, ань нёлолов апыгрищ о̄ньщēг. 
Галина Николаевна а̄пщиянэ, э̄щаге  о̄с такви янмалтасанэ. Оматэ Анна Фоминична Вынгилева ос а̄тятэ Николай Сергеевич Пуксиков хунь а̄тимыг ēмтсыг, то̄нт а̄пщиянэ, э̄щаге иӈ ма̄ниг о̄лсыт.   
Галина Николаевна такви о̄лупсатэ ос ля̄па рӯтанэ урыл таи потыртас: 
– Ам Хулюмсӯнт па̄­вылт самын патсум, тыт яныгмасум. Ня̄хщамво̄льт школа а̄стласум, э̄лаль Тюмень ӯст кол ӯнттын хо̄тпаг ханищтахтасум. Тувыл тот рӯпитаӈкве пат­сум. Акв порат Тобольск ӯсн кēтыглавесӯв, са̄всыр ма̄ныл ёхтум ма̄ньлат а̄гит пуссын аквъёт тот рӯпитасӯв. А̄лпыл са̄т щё̄с порат рӯпитан хо̄талув о̄вылтахтас, ӣтипа̄лаг хо̄т щё̄ст юв туп ёхталасӯв. Та юи-пāлт Тюмень ӯст железнодорожный вок­зал ӯнттысӯв.
Тюмень ӯст общежи­тие-колт акв колнакт бухгалтер-нэ̄ Наташа ёт о̄лсум. Юрт-а̄гиянум мо̄т колнакт о̄лсыт, ам акваг та̄н палтаныл ха̄йтыгта­сум. Акв хо̄талт рӯпатал юв ёхтысум, юрт а̄гиянум пуссын акван-атхатасыт, а̄нум ӯрим лю̄лēгыт. Телеграмма-нэ̄пак мисыт, ла̄всыт: 
– На̄ӈын юв минуӈкве э̄ри, оман а̄тимыг ēмтыс. Ӣтапа̄лаг ань юв минуӈ­кве а̄лымēгын.
То̄нт за­явление-нэ̄пак хассум ос Наташа, бух­галтер-нэ̄н, хуль­туптас­лум, юв та ми­на­сум.
Юв йисум
Ха̄льӯсн ёхтысум, ӯсху­лы хосыт ё̄мим, Нина Бат­манова ка̄саласлум. Тав а̄нумн ла̄выс, Кимкъя­сӯй па̄вылн вос минэ̄гум, омам тув тотвес. Билет Кульпас мус ёвтсум, э̄лаль Кимкъя­сӯй па̄вылн мина­сум. 
Ювле Кимкъясӯй па̄­вылныл Кульпас мус а̄тям ос ма̄нь а̄пщиянум, э̄ща­гум ёт лувыл минасӯв. Та порат Кульпаст охсарыт янмалтавēсыт, зверо­ферма па̄лыл кит лувыл майлувесӯв. 
Акв лув ма­тум, ёма­щакв ё̄муӈкве ат вēрми, мо̄танэ иӈ ма̄нь, э̄рнэ щирыл о̄с ат мины. Куль­пасн минмыгтасӯв, кон турапыг ēмтыс, такем во̄тыс, лувыг э̄лаль щар ат минэ̄г. 
А̄тям лув э̄лы-па̄лт ё̄ми, сунын туп ӯнты, луве акв ма̄н та лю̄ли. А̄тям ла̄глэ а̄гмыӈ о̄лыс, хоса ёмуӈкве о̄с ат вēрмыс. Ам тавēн ла̄всум: «Наӈ ӯнтэ̄н, амки лув э̄лы-па̄лт ё̄мēгум». 
Но̄х-ква̄лсум, тувыл лё̄ӈхув щар ат нāӈки, хоталь ё̄муӈкве, ат ва̄глум. Тав лув э̄лы-па̄лт такви о̄с та минас. 
Тох минымав, лё̄ӈхув хот-ӯстыслув, во̄рколн ёх­тысӯв, э̄лаль миннэ лё̄ӈх а̄тим. Ювле лё̄ӈх кинсым, кон та турманлас, тох я̄ ва̄тан ёхтысув. Та ма̄т я̄тэ такем пāхвыӈ, таквсы пора, то̄ва ма̄т иӈ асмас нāӈкēгыт. 
Я̄ котильт ё̄мим, я̄ тапа̄лт пум аня ка̄сала­сум. А̄тямн ла̄всум: 
–Турманлас, лё̄ӈхув щар ат на̄ӈки, та пум аня по̄хат ёл-хуēв, э̄рыӈ ӣти щама ат по̄лявēв. Тамле турап хо̄тал, хумус э̄лаль минэ̄в. 

Я̄ тапа̄лн ёхтысув, сун­сэ̄в, колыт ӯнлэ̄гыт, исна­сыт ла̄мпат тэ̄гыт, Патрасӯйн та ёхтысув. А̄тям о̄выл колн щалтуӈ­кве кос таӈхыс, юв ат та̄ртвес, э̄кваг-о̄йкаг ля̄втуӈкве о̄вылтахтасы̄г. А̄нумн ла̄выс, а̄пщиянум ёт су­ныт вос ӯнлэ̄гум, тав мо̄т колн ялы, э̄т хӯлуӈкве во̄вхаты. Ювле сāлтатыт ёт ёхтыс, та̄н ётаныл ми­нуӈкве ла̄выс. Мо̄т колн во̄ввесӯв, тот тыттувесӯв, ща̄ил айтвесӯв. Остеров колт э̄т хӯлсув.  
Омам 1974 та̄лт та̄к­всы порат хотталь щал­тыс, то̄нт щар ма̄нь э̄щум Тоня кит та̄лэ туп то̄влыс, Марина нила та̄лэ яныт о̄лыс. А̄тям хумус та̄н ётаныл таккēт о̄луӈкве паты, юн та хультсум. Тюмень ӯсн воссыг ат минасум. Юрт а̄гиянум палт пищма хассум, рӯ­питан нэ̄­паканум Хулюм­сӯнт па̄вылн вос кēтыя­ныл. Та̄н ювле хассыт, Наташа, бухгалтер-нэ̄, ам заявление-нэ̄пакум кӯщаин ат мистэ, ам рӯпатал 33 статья щирыл по̄хын кēтвēсум. Рущ нэ̄ тох та ва̄рыс. Намыл тох ва̄рыс манос хот-ёрувластэ, ты мус аты ва̄глум. 
Ома-āтя тāл хультсув
Юн о̄луӈкве патсум. Нила та̄л ювле хультыс, 1978 та̄лт а̄тям а̄тимыг ēмтыс. Ам а̄пщиянум, э̄щагум ёт амккем та хультсум. А̄тям война порат хо̄нтлаӈкве ялыс. 1943 та̄лт тув тотвес, ювле 1950 та̄лт туп ёх­тыс. Колув на̄йин ё̄свес, хуриянэ улян та̄йвēсыт. Ань акв-кит хури туп о̄ньщēв. 
Амки ня̄врамагум Валера ос Лариса иӈ ма̄ниг о̄лсыт, хунь кол та̄л хультсув. Кит а̄пщиягум Толя ос Гена акв ляпат а̄тимыг ēмтсы̄г. 
Хунь колув на̄ин ё̄свес, Анна а̄квум палт о̄луӈкве минасӯв. Кит хо̄тал тав палтэ о̄лсӯв. Сунсэ̄гум, о̄йкатэ сосса Ванька такем кантыӈыщ тыгле-тувле ё̄мыгты. А̄квум кон во̄выстэ, та ля̄выльттытэ. Ам кон-ква̄лсум, тэ̄н пал­тэ̄н ха̄йтуӈкве ат āлыма­сум, Ванька аквум яныг йӣвсупыл та ю̄ныгтастэ, ка̄тэ сакватастэ. 

А̄квум юв щалтуӈкве нё̄тыслум, китыгласлум: «Манрыг ка̄тн сакватастэ, хумле ēмтыс?» Тав ювле ла̄выс: «Тав ля̄вты, на̄н тыт о̄лэгы̄н». Ты юи-па̄лт масхатасув, па̄ртколн о̄луӈкве минасӯв. Таквсы пора о̄лыс, кон ащирмаӈ, ам ня̄врамагум ёт па̄рт­колт тох та о̄лсум. То̄нт а̄пщим Слава ос э̄щум Марина Ня̄хщамво̄ль интер­натыт о̄лсы̄г, Тоня пӯльницат хуяс. 
О̄лнэ кол во̄вуӈкве кӯщай палт кос ялсум, колыл аты майвēсум. Та порат ляльт нэ̄матыр ла̄вуӈкве ат вēрмысум, сысы та минасум. Кит э̄т­пос ма̄нь ня̄врамыг ёт па̄ртколт о̄лсӯв. Тох сава­лым э̄рнэ порат рӯпатан минуӈкве ат а̄лымасум. Акв рущ нэ̄ Горова а̄нум акваг та лю̄камтастэ, ак­ваг ля̄выльттастэ. Ам юн ня̄врамагум ёт ат а̄лымē­гум, мощщан юв хуль­тэ̄­гум. Тав са̄ртын ёхтыгпи, а̄нум ӯритэ, рӯпатан ёх­тэ̄гум, ля̄втуӈкве та о̄выл­тахты. Ам нуплум акваг ла̄­выглас: «Рӯпитаӈкве мӯсхалыг ат вēрмēгын, по̄хын минэ̄н».  
Колув хунь на̄ин ё̄свес, Игорь о̄йкам Белый Ярт рӯпитас. Ам амккем ня̄враманум ёт о̄лсум. Ларисам то̄нт иӈ ма̄нь, тувыл вагончикыл май­ве­сӯв. Та колт ма̄н онтолов хо̄тпат о̄лсӯв.    
Ма̄н по̄хувт рущ щēмья о̄лыс. Акв ляпат о̄лым, халувт сака ат потырта­сӯв. Мо̄т ма̄ныл ёхтум рӯщит пенсия мус тыт рӯпитэ̄гыт, тувыл та̄нки ма̄нылн миныглэ̄гыт. Са̄в та̄л ювле хультыс, ты рущ нэ̄ вертолёткат ка̄са­ласлум, потыртаӈкве пат­сумēн. Тав ня̄враманув урыл китыглахтас. Та порат хӯлыстэ, насати, янмалтам ня̄враманум - ты ам э̄щагум ос а̄пщим. То̄нт ла̄выс: «Таса̄вит та̄л акв по̄хыт о̄лсумēн, ам ты урыл аты ва̄слум. Ам ак­ваг номсысум, тамле ма̄ньлат нэ̄ таса̄вит ня̄в­ра­мыт самын паттуӈкве аман хунь āлымас».  
Слава апщим, Марина ос Тоня э̄щагум о̄с Хулюм­сӯнт па̄вылт о̄лэ̄гыт, пус­сын та̄нки щēмья о̄нь­щēгыт. Ам яныг пыгум Валера а̄тимыг ēмтыс. Тав пыге ань Тюмень ӯст о̄лы. Лариса а̄гим ос Коля пыгум сас Хулюмсӯнт па̄вылт о̄лэ̄г, тэ̄нки ня̄в­раманэ̄н янмалтэ̄г.
Галина Николаевна Бушуева ань пенсият о̄лы, ос тэ̄ла та̄л щар ат ӯнлы. Тав ма̄щтырлаӈкве сака ха̄сы, са̄всыр нё̄тнэ хурит ка̄тыл ва̄ри. Хулюм­сӯнт пāвылт о̄лыглан вы­ставкат рӯпатанэ ва̄ти­хал суссылта̄лавет. 
Галина Николаевна – сымыӈ хо̄тпа, па̄влыӈ мирн сака янытлаве. Ам таве ос ляпа рӯтанэ щēмья янытлан мирхал хо̄талыл янытлыянум. На̄й-О̄тыранылн вос ӯр­га­лавет. Пус ка̄т, пус ла̄гыл э̄лаль вос о̄лэ̄гыт. 

Людмила ТЕТКИНА
