
Ма̄н округувт  «Бы­ли» нампа проект рӯ­питаӈкве о̄вылтаве. Ты о̄вылтыт потыртаӈкве округт о̄лнэ «Русский Географический Об­щество» колн ма̄хум атхатыгласыт.
 Та колт кӯщаиг о̄лнэ хум Михаил Савченко ля̄ххал тотнэ ма̄хум ёт пащалахтас ос «Были» проект щё̄питан ма̄­хум наманыл ла̄всанэ, тыи Дмитрий Сотни­ков, Андрей Рябов ос Анна Свалова. Та̄н пус­сын газетат манос теле­виденият ля̄ххал тотнэ хо̄тпаг о̄лэ̄гыт, таима̄­гыс ты о̄вылтам тэ̄ла­ныл хумус ва̄рияныл, ёмщакв ва̄ганыл. Та̄н о̄влэ̄т проект хассыт ос округ миркол па̄лыл ты рӯпатаныл ма̄гыс олныл майвēсыт.
Та̄н ань округув нам­хо̄талэ кастыл ат ма̄нь кина по̄слэ̄гыт. Ка̄сыӈ кинат акв хотты хо̄тпа урыл тах потыртэ̄гыт, хумус тав округув яныт­лан ма̄гыс ос тэ̄лат но̄х-во̄рмалтан щирыл ма­тыр ва̄рыс, хумус ма̄хум ёт о̄лыс, рӯпитас. Тувыл ат хо̄тпа пēриявēсыт, тыи Югра ма̄вт ма̄-во̄й хо̄нтум хум Фарман Салманов, Остяко-Во­гульск округувт о̄выл кӯщай Яков Рознин, Ханты-Мансийск окр­исполкомыт щар о̄влэ̄т пуӈктотум нэ̄ Антонина Григорьева, нас ма̄хумн нё̄тум купса хум Васи­лий Земцов ос Нё̄рт рӯ­питам хум Александр Алешков.
Ты кинаныл сӯкыр э̄тпос мус по̄слыяныл, таима̄гыс та хо̄тпат о̄лыглам манос рӯпи­там ма̄наныл та̄н тах минэ̄гыт. Кинат Ха̄ль­ӯс районт, Сургут ос Ханты-Мансийск ӯсыгт, ос ты ляпат о̄лнэ Селия­рово, Троица па̄влыгт по̄слуӈкве патавет. Ань тув хотты артистат пēриēгыт, пēс порат о̄ньщим пормасыт кин­сэ̄гыт. Ты кинат окру­гув янытлан хо̄талэ̄т ва̄т са̄грапнал э̄тпост тах суссылтавет. Ты проектын 2 млн 535 со̄тыра солко̄ви хол­тэ̄гыт.
