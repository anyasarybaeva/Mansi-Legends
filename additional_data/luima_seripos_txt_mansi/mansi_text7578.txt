
Мирн пēриим депутатыт округ Дума нёлоловит сапра̄нияныл я̄ӈк на̄тнэ э̄тпос 26 хо̄талэ̄т о̄лыс. То̄нт та̄н 35 са̄всыр са̄ккон ос постановление-нэ̄пак пирмайтасыт. 
Хоты ма̄хум округ Дума па̄лныл Почётный грамотал миӈкве, та урыл о̄влэ̄т кӯщаит потыртасыт. Пирмайтан нэ̄пак щирыл  74 э̄лумхо̄лас ос кит организацияг ты янытлан нэ̄пакыл тах мивет. 
Депутатыт щар ма̄к яныг са̄кконын Устав-нэ̄пакн йильпи ла̄тыӈ хассыт. Район манос яныг ӯсытт миркол кӯщаит лю̄льсаӈ ке рӯпитэ̄гыт, губернатор та̄наныл пōхын кēтуӈкве вēрмиянэ. 
Ос ты э̄лы-па̄лт о̄лум са̄ккон щирыл округ яныг кӯщаиг акв хо̄тпа кит щёс туп пēрия̄лвес. Ты ла̄тыӈ ань хот-вуйвес, акв э̄лумхо̄лас губернаторыг са̄в та̄л сыс рӯпитаӈкве тах вēрми. 
Ма̄н округувт яныг кӯщаиг ань Наталья Комарова рӯпиты. Тав китыт щёс ты рӯпата ва̄руӈкве пēриявес. Ань пирмайтым са̄ккон щирыл тав э̄лаль иӈ рӯпитаӈкве тах вēрми. 
Депутат-хо̄тпат олн ур­тнэ урыл о̄с потыртасыт. Та̄н «депутатский фонд» ла̄внэ олныт ка̄сыӈаныл о̄ньщēгыт. 
Депутатыт 116 млн солко̄ви ӯсыӈ ос па̄влыӈ мирколыт халт та̄стысыт. Ты олныл лё̄ӈ­хыт ёмащакв ва̄равет, ня̄врамыт ма̄гсыл ёнгы­нутыт ёвтавет ос ма̄хум ӯщлахтын ма̄т мӯсхалыг щё̄питавет. 
Акв э̄рнэ нэ̄пак о̄с пир­майтавес. Ань ла̄пкат ня̄врамыт пуӈк хот-ё̄ӈ­хамлан айнэ вит ёвтуӈ­кве воссыг ат вēр­мēгыт. Ты вит рущ ла̄тӈыл «тони­зирующий нап­иток» ла̄­ваве. 
Ос школат по̄хыт ла̄пкат ке о̄лэ̄гыт, тот там­ле айнэ вит тына­лаӈкве щар ат ро̄ви. 
Ты са̄ккон таима̄гсыл пирмай­тавес, школан ялантан ня̄вра­мыт ты лю̄ль вит ул вос айсыт ос пуста̄гыл э̄лаль вос яныг­масыт. Тамле айнэ вит яныг ма̄хмытын аюӈкве туп ро̄ви.
Сосса ма̄хум ма̄гсыл пирмайтан са̄ккон «О языках коренных мало­численных народов Севера» хумус рӯпиты, де­пу­татыт о̄с потыртасыт. 
Ассамблея кӯщай хум Еремей Айпин ла̄выс: 
– Округувт манса̄вит ханты ос ма̄ньщи хо̄тпат ща̄нь ла̄тӈаныл ва̄гыт – ма̄н щар ат ва̄глӯв. 2010 та̄лт Россият о̄лнэ мирыт пуссын ловиньтавēсыт ос акв нэ̄пакн хасвēсыт. То̄нт ханты мир халт 35% са̄­вит ща̄нь ла̄тӈыл потыр­тасыт, ма̄ньщит халт – тыил мощщанув. 
Ам номсэ̄гум, ханищ­тап ос наука щирыл рӯ­питан департамент ты рӯпата ва̄руӈкве ань э̄ри ос ща̄нь ла̄тыӈ ва̄нэ манса̄вит сосса хо̄тпат ма̄н округувт о̄лэ̄гыт, ёмащакв ловиньтаӈкве. 
2022 та̄лныл ма̄ яны­тыл о̄лнэ мощщаг хуль­тум мирыт янытлан та̄лыт о̄вылтахтасыт. Ма̄н окру­гувт ты кастыл са̄всыр суссылтапыт, ханищта­пыт, конференцият ос мо̄т э̄рнэ тэ̄лат тах щё̄пита­вет. 
Тамле рӯпата ос таи­ма̄гсыл ва̄раве, ня̄врамыт ос ма̄ньлат хо̄тпат ща̄нь ла̄тыӈ вос ханищтэ̄гыт ос пēс йис ва̄рмаляныл ул вос ёрувлыяныл.
Людмила ТЕТКИНА 
 
