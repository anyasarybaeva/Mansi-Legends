
«Ма̄нь Ӯсквег» ла̄внэ ма̄н ка̄сыӈ туи сака са̄в ня̄врамыт ёхталэ̄гыт. Ос акв щёс ёхталам ня̄врам мо̄тыт щёс тув о̄с во̄вхаты, номтэ̄н тув хартаве. Та̄н тот халанылт сака юртыӈыщ о̄лэ̄гыт, акван-нё̄тхатым щаквщēгыт, рӯпитэ̄гыт, ханищтахтэ̄гыт, щар аквтуп акв колта̄гыл ня̄врамаквет. 
«Ма̄нь Ӯсквен» миннэ ма̄гыс ня̄врамыт та̄л сыс атхатэ̄гыт, матыр э̄рнэ пормас щё̄питэ̄гыт. Āгит ма̄ньщи суп, ва̄таӈ то̄р, суп-охса ю̄нтэ̄гыт, пыгыт ёрыгхатэ̄гыт. Тот халанылт «тайный друг» ёнгилыл ёнгасэ̄гыт, смена сыс сы­тамыг халанылт ма̄нь мӯйлупса ва̄рēгыт. Тох а̄гит юртаныл ма̄гсыл суп-охса манос лё̄мвой-то̄р ю̄нтэ̄гыт. 

Ань ты тув «Ня̄лыт э̄р­гын пора» титыт сменаг ва̄­рыгласаныл. Ты э̄лы-палт акваг юи-о̄влыг хультсас. Ты тув ёхтуманыл порат тот та̄ра титтыг-уртхатсыт, рущ щирыл ла̄вēгыт – «племена». Ос ка̄сыӈ та̄нти акван-нё̄тхатым о̄лсыт, лӯптаӈ ща̄й атсыт, ма̄ньщи кӯрт ня̄нь ва̄рсыт. Ка̄сыӈ э̄типа̄лаг та̄нти ва̄рум ня̄­няныл ёт ща̄й айсыт. 
Ёнгын хо̄талн та̄н та­щир щё̄питахтэ̄гыт – а̄гит ма̄ньщи сагыл сагхатэ̄гыт, пыгыт лахыр масэ̄гыт, пуӈкын ма̄ньщи сагыт то̄рса̄лмыл нэ̄гēгыт. 
Āгит вильтаныл то̄рыл лап-пантыяныл, пыгыт тащир та̄нтина̄нылн а̄ги пēриēгыт. Тувыл а̄гит халт щар нё̄тнэ а̄ги яныг э̄кват пēриēгыт, ты хотьют ма̄ньщи ла̄тыӈ ва̄г, такви ю̄нсхатуӈкве вēрми, пēс йис ва̄рмалит ва̄г, та а̄ги щар нё̄тнэг паттаве. Тав такви ма̄хманэ ёт «городище» ла̄внэ ма̄н мины, тот хультэ̄гыт. 
Мо̄т «племя» ма̄хмыт та̄н палтаныл хо̄нтлым минэ̄гыт. Пыгыт халанылт пēрщēгыт, саганыл хот-хасумтыяныл. Хотьют сагаге хот-хасумтавесы̄г, таи по̄хын та паты. Тох ха̄йтыгтым, пēрщим та ёнгēгыт. Э̄рттам, щар со̄ль э̄рыг-йис пора ка̄­нащит манос о̄тырыт ха̄йтыгтэ̄гыт. Пуссын мо̄т щирыл масхатэ̄гыт, та̄н нупыланыл сунсуӈкве сака пӯмыщ, сака ка̄с.
Галина 
Кондина
 
