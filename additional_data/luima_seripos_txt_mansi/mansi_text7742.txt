
Ам Мēӈквья па̄выл урыл хансуӈкв таӈхēгум. Пēс та̄гыл нот йис па̄сныл ты па̄вылт Алгадьевыт о̄лсыт. Со̄ль, ань тымус тыт хӯрум щēмья хӯрум кол ӯнлэ̄гыт, кос ань тув минэн ос э̄лаль о̄лэн.    
Мощ мо̄лтынув па̄влув урыл Санка увщим нэ̄пак та̄ратас: тот тав йис о̄парищанув, рӯтанув ос ань о̄лнэ ма̄хманув урыл хансыглас. Нэ̄пак наме «Сильному роду – нет переводу». Санка то̄нт иӈ школат ханищтахтас, нэ̄паке нэ̄пакыг щё̄пи­таӈкв щащēквавн нё̄т­вес. Тав са̄в пēс о̄лум ва̄рмаль ос хотит хумыс рӯтыг хо̄йхаты – ва̄г.  

Е.Д. Айпин нэ̄пак урыл тох хансыс: 
– Ты рӯт ма̄хум та̄ра­ныл матса̄вит пис патум нот йис па̄сныл ювыт. Хӯрмахкем нотыг ēмтум ва̄рмаль мо̄йт хольтыл  э̄лаль потыртыяныл: хумыс Та̄гт талихт лю̄ль а̄гм хулигла̄лас, ма̄хум пуссын хотталь-щалтсыт, туп акв ма̄нь пыгрищакве хультыс, ос та̄ра минам рущ ва̄та-хумн ёт тотвес. 
Такви палтэ о̄ньщастэ, янмал­тастэ, рӯпитаӈкв ос та̄к­сарыг о̄луӈкв ханищ­тастэ. Ётыл пыгрищ та̄к­сарыг ос ё̄рыг ēмтыс, алхатуӈкв ха̄сыс, ля̄льт са̄гыр­хатуӈкв патыс. Таи­ма̄гыс «Алхаты» намыл майвес. Ос тавēныл э̄лаль Алгадьевыт рӯт кит яныг товыг э̄лаль та товиласы̄г…  Та пы̄грищ наме Сидор о̄лыс, ма̄к йис о̄парищиг тав о̄лыс, Мēӈквъя па̄выл хуньт тав ва̄рыстэ.
  
Са̄в учёный ма̄хум, нэ̄пак хаснэ ма̄хум ма̄н па̄влув та̄ра яласасыт. Акв яныг нэ̄пакыӈ учёный хум А.А. Дунин – Горкавич са̄в э̄рнэ нэ̄пак хӯлис, та халт ты пыгрищакве урыл тав нэ̄паканэ̄т о̄с хансым о̄лы. Тав хансы: «Ялпыӈ-я̄ лӯй-па̄лт 13 вēрыстат Мēӈкъя па̄уль. Тувыл мощ ло̄ӈхальнув Мēӈквъя сӯнтэ о̄лы».
В.Н. Чернецов о̄с ты ма̄т яласа̄лас, хурит по̄с­лас, са̄всыр потыр атыс, хумыс ма̄хум о̄лэ̄гыт хан­сыс. Тав хансы: Сораты па̄влыг Хулюмсӯнт па̄в­лыг халт о̄лнэ па̄вылт – Мēӈквъя па̄вылт о̄лыс-хӯлыс. 

Ань о̄с ма̄н Хальӯс районувн са̄всыр учёный хо̄тпат, пēс ва̄рмаль киснэ хо̄тпат ёхталэ̄гыт. Илья Абрамов ма̄н урув­тыл тох хансы: 
– Хулюмсӯнт ма̄хум халт: Адиныт, Анемгуро­выт, Пуксиковыт, Алгадь­е­выт халт – Алгадьевыт  рӯтыӈыг сусхатэ̄гыт-о̄лэ̄гыт. Алгадьевыт кēлп о̄щнэ: ма̄ньщи, ханты, рущ, украинец нацият ёт тэ̄лыглым о̄лнэ ма̄хмыт ма̄ньщи о̄лнэ ва̄рмаль витыг ат тотъяныл, э̄лаль койияныл.
Ам о̄с йис о̄парища­нум о̄лум ва̄рмаль хот ат ёрувлылум: ка̄сыӈ ӯщлахтын хо̄тал акваг па̄влумн а̄тям ёт ялантэ̄­гум, тот мēн хӯл пувимēн, ва̄с ӯримēн, во̄раимēн, кēрнялил алыщлымēн, пил ва̄тымēн, са̄с нуимēн. Амким номмыгтамум па̄сныл ам юн ат хульт­са̄лэ̄гум, акваг ёт тотыг­ла­вем. Таима̄гыс па̄влумн сака ка̄сащēгум яласаӈкв. Па̄влумн ёхтэ̄гум, сома нас ӯщлахтэ̄гум!
 
Николай Алгадьев 
