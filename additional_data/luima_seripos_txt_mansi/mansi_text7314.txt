
Ма̄ньщи хо̄тпа Лидия Анатольевна Мерова та̄л котиль э̄тпос 22 хо̄талт 80 та̄лэ то̄влыс. Тав са̄в ня̄врам янмалтас, коянэ иӈ ма̄нит о̄лсыт, о̄йкатэ а̄тимыг ēмтыс. Э̄ква ла̄вме щирыл, вит-хӯл ё̄рыл о̄лсыт, тав те а̄тим о̄лыс, а̄гиянэ-пыганэ ты янытаг хунь яныгмасыт. 
Лидия Анатольевна ань ма̄нь пыге палт Ханты-Мансийск ӯст о̄лы. Намхо̄талэ кастыл тав ётэ хо̄нтхатыгласум, потрамасмēн, о̄лупсатэ о̄вылтыт китыглахтасум, хотыл о̄лы, хо̄т яныгмас. На̄н ань э̄лаль э̄ква потре ловиньтэлы̄н.
– Ам 1942 та̄лт Куль­паст самын патсум, то̄нт яныг хо̄нт о̄лыс. Омагум-а̄тягум сас Кульпасныл о̄лсы̄г. А̄тям Анатолий Никитин рущ хум, омам ма̄ньщи нэ̄ Пелагея Пара­моновна, такви о̄парищ наме Кимлобазова. 
А̄тям Кульпас ла̄пкат рӯпитас, тэ̄нут тыналас. Акваг рӯпитым о̄лыс, армиян ялыс, ёхтыс, э̄лаль ханищтахтас, тувыл ла̄п­кан патхатас. Тав ма̄ньщи ла̄тӈыл потыртас. 
Та порат кос рущ, кос мо̄т мир ма̄хум, ма̄н ла̄тӈув пуссын хӯлсыт, потыртаӈкве ха̄ссыт. Хо̄нтлан ва̄рмаль оигпаме юи-па̄лт о̄лупса сака та̄р­витыӈ о̄лыс, ма̄хум са̄в рӯпитасыт, хӯл алыщ­ла­сыт, во̄раясыт. 
Кульпаст Олька а̄квум о̄лыс, омам тав о̄ньге, номилум, ам ляльтум ла̄ви: «Наӈ а̄тян палт ла̄пкан ялэн, ня̄нь во̄вен». Ла̄пкан минасум, ла̄вēгум: «А̄тя, ня̄нь ат о̄ньщēв, ня̄нь маен».Тав ла̄ви: «Нас олн ойтта̄л ня̄нил хумус мыг­лум, наӈ кон-ква̄лэ̄гын, ма̄хум щалтэ̄гыт, сунсэ̄­гыт». Ня̄нь ат мис, ам тувыл кон та ква̄лсум.
Хунь а̄тям хотталь щалтыс, омам Хо̄рыӈ­па̄выл хум ва̄рыс, тув ва̄нтлысмēн, ётыл Ваня а̄пщим самын патыс. Ам Хо̄рыӈпа̄вылт яныгмасум, а̄гирищиг тот ха̄йтыгта­сум.
– Лидия Анатольевна, наӈ школат хо̄т ханищ­тахтасын?
– О̄влэ̄т Хо̄рыӈпа̄выл школат, тувыл Ло̄пмуст. Хунь па̄влувт школа хот-вуйвес, ма̄н пуссын Ло̄пмусн тотвесӯв, тот ханищтахтасӯв. Тармыл интернат о̄лыс, тыттуве­сӯв. 
То̄нт са̄в ня̄врам ха­нищтахтас. Тэ̄лы а̄мпыӈ суныл тотавēв, туи ха̄пыл минэ̄в. Ло̄пмус школа а̄стламум юи-па̄лт э̄лаль ат ханищтахтасум, та по̄йтсум.
– Хо̄рыӈпа̄вылт та порат са̄в хо̄тпа о̄лыс?
– Мир са̄в о̄лыс, колхоз, школа, ла̄пка, пēкарни, пӯльница о̄лыс. Омам колхозт рӯпитас, Со̄рахта нупыл кēтавет, тот пум ва̄рēгыт. Па̄вылт лув, мис са̄в о̄лыс. Ма̄нти мис о̄с о̄щсӯв, щаквит аюӈкве э̄ри. Омам ос яглаӈум во̄раясы̄г, хӯл алыщласы̄г. 
Та порат ма̄хум толгē­гыт, сорых ос нялк та­са̄­вит, на̄тылтэ̄гыт. Сорых хорыг ва̄риянӯв, луваныл хот-утыянӯв. Ань хӯл торыӈ­ыщ ат пувēгыт. Георгий ва̄псум во̄рт яласы, хӯлыл, нё̄влил кēтыг­лавем.
О̄йкам во̄раяс, лэ̄ӈын алыщласыт, сдавайтасыт. Ань тай хотьют э̄рыӈ алыщлы, ат вивет. То̄нт тай пирмайтавēсыт, ня̄р­лэ̄г о̄с алыщласыт. 
Ма̄н, нэ̄ хо̄тпат, ня̄ра, ва̄й ю̄нтыгласӯв, сахил о̄лсӯв, ань тай рущ паль­тувыл та патсӯв. Ты супыл Светамн ю̄нтвēсум, амти хосат ю̄нтсум, ань сама­гум акваг витыл со̄схатэ̄г. 
Саранпа̄вылт Марья ныюм о̄лыс, акв а̄ги о̄ньщиглас. Па̄выл мир, ома­нув-а̄тянув, а̄пщим пус­сын холасыт. Хо̄рыӈ­па̄в­лув ань щар хот-та̄т­ла­мас, па̄выл оссувлавес. Хо̄с­ло̄хт о̄с па̄выл та̄глэ о̄лыс. Ань нэ̄мхотьют а̄тим, амттем хультсум. 
А̄пщим Тюменьт о̄лыс, нэ̄ тотыглас. Са̄в ня̄врам о̄щсы̄г, ань ат ханьщи­янум. Та̄н ва̄ганыл, ам тыт о̄лэ̄гум, хуньт э̄рыӈ ёхтыгпа̄лэ̄гыт. 
– О̄йкан хотыл о̄лыс?
– Тав Хо̄сло̄х хум о̄лыс, Савелий Прокопьевич Меров. Хо̄рыӈпа̄вылн ёхтыс, маньнэ суныл, ло̄ӈ­ханьщапыӈ лувыл ха̄й­талавēсум, тувыл та̄лт­тувēсум, Хо̄сло̄хн та тотвēсум. 
Та порат сахил мас­ха­тэ̄в, то̄р пинэ̄в. Тав аким ос о̄ныпум ёт ёхталас – ня̄враманум та̄н ща­щē­к­ваныл ос о̄паныл. Ам о̄паныл кастыслум. 
О̄йкам ёт Хо̄сло̄хт о̄лсумēн, ня̄враманмēн самын патсыт. Тувыл тав а̄тимыг ēмтыс, ня̄врама­нум амти янмалтасанум. Хӯл ё̄рыл хотмус та яныг­масыт. 
Яныг пыгум Валерам ос а̄гиянум Надя, Света, Тася Саранпа̄вылт о̄лэ̄гыт. Коля ос Вова пыгагум тыт Ханты-Мансийск ӯст о̄лэ̄г. Щар ма̄нь а̄гим Верам, пити патта а̄ги­рищум, Белояр­скийт о̄лы. Серёжа ос Саша пыгагум а̄тимыг ēмтсы̄г.  
– Ня̄враманын Саран­па̄выл школат ханищ­тахтасыт?
– Пуссын Саранпа̄вылт ханищтахтасыт, интер­натт о̄лсыт, тот о̄щвēсыт. Маснут, тэ̄нут, хуйнэма̄, та маныр, пуссын о̄лыс, тот та яныгмасыт. Надям яныгнуве, а̄пщиянэ-йӣг­рищанэ уральтасанэ, нё̄тсанэ. 
Хунь о̄йкам холас, ня̄враманум иӈ ма̄нит о̄лсыт. Тэ̄лы каникулыт порат юв ла̄глыл тотыя­нум ос а̄мпыӈ суныл минэ̄в, ань аквты Саран­па̄выл лё̄х хосыт. Кит а̄мп кēрēгум, та̄н палтаныл та минэ̄гум. 
Ётыл тай лувыӈыг ēмт­сӯв, лувыл яласасӯв. Туи ос Саранпа̄выл мус нас ха̄пыл, сысы тӯпыл товсӯв. Тувыл «Ветерок» моторыт ква̄лтапаптувēсыт, мото­рыл яласаӈкве патсӯв. 
Мисыл, лувыл о̄лсӯв, ня̄враманум яныгмасыт, пум ва̄руӈкве нё̄твēсум. Та щирыл та о̄лсӯв.
Хо̄сло̄хт ма̄н са̄ртын пēс колт о̄лсӯв, тувыл йильпи кол ӯнттысӯв. Пēс колув тай ра̄гматас. Ня̄вранум ань янгыг ēмт­сыт, Хо̄сло̄хн ялантэ̄гыт. Ам та̄н нупланыл ла̄вē­гум, На̄й-О̄тыранын ну­пыл сунсэ̄н, яныгмам па̄влын ёхтэгы̄н, исум ща̄й но̄х-ӯнттыгпа̄лэ̄н, ка̄сталэ̄н. Пуста̄гыл вос о̄лэ̄гыт, То̄рум ёт, О̄тыр ёт вос о̄лэ̄гыт, яласэ̄гыт. 
– А̄ги-пыганын Хо̄сло̄х па̄вылт яныгмасыт, та̄нти ла̄тӈаныл улпыл ва̄ганыл, потыртэ̄гыт? 
– Па̄вланувт э̄лнаӈ мир пуссын ма̄ньщи ла̄тӈыл потыртасыт. Ам ня̄вра­манум ма̄нь та̄гыл та̄нти ла̄тӈаныл ва̄ганыл, рущ ла̄тӈыл потыртаӈкве ат ха̄ссыт. 
Интернатт китыглавет, ювле ща̄нь ла̄тӈыл по­тыр­тасыт, ма̄ньщи э̄рыг э̄ргысыт. Тувыл школат ханьщувласыт, э̄лаль акваг рущ ла̄тӈыл потыр­таӈкве та патсыт. 
Хо̄рыӈпа̄вылт ос Хо̄с­ло̄хт э̄рыг-мо̄йт ва̄нэ ма̄хум са̄в о̄лыс. Омам о̄с э̄ргыт ва̄рыглас, э̄ргыс. Пупа̄п­щитев во̄рныл то­таве, та йӣквēв. Са̄ӈквыл­тапыл тай Ёхор о̄йка тав са̄ӈк­вылтас, са̄ӈквылтапе ёмас о̄лыс. Хоты хо̄тпа пупа̄пщи ка̄тын-паттытэ, такви колэ̄н тув ӯнттытэ, мо̄т колн ат ро̄ви. Тув мир атхаты, йӣк­вēгыт, тӯлыглахтэ̄гыт. Ма̄н та ё̄рыл ты о̄лсӯв. Ань па̄влув щар хот-та̄тламас.
Лидия Анатольевна ня̄враманэ пуссын ма̄ньщи ла̄тӈыл потыртэ̄гыт, та̄нти мираныл янытлыяныл, оманылн нё̄тэ̄гыт. Володя пыге Ханты-Мансийск ӯст ня̄врамыт ханищты. Николай «Лӯима̄ сэ̄рипос» ма̄ньщи газетав ва̄рнэ колт рӯпиты. Светлана а̄гитэ Саранпа̄выл школат ня̄врамыт ща̄нь ла̄тӈын ханищтыянэ. 
Ма̄н, газета ва̄рнэ ма̄­хум, Лидия Анатольевна намхо̄талэ̄т янытлылӯв! Са̄в ёмас, сымыӈ ла̄тыӈ тавēн ла̄вēв. Ня̄врама­нэ̄н-апыгрищанэ̄н вос нё̄тумта̄лаве, вос э̄руп­таве! 
Ты я̄тил ма̄ньщи хо̄тпав пус ка̄т, пус ла̄гыл, То̄рум ёт, О̄тыр ёт вос о̄лы!
Светлана РОМБАНДЕЕВА
 
