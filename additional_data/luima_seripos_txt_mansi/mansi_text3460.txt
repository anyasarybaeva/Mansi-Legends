
Общественный ос внешний связь департаментыт о̄лнэ кӯщай нэ̄ Елена Шумакова 2016 та̄л сыс ва̄рум рӯпатаныл о̄вылтыт ля̄ххал тотнэ хо̄тпат э̄лы-па̄лт потыртас. Тав та̄нанылн пӯмащипа ла̄тыӈ ла̄выс, та̄н акван-нё̄тхатым са̄всыр ёмас тэ̄лат ва̄рсыт.

	Кӯщай нэ̄ ла̄выс, мо̄лты та̄лт та̄н хӯрум ва̄рмалитыт ёмас рӯпитасыт, ос пуссын тэ̄ланыл э̄рнэг тотнэ̄ныл ма̄гыс мо̄т регионыт халт но̄хнув патсыт. Таима̄гыс департамент РФ Министерства па̄лыл э̄сгувес ос мо̄т хо̄тпат тэ̄ланыл аквта-хольт ма̄кыг тотуӈкве, аквтох ка̄ркамыг о̄луӈкве ла̄ввēсыт. Ма̄н ма̄хманув са̄всыр некоммерческий колыт, российский ос мо̄т хо̄н ма̄ныл акван-атхатам нё̄тмил ва̄рнэ колыт ёт юрщхатым о̄лэ̄гыт ос та̄н номтаныл тэ̄лаг ва̄руӈкве нё̄тэ̄гыт. Та̄н ань 85 са̄всыр некоммерческий колыт ёт рӯпитэ̄гыт. Тувыл ля̄ххал тотнэ колыт тэ̄ланыл о̄с акваг уральтым о̄ньщияныл.

	Мо̄лты та̄лт департамент «Открытый регион» нампа рӯпитан кол пӯнсыс. Ос тав рӯпататэ хосыт ма̄н о̄лупсав Россия янытыл са̄в ма̄хумн ва̄нэ̄г о̄ньщаве. Ма̄н тэ̄ланув урыл ма̄хум ищхӣпыӈ ут хосыт ля̄ххалыт, потрыт ловиньтэ̄гыт, тот матыр-а̄ти ва̄рмалит пуссын та̄рапаттыяныл. Ма̄хум та̄нки хӯлтыглан ман матыр китыглахтын ла̄тыӈ департаментыт рӯпитан хо̄тпатн кēтуӈкве вēрмēгыт ос тувыл та̄наныл ёмщакв щё̄питан мус аквъёт матыр ва̄рēгыт, э̄рнэ торыг хо̄т-а̄ти нё̄тавет. 

	Тувыл Россият са̄всыр ма̄т о̄лнэ 12 предпринимателит тэ̄ланыл э̄лаль тотым мо̄т хо̄н ма̄т рӯпитэ̄гыт. Ма̄н округув та регионыт ёт о̄с тох рӯпитаӈкве во̄ввес. Ань то̄ва предпринимательство-колыт департаментувн нё̄тым нёлолов щёс мо̄т хо̄н ма̄хум ёт акван-хо̄нтхатыгласыт. То̄нт та̄н ва̄т нупыл хӯрум мо̄т хо̄н ма̄ ёт пормасыт тыналан щирыл нэ̄пак хассыт ос мо̄т хо̄н ма̄т о̄лнэ ма̄хум ёт аквъёт рӯпитан щирыл потыртахтасыт.

	Соссаӈ ма̄хум ёт рӯпитан тэ̄ланыл о̄с э̄сгувес. Ты та̄л ООН нампа колт ты рӯпатаныл э̄лаль ханищтаве ос мо̄т хо̄н ма̄т аквты щирыл тэ̄ланыл ва̄руӈкве патыяныл. Ма̄ньполь э̄тпост округ мирколувн Франция ма̄ныл мӯй хо̄тпат ёхтэ̄гыт ос та̄н тот э̄лумхо̄лас праватэ о̄вылтыт тах потыртэ̄гыт.

	Владимир Меркушев, ты департамент Общественный Советэ̄т кӯщай ва̄ӈын хум, ла̄выс: «Та̄л сыс ты департаментув ёмщакв рӯпитас, са̄в тэ̄лат ма̄кыг ва̄руӈкве а̄лымавēсыт.   29 некоммерческий колыт олн-нё̄тмилыл майвēсыт. Та̄н рӯпатаныл ма̄гыс 16 млн. солко̄ви холтвес. Тувыл ля̄ххал тотнэ ма̄хум халт 43 са̄всыр проектыт тэ̄лаг ва̄рвēсыт. Ты йильпи та̄лувт ва̄рмалянув о̄с ёмасыг вос о̄лсыт».
