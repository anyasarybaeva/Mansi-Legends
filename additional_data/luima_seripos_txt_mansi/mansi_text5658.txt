
Анна Владимировна Яптик ё̄рн а̄ги, тав Ямало-Ненецкий округт Панаевск па̄вылт самын патыс, тот яныгмас. Ань тав Яр-Сале па̄вылт рӯпиты. Ювле хультум э̄тпост а̄ги Ханты-Мансийск ӯсн ёхталас, тыт ма̄н редакциявн щалтсас, такви о̄лупсатэ урыл ма̄навн потыртас. 
Тав о̄парищ наме Яптик рущ щирыл «ё̄р хо̄тпа» толмащлаве, ё̄рн наме ос тамле - «О̄ста а̄ги». Школа а̄стламе юи-па̄лт Санкт-Петербург ӯсн э̄лаль ханищтахтуӈ­кве минас. Тот лӯима̄ ня̄вра­мыт ма̄гыс А.И. Герцен намыл маим институт рӯпиты. 
Тот тавēн яныгпа̄ла учёный э̄ква Мария Яков­левна Бармич ща̄нь ла̄тыӈ ханищтаӈкве нё̄тыс. Ты учёный нэ̄ 1934 та̄лт тунра ма̄т самын патыс. Тав ань онтырса̄т нупыл ат та̄лэ то̄влыс. Э̄ква са̄в та̄л тот ня̄врамыт ё̄рн ла̄тӈыл ханищтым рӯпитас. 
Анна институт а̄ст­ламе юи-па̄лт, такви о̄лнэ ма̄тэ̄н ювле ёхтыс. Ань Яр-Сале па̄выл школат ня̄врамыт ё̄рн ла̄тӈын ханищтыянэ. Россия янытыл та школа-интернат щар янгыг о̄лы. Тот акв со̄тыра арыгтем са̄вит ё̄рн ня̄врам о̄лы. 
Анна Владимировна ня̄врамыт ща̄нь ла̄тӈыл ханищтан ма̄гыс ма̄нь школат акв са̄т сыс кит­хуйплов щё̄сыл майвес. Яныг школат ос китхуй­плов щё̄с сыс ня̄врамыт ханищты. Ты коныпал кит кружок ва̄рыс. Ка̄сыӈ кружокт китахкем щё̄с сыс ё̄рн ла̄тӈыл потыр­тэ̄гыт.
О̄выл порат рӯпитаӈ­кве ёхтумēт, тавēн сака та̄рвитыӈ о̄лыс. Акв то­рыг са̄в рӯпатал майвес. Аквматнакт мо̄т хо̄тпа пēнтсыл рӯпитас, во̄рил ты а̄лыма̄лыс. Ты рӯпитан ма̄н патхатаме па̄сныл ань акв та̄л минас. Ань ты ва̄рмальн ёмщакв ханьщувлас, рӯпататэ мӯсхал щирыл ва̄ритэ, нэ̄матыр та̄рвит а̄тим. 
Ты ма̄ньлат а̄ги 2017 та̄лт юрт хо̄тпанэ ёт акв проект э̄лаль тотыс. Та̄н рущ ла̄тӈыл хансым ощхулит (комиксыт) ё̄рн ла̄тӈыг толмащласаныл. Тыима̄гыс грант-олныл майлувēсыт. Тувыл ё̄рн ла̄тӈыл потрыт кина то̄тапын по̄слысыт. 
Ты ва̄рмаль Санкт-Петербург ӯст рӯпитан учёный нэ̄ хо̄тпаг Алек­сандра Терёхина ос Алек­сандр Волковицкий ёт ва̄рыгласыт. Тэ̄н экспеди­циян Ямал ма̄н ёхтала­сы̄г, тунра ма̄т ё̄рн ма̄хум халт акв та̄л палыткем о̄лсы̄г. Ты тэ̄лат хосыт ань ня̄в­рамыт о̄с ща̄нь ла̄тӈыл ханищтавет. 
Анна омаге-а̄тяге тунрат са̄лы ӯрим о̄лэ̄г. А̄ги тот самын патыс, ща̄нь ла̄тӈыл ма̄ньта̄гыл потырты. Са̄т та̄лэ то̄в­лум порат школа-интер­натын тотвес. То̄нт рущ ла̄тӈыл потыртаӈкве щар ат ха̄сыс. Увщиянэ̄н то̄ва ла̄тӈыл ханищта̄л­вес, тувыл та. Школат ха­нищтаӈкве о̄вылтахтас, ущта рущ ла̄тӈыл ёмщакв потыртаӈкве патыс.
Тунрат о̄лмēт, оматэ̄н щаквщуӈкв, маснутыт ю̄нтуӈкве ханищтавес. Тав са̄лыт ӯруӈкве о̄с ха̄сы, ма̄нь порат а̄тятэ ёт ща̄рк мувылтаӈкве акваг яланта̄лыс. Са̄лыӈ­колт о̄лме порат, ка̄сыӈ са̄лы ёмщакв ва̄стэ ос ханьщистэ. Та̄н ань китса̄ткем-хӯрумса̄ткем са̄вит са̄лы о̄ньщēгыт.
 
