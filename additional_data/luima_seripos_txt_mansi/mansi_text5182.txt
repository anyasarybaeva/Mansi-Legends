
А̄с-угорский институтт рӯпитан ма̄хум Ханты-Мансийск ӯст учёныит ювле хультум э̄тпос 29 хо̄талэ̄т акван-атыг-ласаныл. Та̄н «Этнокультурное пространство Югры: опыт реализации проектов и перспективы развития» ва̄рмалит урыл потыртасыт.
Ты тэ̄ланыл округ миркол па̄лыл ва̄руӈкве нё̄тавет ос та̄наныл уральтым о̄ньщавет. Са̄в ма̄ныл акван-атхатыглам учёныит ща̄нь ла̄тыӈ ва̄нэ ос та̄наныл  ханищтан о̄вылтыт, пēс накыт э̄лаль тотнэ ва̄рмалит урыл потыртасыт. 
Санкт-Петербург ӯсныл ёхталам хум А.А. Бурыкин ты урыл потыртас, лӯима̄ мирыт ща̄нь ла̄тӈаныл налыман та̄л сыс хо̄т ос хумус ханищтавēсыт, манхурип нэ̄пак ос маныр та̄рвит та̄н о̄щсыт.
О.И. Налдеева, Мордовский государственный университетт рӯпитан профессор-нэ̄, финно-угор рӯт ма̄хум стихыт хансум тэ̄ланыл та̄ра-паттысанэ. 
Москва ӯсныл Е.А.Пивнева ос Тула ӯсныл Е.П. Мартынова ёхталам нэ̄г хантыт ос маньщит о̄лупсаныл о̄вылтыт потыртасы̄г. Тэ̄н сас история наукат учёныиг о̄лэ̄г, округувн ва̄тихал ёхталэ̄г ос сосса ма̄хманув ёт хо̄нтхатыглэ̄г.
Ща̄нь ла̄тыӈ э̄лаль тотнэ ва̄рмалит ос ня̄врамыт ма̄гыс э̄рнэ нэ̄пакыт щё̄питан урыл А.Р.Станиславец, Ханты-Мансийский технолого-педагогический колледжит а̄гит-пыгыт ханищтан нэ̄, ла̄выс. Тав А̄с-угорский институтт рӯпитан ма̄х-манэ мощ сэ̄ръёрыг о̄луӈкве ла̄всанэ ос нэ̄пакыт щё̄питан рӯпатаныл ёмщакв ос номтыӈыг вос ва̄рияныл. Тув та̄стым олныт ма̄к тэ̄ла ма̄гыс вос холтавет. 
Тувыл «Ханты ясанг» ос «Лӯима сэ̄рипос» ханты ос ма̄ньщи газетаг урыл Н.И. Вах, кӯщай ва̄ӈын нэ̄, потыртас. Пӯмыщ потыр венгр нэ̄ Чилла Хорват ловиньтас ос хурит суссылтас. Тав Ханты-Мансийск ӯст ща̄нь ла̄тӈыл хансым колыт хо̄т о̄лэ̄гыт ман а̄ти, таи насати сунсыглам. 
Тот са̄всыр научный потрыт о̄с ловиньтавēсыт, ётыл та̄н пуссын нэ̄пакыг тах ва̄равет. Ань кӯщаитн сосса ма̄хум тэ̄ланыл, маныр та̄н таӈхēгыт, та̄н ма̄гсыланыл маныр ва̄руӈкве э̄ри – ты номтыт та̄ра-паттувēсыт. Учёный хотпат ла̄внэ̄ныл щирыл, рӯпатаныл э̄лаль акв-тох ёмащакв тах ва̄рияныл.
