
Ма̄лтыпыг хунь ēмты, во̄рт тӯйт та̄ра хот-толы, то̄нт о̄лнэ ма̄в янытыл ма̄хум а̄ращ ва̄руӈкве, то̄сам пум но̄х-пēламтаӈкве ат та̄ртавет. Округт о̄лнэ во̄рыт яныгпо̄ль э̄тпос 28 хо̄талныл акваг уральтаӈкве патавет, рущ ла̄тӈыл ты тэ̄ла «пожароопасный сезоныг» ла̄ваве.
Туи сыс во̄ранув улян ул вос ё̄савет, ань са̄в хо̄тпат рӯпитэ̄гыт. Ты ма̄­хум на̄й лап-харыгтаӈ­кве хумус щё̄питахтэ̄гыт, яныгпо̄ль э̄тпос 13 хо̄та­лэ̄т ма̄-вит ӯргалан де­партаментыт кӯщай ва̄ӈын хум Егор Збродов ты урыл потыр­тас: 
– Во̄рт на̄й харыгтан ма̄гыс ма̄н са̄ртын щё̄пи­тахтэ̄в. Тӯяг ос туи сыс во̄ранув акваг ураль­ты­янӯв. Авиабазат рӯпи­тан хо̄тпат товлыӈха̄пыл акваг яласаӈкве патэ̄гыт. Рӯ­патан са̄внув ма̄хум висанӯв ос туи сыс на̄й харыгтан ма̄гыс ханищ­та­санӯв. Во̄рт яласан ма̄гыс са̄всыр э̄рнэ ма̄шинат мӯсхалыг щё̄питасанӯв.
Харама̄т ос пумканыт на̄йн тэ̄нэ порат ма̄-вит ӯргалан ма̄хум ос «Центро­спас-Югория» колт рӯпитан хо̄тпат ак­ван-нё̄тхатым рӯпитэ̄гыт. Та̄н товлыӈха̄пыл, вер­толё­тыл на̄й харыгтаӈ­кве вēр­мēгыт. На̄й ӯсыт, па̄в­лыт ляпан ке ёхты, то̄нт МЧСт рӯпитан хо̄т­пат нё̄туӈ­кве во̄выглавет. 
Егор Збродов ла̄выс, мо̄лты та̄л округ янытыл та̄н пуссын аквъёт 446 ма̄т тэ̄нэ на̄й лап-харыг­та­сыт. То̄нт 13 па̄влыт ос ӯсыт мус на̄й ляпан ёхталас. 
Та порат Октябрьский, Советский ос Ха̄льӯс районыт сака са̄в во̄р на̄йн та̄йвес. Мо̄лты та̄л туи о̄йттур э̄тпос ос во̄р­тур э̄тпос сыс щахлыт ак­ваг кургысыт, во̄т та̄кыщ во̄­тыс ос щар ат раквыс, ма̄ то̄самыг ēмтыс, то̄нт арген са̄в ма̄тт на̄й акв­торыг нōх-пēламлас. 
Ань ос ва̄с па̄тлуптан пора ты ёхты, са̄в хум хо̄тпат во̄рн тах мин­мыг­тэ̄гыт. То̄ва хо̄тпат мори капыртэ̄гыт, то̄сам пум но̄хпēламтэ̄гыт, а̄ращ ёмащакв лап ат харыгтэ̄­гыт. Пēламтым хохса мори па̄хвтэ̄гыт. Ва̄с па̄т­луп­тан порат инспекто­рыт ма̄ ӯргалым яласаӈ­кве о̄с тах патэ̄гыт. 
Хотты э̄лумхо̄лас во̄рт а̄ращ ке ва̄ри, тав яныг штраф-олныл хансаве. Хо̄тпа на̄й мори пēлам­танэ̄тэ паттат, са̄в йӣвыт ё̄савет ке, тыима̄гыс тав сутытаве ос турманколн ӯнттуӈкве вēрмаве.
Людмила ТЕТКИНА
