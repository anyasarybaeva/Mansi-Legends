
Ювле хультум та̄л сыс ма̄н округувт 395 сосса щēмьят о̄лнэ кол ёвтуӈкве нё̄твēсыт ос субсидия-олныл майвēсыт. Ты э̄рнэ тэ̄ла нупыл округ миркол па̄лныл мо̄лты та̄л акв  млрд 254 млн солкōви холтвес. Тамле ля̄ххал кол ӯнттын департаментыт рӯпитан хо̄тпат кēтсыт.    
Ма̄ньщи, ханты ос ё̄рн ма̄хум «Предоставление субсидии на приобрете­ние или строительство жилых помещений граж­данам из числа коренных малочисленных народов в ХМАО-Югре» нампа программа хосыт олныл ань нё̄тавет. Ты щēмьят 2013-2014 та̄л мус очере­дин нэ̄паканыл кēтсаныл. Юи-о̄выл та̄лыт ты нэ̄пак «Развитие жилищ­ной сферы» нампа про­грам­ман хасвес. 
Кол ӯнттын департа­ментыт рӯпитан хо̄тпат хассыт, мо̄лты та̄л 65% са̄вит щēмьят Ханты-Мансийск, Сургут, Нягань, Нижневартовск, Югорск, Урай, Белоярский, Совет­ский, Лангепас ос Радуж­ный ӯсытт колыт ёвтсыт. Ос 35% са̄вит щēмьят па̄вылт кол висыт ос туп лов щēмьят о̄лнэ колыт та̄нки ӯнттэ̄гыт.
2022 та̄л сыс сосса ма̄­хум программа нупыл 1 млрд 621 млн солко̄­ви та̄ставе. 2013 та̄л мус ос 2014 та̄лт очере­дит о̄лнэ щēмьят кит щирыл субсидия-олныл ловинь­тавет. 2013 та̄л мус хасхатам ма̄хум са̄внув олныл мивет. Щēмьят нила э̄лумхо̄лас ке о̄лы, кир­пащ кол ёвтнэ ма̄гсыл 4 млн 250 со̄тыра солко̄вил ой­тавет. Нор­кол ке ёвтэ̄гыт, 2 млн 815 со̄тырал та̄ставет. 
Ань субсидия-олныт акваг но̄х-нё̄тавет. Манса̄­вит солко̄вил ма̄хум миӈ­кве, рущ ла̄тӈыл ла̄внэ «Региональная служба по тарифам» нампа колт рӯпитан хо̄тпат ка̄сыӈ хӯрум э̄тпос я̄нас ловинь­тэ̄гыт. 
2014 та̄лт очередин хасхатам щēмьят ос мо̄т щирыл субсидия-олныл ловиньтавет. Нила хо̄тпаӈ щēмьян 2 млн 800 со̄тыра солко̄вил ты та̄л хӯрум э̄тпос сыс майвēсыт. Ман­са̄вит олн та̄нанылн миӈ­кве – кол ӯнттын Россия Министерстват рӯпитан хо̄тпат ловиньтэ̄гыт. 
Са̄в ма̄хум ты олн-нё̄т­мил ма̄гсыл 2013-2014 та̄лыг мус нэ̄паканыл ат кēтсаныл, та̄н ма̄гсыла­ныл мо̄т программа тах хансаве. Кол ӯнттын департаментыт рӯпитан хо̄тпат ла̄всыт, йильпи нэ̄пак то̄нт пирмайтаве, хунь ты кит программан хасхатам щēмьят пуссын субсидия-олныл та̄ставет ос та̄н колыӈыг ēмтэ̄гыт. Йильпи нэ̄пак сосса ма̄хум Ассамблея ос са̄всыр общественный организацият рӯпитан хо̄тпат хансуӈкве тах нё̄тэ̄гыт.   
Ань манса̄вит э̄лум­хо̄лас олн-нё̄тмил иӈ ӯрēгыт – кол ӯнттын департамент ищхӣпыӈ ло̄псэ̄т сунсуӈкве ро̄ви. Акв очередь щирыл акв со̄­тыра 321 щēмьят олн-нё̄т­мил ӯрēгыт. 
Та̄н пус­сын 2013 та̄л ва̄т са̄грап­нал э̄тпос 31 хо̄талэ мус нэ̄паканыл тув кēтсыт.  Китыт очередит 96 щēмья хасхатым о̄лэ̄гыт. Ты щēмьят 2014 та̄л ва̄т са̄грапнал э̄тпос 31 хо̄талэ мус тув хасвēсыт. Та̄н пуссын о̄лнэ кол ёвтнэ ма̄гсыл субсидия-олн ань ӯрēгыт.
Людмила ТЕТКИНА
 
