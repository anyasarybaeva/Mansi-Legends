
Половинка па̄выл Урай ӯсныл 23 вēрыстат о̄лы. Тав тит па̄влыг халт о̄лнэ̄тэ ма̄гыс тох намаявес, Тап ос Учинья па̄влыг халт. Па̄выл лӯи ēрыл Хо̄нтаӈ-я̄ овты, алы ēрыл – Яныг Учинь-я̄. Половинкат со̄тыра арыгтем хо̄тпа о̄лэ̄гыт.
Я̄ӈк на̄тнэ э̄тпос 3 хо̄та­лэ̄т мāн, нэ̄пак хаснэ хо̄т­пат, ты па̄вылн ялсӯв, то̄нт клубыт акван-атхатыглан ва̄рмаль ва̄рыглавес. Тав литературный гостиныиг «Мы помним лето 1941-го» намаим о̄лыс. Ты ва̄р­маль яныг хо̄нт оигпам па̄сныл нёлса̄т нупыл са̄т та̄л то̄влуме ма̄гыс ва̄рвес.
Ханты-Мансийск ӯсныл ёхталам нэ̄пак хаснэ хум Игорь Ширманов яныг хо̄нт порат о̄лум на­кыт урыл такви хансум потранэ ловиньтасанэ, таве хӯнтлым ма̄хум сам­витаныл нэ̄глысыт, то̄ва героянэ са̄литан ма̄гыс ос манхурип яныг та̄рвит ёт хо̄нт порат ма̄н мирув но̄х-патыс.

Половинка па̄вылт о̄лнэ ма̄ньщи нэ̄ Алла Копьева стихыт хансы. Тав хо̄нт урыл хансум ма̄нь потранэ ловиньтас, тувыл стиханэ Александр Васильевн э̄ргыг вāрвēсыт. Э̄рыг хо­сыт стихыт сака нё̄тнэг суяныл о̄лэ̄гыт. Э̄ргум хум Урай ӯсныл ёхталас. 
Мо̄т хум хо̄тпа Иван Ме­щеряков о̄с Алла Копьева потранэ ловиньтасанэ. Таса̄вит са̄в потыр ты хум, насати, ва̄г, та̄ланэ янгыг кос о̄лэ̄гыт, ос стихыт щар ма̄ньлат пыг хольт нё̄тнэг ловиньтыянэ. 
Междуреченскийныл Га­лина Николаевна Ка­дулина ёхталас, тав о̄с поэт нэ̄. Мирн ялпыӈ хо̄тал кастыл янытлан ла̄тыӈ ла̄выс, потранэ ловиньтас. Тав стихе «Курганы войны» Александр Васильев э̄р­гыг э̄ргысанэ, Иван Меще­ряков то̄ва стихыт потрыг потыртасанэ.

Са̄в ёмас номт, ёмас ла̄тыӈ ёхталам хо̄тпат хӯнтамласыт, са̄выӈпа̄лэ клубн ма̄ньлат хо̄тпат ос ишколат ханищтахтын а̄гит-пыгыт ёхталасыт. Та̄н ма̄гсыланыл поэтыт сымыӈ ла̄тыӈ тиссыт, э̄рнэ ла̄тыӈ ла̄всыт: со̄рни хо̄талакве аквписыг ма̄-вит вос пос­туптытэ, ня̄врамыт нэ̄­матыр хо̄нт пилыщма ул вос ва̄сыт, мо̄т хо̄н ма̄хмыт вос ротмынувыт, ном­таныл э̄рнэ щирыл вос ё̄хнувыт, яныг саватпи мирн ул вос тотнувыт.
Половинка па̄вылт клубт рӯпитан хо̄тпат са̄в щёс ишколат ха­нищтахтын ня̄врамыт ёт хо̄нтхатыглэ̄гыт, та̄н ма̄гсыланыл са̄в­сыр ак­ван-атхатнэ ва̄р­ма­лит ва̄рыглэ̄гыт. 
Ма̄нь­лат хо̄тпат халт са̄в во­лон­тёрыт о̄лэ̄гыт, та̄н кӯщай а̄гияныл Ирина Кир­гинцева. Клуб кӯщаиг Га­лина Мостовых рӯпиты. Ты хо̄тпагн пӯмащипа ла̄тыӈ ла̄вēв тамле ёмас рӯпата ва̄рнэтэ̄н ма̄гыс.
Ос газета хосыт паща­лахтын ла̄тыӈ тēтэ̄в ве­тераныт Советаныл кӯ­щаин – Члек Надежда Сте­пановнан, библиотека кӯщаин Нямикова Люд­мила Молотовнан ос клубт рӯпитан нэ̄н Мария Анатольевна Богданован. О̄с ёмас о̄лэ̄н, я̄тил ма̄ху­маквет!
Светлана Садомина
