
Тэ̄лы ювле хультыс ос тӯя пора ёхтыс. Кон ма̄лтыпыг ēмтыс, хо̄тал ёмащакв постуӈкве патыс, хо̄талыт хосанувег ēмтсыт ос товлыӈӯит мо̄т ма̄ныл ювле ёхтысыт. Товлыӈӯит халт щар о̄влэ̄т ӯринэ̄ква ювле ёхты.
Пēс ма̄хум ла̄выгласыт: «Ӯринэ̄ква лэ̄гēт тӯя пора лӯима̄н тоты». Ты товлыӈӯй суиӈыщ ро̄ӈхим ма̄-витув но̄х-са̄йкатытэ. Пēс порат ты ялпыӈ хо̄тал ӯринэ̄ква ёхтум порат та̄ра янытлавес.
Ань ты хо̄тал яныгпо̄ль э̄тпос са̄тыт щислат ва̄рыглаве. Рущ ма̄хум ты хо̄талт ос та̄нки яныг ялпыӈ хо̄тал ва̄рыглэ̄гыт, рущ ла̄тӈыл «Благовещениег» ла̄ваве.
Ха̄льӯст о̄лнэ ма̄ньщи, ханты ма̄хум яныгпо̄ль э̄тпос са̄тыт хо̄талэ̄т акван-атхатыгласыт ос «Ӯринэ̄ква хо̄тал» янытласыт. Ка̄сыӈ та̄л тот о̄лнэ са̄в ма̄хум мӯйлуӈкве ос ты ялпыӈ хо̄тал янытлаӈкве ёх-талэ̄гыт.
О̄влэ̄т «Югра лылыēп» отделениятэ̄т кӯщаиг о̄лнэ нэ̄ Любовь Васильевна Кашлатова ма̄хум янытласанэ ос са̄в сымыӈ ла̄тӈыл ла̄всанэ. Ты юи-па̄лт «Ма Мувем» нампа ансамбль «Аӈки варах» ханты э̄рыг э̄ргысыт. Ха̄льӯс районный культура колт рӯпитан хо̄тпат мо̄йт суссылтасыт, манрыг куккук такви ӯйрищанэ янмалтаӈкве ат таӈхи. Ты юи-па̄лт ня̄врамыт э̄ргуӈкве, йӣквуӈкве ос стихыт ловиньтаӈкве во̄выглавēсыт.
«Ӯринэ̄ква хо̄тал» о̄лум порат «Национальная кухня» нампа суссылтап вāрыглавес. Ма̄ньщи, ханты щēмьят та̄нки па̄йтум тэ̄нутаныл тув тотыгласаныл. Ма̄хум ня̄рхулыл, ня̄рнё̄влил, са̄ламатыл, хӯл исмитыл, ёхулыл ос мо̄т тэ̄нутыл мӯйлын мир тыттысаныл. Тэ̄нут па̄йтум хо̄тпат пуссын тот янытлавēсыт ос сертификат-нэ̄пакыл мӯйлуптавēсыт.
Ня̄врамыт са̄всыр касылыт кассыт, та̄н са̄лыӈ сун ӯлтта поргысыт, ёсал ха̄йтсыт, ня̄л та̄ратасыт, йӣвовыл кит нупыл хартсыт, хотьют ё̄рнувег о̄лы, тот а̄рталасыт. А̄гирищитын-пыгрищитын тыщирыл ка̄суӈкве сака мӯстыс.
Касылт но̄х-патум ня̄врамыт пуссын мӯйлупсал майвēсыт. Ты юи-па̄лт ма̄хум арсын йӣвн нэ̄гсаласыт. Тамле то̄рло̄мт йӣвн нэ̄гсалым ка̄сыӈ хо̄тпа То̄румныл такви рӯт ма̄хманэ ма̄гсыл со̄т, щунь во̄ви ос ка̄сыӈ э̄лумхо̄ласн пуста̄гыл о̄луӈкве ла̄ви.
Тувыл ма̄хум пуссын па̄сан ва̄тан во̄ввēсыт, хӯл исмитыл ос исум ща̄ил айтвēсыт. Тыщирыл Ха̄льӯст о̄лнэ сосса ма̄хум мӯйлысыт ос «Ӯринэ̄ква хо̄тал» янытласыт.
Калерия Супрун 
кēтум потре 
ма̄ньщи ла̄тӈыл Людмила ТЕТКИНА хансыстэ.
