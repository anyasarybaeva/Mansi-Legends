
Округув янытыл ма̄нь па̄влытыт о̄лнэ ма̄хум хумус пусмалтавет, ты о̄вылтыт Общественный палатат рӯпитан хо̄тпат ос са̄всыр кӯщаит ты тэ̄лат уральтасаныл.
Та̄н округ мирколт «Доступ­ность и качество медици­нской помощи в сельских посе­лениях Ханты-Мансий­ск­ого автономного округа-Югры» намаим са̄п­ра­ни ва̄рыг­ласыт ос ищ­хӣ­пыӈ ут хо­сыт ӯсыт ос райо­ныт кӯ­ща­ит ёт поты­ртасыт.
О̄влэ̄т ма̄хум пусмал­тан департаментыт кӯ­щай ва̄ӈын нэ̄ Елена Касьянова ла̄тыӈ ла̄выс: «Ань округувт 1 млн 659 со̄тыра 592 хо̄тпа о̄лы, 125 со̄тыра 756 э̄лумхо̄лас ма̄нь па̄влыӈ ма̄тт о̄лэ̄­гыт ос та̄н халанылт са̄в сосса ма̄хум. Та̄н о̄лнэ ма̄нанылт ма̄нь пӯль­ни­цат ос ФАПыт рӯпитэ̄гыт, тувыл район пӯльница па̄лыл ураль­тавет. 
Туи порат я̄ хосыт «Николай Пирогов» на̄иӈ­хап яласы, тэ̄лы порат хо̄псы по̄слан, нэ̄ хо̄тпат щакваныл по̄слын (мам­мограф) ищхӣпыӈ утыл щё̄питым ма̄шинат тув кēтавет. Ӯлщпуӈкыт пус­малтан лēккарыт тамле ма̄шинат о̄с яласэ̄гыт. 
Тувыл э̄лумхо̄лас илт­тыг а̄гмыӈыг ēмты ке, тав санавиациял молях яныг па̄вылн манос ӯсн тотаве. Тамле нё̄тмил ва̄рнэ ма̄гыс ма̄н депар­таментув нила вертолёт ос акв товлыӈха̄п ёвтыс. Ань матахмат та̄л сыс э̄лын о̄лнэ ма̄тын яла­сым, ма̄н са̄в ма̄хум а̄г­маныл хо̄нтсанӯв ос та̄­наныл пусмалтан ма̄гыс яныг пӯльницан кē­тыг­ласанӯв. 
Ты рӯпата ва̄рнэ ма̄гыс тув та̄стым олныт пус­сын э̄рнэ щирыл холта­вет. Ань туп э̄лын о̄лнэ па̄влыт мус лё̄ӈхыт ём­щакв вос щё̄питавет. Тувыл яныг ӯсныл о̄лнэ лēккарыт палт нё̄тмил китыглаӈкве, та̄н ётаныл потыртахтуӈкве ос тох ма̄хум пусмалтаӈкве вос вēрмысыт, ищхӣпыӈ ута­ныл акваг ёмщакв вос рӯпитанувыт». 

Тувыл Ха̄льӯс район пӯльницат, Сургут, Нижне­вартовск ӯс пӯльницаг ос Ханты-Мансийскат рӯ­питан яныг лēк­карыт мир пус­малтан тэ̄лат о̄вылтыт ищ­хӣпыӈ ут хосыт комиссия кӯщаитн по­тыртасыт. 
Ха̄льӯс районт яныг лēккарыг рӯпитан хум Анатолий Райхман потыртас, Ха̄льӯст ос Ягримт районный пӯль­ницаг о̄лэ̄г, Саранпа̄вылт Ха̄льӯс пӯль­ни­цаныл филиал рӯпиты, Хулюм­сӯнт па̄вылт пӯльница о̄лы, тувыл Кульпаст ос Ня̄хщамво̄льт амбула­тория-колыг ва̄рим о̄лэ̄г ос Ло̄пмус, Кимкъясӯй, Тэ̄к ос Шайтанка ма̄нь па̄влытыт ФАПыт рӯпи­тэ̄гыт. 
Рӯпитан коланыл ёма­щакв ӯнттым о̄лэ̄гыт, туп Кульпаст ма̄хум пусмал­тан коланыл пēсыг ēмтыс, таве ёмщакв щё̄питаӈкве э̄ри. Районанылт э̄рнэ лēккарыт о̄лэ̄гыт кос, ос 2020 та̄лт та̄н нэ̄ хо̄тпат щакваныл уральтан лēк­кар (маммолог) район пӯльницанылт рӯпитаӈ­кве сака ӯрēгыт. 
Э̄лумхо̄лас а̄гмēтыл сака та̄рвитыӈыг ēмт­нэ̄тэ порат санавиациял нё̄тавет, то̄ват э̄лаль пус­малтан ма̄гыс Нягань манос Ханты-Мансийск ӯсыгн кēтыглавет. Пус­малтан колыт тэ̄рпил пуссын та̄ставет, тэ̄рпи ты­налан колыт ос ма­тыр-а̄ти о̄ньщēгыт.
Мо̄т ӯсытыт рӯпитан лēккарыт та̄рвит ва̄р­маляныл урыл потыр­тасыт ос матыр нё̄тмил ва̄руӈкве во̄всыт. То̄ва­накт во̄рт о̄лнэ ма̄хум связь та̄л хультэ̄гыт ос а̄гмыӈ хо̄тпаныл та̄нки ляпа пӯльницан тотыя­ныл. Туи порат я̄ хосыт ха̄пыл минэ̄гыт ос тох о̄лыглы, та̄н мо̄т ӯс ма­нос мо̄т па̄выл пӯльни­цан ёхтэ̄гыт. Тув хас­хатым ат о̄лэ̄гыт, ань ты тэ̄лат мӯсхалыг та̄ра вос паттавет ос а̄гмыӈ э̄лумхо̄лас пусмалтаӈкве вос вēрмынуве. 
Э̄лын о̄лнэ хо̄тпат яныг ӯсн ёхталанэ̄ныл сыс са̄в олн гостиницат холтэ̄гыт, тувыл тыгле-тувле яласан лё̄ӈханыл о̄с та̄рвитыӈыг о̄лы. Та̄н ла̄вēгыт, па̄вылт пӯльни­цат ос ФАПыт лап ул вос пантавет, э̄рнэ тэ̄рпи вос о̄щнувыт ос ёмас лēк­карыт рӯпитаӈкве тув вос ёхтэ̄гыт. Обществен­ный палата колт рӯпитан комиссия хо̄тпат ты ва̄р­малит пуссын хӯнтлыса­ныл ос та̄наныл ёмщакв ва̄руӈкве патыяныл. 
 
