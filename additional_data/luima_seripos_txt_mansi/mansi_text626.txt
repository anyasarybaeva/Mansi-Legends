
Анна Владимировна Албина Ха̄льӯс район Кульпас па̄вылт о̄лы. Ты ма̄ньщи нэ̄ а̄ги о̄парищ наме Лелятова, 1969 та̄лт Ягрим па̄вылт самын патыс. Оматэ Матрена Ивановна Лелятова, а̄ги о̄парищ наме Монина, Харщум (Куги) па̄вылт самын патыс. На̄н ань э̄лаль Анна потре ловиньтэлы̄н:
– Омам хосат а̄тимыг ēмтыс. А̄тям Владимир  Васильевич Лелятов, Шомы па̄вылт самын патыс. Тав ань 79 та̄лэ ты то̄влыс. Са̄в та̄л рыбоучастокт рӯпитас, бригадирыг о̄лыс. Ма̄н нила ня̄врам о̄лсӯв – кит каӈкагум Сергей ос Андрей, ам, тувыл ма̄нь йӣгрищув Наталя. Каӈкагум сас а̄тимыг, йӣгрищум о̄с тыт, Кульпаст, щēмьятэ ёт о̄лы. Хӯрум ня̄врам о̄ньщи – Люда, Вика ос Абрам. О̄йкатэ Николай Абрамович Гындыбин ты туи а̄тимыг ēмтыс. 
Ам Кульпаст ханищтахтасум, лов класс а̄стласум. Акв та̄л ня̄врам ӯрнэ колт нянечкаг рӯпитасум. Тувыл Тюмень ӯсн минасум, тот почтовый связь училищат акв та̄л ханищтахтасум. Тыт почтат та̄л арыг рӯпитасум, тувыл школа-интернатын тэ̄нут па̄йтнэ нэ̄г рӯпитаӈкве патхатасум. 
О̄йкам Юрий Борисович Албин, Ло̄пмус па̄вылт самын патыс. 1993 та̄лт акван-минасамēн. Кит ня̄врам о̄ньщимēн. Маша а̄гимēн 1994 та̄лт самын патыс. Тав Ханты-Мансийск ӯст медицинский академият, акушерский отделеният ханищтахты. Олег пыгмēн 1997 та̄лт самын патыс, тав ань школат ловит классыт ханищтахты.
Анна Владимировна тох та потыртас. Ты я̄тил ма̄ньщи нэ̄ щēмьятэ ёт пуста̄гыл вос о̄лы, На̄янэ̄н, О̄тыранэ̄н вос ӯргалаве!
 
 
Светлана ХОЗУМОВА
 
