
Ма̄н о̄лнэ ма̄вт, Россиявт, са̄в мир о̄лы, таима̄гыс ма̄в рущ щирыл та ла̄ваве: мно­гонациональное государство. Округувт о̄с аквтох – тыг хотыл-а̄ти са̄в мир та ювыт, Россияв янытыл ман э̄лы хо̄н ма̄ныл тыг та ёхтахтэ̄гыт, о̄лмыгтэ̄гыт. Тыт ань рӯпата хо̄нтыгпēгыт, олныл ойтавет. То̄ва ха̄снэ ма̄хум, ка̄ркам ма̄хум, та̄нти ма̄гсыланыл рӯпитэ̄гыт, яныг олн сэ̄лэ̄гыт. Тувыл тыт о̄луӈкве ханьщувлэ̄гыт, щēмьяныл тыг то­тыяныл, ня̄враманыл тыт ханищтахтэ̄гыт.
Са̄всыр мирыт акв по̄хат о̄лнэ̄ныл порат то̄ванакт ла̄тӈаныл ак­ван ат ёхтэ̄гыт, тувыл ха­ланылт халмалтахтэ̄гыт, воритотэ̄гыт. Яныгх о̄ т п а н т а̄ р в и т ы ӈ , ос ня̄врамытын ма­нос ма̄ньлат хо̄тпатын, в а̄ и м , у щ п ы л н э̄ г та̄рвитыӈ. Та̄нанылн э̄ри юртыӈыщ о̄луӈкве, а к в ъё т ё н г а с а ӈ к в е , потрамаӈкве, ос ты пēнтсыл та̄н халанылт ля̄втэ̄гыт, алхатэ̄гыт. Ань тамле ва̄рмаль хот­мус ёл-по̄илттан ма̄гыс Россия ос округ янытыл ма̄ньлат мир са̄всыр ор­ганизациятыт рӯпитан ма̄хум та̄н вуйхатасыт.
Лӯпта э̄тпос 27 хо̄талт образование ос моло­дежный политика Де­партаментыт рӯпитан хум А.Е. Тимкин, Рос­сийский Союз молодежи общественный органи­зация кӯщай М.В. Сме­хов ос округ А̄с-угорский ма̄ньлат ма̄хум орга­низацият рӯпитан нэ̄ Н.А. Молданова ля̄ххал тотнэ ма̄хум ёт акванхо̄нтхатыгласыт. Та̄н, на­сати, ма̄ньлат мир ма̄гыс фестиваль ва̄руӈкве но­мылматмыт. А н то н Тимкин ла̄выс: 
- Мо̄лты та̄л ма̄н ма̄ньлат мир аквхуй­плов организацият ак­въёт рӯпитаӈкве по­т ы р т а х т а с у в , с а̄ в э̄рнэ нэ̄пакыт хассӯв, щё̄питасӯв. Ань округ янытыл о̄лнэ ма̄ньлат ма̄хум ва̄тихал акван вос хо̄нтхатыглэ̄гыт, вос румалахтэ̄гыт. Ка̄сыӈ та̄л фестиваль ва̄руӈкве патэ̄в, тох намаяслӯв: «Через многообразие к единству». Ты та̄л Хан­ты-Мансийск ӯст лӯпта э̄тпос 28 хо̄талэ̄т ēмты. Мо̄лты та̄л Нижневар­товск ӯст ва̄рыгласлӯв. Тот нёлолов са̄всыр мир э̄ргысыт ос йӣквсыт, ты та̄л ос аквхуйплов мир мӯйлуӈкве ка̄сащасыт. Борис Лосев нампа пар­кыт ка̄сыӈ мир так­ви о̄лупсатэ суссылты: тэ̄нутаныл, маснута­ныл, ка̄тыл ва̄рим пор­масаныл. Мощ э̄лнуве сцена ва̄раве, тот ма̄хум йӣквуӈкве ос э̄ргуӈкве патэ̄гыт. Я̄нас пасан ӯнттэ̄в, ка̄сыӈ хо̄тпа тув ляпан ро̄влахтыглаӈкве вēрми, хотты номт о̄ньщи те, вос ла̄ви, там­ле ялпыӈ хо̄тал тавēн мӯсты ман а̄ти. Ма̄хум тот тах касэ̄гыт, ка̄сыӈ мир та̄нти касыла­ныл суссылтэ̄гыт. Ам номсэ̄гум, ка̄сыӈ хо̄тпан э̄ри тув ялуӈкве, са­мыл ка̄салаӈкве, сака пӯмыщ.
Э̄лаль Максим Сме­хов потыртас: 
- Тыг украинцыт, бело­руссыт, рущит, ма̄ньщит, хантыт, татарыт, кир­гизыт, казахыт, таджи­кыт, узбекыт, азербайд­жанцыт ёхтэ̄гыт. Ка̄сыӈ мир маныр ха̄сы манос о̄лупсатэ манхурипа – ма̄хум вос сунсэ̄гыт, вос ка̄салэ̄гыт, са̄всыр мирыт хумус юртыӈыщ вēрмēгыт о̄луӈкве, ак­въёт йӣкващлэ̄гыт, ак­въёт ощхулит ва̄рēгыт.
Надежда Молдано­ва о̄с акв-кит ла̄тыӈ ла̄выс: 
- Ма̄н соссаӈ ма̄хманув ка̄тыл ва̄рум пормаса­ныл мирн суссылтыя­ныл. Ханты а̄гиюв Ла­риса Миляхова йӣкви ос э̄рги. Тав турсуе сака нё̄тнэ. Акв ма̄ньщи ос акв ханты ансамблиг э̄ргуӈкве ос йӣквуӈкве патэ̄г. Кит проектыг щё̄питасагӯв: «Время поющих стрел» (Евгения Вьюткина тав хансыс) ос «Фестиваль нацио­нальных фотографий». О̄выл рӯпата ня̄врамыт та̄н «Ма̄нь Ӯскве» стой­бищаныл урыл, китыт рӯпата ос по̄слын хурит урыл. Ань ты фестиваль порат ка̄сыӈ мир мо̄т хотты ма̄хум по̄слуӈкве патыяныл. Тувыл яныг таквс э̄тпост, «День на­родного единства» хо̄тал порат, пуссын хурит тах колнорн но̄х-тагталавет, сунсыглаӈкве патыянув. Ты проектыг но̄х те патэ̄г, ма̄н пуссын хот-ща̄гтэ̄в. Акв тамле ёмас проек­тув но̄х-патыс, тох на­маим о̄лы: «Мастерская по изготовлению одеж­ды обских угров». Так­всы порат ма̄хум соссаӈ мир маснут ю̄нтуӈкве о̄вылтахтэ̄гыт.
Пуссын ты ва̄рмалит ма̄н таимагыс ва̄рēв, ань са̄всыр ма̄хум ха­ланылт вос ва̄йхатэ̄гыт, акван вос румалахтэ̄гыт, юртыӈыщ вос о̄лэ̄гыт. Ма̄н, ма̄ньщи ос ханты ма̄хум, э̄лы хо̄н ма̄хум ляльт ка̄миньт ном­тыл сунсэ̄в. Та̄н ётаныл сымыӈыщ о̄лнувув, ос туп та̄н ма̄навн нэ̄матыр лю̄ль ул вос ва̄рнувыт, ма̄н ма̄вт нас роттыг вос о̄лнувыт.
Ты хӯрум ка̄ркам, номтыӈ а̄ги-пыг там­ле потыр та о̄щмыт. Ла̄вум потраныл тэ̄лаг вос ēмты, кӯщаитын вос нё̄тавет, ма̄к ёмас проектаныл но̄х вос патэ̄гыт. Э̄рыӈ, со̄ль, тах ма̄ньлат ма̄хум ха­ланылт юрщмахтэ̄гыт, мо̄т мир о̄лупса ва̄ӈкве ос янытлаӈкве патэ̄гыт.
Хурит Максим Сме­хов, Антон Тимкин ос Надежда Молданова по­слым о̄лэ̄гыт.
 
