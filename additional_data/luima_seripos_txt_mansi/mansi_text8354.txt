
А̄с ма̄ньщи нэ̄ Елена Ивановна Лихачёва 2015 та̄лт пенсиян патхатас ос Ха̄льӯс район Шайтанкан ва̄нтлас. Пēс ма̄ньщи ма̄хум ты па̄выл тох намаясаныл: «Ялпыӈ-нёл-па̄выл». Ты э̄лы-па̄лт ва̄т арыгкем та̄л Октябрьский район пӯльницат ма̄нь лēккарыг рӯпитас. 
Елена Ивановна так­ви рӯпататэ, яныгмам поратэ, рӯт ма̄хманэ урыл ма̄ньщи газатав ма̄гсыл тох потыртас:
– Школа а̄стламум юи-па̄лт учителиг ха­нищ­тахтуӈкве номсысум. Ту­выл юрт а̄гиянум Хан­ты-Мансийск ӯсн меди­цинский училищан ханищ­тахтуӈкве минмыгтасыт, а̄нум ёт во̄всаныл. Та̄н ла̄всыт, ты училищан сака мощща ма̄ньлат хо̄тпат нэ̄паканыл тотсаныл, тув та̄ра вивēв. 
Ам та̄н ётаныл минасум, Ханты-Мансийск ӯст э̄рнэ экзаменыт хассум ос ма̄нь лēккарыг ханищтахтуӈкве та патсум. Училище а̄ст­ламум юи-па̄лт 1982 та̄лт Октябрьский па̄вылн кēт­вēсум. Та порат ма̄ньлат хо̄тпат хоталь кēтвēсыт, тув та минасыт. 
Октябрьский па̄вылт ам хирургический отде­леният рӯпитасум, ётыл ня̄врам ӯргалан пӯльницан паттувēсум. Ты пӯльницат 33 та̄л ма̄нь лēккарыг рӯ­питасум. Ма̄хум пусмал­таӈкве ос та̄нанылн нё̄­туӈкве акваг ка̄сащасум, амки рӯпатам э̄руптаслум. 
Та порат Октябрьский па̄выл пӯльницат кит ма̄ньщи нэ̄г Альбина Петровна Воло­совская (Анямова), Саран­па̄­выл­ныл о̄лнэ нэ̄, ос Ирина Ильинична Несте­ро­ва (Батманова), Ня̄х­щам­во̄льныл о̄лнэ нэ̄, рӯ­пи­тасы̄г. 
Тэ̄н 1972 та̄лт тув ёх­тысы̄г, ам 1982 та̄лт та па̄­вылн кēтвēсум. Ма̄н хӯ­рум ма̄ньщи нэ̄т халувт акваг ва̄йхатсӯв. Ань Альбина Петровна Тюмень ӯст о̄лы, Ни­на а̄тимыг ēмтыс.
Ам 2015 та̄лт пенсиян патхатасум ос Шайтан­кан, яныгмам па̄влумн ва̄нтласум, рӯтанум пус­сын тыт о̄лэ̄гыт. Ок­тябрьский па̄вылн то̄ва порат яланта̄лэ̄гум, о̄лнэ колум уральтылум ос рӯпитан хо̄тпанум ёт ва̄щиньтахтэ̄гум. 
Омагум-а̄тягум Анна Васильевна ос Иван Петрович Лихачёвыг Не­ремово па̄вылныл (Пук­шамт) о̄лсы̄г. Ам о̄с та па̄­вылт самын патсум. 1972 та̄лт ты па̄­вылт рӯ­питам колхоз Шайтанкан ва̄нтлупта­вес, омагум-а̄тягум о̄с ты па̄вылт «Ван­зетурский» совхозт рӯ­питасы̄г. 

Щēмьяв яныг о̄лыс, лов ня̄врам – нёлолов пыг ос кит а̄ги. А̄тям яныг хо̄нтлан нак о̄лум порат хо̄нтлас, юв туп 1948 та̄лт ёхтыс. Ащо̄йкам финныг о̄лыс, тав каӈке ёт тыг ёхтыс, тыт о̄лмыгтас. То̄нт намнэ̄пакн Новьюховыг хасхатас. 
Ам Шайтанка па̄вылт нила класс а̄стласум, э̄лаль Восыӈтӯр па̄вылн ханищтахтуӈкве кēтвēсум, тот интернатыт о̄лсум. Та порат ня̄врам сака са̄в о̄лыс, ма̄н классувт 35 а̄гит ос пыгыт ханищтахтасыт. 
О̄выл школат ма̄ньщи ла̄тӈыл туп ханищтавесӯв. Школан миннэ̄в порат рущ ла̄тӈыл щар ат потыртасӯв. Номилум, акв порат омам ёт Пашторы па̄вылн минасум, то̄нт ам иӈ ма̄нь ня̄врам. 
Омам рӯтанэ Леонид ос Ирина Лельховыг тот о̄лсы̄г. Ам а̄ги ёт тот ён­гысум, тувыл таве щар ат торгамтаслум, маныр по­тыртас, тав ханты ла̄тӈыл ла̄ви, ам ос ма̄ньщи ла̄т­ӈыл. Са̄в та̄л ювле хуль­тыс, ты а̄ги Маина Лельхова ёт Полноват па̄вылт ак­ван-хо̄нтхатсумēн. Ты ён­гын порамēн номыл­ма­тыгла̄лсумēн. 
Омагум-а̄тягум ма̄ньщи ла̄тыӈ потыртасы̄г. Ма̄н интернатыл юв ёхталасӯв, рущ ла̄тӈыл ке потыртасӯв, та̄ра ла̄выглавесӯв: «Ты колт ма̄ньщит о̄лэ̄гыт, ща̄нь ла̄тӈыл потыртэ̄н». Юн кащил ё̄мыгтаӈкве о̄с ат ро̄выс, омам о̄с та̄ра ла̄выс: «Наӈ ма̄ньщи а̄ги, суп масэ̄н, кащил пыгыт вос ё̄мыгтэ̄гыт».  
Елена Ивановна кит каӈкаге ёт омаге-а̄тяге колт ань о̄лы. Ос кит каӈ­каге Шайтанка па̄вылт колта̄гланэ̄н ёт о̄лэ̄г. Люд­мила увщитэ Нягань ӯст о̄лы. Нэ̄ ос рӯт ма̄хманэ пуста̄гыл э̄лаль вос о̄лэ̄гыт. На̄й-О̄тыранэ̄н акваг вос ӯргалавет. 
Людмила Теткина
 
