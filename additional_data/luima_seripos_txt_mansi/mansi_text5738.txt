
Та та̄л оигпан э̄лы-па̄лт округ Дума кӯщай хум Борис Хохряков ля̄ххал тотнэ ма̄хум ёт хо̄нтхатыглас ос депутат-хо̄тпат 2019 та̄л сыс ва̄рум рӯпатаныл урыл потыртас.
Тав ла̄выс, 2019 та̄лт округ Дума 25 та̄лэ то̄в­лыс, ты пора сыс хӯрум со̄тыра арыгкем са̄кко­ныт пирмайтавēсыт, та̄н пуссын тыт о̄лнэ мирытн нё̄тнэ ма̄гсыл ань рӯпи­тэ̄гыт. 
Ювле хультум та̄л сыс депутатыт лов сапра̄ни ва̄рыгласыт ос 106 э̄рнэ са̄ккон пирмайтасыт. Ты халт округ бюджет урыл са̄ккон хассыт, тот хансым о̄лы, акв та̄л сыс 210 млрд сол­ко̄ви холтуӈкве патаве.
Ты олныл 13 млрд солко̄ви ма̄хум о̄лнэ кол ёвтнэ ма̄гсыл хасвēсыт, 9 млрд солко̄ви мир пусмалтан нупыл та̄ста­вет. Ма̄хум сэ̄лум олна­ныл но̄х-нё̄тнэ нупыл, ня̄врамыт, ма̄ньлат хо̄т­пат ханищтан ма̄гсыл о̄с са̄в олн холтаве. 
2019 та̄лт округ Дума акв ёмас са̄ккон пирмай­тас. Ты та̄лныл ка̄сыӈ районный ос ӯсыӈ мир­ко­лыт ма̄шинат ма̄гсыл винэ на̄лок-олн та̄нки ювле-пувуӈкве патэ̄гыт ос 20% са̄вит олн та̄нки холтыяныл. Ма̄хум та̄ра на̄лок-олн ке ойтэ̄гыт, округув янытыл о̄лнэ мирколыт 700 млн сол­ко̄ви са̄внув  тах атэ̄гыт. 
Депутат-хо̄тпат тыт о̄лнэ мир ёт ва̄тихал хо̄нтхатыглэ̄гыт ос та̄на­нылн нё̄тэ̄гыт. Мо̄лты та̄л сыс ат со̄тыра арыгкем э̄лумхо̄лас та̄н палтаныл ёхталасыт манос пищма хансыгласыт. Ты ма̄хум халт са̄в щēмьят кол та̄л о̄лэ̄гыт, мо̄таныт пусмал­тахтуӈкве ялуӈкве ат вēрмēгыт. Са̄в ма̄хум на̄йпос, рēг, вит ма̄гсыл ойтхатнэ олн ат о̄ньщē­гыт. Ювле хультум та̄лт депутатыт кит со̄тыра арыгкем э̄лумхо̄ласн нё̄тсыт. 
2020 та̄л манхурип рӯпата та̄н тах ва̄рēгыт, Борис Хохряков о̄с по­тыртас. Ты та̄л депутат-хо̄тпат округ яныг кӯщай тах пēриēгыт. Рӯпитан са̄кконыт щирыл ма̄н округув ос Ямал ма̄ Тюменский область нупыл хансым о̄лэ̄г. Тыима̄гсыл та область яныг кӯщай пēрияӈкв ла̄вавēв ос ма̄нки округ яныг кӯщаюв ат пēриēв. Россия янытыл пēриян хо̄тал сӯкыр э̄тпос 13 хо̄­талэ̄т тах ва̄рыглаве. То̄нт депутатыт сапра̄нин ак­ван-атхатэ̄гыт ос Россия Президентувн кēтум хӯ­рум хо̄тпат наманыл халт аква округ кӯщаиг тах пēриēгыт. 
Пресс-конференция оигпан э̄лы-па̄лт Борис Хохряков округувт о̄лнэ мир Йильпи та̄л кастыл янытласанэ, щē­мьят пус­сын со̄тыӈыг ос щуни­ӈыг о̄луӈкве ла̄в­санэ. 
 
