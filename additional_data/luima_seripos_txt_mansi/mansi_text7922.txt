
Ханты-Мансийск ӯста технолого-педагогический колледжат са̄в ма̄ньщит, хантыт ос мо̄т мирыт ханищтахтэ̄ит. Колледжит акв ма̄ньщи а̄ги ёт румалахтасум. Ам тав ётэ потыртасум ос мēн потрумēн ёл-хансыслум.
– Паща о̄лэн! Наӈ на­мын мар? Хотыл ёхтысын?
– Паща, ам намум Алина Норова, а̄нумна 18 та̄л. Технолого-педаго­ги­ческий колле­джат «До­ш­кольное образо­вание» 3 курсыт ханищ­тахтэ̄юм, ам Ханты-Мансийск ӯст яныгмасум ос о̄лэ̄юм. 
– Алина, наӈ наӈки щēмьян урыл потыртэн, мар ва̄рэ̄ин?
– Ам щēмьям сака яныг. Ос са̄в ла̄тӈыл потыр­тэ̄в. Колта̄глувт янгыг та̄й ща̄нь-а̄щиг. А̄щум наме Шармахмат Баймах­ма­дович Норов, тав Таджи­кистант самын патыс, Ханты-Мансийскат о̄лы, кол ӯнттын ма̄та рӯпиты. 
Ща̄нюм Ольга Марты­новна, Ха̄льӯс районт такви я̄нас ма̄та, Ня̄хщам­во̄льт яныг па̄вылт самын патыс, са̄лы янмалтан ос во̄раян хо̄тпат щēмьят. Ща̄нюм «Лылыӈ со̄юм» ня̄врамыт центр колт кӯщай ва̄ӈын хо̄тпаг рӯпиты. Ма̄ньщи ла̄тыӈ ос культура ня̄врамытн ханищты. 
Ам каӈкум кол ӯнттын ма̄т акван-атхатам ма̄х­мыт палт рӯпиты. Увщим нэ̄т коскēрыт нё̄тнэг сарнэ ма̄т рӯпиты. Ос о̄ньгум Соня, тэ̄н ня̄вра­магēн ёт ма̄н ётанув о̄лэ̄г. Соня тав армянка. 
Ам э̄ӈкагум Амина ос Мелена сака юртыӈыщ о̄лэ̄г, о̄с ёмас а̄гирищиг. Амина тыпорат ишколан 1 классна минас. Милена ня̄врамыт ёнгасан колна иӈ яланты. Ма̄н колыӈ ӯянув кит кӯтюв, кит кати ос кит аквсыр тов­лыӈ ӯиг о̄с о̄ньщēв.
– На̄н ма̄ньщи ла̄тыӈ ва̄йлын?
– Ма̄ньщи ла̄тыӈ ам лю̄льсаӈ ва̄йлум, ла̄тыӈ а̄нум пӯмащ ос ам ма̄ньщи ла̄тӈыл ловинь­таӈкв вēрмēюм. 

– Наӈ торгамтэ̄ин, хунь ма̄ньщи щирыл потыртэ̄гыт? 
– Сака а̄ти, ос мощнув хотты ла̄тӈыт ам тор­гам­тэ̄юм.
– Наӈын ма̄ньщи ла̄тыӈ манрый пӯмащ?
– Ма̄ньщи ла̄тыӈ сака хорамыӈ, ка̄миньт. Ма̄нь­щит ос хантыт кос рӯт ма̄хмыт, ос та̄н ла̄тӈаныл мо̄т хурипат. Ма̄ньщи ва̄рнэ утыт сака пӯма­щит ос ма̄ньщи ма̄хмыт щёлыӈыт, са̄в пēс потыр, са̄в пēс мо̄йт о̄ньщēгыт. Пус­сын о̄лупсат ма̄хмыт аквъёт то̄рум ма̄т пуссын о̄лэ̄ит. Ты ма̄хмыт то̄рум ма̄тыт ӯргалым о̄ньщи­яныл.
– Щēмьянт хотьют ма̄ньщи ла̄тыӈ ёмщакв ва̄г ?
– Ам щēмьямт а̄квум ос ща̄нюм ёмщакв ва̄гыг. Тэ̄н ма̄ньщи щир ёмщакв потыртэ̄г. Ма̄н ос па̄влувт ма̄ньщи щир са̄в хотьют потыртэ̄ит.
– Потыртэ̄н наӈки па̄влын урыл.
– Ам номилум, ма̄нь порат Хулюмсӯнтна па̄в­лувна аквай ялантасӯв. Хулюмсӯнт - та̄й ма̄ньщи па̄выл, хо̄т пуста̄гыл хури о̄лупса ва̄рэ̄ит, во̄раēит ос хӯл алыщлакв ялан­та̄лэ̄ит. Яныг хо̄тпат ма̄нь­щи ла̄тӈыл сака ём­щакв потыртэ̄ит. Ма̄нь­нув хо̄т­пат ма̄ньщит латӈыл сака мощща потыртэ̄гыт.
– Алина, наӈ хоталь яланта̄лэ̄ин?
– Ам «Лылыӈ со̄юм» ӯст о̄лнэ ня̄врамыт колн ялантэ̄гум. Ам 1 клас­сыт ялантаӈкв патсум. Кружокна ялантасум, тот сакныл хорамыт  сагуӈкве, са̄ӈквылтапыл са̄ӈквылтаӈкве ханищ­тахтасум. 
Яныг классыта ам рӯ­питан ма̄на «Э̄твитсам» кружокн ялантасум, тол­мащлаӈкв ке, тох ēмты – «Росинка». А̄гит ёт ма̄н са̄всыр мероприятиятын, конкурсна ялантасӯв. Ма̄н щё̄питахтан ма̄та са̄в­сыр рӯпата ос яныг ва̄р­маль ва̄рим ма̄ньщи ма̄хум урыл план ва̄рсӯв. Сумка, тучаӈ ю̄нтсӯв, хорамыт хартсӯв, сагыт ва̄рсӯв ос йӣквуӈкв ханищтахтасув.
Тот ос са̄всыр мо̄т ма̄т о̄лнэ пēс нотныл хуль­тум ялпыӈ хо̄талыт ва̄­рēит: «Ӯринэ̄ква хо̄тал», «Вор­щик хо̄тал». Ма̄н аквай сымыӈыщ тот пир­май­та­весӯв. Ос мо̄т меро­прия­тиятын акваг ялан­та̄лсӯв, «То̄рум Маа» музейта ма̄н мирн суснэ ма̄гыс матыр ва̄рыгла̄л­сув ос тот ма̄н ма̄ньщи ла̄тӈыл э̄ргыт э̄ргысӯв.
– Алина, наӈын яныг пӯмащӣпа ла̄тыӈ ла̄вē­гум, потрын сака пӯмащ о̄лыс.
Анна ТОСМАНОВА
