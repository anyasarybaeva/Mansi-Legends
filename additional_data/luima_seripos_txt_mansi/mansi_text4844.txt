
Яныг таквс э̄тпос 11 хо̄талэ̄т «Географический диктант» нампа хаснэ мирхал ва̄рмаль ма̄ янытыл ва̄рыглавес. Тамле тэ̄ла нилыт щёс щё̄пита̄лвес, о̄выл щёс ма̄хум 2015 та̄лт тох акван-атхатыгласыт. 
Ты э̄рнэ ва̄рмаль Россия Президент Владимир Путин ва̄руӈкве ла̄выс. Ань Российс-кий Географический обществат рӯпитан ма̄хум ка̄сыӈ та̄л ма̄ янытыл о̄лнэ мир ном-таныл а̄рталаӈкве во̄выглыяныл. Ма̄хум та̄нки о̄лнэ ма̄наныл урыл са̄внув вос ва̄гыт, манхурип я̄т Россият овтэ̄гыт, манхурип тӯрыт о̄лэ̄гыт, манхурип йӣвыт во̄рт яныгмēгыт ос са̄в мо̄т ва̄рмалит урыл вос пӯмщалахтэ̄гыт, таи-ма̄гсыл ты пӯмыщ тэ̄ла щё̄пита̄лаве. 
Ма̄н округувт тамле тэ̄ла о̄с касыӈ та̄л ва̄рыглаве. Ты та̄л Ханты-Мансийск ӯст о̄лнэ ма̄хум диктант хансуӈкве хӯрум колн во̄выглавēсыт. Югорский университетн ӯст о̄лнэ мир, ня̄врамыт ос та университетыт ханищтахтын ма̄ньла̄т а̄гит-пыгыт тув ёхталасыт. 
О̄влэ̄т тот Географический общества урыл кина суссылтавес. Ты общества са̄в та̄л ювле хультум порат 1845 та̄лт ва̄рвес. То̄нт рӯпитан ма̄хум ма̄ янытыл яласасыт, ма̄-вит ханищтасыт ос са̄всыр нэ̄пакыт та̄ратасыт. Ань мāк яныг кӯщаиг тот Сергей Кужугетович Шойгу о̄лы. Ты э̄рнэ рӯпата тав э̄лаль тотытэ, тот рӯпитан учёный-хо̄тпат экспедициян ва̄тихал ялантэ̄гыт, са̄всыр касылыт, ханищтапыт ва̄рыглэ̄гыт. 
Ты юи-па̄лт ма̄хум диктант хансуӈкве о̄вылтахтасыт. Акван-атхатыглам мир кина суссылтан то̄тап хосыт 30 китыглахтын ла̄тӈыл суссылтавēсыт ос ловиньтавēсыт. Та̄н та̄нки ювле э̄рнэ ла̄тыӈ нэ̄пакн хассыт. Ма̄хум акв щё̄с арыгкем тот хассыт. 
Номт а̄рталан диктант яныг таквс э̄тпос 15 хо̄талэ мус ма̄хум ищхӣпыӈ ут хосыт юн хансуӈкве вēрмысыт. Ань ЮГУ ос мо̄т колытыт ма̄хум хансум нэ̄паканыл ёмщакв сунсыглавет ос тувыл оценкал хансавет. Хотьют хумус хансыс, яныг таквс э̄тпос 30 хо̄талэ̄т ищхӣпыӈ утыт ка̄салаӈкве тах ро̄ви.
