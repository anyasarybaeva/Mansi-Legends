

	Ля̄ххал тотнэ хо̄тпат Ирина Максимова, Об-щественный палатат кӯщаиг о̄лнэ нэ̄, ёт хо̄нтхатыгласыт. Тав Москва ӯсн ялыс, тот Владимир Путин РФ Президентув мир ма̄гыс ла̄тыӈ ловиньтам колт о̄лыс. 

	Ирина Ивановна ла̄выс: «Россия Президентув Владимир Путин Кремльт хӯнтлуӈкве, ва̄им, хо̄йхатнэ̄г ос ёмасыг о̄лыс. Тот ка̄сыӈ хо̄тпа такви ва̄рнэ тэ̄ланэ Президентув ла̄тыӈ ла̄внэ̄тэ юи-па̄лт та̄ра тув а̄рталыянэ ос та̄наныл э̄лаль тотнэ щирыл номсахты.

	Ма̄хум та̄нки номтаныл тэ̄лаг ва̄рнэ ос мо̄т ма̄хумн нё̄тнэ урыл потыртаме порат а̄нумн сака мӯстысыт. Ты «добровольческий движенияг» ла̄ваве. Округувт тамле ва̄рмалит о̄с о̄лэ̄гыт, ма̄нки о̄с са̄в рӯпитэ̄в. Концепция-нэ̄пак о̄ньщēв, ос са̄всыр тэ̄лат некоммерческий объединение-колыт кастыл э̄лаль тотыянӯв. 

	Ма̄навн таи ёмас хӯнтлуӈкве о̄лыс, ань яныг кӯщаюв мирн маныр ла̄выс, ма̄н округув тамле рӯпатат хосат та̄гыл ва̄риянэ. Тувыл ня̄врамыт ханищтан о̄вылтыт потыртас. Тав ла̄выс, ка̄сыӈ ня̄врамакве такви щирыл номтыӈ. Тав сымēн э̄рнэ ос ханьщувлым накēн э̄лаль вос ханищтаве. Ма̄навн номтыӈ ос та̄ксар ма̄ньлат хо̄тпат янмалтаӈкве э̄ри. Тувыл акван-потыртахтым, акван-нё̄тхатым тэ̄лат ва̄руӈкве э̄рēгыт. 

	Ма̄н округувт о̄лнэ ма̄хум тыщирыл ты рӯпитэ̄гыт ос акван-юрщхатым о̄лэ̄гыт». 

	 

Тамара САКВЪЯНЫЛ
