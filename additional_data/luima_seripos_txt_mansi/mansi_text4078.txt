
Ирина Слуцкая, конькил ма̄щтырыг тахсын ос са̄в мирн ва̄нэ нэ̄, Ханты-Мансийск ӯсн ёхталас. Тав мо̄т хо̄н мирыт халт каснэ порат са̄в щёс но̄х-патыглас ос мирхал олимпиадат чемпион нам о̄ньщи. Ма̄ньлат нэ̄ мо̄лты тāл Московский областьн депутатыг пēриявес ос та ма̄хумн тэ̄ланыл ма̄гыс хо̄т-а̄ти нё̄ты.

	Ты коныпал каснэ ма̄хум Союзанылт тав пуӈктотнэ нэ̄г о̄лы. Ань тыг ма̄н миркол кӯщаянув ёт акван-нё̄тхатым рӯпитан ма̄гыс соглашение-нэ̄пакт хасхатуӈкве ёхталас. Тувыл ӯсыӈ ма̄хманув ёт хо̄нтхатыглас ос та̄нанылн «Жить, побеждая диабет» нампа акция урыл потыртас. Тамле ва̄рмаль щирыл Росссия янытыл 17 са̄всыр регионытыт пусмалтахтын тэ̄лат э̄лаль тотавет.

	О̄выл хо̄талт Ирина Эдуардовна ӯсувт о̄лнэ медицинский академият, Югорский государственный университетыт ханищтахтын а̄гит-пыгыт ос ля̄ххал тотнэ хо̄тпат ёт ва̄йхатас. Та̄н таве о̄лупсатэ ос рӯпататэ о̄вылтыт китыгласаныл. Тав ань мирхал касылыт конькил воссыг ат тахсы ос 2016 та̄л па̄сныл депутатыг о̄лнэ рӯпататэ̄т ма̄хум та̄рвитаныл по̄ханлаквтуӈкве нё̄ты. Ты мус диабет а̄гм о̄щнэ хо̄тпатын пусмалтахтын программа щё̄питас ос ты тэ̄латэ э̄лаль тотытэ. Диабет — о̄с лю̄ль а̄гм, тамле а̄гм о̄щнэ хо̄тпатн са̄ккарыӈ тэ̄нут са̄в тэ̄ӈкве ат ро̄ви. Са̄ккар кēлпēт молях хот ат толы, ос э̄лумхо̄лас ка̄таге-ла̄глаге ва̄гта̄лыг ēмтэ̄г, вит аюӈкв акваг таӈхи, алпитэ̄т нюлмиянэ молях ат пусмēгыт, са̄в тэ̄г ос сака во̄иӈыг ēмты.

	Мо̄тыт хо̄талт Ирина Слуцкая яныг пӯльницат лēккарыт ёт акван-хо̄нтхатыглас ос ты а̄гм урыл э̄лаль потыртас. Ирина, насати, о̄с а̄гмыл ēмталам ос тувыл пусмалтахтуӈкве патыс. Лēккаре хӯнтлым ос такви са̄всыр щирыл нёвсым пусмалтахтас. То̄нт аквтох конькил тахсуӈкве вēрмыс ос Турин ӯс мирхал оли-пиадат но̄х-патыс, хӯрмит места вис.

	Ань тамле а̄гм о̄щнэ хо̄тпат пусмалтан ма̄гыс Ирина Слуцкая «Скандинавская ходьба» ханищтап щё̄питас. Ты ханищтапе э̄лаль тотнэ ма̄гыс Московский область ма̄хум пусмалтан министерство па̄лыл ос Ф.М. Владимирский нампа клинический интитутт рӯпитан хо̄тпатн нё̄туӈкве патвес. Тот ня̄врамыт пусмалтан ма̄гыс тох ё̄мыгтан лов школат ва̄рвēсыт. Ты щирыл кит йӣво̄выл ёт ё̄мим э̄лумхо̄лас 90% та̄н нё̄влянэ э̄рнэ щирыл нёвсэ̄гыт, тав аквкēм лылтуӈкве паты ос сыме ёмщакв рӯпиты. Туп акваг вос ё̄мыгтэ̄гыт, савлуӈкве ат э̄ри. Мо̄лты тав палтэ ёхталам хо̄тпат ань мус мощ хот-урсыт, давленияныл пуссын ёмасыт ос кēлпанылт са̄ккар э̄рнэ кēмыг ēмтыс.

	Россия янытыл ма̄хум ты а̄гмытыл сака ул вос саваласыт, ань та̄нанылн «скандинавская ходьба» о̄вылтыт потыртаӈкве э̄ри. Та̄н вос ва̄гыт ос та щирыл вос ё̄мыгтэ̄гыт. Тыт Ирина Эдуардовна э̄рнэ щирыл ё̄мыгтаӈкве ма̄хум о̄с мощ ханищтасанэ. Тувыл ня̄врамытн хумус ма̄щтырыг конькил тахсуӈкве э̄ри, таи суссылтас.

	Пӯльницат эндокринолог-лēккарыт ла̄всыт, Россия янытыл, насати, нёлолов миллион э̄лумхо̄лас диабет а̄гм о̄щнэ̄ныл, ос ва̄т миллион хо̄тпат та̄ра пусмалтахтуӈкве ат ке патэ̄гыт, о̄с э̄лаль а̄гмыл ēмтэ̄гыт. Ма̄н округувт ка̄сыӈ хусыт хо̄тпа палт тамле а̄гм хо̄нтаве.

	Ирина Слуцкая тох ла̄выс: «Ка̄сыӈ хо̄тпа такви вос номсахты, пусмалтахтуӈкве таӈхи манос а̄ти. Савыӈ хо̄тпа нэ̄матыр ат ва̄ри, тав хоса ат о̄лы, мо̄таныт ё̄рва̄гыл э̄лаль воратэ̄гыт, та̄ксарыг ēмтэ̄гыт ос пуста̄гыл э̄лаль о̄лэ̄гыт».
