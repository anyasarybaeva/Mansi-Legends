
Ма̄н округувт са̄в ня̄врам о̄щнэ щēмьят ёмащакв ань нё̄тавет. Ты урыл мир нё̄тнэ департамент кӯщай нэ̄ Тереза Пономарёва ва̄т са̄грапнал э̄тпос 27 хо̄талэ̄т ищхӣпыӈ ут хосыт потыртас. То̄нт ка̄сыӈ э̄лумхо̄лас кӯщай нэ̄н китыглахтын ла̄тыӈ хансуӈкве вēрмыс. 
2022 та̄лт ты олн-нё̄т­милыл ма̄хум ойтавет
Ма̄н округувт яныг щēмьят ма̄гсыл 93 са̄всыр нё̄мил о̄лы, ты хосыт та̄н са̄всыр пособие-олныл ойтавет. 2022 та̄лт «Югор­ский семейный капитал» нампа олн о̄щнэ щēмьят тувыл акв щёс 35 со̄тыра солко̄ви виӈкве вēрмēгыт.  Ос ты та̄л оигпан мус заяв­ление хансуӈкве ро̄ви. 2021 та̄л сыс ты нё̄тмил нила со̄тыра щēмьят висыт. Ань нё̄тмил 150 со̄тыра солко̄ви са̄витыг о̄лы.  
Ос акв нё̄тмил ня̄врам янмалтан щēмьят ма̄гсыл ва̄рвес. Нэ̄г-хумыг киттыг ке минасыг, нэ̄ манос хум таккēт ня̄враманэ ке ян­малты, ос мо̄танэ та̄­наныл янмалтан ма̄гсыл олн ойтуӈкве щар ат ка̄сащи, тӯйтыглахтым о̄лы, ты щēмья о̄с нё̄таве. О̄влэ̄т алименты-олныт ат о̄йтнэ хо̄тпа кинсаве, та порат ка̄сыӈ ня̄врам кит со̄тыра солко̄вил ка̄сыӈ э̄тпос ойтаве. Тамле щēмьят 2022 та̄л сыс э̄лаль тох нё̄тавет. Та̄л сыс полицият, на̄лок атнэ кол ос мо̄т организацият рӯпитан ма̄хумн ат ке хо̄нтаве, то̄нт ня̄враманэ рущ ла̄тӈыл «пенсия по потере кор­мильца» намаим олныл ойтуӈкве о̄вылтавет.
Ты та̄лныл кит йильпи нё̄тмилыг ва̄рвесы̄г. Ань а̄гмыӈ-мосыӈ ма̄ньлат хо̄тпат ӯргалан ма̄гсыл оманыл-а̄тяныл манос мо̄т рӯт ма̄хманыл ка̄сыӈ э̄тпос 15 со̄тыра солко̄вил мивет. Ты э̄лы-па̄лт тамле нё̄тмил туп 18 та̄л мус а̄гмыӈ-мосыӈ ня̄врамыт ма̄гсыл ма̄хум ойтвēсыт. Ань ос э̄лаль ойтуӈкве па­тавет. Ты та̄лныл 35 та̄л­ныл ма̄ньнувег о̄лнэ нэ̄т о̄выл ня̄враме ма̄гсыл акв щёс 15 со̄тыра солко̄вил тах ойтуӈкве патавет. 
Пособие-олн урыл
Ты юи-па̄лт Тереза Пономарёва ма̄хум хан­сум китыглахтын ла̄тыӈ ловиньтас. Акв нэ̄ хансыс: 
– Мēн о̄йкамēнтыл аквъёт о̄лымēн, акв ня̄в­рам янмалтымēн. Тав ётэ акван ат хасхатсумēн. Ань 3-7 та̄л яныт ня̄врам пособие-олн винэ ма̄гсыл нэ̄пакыт акван-атыянум. О̄йкам нэ̄паканум тув э̄рēгыт ман а̄ти?
Кӯщай нэ̄ ты ва̄рмаль урыл ла̄выс, тэ̄н «свиде­тельство о браке» ат ке о̄ньщēг, о̄йкатэ нэ̄паканэ тув ат э̄рмыглэ̄гыт, нэ̄ такви нэ̄паканэ туп кēты. Ань ты пособие ма̄гсыл «Госуслуги» нампа ло̄п­сыт э̄рнэ заявление хан­суӈкве о̄с ро̄ви.  
Пенсия-олн урыл   
Мо̄т нэ̄ ос китыглахтас, тав ня̄враманэ а̄тяныл а̄тимыг ēмтме ма̄гсыл «пенсия по потере кор­мильца» нампа олныл ойтавет. Йильпи та̄лт заявление-нэ̄пак хан­суӈкве э̄ри ман а̄ти? Тереза Пономарёва ла̄выс, хансуӈкве нэ̄матыр ат э̄ри, а̄гирищанэ, пыгрищанэ Пенсионный фонд-кол па̄лныл аквта щирыл э̄лаль пенсиял тах мивет. Олныл та̄н 18 та̄ланыл то̄влын мус ойтавет, ос э̄лаль ханищтахтуӈкве ке патэ̄гыт, то̄нт 23 та̄л мус ты олныл нё̄тавет. Ос акв йильпи ва̄рмаль кӯщай нэ̄ потыртас. Ты та̄лныл ома манос а̄тя та̄л хультум ня̄врамыт пенсия-олныл ойтуӈкве патавет, тыима̄гсыл са̄всыр нэ̄пакыт рӯтанылн акван-атуӈкве щар ат э̄ри. Ня̄врам савалапыг ке хультыс, кӯщаит та̄нки ты рӯпата ва̄рēгыт, ос э̄рнэ нэ̄пакыт Пенсионный фонд-колн кēтэ̄гыт. 
Яныг щēмьят нэ̄паканыл урыл
Са̄в ня̄врам янмалтан нэ̄ ос пӯмщалахтас, удо­стоверение-нэ̄пак хоса ва̄раве ман а̄ти?
Кӯщай нэ̄ ла̄выс, удос­то­верение ва̄рнэ ма̄гсыл заявление мирн нё̄тнэ колт хансуӈкве ос э̄рнэ нэ̄пакыт тув тотуӈкве э̄ри. Ты юи-па̄лт нёлолов хо̄тал ювле хультум юи-па̄лт ты нэ̄пак МФЦ-колт виӈкве ро̄ви. Ты та̄лныл о̄с акв йильпи тэ̄ла щё̄питавес, ань ты нэ̄пак ищхӣпыӈ утыт ро̄ви ва̄руӈкве, рущ ла̄тӈыл «кьюар-код» ла̄­ваве. Тамле утыл пус­сын яныг щēмьят о̄лнэ ма̄хум ва̄руӈкве вēрмēгыт ос такви телефоныт о̄ньщуӈ­кве ос хо̄т э̄рмыглы та̄ра суссылтаӈкве. 
Манса̄вит олн сэ̄лэгы̄н – та̄н ва̄гыт
Акв нэ̄ хансыс, тав пособия-олн винэ ма̄гсыл ань э̄рнэ нэ̄пакыт акван-атыянэ. Ос китыглахтас, та̄л сыс манаса̄вит олн тав сэ̄лыс, тамле нэ̄пак э̄рмыглы ман а̄ти?
Тереза Пономарёва ювле тох потыртас: 
– Ты нэ̄пакыт акван-атуӈкве ат э̄ри. На̄н пособие-олн ма̄гсыл заявление хунь кēтэгы̄н, та̄л сыс манаса̄вит олн сэ̄лсы̄н, ма̄н на̄лок атнэ колт ма̄нки сунсэ̄в. Тамле нэ̄пакыт полицият ос мо̄т службат рӯпитан хо̄тпа­тын тотуӈкве туп э̄ри. Ты ма̄хум манаса̄вит олн сэ̄лэ̄гыт, нāлок атнэ колт ат хансаве.
Олнаныл акваг но̄х-нё̄тавет
Ма̄хум ос пӯмща­лах­та­сыт, ты та̄л сыс олн-нё̄т­милыт но̄х-нё̄тавет ман а̄ти?
Кӯщай нэ̄ ла̄выс: 
– Ты олныт акваг но̄х-нё̄тавет. Ты халт а̄гмыӈ-мосыӈ ня̄врамыт ӯргалан хо̄тпат, савалап ня̄врамыт пенсияныл ос мо̄т посо­бият о̄с са̄внув ēмтсыт. 
Мо̄т нэ̄ ос хансыс, тав таккēт ат ня̄врам янмал­ты, манхурип нё̄тмил ма̄г­сыл нэ̄паканэ кēтуӈкве вēрми. Тереза Поно­ма­рёва ла̄выс, ань окру­гувт о̄лнэ ма̄хум ты теле­фон 8 800 301 44 43 хосыт свонитаӈкв ос нё̄тмил урыл тот китыглахтуӈкве вēрмēгыт. Щēмья нусаг ке о̄лы, са̄всыр пособие-олныл нё̄туӈкве патаве. Ань ма̄н округувт 34 со̄­тыра са̄в ня̄врам янмал­тан щēмьят о̄лэ̄гыт. Сади­кын ялантан ня̄врамыт 597 солко̄вил ос школан ялантан а̄гит-пыгыт акв со̄тыра 300 соко̄вил ка̄сыӈ э̄тпос та̄ставет. Яныг щēмьят на̄йпос, вит, рēг ма̄гсыл 50% са̄вит олн ойтэ̄гыт. Ты нё̄тмил та̄н пуссын выгыт ос са̄в мо̄т пособие-олныл нуса щēмьят нё̄тавет. 
Людмила ТЕТКИНА
