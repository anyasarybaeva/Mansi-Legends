
Ма̄ньщи ла̄тӈув ма̄хумн ул вос ёрувлаве ос э̄лаль вос тотаве, сосса мирыт ла̄тӈаныл янытлан мирхал та̄л кастыл  Ха̄льӯс район Ло̄пмус па̄вылт ма̄ньщиянув акван-атыглавēсыт.
Та̄н Кульпасныл, Сӯкыръяныл, Саранпа̄вылныл, Хулюм-сӯнтныл тув ёхталасыт. Тот ща̄нь ла̄тыӈ ва̄нэ ма̄хум халт са̄всыр пӯмыщ касылыт ва̄рыглавēсыт. 
Ты касылыт та̄н ма̄гсыланыл Мария Фризоргер щё̄питас. Тав са̄в та̄л Саранпа̄выл школат ма̄нь ня̄врамыт ханищтан нэ̄г рӯпитас. Мария Васильевна сыресыр касылыт ма̄ньщи ла̄тӈыг хассанэ, тувыл мӯй ма̄хум та̄наныл хӯнтлысаныл, мощ номсахтасыт ос матыр ла̄тыӈ ювле ла̄всыт. 

Тот о̄лум мир хо̄т командаг ла̄кква-уртхатасыт, ос та̄нкина̄ныл са̄всыр намыл пинсаныл. «Ма̄щтыр нэ̄т» нампа группат туп яныг нэ̄ хо̄тпат о̄лсыт, та̄н ща̄нь ла̄тӈыл пуссын ёмщакв потыртэ̄гыт. 
Мо̄т командат «Ло̄пмус па̄выл», «Хо̄талакве», «Ка̄ркамыт», «О̄йнас» ос «Со̄выркве» нам висыт. Тот са̄в ма̄ныл ёхтум хо̄тпат, ма̄ньлат а̄гит-пыгыт ос ня̄врамыт ла̄кква-уртхатасыт. 
Каснэ ма̄хум потрыт хӯнтлысыт, тот хоты хо̄тпа урыл ос маныр потыртаве, та̄нанылн ювле ла̄вуӈкве э̄рыс. Та э̄лумхо̄лас та̄ра нэ̄мхотьют ат хащвес, ётылнув ущ та̄ра-паттысаныл. 

О̄влэ̄т ка̄тыл хурит по̄слум хум Константин Панков такви юртэ̄н нё̄тнэ ма̄кетэ урыл потыртас. Тувыл Нё̄рыт урыл акв потыр ловиньтавес. Хӯрмит касылт Е.И. Ромбандеева, учёный нэ̄, о̄вылтыт потыр о̄лыс, ма̄хум таве та̄ра хащсаныл. Юи-о̄выл потыр ёмщакв хӯнтлуӈкве э̄рыс ос ювле ла̄вуӈкве, хоты порат та ва̄рмаль о̄лыс. Тот 1958 та̄лт П.Е. Шешкин ёт о̄лум тэ̄лат урыл потыртавес. 
Тувыл кит потрыг ловиньтавесы̄г. Хум хо̄тпат хумус тӯлыглахтэ̄гыт, о̄выл потыр та урыл о̄лыс. Мо̄т потыр ос «Ма̄нь ӯскве» урыл, ня̄врамыт хумус тот ӯщлахтэ̄гыт. Ма̄хум вос ханьщияныл, хо̄т ос хунь тамле накыт  ва̄рыглавēсыт. 
Мо̄т касылт ма̄ньщи ла̄тыӈ ва̄нэ накыт уральтавēсыт. О̄влэ̄т командат акв хотты па̄выл ос тот о̄лнэ мир о̄лупсаныл урыл потыр щё̄питасыт ос ловиньтасыт. Тувыл ма̄хум «Цепочка» нампа ёнгилт кассыт. Акв хо̄тпа ла̄тыӈ ля̄галы ос мо̄таныт юи-о̄выл буквал о̄вылтахтын мо̄т ла̄тыӈ  вос  ла̄вēгыт. 

Та щирыл то̄ва ма̄ньлат а̄гит-пыгыт ма̄ньщи ла̄тӈыт ханищтасыт, та̄наныл нэ̄пакн хассаныл. Тувыл каснэ ма̄хум рущ пословицат ма̄ньщи ла̄тӈыг толмащлаӈкве ла̄ввēсыт. 
«Ло̄пмус ма̄хум» команда тамле ла̄тыӈ пӯщмиг толмащласаныл: «Ул о̄ньщēн яныгса̄т солко̄ви, о̄ньщēн яныгса̄т рума» (Не имей сто рублей, а имей сто друзей); «Нэ̄пак - ёмас юрт» (Книга — лучший друг). 
«Со̄выркве» команда тох потыртасыт: «Ханищтахтап – ты на̄й, ос ат ханищтахтын тэ̄ла — турман» (Ученье — свет, а не ученье — тьма). 
«О̄йнас» команда — «Хо̄талыӈ хо̄талт ма̄лтып, ома ёт ёмас ос ласкат» (При солнышке тепло, при матери добро); «Хо̄тпа таккēт нэ̄мхоталь ат ро̄ви» манос мо̄т щирыл ке, «Таккēт хо̄ныг ат хо̄й-хаты». (Один в поле не воин).
«Хо̄талакве» команда та̄нки утаныл тох толмащласаныл — «Са̄т щёс мēритэ̄лн, акв щёс яктапēлн» (Семь раз отмерь, один раз отрежь); «Лӯнт ос пӯрыщ а̄ти юртыг» (Гусь свинье  не  товарищ).  
«Ка̄ркамыт» команда — «Ла̄щал минэ̄гын, э̄лаль патэ̄гын» (Тише едешь, дальше будешь); «Са̄в щёс ва̄рен, ёмщакв ханищтылын» (Повторенье  —  мать  ученья).
Щар юи-о̄выл касылт ма̄хумн матыр мо̄йт суссылтаӈкв э̄рыс ос тāн пуссын ма̄ньщи нам вос о̄щсыт. Тот «Щуртни» рущ мо̄йт «Ло̄мпус ма̄хумн» суссылтавес. Пётр Анямов сака ма̄щтырыг ёнгыс, тав юи-па̄лт мо̄т нёмса хо̄тпат воссыг ат э̄ссамтасыт, та̄н аквта хольт пӯмыщ  ёнгуӈкве  патсыт.

Татьяна Гоголева, жюри хо̄тпаг о̄лум нэ̄, ла̄выс: «Ты щар ёмас команда о̄лыс, тот яныг ос ма̄ньлат хо̄тпат пуссын ма̄ньщи маснутыл масхатасыт ос ща̄нь ла̄тӈыл потыртасыт. «Со̄выркве» намаим хо̄тпат та̄нки мо̄йтаныл суссылтасыт.
«О̄йнас» ма̄нав ханищтас — ща̄ньн ла̄вум ла̄тӈын акваг хӯнтлуӈкве э̄ри, а̄гитн э̄ти-па̄лаг та̄н ва̄руӈкве ат ро̄ви. Ат ке хӯнтлэ̄гыт, Тāнварпэ̄кван во̄рн тотуӈкве вēрмавет. Мо̄т мо̄йтанылт ос ма̄ньлат а̄ги пыгн ха̄йталавес. «Хо̄талакве» ос «Пасса» урыл пӯмыщ мо̄йт суссылтасыт, та̄н пуссын нё̄тнэ нам о̄щсыт.
«Ка̄ркамыт» ос тамле мо̄йт суссылтасыт, ма̄таприщ ӯйрищит ос во̄руит ма̄ньха̄пн та̄лттыянэ ос аквъёт ма̄ сунсуӈкве минасыт. Тувыл са̄лы пӯрнэ ӯйн рохтуптавēсыт, кит нупыл товим пуссын витн та патсыт. Ты команда о̄с пӯмщиг ёнгыс.
 «Ма̄щтыр нэ̄т» суссылтасыт, э̄ква пыганэ а̄гит хāйталэ̄гыт. Ты мо̄йт  оигпас, ос ма̄хум э̄лаль о̄лнэ ва̄рмалит урыл та китыглахтэ̄гыт, таима̄гыс ань ты мо̄йтаныл э̄лаль вос номылматыяныл. Ла̄ввēсыт, ня̄врамыт та̄нки команданылн о̄с вос 
выганыл, ща̄нь ла̄тӈын вос  ханищтыяныл.
Ма̄хумакенув пуссын ат кум сыс мо̄йтыт ма̄ньщи ла̄тӈыл сака ёмас щё̄питасыт ос ма̄щтырыг суссылтасаныл. Ма̄н ща̄гтым на̄н нупылын суссӯв. Яныг  пӯмащипа».  

Хулюмсӯнтныл ёхталам ос жюри хо̄тпаг о̄лум нэ̄ Ольга Баранова ла̄выс: «Ам о̄с тыт такем ща̄гтым ты касылыт суссанум, суиӈ ма̄ньщи ла̄тыӈ хӯнтлысум. Такем нё̄тнэ маснутыл на̄н масхатасын, супанын хорамыл ю̄нтымат, на̄н нупылын маттем тасум». 
Саранпа̄выл кӯщай хум Павел Артеев ты касылт но̄х-патум командат янытласанэ: «На̄н ань, акв-тупмат, акв яныг ма̄ньщи колта̄гыл ма̄хум, пуссын ёмщакв, сымыӈыщ рӯпитасын. Ма̄н на̄н ётын аквъёт мовиньтасӯв, ощхуль ва̄рсӯв, ты сака ёмас хо̄тал  о̄лыс. 
Ань ты суссылтым касылт «Ма̄щтыр нэ̄т» но̄х-патсыт. Китыт местат «Хо̄талакве» ма̄хум о̄лсыт,  хӯрмитыг «Ойнас» команда ēмтыс. Тувыл «Ка̄ркамыт», та̄н юи-па̄ланылт «Лопмус па̄выл» ос «Со̄выркве» командаг о̄лсы̄г. Ам на̄нан янытлыянум, ща̄нь ла̄тӈын э̄лаль тотэлы̄н, ла̄тыӈкēн хот ул вос ёрувлаве, са̄в ма̄хумн вос ханищтаве  ос  ва̄ве». 
Ло̄мпуст ща̄нь ла̄тыӈ янытлан ва̄рмалит Вероника Васильевна Чекмазова, Саранпа̄вылт мирн пēриим нэ̄, ва̄руӈкве нё̄тыс. Тав ма̄хумн ля̄ххал кēтыс ос акван-атхатуӈкве ла̄всанэ. Тавēн ос Мария Васильевна Фризоргер са̄в нё̄тыс, яныг пӯмащипа ла̄тыӈ тэ̄натэ̄н ла̄вēв. 
Са̄в ма̄тт о̄лнэ мāньщи ма̄хум ва̄тихал акван-атхатыглāлуӈкве таӈхēгыт кос. Тамле ва̄рмалит акваг вос ва̄рыглавет, тох ма̄ньщи ла̄тыӈ ва̄нэ хо̄тпат мо̄т мир потыртаӈкве мощ ханищтыяныл  тах.
