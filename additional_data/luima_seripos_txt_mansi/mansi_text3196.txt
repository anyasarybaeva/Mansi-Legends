
Ювле хультум э̄тпос 24 хо̄талэ̄т Ханты-Мансийск ӯст о̄лнэ  Государственный художественный музейт марийский ла̄тыӈ янытлан ма̄гыс ма̄хум акван-атхатыгласыт. Тамле хо̄нтхатыглап «Югра многоликая» нэ̄пак хансум хо̄тпат та̄н щё̄пита̄лыяныл. Юи-о̄выл щёс лӯпта э̄тпост ма̄ньщи ос ё̄рн мирыг о̄вылтыт потыр о̄лыс, та э̄лы-па̄лт ос иврит ла̄тыӈ янытлавес.

	О̄выл ла̄тыӈ ты тэ̄ла палт пуӈк-тотнэ нэ̄, «Молодёжный центр» ма̄т кӯщаиг о̄лнэ нэ̄ Людмила Юрьевна Кучипалова тав ла̄выс: «Паща о̄лэ̄н, я̄тил мир! Тыхо̄тал ма̄н марийский литература о̄вылтыт мощ потрамēв. Ты тэ̄лав палт щар ма̄кыг ялпыӈ исвещав о̄лы. Ювле хультум хо̄нт-хатыглапувт исвēщав ма̄ньщи ос ё̄рн ма̄хумн майлувес, ань та̄н таве марийцытын мыганыл». Тувыл исвēща рӯтыг о̄лнэ ма̄хманувн та майвес.

	Марийцыт Марий Эл республиканыл ос округт о̄лнэ ӯсытныл, па̄влытныл ёхталасыт: Сургут, Нижневартовск, Фёдоровский, Салым, Нягань, Советский, Югорск ос Шапша па̄вылныл о̄лсыт. Ты мир финно-угорский группа палт хансым о̄лы, пēс порат тав тох ла̄ввес –  черемисы. Та̄н ос та̄нтина̄ныл ла̄вияныл – мари. Россияв янытыл 690 со̄тыра арыг марийцыт о̄лэ̄гыт. Та̄н я̄нас республика о̄ньщēгыт, лававе – Марий Эл. Щар ма̄к яныг ӯсаныл – Йошкар-Ола. Марий Эл ма̄т 43% са̄вит мари хо̄тпа о̄лы. Та̄нтина̄ныл кит мирыг уртыяныл – горные ос луговые. Та̄н о̄лнэ ма̄нанылт рущ ла̄тыӈ ос кит марийский ла̄тӈыг (горный ос луговой) пуссын государственный ла̄тӈыг ла̄вавет. 

	Мари мир культураныл, искусство ос этнография тэ̄ланыл сака нё̄тнэ, пӯмыщ. Ёхталам ма̄хманыл маттем та йӣквсыт, э̄ргысыт, ка̄тыл ю̄нтым маснутаныл суссылтасыт. Янге-ма̄не, пуссын аквъёт атпан арыг хо̄тпа выступайтасыт. Ты хо̄нтхатыглап палт пуӈктотнэ нэ̄ Любовь Миляева ла̄выс: «Округ янытыл о̄лнэ марийский общественный организациятын ам пӯмащипа ла̄тыӈ ла̄вēгум. Ань акван-хо̄нтхатамув ма̄гыс та̄н яныг рӯпата ва̄рсыт. То̄ваныл Марий Эл ма̄ныл ёхтысыт, ща̄нь ла̄тӈанылт стихыт ман э̄ргыт хӯнтамлан ма̄гыс та палыт ма̄ныл та йисыт».

	Тувыл хатань хум Тагир Аюпов потыртас, тав Ханты-Мансийск ӯст о̄лнэ Совет по делам  национально-культурных объединений и религиозных организаций тэ̄ла палт пуӈктоты: «Я̄тил мари ма̄хум, матъёмас на̄н ань тыг ёхтысын, йӣкванын суссылтасын, э̄ргысын. Ам хатань хум, тыг хосат Татарстан ма̄ныл ёхтысум. Ма̄н тот пуссын акв ляпат юртыӈыщ о̄лэ̄в – марийцыт, хатанит, чувашит. Са̄в мирыӈ странавт тох о̄луӈкве э̄ри. Ос таи лю̄ль, ань паспортанувт национальность ат хансаве. Ка̄сыӈ ма̄ ма̄хманэ хосыт щёлыӈ, ё̄р о̄ньщи. Ма̄н Россияв сака яныг, тав нэ̄мхотьютн ёл-паттуӈкве ат вēрмаве. Акван-атхатам я̄тил мирыт, я̄тил ма̄хум, ня̄врамаквет, пуссын пуста̄гыл о̄лэ̄н, пēс порат о̄лум ма̄хманын номēн, ома-а̄тянын янытлэ̄н, ня̄враманын э̄рпыӈыщ янмалтэ̄н! Ос таи ак-ваг номим о̄ньщелы̄н: кос хоты национальностил ма̄н о̄лэ̄в - ма̄н пуссын Россия ма̄хум, тыт акваг о̄лсӯв, ань о̄лэ̄в, ос э̄лаль о̄луӈкве патэ̄в».

	Са̄в хо̄тпа ёмас, сымыӈ ла̄тыӈ ла̄выс, рӯт ма̄хманув та̄нти ла̄тӈанылт мощ э̄ргащласыт, потрамасыт. Тувыл э̄типа̄ла оигпанэ̄тэ э̄лы-па̄лт атхатам ма̄хум «Кандра» («Верёвочка» - «Ква̄лыг») нампа марийский йӣкв йӣквсыт. Ты йӣкв, насати, са̄всыр мирыт юрщмалтыянэ, пēс пора о̄лупса ос ань йис о̄лупса акван-о̄лтыяге, яныгхо̄тпат ос ня̄врамыт акван-ляпамтыянэ.           

	Мо̄тыт щёс, яныг таквс э̄тпост, ты ялпыӈ исвēща тах рущ мирын миве.

	 

	Светлана Ромбандеева
