
Ва̄т са̄грапнал э̄тпост творчества нампа округ кол 60 та̄лэ то̄влыс. Ты кастыл Ханты-Мансийск ӯсн са̄в ма̄хум ёхталасыт, та̄н о̄лнэ па̄вланылт ман ӯсанылт акв тамле колыт рӯпитэ̄гыт.
Культура колытт рӯпитан 
ма̄хум урыл
 
Ма̄н округув янытыл ул ка̄сыӈ па̄вылт ос ӯст культура нампа колыт рӯпитэ̄гыт, та̄н ань «культурно-досуговый колыг» ла̄вавет. Тот рӯпитан ма̄хум та̄рвитыӈ ва̄рмаляныл щар аквхурипат. Пуссын мощща олныл ойтавет, ты колн туп аквтит хо̄тпа рӯпитан ма̄гыс виве, арыг рӯпитан ма̄ тот а̄тим.
Ты ма̄хум ёт потыртан ма̄гыс Москва ӯсныл сака яныг кӯщай нэ̄ ёхталас. Тав Россия творчества кол кӯщаиг о̄лы, наме Татьяна Валентиновна Пуртова. Тав ла̄выс: «Клубытт ос культура колытт рӯпитан ма̄хум акваг нё̄туӈкв э̄рēгыт. Та̄н па̄влыӈ ма̄тт о̄лнэ ма̄хум ма̄гыс кас ва̄рēгыт. Москаныл мощ э̄лнув минэ̄гын, та̄ра ты на̄ӈки — ма̄хум хумус о̄лэ̄гыт, маныр э̄рыг о̄ньщēгыт. Ос та̄ра ты паты, ма̄к та̄н пēс э̄ргыт, пēс йӣквыт ты ва̄ганыл. 
На̄н, Ханты-Мансийский округ о̄лнэ ма̄хум, мощ ка̄ркамнувег о̄лэгы̄н. Ащирма О̄йкат акван-атыглаӈкв патсаны̄н. Россия янытыл мо̄т ма̄т пуссын на̄н юи-па̄лынт акв тамле тэ̄ла ва̄руӈкв патсыт. Мо̄т ёмас рӯпатан «Диалог культур» тох ла̄ваве. Тыт о̄лнэ ка̄сыӈ мир такви э̄рганэ, такви йӣкванэ суссылтаӈкв вос вēрмыс, на̄н та̄наныл о̄с акван-атыглыяны̄н.»
Тамле ёмас ла̄тӈыл съезд ты о̄вылтавес. Тувыл ты кӯщай нэ̄ соссаӈ ма̄хманув янытлаӈкв патсанэ. Та̄н халанылт са̄в ханты хо̄тпа о̄лыс — Т.А. Молданов, Е.А. Нёмысова, М.К. Волдина, Я.Н. Тарлин, С.Н. Нестерова. Ма̄ньщи хо̄тпаныл Анатолий Вадичупов янытлавес. Та̄н пуссын «благодарственный пищма» нампа нэ̄пакыл ос мӯйлупсал майвēсыт.
Ты съездын ёхталам хо̄тпат хо̄тал сыс са̄в рӯпитасыт, та̄рвитыӈ ва̄рмаляныл урыл потыртасыт, халанылт мощ ханищтахтасыт. Тувыл та̄н са̄всыр суссылтапн тотыглавēсыт. Э̄типа̄лаг ос концертаныл о̄лыс.
 
Сосса мир 
колнак
 
Ты творчество колт ма̄ньщи ос ханты пēс ва̄рмаляныл, пēс наканыл мирн суссылтан ма̄гыс я̄нас колнак ва̄рвес. Рущ ла̄тӈыл тав тох ла̄ваве — окружной центр культуры обско-угорских народов. Кӯщаиг тот ма̄ньлат А̄с нэ̄ Светлана Нестерова рӯпиты.
Мӯйлын хо̄талт ма̄хум пуссын тув во̄выглавēсыт. Нэ̄кве та̄нанылн та̄нти рӯпатаныл урыл потыртас. Ты колнак а̄ти сака хосат пӯсвес. То̄ва ӯщлахтын хо̄талыт тот «фольклорная школа» нампа ханищтап ва̄рыглаве. Ня̄врамыт Мария Кузьминична Волдина мо̄йтуӈкв ос Евдокия Андреевна Нёмысова матыр пормас ю̄нтуӈкв ос сэ̄тапыл сагуӈкв ханищтыянэ̄н.
Анатолий Васильевич Вадичупов тот мо̄лты та̄лныл рӯпиты, тав ос ма̄хум са̄ӈквылтапыт ва̄руӈкв ханищтыянэ. «Лылыӈ со̄юм» колт рӯпитан хум Алексей Рещиков тув о̄с во̄выглаве, тав ня̄врамыт са̄ӈквылтаӈкв ханищтыянэ. Ань ты ялпыӈ хо̄талт тэ̄н ма̄нь пыгрищакве ёт са̄ӈквылтасы̄г, ханты нэ̄квет пуссын но̄х-лю̄люмтасыт ос «Кӯринька» йӣкв йӣквсыт.
 
«Ӯй йӣкв» 
ханищтан колнак
 
Тувыл мӯй ма̄хум мо̄т колнакн во̄ввēсыт, тав рущ ла̄тӈыл ла̄ваве — Школа Медвежьих игрищ. Тув ялантан ня̄врамыт тӯлыглахтуӈкв ос Ӯй э̄ргыт э̄ргуӈкв ханищтавет. Ты кол кӯщаиг Тимофей Алексеевич Молданов о̄лы. Пыгрищит ӯщлахтын хо̄талт тув ёхталэ̄гыт. Ты кол таквсы пораныл рӯпиты, ос ня̄врамыт ань татем ёмащакв тӯлыглахтуӈкв ха̄снэ̄ныл. Ма̄хум та̄нанылн маттем ка̄тпатта та ра̄тсыт.
Ань ты колн Белоярский район Касум па̄вылныл а̄пат ӯнлын пупа̄пщи а̄ватэ тотвес. Ӯй йӣквнэ нак ва̄нэ Ерныховыг э̄кваг-о̄йкаг ос Яков Тарлин пыге ёт ёхталасыт. Пыгрищит Тимофей Молданов ёт тӯлыглапыт суссылтасыт, ос Андрей Александрович Ерныхов Ӯй э̄рыг э̄ргыс.
 
Творчества кол рӯпататэ урыл
 
Ты кол рӯпитанэ̄тэ сыс са̄всыр хо̄тпат кӯщаиг тот рӯпитасыт. 90-та̄лытт Елена Павловна Соломина кӯщаиг рӯпитаме порат то̄нт ты щар пӯмыщ пора о̄лыс.
Ӯщлахтын хо̄талыт ӯст о̄лнэ ма̄ньщи ос ханты хо̄тпат, ня̄врамыт пуссын тув ёхталасыт. Ты тэ̄ла рущ ла̄тӈыл «северная гостиная» тох ла̄ввес. Са̄всыр колт ханищтахтам а̄гит-пыгыт э̄ргуӈкв ос йӣквуӈкв ханищтавēсыт. Яныгнув ма̄хум ос матыр тэ̄ла урыл мо̄т колнакт потыртасыт.
Ма̄щтырлан хо̄тпат я̄нас колнак о̄щсыт. Та та̄лытт ма̄ньщи хум Семён Кузьмич Пузин тот рӯпитас. Тав са̄ӈквылтапыт ва̄рыс, йӣвныл са̄всыр хурит ёргыс. Мо̄т намыӈ-суиӈ хум хо̄тпат Ханты-Мансийск ӯсн то̄ванакт о̄с во̄выглавēсыт — ты Григорий Николаевич Сайнахов, Артём Григорьевич Гришкин, Тимофей Иванович Кечимов. Та̄н са̄ӈквылтаӈкве сака ёмащакв ха̄ссыт.
Та порат творчества колт рӯпитам ма̄хум са̄ӈквылтап та̄ныт пуссын ёл-хассаныл. Петр Ефимович Шешкин по̄слум хуриянэ, йӣвныл ёргум пормасанэ ань ты творчество колт о̄ньщавет. Ань та̄н мирн о̄с суссылтавēсыт.
Э̄типа̄лаг ма̄хум ос мо̄т колн во̄ввēсыт. Тот то̄ват янытлавēсыт. Ос хотьют творчество колт рӯпитас, тав та урыл потыртас. Ты урыл сака пӯмыщ хӯнтлуӈкв о̄лыс.
