
Округув янытыл «Ростелеком» колт рӯпитан хо̄тпат «Лесохранитель» нампа ищхӣпыӈ камерат карыс ма̄н тагатэ̄гыт. Ты утыт ма̄в акваг уральтыяныл, ос хо̄т посым манос тэ̄нэ на̄й те по̄слэ̄гыт, та хосыт на̄й харыгтан хо̄тпат ка̄салыяныл. 
Ты янгыщ таима̄гсыл тох ва̄рвес, во̄рт на̄й ущ пēламлан порат вос ка̄салаве, та̄ра харыгтаӈ­кве вос о̄вылтаве, яныг на̄йтэмыг ул вос ēмты. Ты накт 12 камерат Ха̄льӯс, Хо̄нтаӈ, Нижневартовский, Октябрьский, Сургутский ос Ханты-Мансийский районытт ань ущ ва̄рвē­сыт. 
Дмитрий Скупов, «Рос­телеком» колт Ханты-Мансийский филиалэ̄т кӯщаиг рӯпитан хум, ла̄выс: 
–Ма̄н ань «Лесохрани­тель» камерат округув янытыл ва̄риянӯв, ань мус 94 камерат тагата­санӯв. Та̄н тēрква̄лгыт палт о̄лтым о̄лэ̄гыт, та̄н э̄лумхо̄лас та̄л та̄нтирот рӯпитэ̄гыт ос ма̄ мувлахи акваг уральтыныл. 
«Рос­телеком» колт рӯпитан ма̄хманум ма̄нь па̄влы­тын минасыт ос карыс вышкатын 30-90 метра карсытын тагатасаныл. Камерат ка̄сыӈ 5-10 кӯм сыс мувлахи ё̄ӈхēгыт ос акваг сунсэ̄гыт, по̄слэ̄гыт. Та̄н хосытанылт ма̄н 35-45 вēрыста палытан э̄лаль ка̄салэ̄в, та палыт ма̄т ань ты утыт по̄слуӈкве вēрмēгыт.
Ты камерат ёвтнэ ос ва̄рнэ ма̄гсыл хӯрум колыт акван-нё̄тхатым, акван-потыртахтым ва̄р­сыт – ты информацион­ный технологият округ департамент, ма̄-вит ӯр­галан округ департамент, ос «Ростелеком» хо̄тпат та̄наныл акваг уральтаӈ­кве патыяныл. 
Павел Ципорин, округ губернатор ва̄ӈын хум, ла̄выс: 
– Ос хунь «Лесохрани­тель» ищхӣ­пыӈ камера но̄х-пēлам­лам на̄й ка̄­салы, тав та̄ра дежурный хо̄тпат палт ты о̄выл урыл сигнал тēты, по̄с­лым хури ос видео та̄н ка̄­салэ̄гыт, на̄й харыгтан хо̄тпат та̄ра тув тēтыя­ныл. 
Тох моляхнув па̄влы­тыт о̄лнэ мирувн ма̄н нё̄­туӈкве вēрмēв, во̄рув ёмщакв ӯргалаӈкве тах вēрмилӯв.
Егор Збродов, ма̄-вит ӯргалан округ департаментыт кӯщай ва̄ӈын хо̄тпаг рӯпитан хум, тох потыртас: 
– 2023 та̄лт ма̄н тамле ищхӣпыӈ утыт ва̄руӈкве о̄вылтахтасӯв, ос таи ла̄­вуӈкве таӈхēгум. Мо̄лты та̄л сыс па̄влыт ляпат ат вēрыста палытныл пē­ламлан на̄ит ты «Лесо­хранитель» по̄слын ут тав та̄ра ка̄саласанэ, ос та̄наныл харыгтаӈкве ма̄хум та̄ра ква̄лапасыт, на̄йтэмыт янгыг ат ēмт­сыт. 
Тох ма̄н ва̄глув, манрыг на̄й пēламлас, э̄рыӈ хот­ты хо̄тпат о̄выл ва̄рсыт манос щахыл са̄лаям порат во̄р но̄х-хораяс. Ос камерат хосыт сунсым ма̄н ва̄глув, харыгтан хо̄тпа то̄вылхаты манос иӈ хотьют тув тēтуӈкве э̄ри.  
Ты ищхӣпыӈ ут хосыт рӯпитым са̄в рӯпитан колыт акван-нё̄тхатэ̄гыт ос халанылт моляхнув торгамтахтэ̄гыт. Ка̄сыӈ колт рӯпитан хо̄тпат ты по̄слым тина сунсуӈкве вēрмияныл. 
Ань 2024 та̄лт ты ищхӣпыӈ утыт хосыт вит о̄нтнэ порат ма̄ ос тох уральтасаныл, тох та̄н э̄тэ-хо̄талэ ва̄саныл, хумус вит о̄нты манос ёлаль то̄смыгтас. 
Ха̄льӯс районт Кульпас, Ягрим па̄влыг по̄слын утыл тагатавесы̄г. Мо̄т па̄влыт тах ōс ла̄щал тамле утыл ва̄равет, ма̄-витув нумыл уральтаӈкве патаве.  
Ля̄ххал ма̄ньщи ла̄тӈыг Галина КОНДИНА толмащластэ 
