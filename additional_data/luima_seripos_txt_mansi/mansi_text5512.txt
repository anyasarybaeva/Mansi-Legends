
Россия янытыл сӯкыр э̄тпос ва̄т нупыл са̄т щислат ма̄хум юридический тэ̄ланылт нё̄туӈкве вēрмавет. Ты акв хо̄талт юристыт та̄н ётаныл то̄рум ма̄гыс, олн ойтта̄л рӯпитэ̄гыт.
Ма̄ньщи ос ханты ма̄хум та̄рвит ва̄рма­ля­ныл урыл юристыт ёт вос потыртэ̄гыт ос та̄н матыр хӯлтыглан ла̄тӈыл ювле вос нё̄тавет. Ань ка̄сыӈ ӯст манос па̄вылт хо̄т ма̄хум юристыт ёт хо̄нтхатыглэ̄гыт тах, та̄н та̄нки па̄влыӈ миркола­нылт та̄ра вос пат­ты­яныл.
Ма̄хум вос нё̄твēсыт, округувт рӯпитан дēпута­тыт са̄ккон щё̄питасыт, тав мирн пēриим хо̄тпа­нувн ва̄т са̄грапнал э̄тпос хо̄тхуйплов хо̄талт 2011 та̄лт пирмайтавес. Ос сӯкыр э̄тпос ва̄т нупыл хо̄т хо̄талыт 2014 та̄лт №64-оз то̄ва тэ̄лат йильпи ла̄тӈыл нё̄твē­сыт. Тав акв тамле Россий­ский са̄ккон щирыл хасвес ос ка̄сыӈ э̄лум­хо̄лас са̄всыр тэ̄ланэ ӯргалым вос о̄щвēсыт.
Сосса ма̄хум тэ̄ланыл нё̄тнэ ма̄гыс о̄с я̄нас ла̄тыӈ хансым о̄лы. То̄рум ма̄гыс нё̄тмил ла̄тыӈ ты хо̄тпатн ва̄раве:
– ма̄нь па̄влытыт о̄лнэ ма̄хум, ты па̄влыт округ миркол нэ̄пакыт хӯлтвēсыт;
– йис ма̄нылт та̄нки о̄лупсаныл э̄лаль тотнэ сосса хо̄тпат;
–  алыщлан ман во̄раян ва̄рмалитыл олн ат сэ̄лнэ ма̄нь па̄влытт о̄лнэ сосса хо̄тпат;
–  юридический нэ̄пак ат о̄щнэ общественный организациятт рӯпитан сосса хо̄тпат.
Ты ма̄хум кос хоты порат та̄рвит тэ̄ланыл ёт юристыт палт вос ёхтэ̄гыт ос та̄н ётаныл потыртаӈкве вēрмēгыт. Янгыщ та̄н коланыл  ма̄гыс ос кол ӯнттын ма̄ ло̄мт ёвтнэ порат нэ̄пакыт хо̄т виӈкве ат ва̄ганыл, коланыл коммунальный тыныт ловиньтан порат ла̄п­лавет манос та̄нки олн ат ойтэ̄гыт, то̄нт та̄рвит о̄ньщēгыт. Тувыл ня̄враманыл ма̄гыс сыресыр тэ̄лат вуянтан порат ос нэ̄­матыр ат ва̄гыт. Тамле са̄кконытыт та̄н акваг о̄с хӯлтыглаӈкве э̄рēгыт. Юи-о̄выл та̄лытыт юристыт хӯл алыщлан, во̄раян ма̄ныл та̄нки нупыланыл хаснэ хо̄тпат ёт са̄в рӯпитэ̄гыт. 
Нё̄тмил киснэ порат э̄лумхо̄лас юридический колт манос адвокат-хо̄тпан паспортэ вос суссылтытэ ос намнэ̄пак ёт вос о̄ньщи, хо̄т хансым о̄лы  - тав хантыиг, ма̄нь­щииг манос ё̄рныг о̄лы. 
