
Сургутский район Нижнесортымский ӯсн ялмум порат, тит ма̄ньлат ма̄ньщи нэ̄квег ёт тот хо̄нтхатыгласум. Тэ̄н наманэ̄н Татьяна ос Юлия, халэ̄нт тэ̄н яга̄гиӈыщ о̄лэ̄г. Тэ̄нти о̄парищ намēн Анямовыг. Самын патум ма̄тэ̄н Саранпа̄выл. Ляпа рӯтанэ̄н пуссын Ха̄льӯс районт о̄лэ̄гыт. Саранпа̄вылт ань оматэ̄н Нина Митрофановна Анямова ос Маша котиль яга̄гитэ̄н щēмьяӈ та̄гыл о̄лэ̄г. Таня тот ханищтахтын кол а̄стлуме юи-па̄лт та̄ра Ханты-Мансийск ӯсн ханищтахтуӈкв минас. Тав А̄с-угорский университетт ма̄ньщи ла̄тӈыл ня̄врамыт ханищтан нэ̄г ат та̄л ханищтахтас. Ханищтахтам ма̄ныл а̄стуме юи-па̄лт та̄ра хумиӈыг ēмтыс. Хумитэ наме Виталий Айваседа. Тэ̄н халэ̄нт ханищтахтамēн порат ва̄йхатасы̄г. Виталий такви ё̄рн хум. Омаге-а̄тяге Белоярский ос Сургутский районыг титтыг халмыгтан во̄рыӈ ма̄т о̄лэ̄г. Тэ̄н пыгēн ос апыгрищанэ̄н уральтаӈкве ос  та̄н палтаныл мӯйлуӈкв 

	ва̄тихал ёхталэ̄г. 

	Таня о̄йкатэ̄нтыл ань хӯрум ня̄врам янмалтэ̄г. Щар яныг а̄гитэ̄н наме Ксюша, мо̄тынтыг тав ханищтахтуӈкв мины. Тувыл Катя, тав мощēртын хӯрум та̄лэ ты то̄влы. А̄гирищиг юи-па̄лт пити-патта 

	пыгрищ о̄ньщēг, тав 

	наме Антон. Пыг-рищиӈыг мощ мо̄лал-нув ēмтсы̄г, титыт 

	э̄тпосэ ущ ты ēмты. 

	Та̄н хӯрум яга̄ги пуссын Дмитрий Георгиевич Агеев палт са̄ӈквылтапыл са̄ӈквылтаӈкв, э̄ргуӈкв ос ма̄ньщи нэ̄ йӣквыт йӣквуӈкв ханищтым яласасыт. «Са̄лыӈ лё̄ӈх» ня̄врамыт ёт ма̄ньщи пӯмщанув суссылтым Дмитрий Георгиевичин ма̄ янытыл ва̄тихал тотыглавēсыт.

	Юля Саранпа̄вылт ханищтахтын ма̄ныл а̄стуме юи-па̄лт Ханты-Мансийск ӯсн ма̄нь ня̄врамыт ёт рӯпитан 

	нэ̄г ханищтахтуӈкв минас. Тот тав хӯрум та̄л ханищтахтас. Ханищтахтаме порат ю̄рт пыгрищиӈыг ēмтыс, наме Павел Молданов, тав ханты хо̄тпа. Та па̄сныл тэ̄н аквъёт о̄лэ̄г. Павел А̄с-угорский «Солнце» нампа театрыт са̄в та̄л актёрыг рӯпитас. 

	Юля ханищтахтам ма̄ныл а̄стуме юи-па̄лт Таня увщитэ̄н о̄лнэ Нижнесортымск ӯсн о̄луӈкв во̄ввес. Паша рӯпитан ма̄тэ̄ныл по̄хан минаме юи-па̄лт тэ̄н Юлятэ̄нтыл та ӯсн о̄луӈкв ва̄нтлы-сы̄г. Тот Паша «Газпром» 

	ма̄н операторыг рӯ-питаӈкв та̄ра вуйвес. Нэ̄матыр хоса ат о̄лсы̄г, пӯри ва̄рсы̄г. Ань тэ̄н тит ня̄врам о̄ньщēг. Яныгнув пыгрищēн наме Кирилл, тав мо̄тантыг ханищтахтуӈкв мины. Тав юи-па̄л а̄гирищēн наме Алина, тав ос мощēртын хӯрум та̄лэ ты то̄влы.

	Паша такви Белоярский район Юильск нампа ханты ма̄нь па̄выл-ныл о̄лы. Омаге-а̄тяге са̄лы о̄ньщим во̄рт о̄лэ̄г. Тэ̄н па̄влыӈ ма̄т о̄луӈкв щар ат вēрмēг, таима̄гсыл пыгēн палт яныг ӯсытн мощщан ёхталэ̄г. О̄влэ̄т ма̄-во̄й ос газ но̄х-винэ ма̄ мус «бураныл» минэ̄г, тувыл пыгēн о̄лнэ ӯс мус э̄лаль вертолётыл тотавēг. Тэ̄лы сыс нилахтем щёс ёхталэ̄г.

	Нижнесортымский ӯст тит ёмас та̄ксар колта̄глыг ты о̄лэ̄г. Э̄лаль аквтох юртыӈыщ вос о̄лэ̄гыт, ам та̄нанылн щунь ла̄тыӈ тēтэ̄гум. Хоты ма̄ныл, хоты витныл о̄лнэ ня̄врамыт На̄й-О̄тыранылн вос ӯргалавет. 

	 

	Александр 

	ВЬЮТКИН

	 
