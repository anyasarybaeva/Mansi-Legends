
Ма̄ янытыл о̄лнэ мирыт ща̄нь ла̄тӈаныл рēтыӈ ю̄свой э̄тпос ва̄т нупыл о̄выл хо̄талэ̄т янытлыяныл. Ты кастыл ня̄врамыт ханищтан «Лылыӈ со̄юм» нампа колт рӯпитан хо̄тпат акв пӯмыщ нак Ханты-Мансийск ӯст щё̄пита̄лсыт. 
Кит хо̄тал сыс та̄н А̄с-угорский ма̄хум институтт ща̄нь ла̄тӈыт ос пēс йис накыт э̄лаль тотнэ хо̄тпат ёт акван-атхатыгласыт ос ва̄рнэ тэ̄ланыл о̄вылтыт халанылт потыртасыт. 
Мо̄т ла̄тыӈ щирыл тамле ва̄рмаль «Хакатон» ла̄ваве. Ты тэ̄лан акв ма­тыр рӯпата ва̄рнэ ма̄хум акван-атыглавет ос та̄н та̄нки ва̄рнэ рӯпатаныл урыл мо̄т хо̄тпатн потыр­тэ̄гыт. Та̄н акван-нё̄т­ха­тым та ва̄рма­ляныл ёма­сыг щё̄пи­тыяныл ос э̄лаль аквъёт тотыяныл. 
Са̄всыр ӯсытныл ос па̄влытныл ща̄нь ла̄тыӈ ханищтан хо̄тпат Ханты-Мансийскан ёхталасыт. Хотьютаныл ёхталаӈкве тыг ат вēрмысыт, та̄н юил ищхӣпыӈ ут хосыт рӯ­пи­тасыт ос ла̄тыӈ ла̄всыт. 
О̄влэ̄т та̄н ща̄нь ла̄тӈыт о̄вылтыт потыртасыт. Тот Русскинской, Касум, Полноват, Ванщеват ос Саранпа̄выл школатт ща̄нь ла̄тыӈ ня̄врамытн ханищтан нэ̄т та̄нки рӯ­патаныл о̄вылтыт по­тыртасыт. Ань юи-о̄выл та̄лытт ханищтан нэ̄па­кыт ущты йильпииг та̄­ра­тавēсыт. Ты э̄лы-па̄лт урокыт ма̄гыс ка̄сыӈ хо̄тпа такви матыр нэ̄пак хо̄нты ке, таитыл ня̄в­ра­мыт пӯмщаласанэ. 
Ётыл акван-атхатыг­лам ма̄хум «Родной язык в дошкольном образо­вании: проекты и эффек­тивные практики» ва̄р­малит урыл потыртасыт. Тот А̄с-угорский инсти­тутт рӯпитан учёный нэ̄т ня̄врамыт ма̄гыс ва̄рнэ ёнгилыт суссылтасыт. 
Галина Леонидовна Нахрачёва тулё̄влыл такталым мо̄йтыт о̄выл­тыт потыр ловиньтас. Людмила Николаевна Панченко то̄рса̄лмыл а̄кань атуӈкве, нэ̄пакныл со̄выркве ва̄руӈкве мӯй хо̄тпат ханищтас. Наталья Андреевна Герляк «Хумус лэ̄ӈын ка̄ти ёт о̄лсы̄г» нампа мо̄йт суссылтас. Оксана Юрисовна Динис­ламова мо̄йтыт мо̄йтнэ о̄вылтыт ма̄щтыр ханищ­тап щё̄пита̄лыс. Тот атха­тыглам ма̄хум пуссын хотты ва̄рмальн ханищ­та­вēсыт.
Китыт хо̄талт мӯй ма̄­хум «Лылыӈ со̄юм» нам­па колн во̄виньта̄л­вēсыт. Тот пасан ва̄тат «Язык народа моего» тэ̄ла урыл потрыт хӯнтлысыт. О̄влэ̄т тув ялантан ня̄врамыт э̄ргын-йӣквнэ мо̄йт сус­сылтасыт. Тамле пӯмыщ накн та̄н Владимир Савельевич Меровн ханищтавēсыт.  
Ольга Мартыновна Норова, щар ма̄нь ня̄врамыт ханищтан нэ̄, «Витсам» программатэ урыл ла̄тыӈ ла̄выс. Ат та̄л яныт хӯрум а̄гирищит о̄влэ̄т тав палтэ по̄слуӈ­кве, ка̄тыл матыр ва̄руӈ­кве ос ма̄ньщи ла̄тыӈ ха­нищтаӈкве ялан­тасыт, тувыл школан ялан­та̄л­нэ̄ныл порат тот сосса ма̄хум йӣквыт ос э̄ргыт ханищтасыт. 
Ань ты а̄гит коллед­жит ханищтахтэ̄гыт ос практикан ты центрын ёхталэ̄гыт, тот ханищтам наканыл а̄гирищитн-пыгрищитн суссылтыя­ныл. Тувыл ищхӣпыӈ утыт «смайлик» ла̄вим ӯринэ̄ква хуритэ та̄нки щё̄питасыт ос ма̄ньщи ла̄тӈыл потыртым ма̄нь кинат по̄слэ̄гыт. 
Ань ӯст о̄лнэ школатт ма̄ньщи, ханты ла̄тӈыг ос сосса ма̄хум пēс наканыл ханищтан акв-кит ня̄врам ты тэ̄лат э̄лаль тотуӈкве ке патнувыт, такем ща̄г­тым ос ёмас о̄лнув! 
Тамара МЕРОВА
