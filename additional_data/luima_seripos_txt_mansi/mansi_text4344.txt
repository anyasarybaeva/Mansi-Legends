
Белоярский ӯст «Педагог года Югры 2018» касыл ва̄рыглавес. Тув са̄всыр ма̄ныл  ня̄врамыт ханищтан 17 хо̄тпа, садикт воспитателиг рӯпитан 14 хо̄тпа ос 6 педагог-психологыт касуӈкве ёхталасыт. 
 
Школат рӯпитан ма̄хум та̄нки ханищтан предметаныл щирыл касэ̄гыт, садикт рӯпитан хо̄тпат ма̄гыс ос «Сердце отдаю детям» нампа касыл ва̄рыглавес. Ща̄нь ла̄тыӈ ханищтан  хо̄тпат ка̄сыӈ та̄л о̄с касэ̄гыт. Ты та̄л нила ханты нэ̄ ос акв ма̄ньщи нэ̄ уроканыл суссылтасыт. Мӯй ма̄хум пуссын «Нуви Ат» этнокультурный центр колт акван-атыглавēсыт.
Ханты-Мансийск ӯсныл тув кит нэ̄г ялсы̄г. Ирина Молданова ханты стихыт хаснэ ос та̄наныл ловиньтан урыл потыртас. Галина Молданова а̄канит ос мо̄т ёнгынутыт урыл потыртас. Октябрьский районныл ёхталам нэ̄ Лариса Карпенко ма̄ньщи пӯри ва̄рнэ урыл потыртас ос хурит суссылтас. Белоярский районт о̄лнэ нэ̄г Ирина Енова «Ам щēмьям» нампа ханищтан щё̄с ва̄рыглас, ос Анастасия Вахат «синквейн» йильпи щирыл номсуӈкве ня̄врамыт ханищтас. Тот акв хотты ля̄ххал са̄в ма̄ныл ловиньтэ̄гыт ман хӯнтлэ̄гыт ке, тувыл та̄нки ма̄к номт вос ва̄рēгыт, нэ̄мхотьютн номтаныл лю̄льсаӈ ул вос тэ̄лыгтавēсыт.  
Ань ты нэ̄т халт Анастасия Вахат но̄х-патыс. Китыт места Лариса Карпенко вис, хӯрмит местат Ирина Енова о̄лыс. Ма̄н ханищтан хо̄тпат пуссын янытлыянӯв, та̄н са̄в ёмас ос ла̄тыӈ хӯнтлын, номтыӈ  ня̄врам вос ханищтэ̄гыт. 
Развитие образования институтныл кēтым ля̄ххал ма̄ньщи ла̄тӈыл Тамара Мерова хансыстэ.
