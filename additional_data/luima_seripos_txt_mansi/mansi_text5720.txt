
Ханты-Мансийск ӯс творчество колт ва̄т са̄грапнал э̄тпост «Ӯй йӣкв» ва̄рыглавес. Ты кастыл округ ӯсытныл, па̄влытныл ос Ямало-Ненецкий округныл са̄в мир тыг ёхталас. Пуссын аквъёт китса̄т са̄виткем э̄лумхо̄лас о̄лыс. 
Культура департамент кӯщай Артур Латыпов тот о̄с о̄лыс. Тав атхатыглам мӯй ма̄хум пуссын яныт­ласанэ. Тувыл округ творчество колт сосса мир ёт рӯпитан кӯщай нэ̄ Светлана Нестерова ос «Ӯй йӣкв» нампа школа ва̄рум ханты хум Тимофей Молданов пēс порат о̄лум ва̄рмалит урыл потыртасы̄г. 
Тимофей Алексеевич «Песни реки Казым в собрании окружного Дома народного твор­чества» нампа йильпи нэ̄пак урыл потыртас. Тот Ӯй э̄ргыт хансым о̄лэ̄гыт. Ты э̄ргыт са̄всыр та̄лыт сыс творчество колт рӯпитан хо̄тпат акван-атсаныл.

Ӯй йӣквнэ порат ханты хум Сергей Кечимов «Нуми То̄румныл а̄пщи ёл-ва̄глыс» нампа э̄рыг э̄ргыс. Тав Сургут­ский район Кочевой па̄вылт 1958 та̄лт хӯл алыщлан ос во̄раян щēмь­ят самын патыс. Та̄н йис ма̄наныл «Им­лор» нампа ялпыӈ тӯр ляпат о̄лы. Та тӯрт хӯл алыщ­лаӈкве ос та ляпат а̄ращ па̄лтуӈкве, во̄ра­яӈ­кве щар ат ро̄ви. Та ма̄т ханты ос ё̄рн мир пēс йис та̄гыл Ӯй йӣквыгласыт. Сергей Васильевич са̄ӈк­выл­тапыт ва̄ри, Ӯй э̄ргыт э̄рги, пēс йис о̄лупса щи­рыл о̄лы.
Ты ва̄рмальн Ханты-Мансийск, Сургут ӯсыг­ныл, Саранпа̄вылныл ма̄ньщи ма̄хманув о̄с ёхталасыт. Тот Владимир Меров, Пётр Анямов, Денис Вынгилев, Сергей Сайнахов, Игорь Тихонов, Иван ос Алексей Гын­дыбиныг, Сергей Хозумов о̄лсыт. Пётр Анямов Ӯй йӣквнэ порат тӯлыглапыт суссылтас. Тав ты тэ̄ла ёмщакв ва̄гтэ, ма̄ньта̄гыл йӣквнэ ма̄н яланты. 

Денис Вынгилев, ма̄ньщи хум, Ха̄льӯс район Саранпа̄вылныл о̄лы. Тав гитарал ёнгуӈ­кве сака ха̄сы, нё̄тнэг э̄ргыт э̄рги. Хум Санкт-Петербург ӯс институтт такви рӯпата ва̄рнэ хо̄тпаг ханищтахтас. 2017 та̄л мус тот о̄лыс. Ань Ханты-Мансийск ӯст сосса мир о̄лупса э̄лаль тотым рӯпиты.
Ӯй йӣквнэ порат тав яныгпа̄ла хо̄тпат китыг­ласанэ, ялпыӈ э̄рыг э̄р­гуӈ­кве ро̄ви ман а̄ти, та̄н та̄р­тсаныл. Хум пупа̄п­щикве э̄лы-па̄лт «Холы Э̄рыг» э̄ргыс. Ма̄ньщи ла̄тыӈ ёмщакв ва̄нэ хо̄т­паг Светлана Попова ос Владимир Меров тавēн сака са̄в нё̄тсы̄г. Тувыл ос кит та̄л тав ты э̄рыг ханищтастэ. 
Денис Валерьевич ла̄вме щирыл, юи-о̄выл щёс ты э̄рыг 1980 та̄лы­тыт тав ащо̄йкатэ а̄пщи Ӯй йӣквим порат э̄ргыг­ластэ. Ань йис ва̄рмалит ва̄нэ яныгпа̄ла хо̄тпанув пус­сын холасыт. Пēс пот­рыт, э̄ргыт туп нэ̄па­кыт хо̄н­туӈкве ро̄вēгыт. Ос матъ­ёмас ань ма̄ньлат ма̄х­манув ты тэ̄ла э̄лаль тотуӈкве вуйхатасыт. 
 
