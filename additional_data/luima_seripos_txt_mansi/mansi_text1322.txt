
Нягань ӯст ня̄врамыт ма̄гыс «Патриот» нампа ханищтан ос ӯщлахтын кол о̄лы. Округ губернатор Наталья Комарова та ӯсн ялме порат тув щалтсас ос тот рӯпитан хо̄тпат, а̄гирищит-пыгрищит ёт ва̄йхатас.Ня̄врамыт нила тэ̄латытн тот э̄лаль ханищтавет. Пыгыт армият лусытан ма̄гыс та̄ксар хо̄тпаг о̄луӈкве щё̄питавет ос самын патум ма̄наныл вос э̄руптасаныл. Пуста̄лыг ос ё̄рыг о̄лнэ  ма̄гыс са̄всыр спортивный колнакыт тот рӯпитэ̄гыт. Лув тармыл яласаӈкве ханищтавет. Тувыл во̄рт хумус о̄луӈкве ро̄ви, ня̄врамыт ма̄ньта̄гыл тамле ва̄рмалит ва̄ӈкве о̄с ханищтавет. 

	Наталья Комарова, округ Дума кӯщай хум Борис Хохряков ос мо̄т кӯщаит о̄влэ̄т каснэ колнакыт суссыт. Акв колнакт а̄гирищит-пыгрищит мēчикыл ёнгасасыт, мо̄т колнакыт писалил патлумтасыт. Губернатор нэ̄ писаль ка̄тн вуйлас, тав о̄с мощ па̄тлуптаӈкве таӈхыс. 

	Тувыл мӯй хо̄тпат «Афганец» нампа клубн ялантан ня̄врамыт ёт хо̄нтхатыгласыт. Андрей Еськов, тот пуӈктотнэ хум, са̄всыр ханищтапыт урыл потыртас. Ня̄врамыт маныр тот ва̄рēгыт, ты о̄вылтыт  кина суссылтас. 

	То̄ва пыгрищит парашютыл поргуӈкве ха̄сэ̄гыт, мо̄таныт аквалангыл витт мӯрсалэ̄гыт. Туи нё̄р ляпан тотыглавет, та̄н альпинистыт хольт ха̄хталахтын яласэ̄гыт. Пуссын ты ва̄рнэ ёнгилыт кастыл та̄н ё̄рыг, та̄ксарыг ēмтэ̄гыт. Мощēртын школат ГТО нормат ва̄руӈкве патавет. Ты ня̄врамыт тай ёмщаквег ханьщувлым о̄лэ̄гыт. Та̄н ань сыресыр касылын тотыглавет ос тот но̄х-патэ̄гыт. Юи-о̄выл та̄лытыт ты клубн а̄гирищит ялантаӈкве о̄с ка̄сащēгыт. Та̄нанылн тот пӯмыщ, та̄н аквтох пēрщуӈкве, пилта̄лыг парашютыл поргуӈкве  таӈхēгыт. 

	Армияныл ёхтум хӯрум пыгыт яныг кӯщаит ёт о̄с потыртасыт. Та̄н «Патриот» центрын ма̄ньта̄гыл ялантасыт. Тот ханищтам ва̄рмалит лусытыманыл сыс пуссын сака э̄рмыгласыт. 

	Нягань ӯст о̄лнэ хо̄тпат ты ханищтан ос ӯщлахтын центраныл сака янытлыяныл. Тувыл ня̄врамыт губернатор нэ̄н ла̄ввēсыт: «Ань Украина ма̄ныл тыг са̄в ма̄хум ёхтэ̄гыт. Тувыл ёхтум ня̄врамыт на̄н ётын школат ханищтахтуӈкве патэ̄гыт ке, манос ты центрын ялантаӈкве патэ̄гыт – на̄н та̄нанылн нё̄тэ̄н, та̄н ётаныл аквтох юртыӈыщ о̄лэ̄н». 

	 

	Тамара Мерова

	 
