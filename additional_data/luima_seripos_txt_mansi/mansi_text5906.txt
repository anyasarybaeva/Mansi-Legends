
Округ Думат рӯпитан депутатыт ма̄ньполь э̄тпос 12 хо̄талэ̄т сапра̄нин акван-атхатыгласыт. То̄нт та̄н «О рассмотрении закона РФ о поправке к Конституции Российской Федерации» нампа са̄ккон урыл потыртасыт. 
О̄влэ̄т ты нэ̄пак Госу­дарственный Думат ос Федерация Советыт рӯ­питан хо̄тпат пирмай­тасаныл. Ты юи-па̄лт са̄ккон ос Россия яны­тыл рӯпитан Думатн кēтвес. 
Борис Хохряков, округ Думат кӯщай хум, сапра̄нит ла̄выс: «Щар ма̄к яныг са̄кконын йи­льпи ла̄тӈыт хансуӈкве Россия Президентув Владимир Путин ла̄выс. Ань 206 йильпи ла̄тыӈ тув хасвес. Тамле ва̄р­маль ма̄хум ёмаснувег о̄лнэ ма̄гсыл ва̄раве. 
Нэ̄пакт ща̄нь ла̄тӈыт урыл хансым о̄с о̄лы. Рущ ма̄хмыт ань «госу­дарствообразующий» мирыг намаявēсыт. Мо̄т мирыт ща̄нь ла̄тӈаныл ул вос ёрувлыяныл, ха­ланылт вос потыртэ̄гыт ос пēс йис ва̄рмаляныл э̄лаль вос тотэ̄гыт, та урыл ла̄тыӈ о̄с тув хас­вес. Ма̄н округувт пēс йис та̄гыл сосса ма̄хум о̄лэ̄гыт, та̄н ща̄нь ла̄тӈа­ныл ул вос со̄йми, йис о̄лупсаныл вос ва̄ве, ты ма̄гсыл са̄в рӯпата ва̄руӈкве э̄ри. 
Кӯщаит рӯпатаныл урыл о̄с хансым о̄лы. Конституционный сут, Верховный сут рӯпитан ма̄хум ос Россия Прави­тельства яныг кӯщай Госдумат рӯпитан хо̄т­пат пēрияӈкве патэ̄гыт. Ос та̄н ва̄ӈын хо̄тпаныл о̄с депутатыт пēриēгыт. Тувыл МО, МЧС, МВД, МИД кӯщаит Президент пēрияӈкве такви паты. 
Йильпи нэ̄пак щирыл 25 та̄л сыс Россия ма̄т о̄лнэ хо̄тпат Президен­тыг пēрияхтуӈкве туп вēрмēгыт. Валентина Терешкова о̄с акв тэ̄ла хансуӈкве ла̄выс, щар ма̄к яныг са̄ккон пирмайтан юи-па̄лт Владимир Путин ос китыт щёс Президентыг рӯпитаӈкве вос вēрми. Яныг кӯщай хум ла̄выс, Конститу­ционный сут ты ла̄тыӈ ке пирмайты, тав э̄лаль Президентыг пēри­ях­туӈкве тах паты».
Сапра̄ни о̄лум порат 35 депутат-хо̄тпат ты са̄ккон пирмайтасыт, туп КПРФ рӯпитан депутатыт ка̄тпос ат пинсыт. Алексей Савинцев, округ Думат рӯпитан депутат ты урыл тох ла̄выс: 
– Ма̄н партияв ты нэ̄пакн 108 йильпи ла̄тыӈ хансыглас, ты халт 22 ла̄тӈанув пир­майтавēсыт. Ма̄н окру­гувт о̄лнэ мирыт ос общественный органи­зацият ёт акваг рӯпита­сӯв, та̄наныл ты ва̄рмаль урыл китыг­ласанӯв. 

Са̄в ма̄хум ла̄всыт, хӯрум ёмас ла̄тӈанув ты нэ̄пакн хансуӈкве о̄с кос э̄рыс. О̄выл ла̄тӈув – ма̄вт о̄лнэ щёлыт Россия янытыл о̄лнэ мирн вос хансавет. Ань о̄лнэ са̄ккон щирыл ты щёлыт акв э̄лумхо̄лас таквина̄тэ̄н виӈкве вēрми. 
Китыт ла̄тыӈ – на̄лок-олныт мо̄т щирыл вос уртавет. Акв па̄лэ феде­ральный бюждетн, китыт па̄лэ окружной манос областной бюждетын кēтуӈкве ос хӯрмит па̄лэ тыт рӯпитан мирколыт вос хультуптавет. 
Ос хӯрмит ла̄тӈув – пенсиян патхатнэ та̄ланув ювле вос ва̄­равет, ты э̄лы-па̄лт о̄лнэ са̄ккон щирыл ма̄хманув пенсия-олныл вос ой­тавет. Ты ёмас, э̄рнэ ла̄тнанув щар ма̄к яныг са̄кконт ат хасвēсыт». 
Депутат хум э̄лаль ла̄выс, та̄ратан нэ̄пакыт мо̄т щирыл хансуӈкве э̄рēгыт, ка̄сыӈ йильпи ла̄тыӈ ма̄гсыл ма̄хум ка̄тпос вос пинэ̄гыт. Ма̄хум туп акв ма̄нь нэ̄пакыл тах мивет, тот туп «остыгыл» манос «а̄ти» хансым паты. Пēриян хо̄талэ̄т ма̄хмыт ёмащакв ловиньтаӈкве ат патэ̄гыт, нэ̄пак тох та̄ратэ̄гыт. 
Сосса ма̄хум Ассам­блея кӯщай хум Еремей Айпин манхурип номт о̄ньщи, о̄с китыглавес. Еремей Данилович тох потыртас: «Ма̄н, сосса ма̄хум Ассамблея рӯпитан хо̄тпат, ты нэ̄пак ёмащакв ловинь­таслӯв. Сосса мирыт урыл манхурип йильпи ла̄тӈыт хасвēсыт – мӯс­халыг суссӯв. Ам ном­сэ̄гум, тамле нэ̄пак пир­майтаӈкве ань э̄ри».   
Сапра̄ни оигпам юи-па̄лт округ Дума кӯщай хум Борис Хохряков Юграт ма̄т о̄лнэ мирн ла̄тыӈ кēтыс ос та̄наныл яныгпо̄ль э̄тпос 22 хо̄талэ̄т нэ̄пак та̄ратаӈкве во̄всанэ. 
Людмила ТЕТКИНА 
