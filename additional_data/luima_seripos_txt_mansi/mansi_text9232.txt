
Лӯпта э̄тпос юи-о̄выл хо̄таланэ̄т Ха̄льӯс район янытыл о̄лнэ э̄рыг-йӣкв тотнэ ма̄ньщи ос ханты нэ̄т, а̄гирищит ос пыгрищит Ха̄льӯсн атхатыгласыт, округ сосса мир йӣквыт ханищтасыт. Ты хо̄нтхатыглап рущ щирыл тох намаим о̄лыс - Учебный семинар фольклорных коллективов.
О̄выл ла̄тыӈ Ха̄льӯс культура кол тармыл пуӈктотнэ нэ̄ Калерия Акрамовна Супрун ла̄выс:
– Тынакт ма̄н проектув грант Губернатора тэ̄ла палт но̄х-патыс, олн-ло̄мтыл майвесӯв. Тувыл ма̄н хо̄нтхатыглап ва̄руӈ­кве номылматсӯв, ань хӯрмиттыг акван-атха­тасӯв. Щар ма̄к таи, сосса ма̄хум пēс йӣкваныл хотталь ул вос со̄ймēгыт, ул вос ёрувлавет, ма̄ньлат хо̄тпатн вос ханищтавет, э̄лаль вос тотавет. Йӣквнэ ос э̄ргын ма̄хманув вос ва̄вет, вос нё̄тавет.
Ань ты семинарын ма̄ньщи ос ханты ма̄хум Тэ̄к па̄вылныл, Кульпас, Восыӈтӯр, Ха̄льӯс ос Саранпа̄вылныл ёхтысыт. Ма̄хум ханищтан ма̄гыс Ханты-Мансийск ӯсныл ханищтан нэ̄ Фаина Павловна Иштимирова во̄выслӯв, ты хӯрум хо̄тал сыс тав ма̄н ётув ё̄ӈхуӈ­кве паты. 
Ма̄щтыр нэ̄, культуро­логический наука канди­дат Любовь Васильевна Кашлатова тох потыртас:
– Матъёмас та са̄вит а̄гирищит-пыгрищит ёх­тысыт, пуссын ханищтах­туӈкве таӈхēгыт, пēс йис наканув э̄лаль тотыяныл. Ма̄н районув янытыл улпыл ка̄сыӈ па̄вылт э̄р­гын-йӣквнэ ма̄хум о̄лэ̄­гыт, ань хотьют ёхтуӈкве вēр­мыс, атхатасӯв, йӣк­выт ханищтаӈкве патэ̄в. Фаина Павловнан хӯл­тыглавēв тах, пēс ма̄х­манув хумус йӣквсыт, йӣквыт мощ ханищтыя­нӯв. Ань Ханты-Мансийск ӯст о̄лнэ «Хо̄тал» нампа театр артистыт йӣквуӈкве тав ты ханищтасанэ, та̄н ань ма̄ янытыл яласэ̄гыт, ма̄ньщи ос ханты йӣквыт мирн суссылтыяныл. 
Э̄ргын-йӣквнэ я̄тил ма̄хум, ма̄ньлат а̄ги-пыгыт ос ня̄врамыт, Ха̄льӯсн ёхтумын ма̄гыс номта­нув сака ёмасыт. Тынакт ханищтапув хӯрум хо̄тал сыс мины, на̄н ань хала­нынт потрамēн, ва̄йхатэ̄н. 
Тувыл Фаина Павловна Иштимирова потыртас, тав о̄с атхатам хо̄тпат нупыл са̄в ёмас, сымыӈ ла̄тыӈ ла̄выс, ма̄ньщи ос ханты йӣквыт йӣквнэ̄ныл, ханищтахтуӈкве ёх­ту­маныл ма̄гыс янытла­санэ.
Кульпасныл кит ан­самбль о̄лсы̄г – «Юртнэ» ос «О̄йнас», С.Н. Немкова ос А.М. Кулешова тэ̄н пуӈктотэ̄г. Тэ̄к па̄вылныл «Āс нэ̄», кӯщай нэ̄г А.А. Новьюхова ос О.В. Хандыбина. Восыӈтӯр па̄вылныл «Султум», Л.П. Дяк тав пуӈктоты. Ха̄льӯсныл «Ма мувем», пуӈктотнэ нэ̄ К.А. Супрун. Саранпа̄вылныл «Э̄ргын сым» коллектив ёхталас, Г.Н. Ларионова тав кӯ­щаиг о̄лы. 
Ты сосса ма̄хманув хумус ханищтахтасыт, йӣквсыт, э̄ргысыт, ты урыл акв хотты газетат ловиньтэ̄н тах.
Светлана РОМБАНДЕЕВА
