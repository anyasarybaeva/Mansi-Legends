
Лӯпта э̄тпос о̄выл щисла ня̄врамыт янытлан хо̄талыг о̄лы. Ка̄сыӈ та̄л та хо̄талт Ханты-Мансийск ӯст «То̄рум Маа» нампа музейт ма̄ньщи мирув Ворщик хо̄тал мӯйлэ̄гыт. 
Ань ты порат о̄с са̄в мир тув ёхталас. Тот ня̄врамыт ма̄гыс са̄всыр ёнгилыт ва̄рыглавēсыт, та̄н ка̄тыл са̄всыр пор­ма­сыт ма̄щтырласыт. Ты ӯйрищ маныр тоты, на̄н ты урыл ань э̄лаль ло­виньтэ̄н. 
Пēс потыр щирыл ворщик туи пора тоты. Ты ӯйрищакве товлаге та̄кыг о̄лэ̄г, тӯяг ёхтынэ̄тэ порат, тав тув мус ё̄рыг ос ка̄ркамыг о̄лы, э̄рттам лэ̄гēтыл я̄ӈк сакваты. Тувыл э̄лаль ма̄лтыпыг та ēмты, я̄ӈк на̄туӈкве о̄вылтахты, я̄т па̄лыг-патэ̄гыт, туи та ёхты. Ты ӯйщир во̄раян ос хӯл алыщлан сосса хо̄тпа­нувн со̄т тоты. 
Сосса ма̄хум ла̄вēгыт, ворщик мирн ща̄гт о̄с тоты. Ты товлыӈ ӯйрищ мо̄ртым ма̄н миннэ̄тэ порат, тав ма̄нь ня̄вра­мытн э̄лаль потыртан ла̄тыӈ хультупты. 
Нэ̄ хо̄т­пат ворщик ёт потыртэ̄­гыт, ня̄врамыт ёмщакв э̄лаль вос яныг­мēгыт, нё̄т­мил во̄вēгыт, та̄н э̄лаль ӯргалым вос о̄ньщавет. 
Та хо̄тал музей во̄р­щахыл кант ня̄врамыт ма̄гыс са̄всыр ма̄щтыр­лапыт щё̄пи­та̄лвēсыт. Та̄н ворщик товыл пун сагсыт ос мо̄т са̄всыр хо­рамыт та̄нки ва̄рсыт, ёнгилытыл ёнгысыт. То̄ва ня̄врамыт халанылт кас­сыт, та̄н йиво̄выл киттыг-хартсыт, сун ӯлтта поргысыт ос ё̄втыл ня̄л па̄хвтысыт.
Ня̄врамыт ма̄гыс тот рущ ос ма̄ньщи ла̄тӈыл а̄мщит а̄мщувēсыт, та̄н то̄ва а̄мщит молях хащсаныл. А̄гирищаквет ос пыгрищаквет аквъёт ворщик урыл э̄ргыт э̄ргысыт, пӯмащ йӣквыт йӣквсыт ос стихыт ловиньтасыт. Мирн тот ӯщлахтуӈкве сака пӯмащ о̄лыс.
Мӯй ма̄хум ма̄гыс Ханты-Мансийск ӯс «Хо̄тал» нампа А̄с-угорский ёнгын колт рӯпитан а̄гит-пыгыт ос Ханты-Мансийский район Шапша па̄вылт «Мо̄йт кол» нампа ёнгын колн ялантан ня̄врамыт нё̄тнэ йӣквыт йӣквсыт. Музей кӯщай нэ̄ Людмила Алфёрова тув ёхтын мӯй ма̄хум пуссын янытла­санэ ос ла̄выс: 
– Иӈ щар пēс порат ты ялпыӈ хо̄тал хо̄нтаӈ ма̄ньщит акваг ва̄рыгла­сыт. Тувыл матахмат та̄л щар ат мӯйлыглавес. Ётыл «То̄рум Маа» музейт рӯ­пи­тан хо̄тпат ты тэ̄ла но̄х-во̄рмалтаӈкве но­мыл­матсаныл. Ма̄н музеювт 2010 та̄л па̄сныл Ворщик хо̄тал мӯйлаве. 
О̄влэ̄т ты тэ̄ла урыл пēс нэ̄пакытт са̄в кисхатсӯв. Ла̄щал, ла̄щал ворщик хотал мӯйлын урыл пот­рыт акван-атсанӯв. Ань ты пӯмащ ва̄рмальн ма̄хум щēмьяӈ та̄гыл ёх­та­лэ̄гыт. 
Яныг нё̄тмил ма̄навн «Хо̄тал» нампа А̄с-угор­ский ёнгын колт рӯпи­тан хо̄тпат ва̄рēгыт, тыи ма̄гыс та̄нанылн яныг пӯ­мащипа ла̄тыӈ ла̄вēв. Ма̄н та̄н ётаныл хосат та̄­гыл акван-нё̄тхатым о̄лэ̄в. 
«Хо̄тал» нампа театрыт рӯпитан нэ̄ Татьяна Ог­нева та хо̄тал намхо̄талэ о̄лыс. Кӯщай нэ̄ тавēн сымын ро̄внэ са̄в ёмас ла̄тыӈ ла̄выс ос хорамыӈ лӯптал мӯйлуптастэ. 
Татьяна сосса мир ялпыӈ хо̄талыт о̄лнэ порат акваг тув во̄виньта̄лаве. Тав ня̄врамыт ма̄гыс са̄всыр ощхулиӈ ёнгыт щё̄пи­та̄лы. Та̄н ётаныл э̄рги, йӣкви ос мо̄т са̄всыр пӯмщит ва̄ри. 
Ня̄врамыт э̄типа̄ла мус тот ёнгысыт ос ка̄тыл са̄всыр ёнгынутыт ва̄р­сыт. Ялпыӈ хо̄тал оигпан порат «То̄рум Маа» музей кант пасан ва̄рыглавес. Ня̄врамыт тот атыӈ ня̄­нил, са̄всыр тэ̄ну­тыл тыт­тувēсыт ос исум ща̄ил айтвēсыт. 
Ворщик хо̄тал тох ты мӯйлувес. Пуссын ёмас номтыл ла̄кква-минасыт.
Николай МЕРОВ
 
