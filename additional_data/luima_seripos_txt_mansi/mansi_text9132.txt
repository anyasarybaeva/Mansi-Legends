
Туи сыс ня̄врамыт ма̄гыс са̄всыр ӯщлахтын нак щё̄питаве – ман нас ӯщлахтын ма̄, ман матыр ханищтан ос ма̄щтырлан ва̄рмаль ханищтэ̄гыт.
Хулюмсӯнт па̄вылт ты тув ма̄ньщи ня̄врамыт ма̄гыс о̄выл щёс «этно­площадка» ва̄рвес. Ня̄в­ра­мыт ма̄гыс тыт ханищ­тан хо̄тпат ос йис о̄лупса ва̄нэ ма̄хум кит са̄т рӯпи­таӈкв патэ̄гыт: ма̄ньщи ла̄тыӈ ханищтаӈкв, мо̄й­т­ыт ос йис о̄лупса урыл потрыт хӯнтлаӈкв, са̄ӈквыл­тапыл тэ̄ӈ­ламаӈкв, йӣквуӈкв, э̄ргуӈкв ханищ­таӈкв, сак хартуӈкв ос нас ёнгал­таӈкв патавет.
Ты этноплощадка ва̄рнэ ма̄гыс олн-нё̄тмил округ миркол па̄лыл майвес. 
Александра Михайлов­на Васильева, ня̄врамыт ма̄гыс ӯщлахтын нак щё̄­питам хо̄тпа, ты ва̄рмаль урыл тох ла̄выс:
– Тыт Хулюмсӯнт па̄­вылт тамле этноплощад­ка ва̄руӈкв ма̄н мо̄лты та̄л па̄сныл щё̄питах­туӈкв патсӯв, ос ань ущты ва̄рмалиг патыс. Ань ты лӯпта э̄тпос 17 хо̄талэ̄ныл э̄тпос холнэг ма̄н тыт ня̄врамытын са̄всыр ха­нищ­тапыт суссылтаӈкв патэ̄в. 
Ханты-Мансийск ӯсныл «Лылыӈ со̄юм» колт рӯ­питан кит ханищтан нэ̄г ёхтысы̄г: Ольга Мартынов­на Норова, тав ня̄вра­мыт ма̄ньщи ла̄тӈыл потыр­таӈкв ханищтыянэ, тувыл ос акв ма̄ньлат а̄ги Лилия Норова, тав ня̄врамыт са̄ӈквылтапыл ёнгуӈкв ханищтыянэ. 
Ма̄н тыт АНО «Точка Росы» ма̄хум ёт акв ё̄рыл ня̄врамыт ёт рӯпитэ̄в – Ольга Баранова, Татьяна Головина, Валерия Киве­лева, Надежда Маслова, тувыл мо̄йт-йис потыр ва̄нэ ма̄хум Елена Сам­бин­далова, Наталья Тас­ма­нова, Анна Алгадь­ева. Ня̄врамыт хот ул вос ка̄стамлавет, ма̄н ка̄сыӈ хо̄тал йильпи пищ ха­нищ­тэ̄в.
Ольга Мартыновна Норова тох ла̄выс:
– Ам Александра Михайлов­нан ня̄врамыт ма̄ньщи ла̄тӈыл ханищ­таӈкв тыг во̄ввēсум. Лов а̄рыгкем та̄лыг ēмтыс, ам о̄лнэм палытыл тамле ма̄т рӯпитанэм, туи ӯщлахтын сменат «Ма̄нь Ӯсквет» о̄лсум. 
Хунь тыг ялнэ урыл китыглавēсум, ам та̄ра номтум патыс, тамле ёмас ва̄рмаль: ма̄н тыт Хулюмсӯнт па̄выл урыл пēс о̄лум ва̄рмалит ха­нищтэ̄в, йис о̄панув, оманув, а̄тянув о̄лупса ханищтэ̄в. 
Ты сака ёмас э̄рнэ ва̄рмаль: атэ ма̄нки ма̄г­сылув, ня̄врамыт ма̄гыс. Ня̄врамыт пуссын са̄в­сы­рыт: па̄влыӈ ня̄врамыт коныпал, тōват ӯсытныл о̄лнэ ня̄врамыт нас туи сыс анēкваныл палт ёх­ты­сыт ос тыг ялантэ̄гыт, тувыл то̄ват янгыт, то̄ват ма̄нит. Таи ма̄гыс ка̄сыӈ ханищтап ёмщакв а̄стлы­лӯв - ня̄врамытын пӯмащ вос о̄лыс.  
Тамле ты ёмас э̄рнэ ва̄рмаль ня̄врамыт ма̄гыс Хулюмсӯнт па̄вылт ва̄р­вес.
Анна АЛГАДЬЕВА
