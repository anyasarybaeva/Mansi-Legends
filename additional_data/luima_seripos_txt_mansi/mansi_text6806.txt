
Ань тэ̄лы порат Ха̄льӯс район Тӯрва̄т па̄вылт Ӯй йӣквес. Тув акв ма̄ньщи хум Пётр Анямов мӯйлуӈкве ёхталас. Тав сосса мир пēс йис ва̄рмалит ёмщакв ва̄ганэ. Хум 1978 та̄лт Саранпа̄вылт самын патыс, тот яныгмас. Пётр такви о̄лупсатэ урыл мощ потыртас. 
Пётр оматэ̄н Валентина Петровнан янмалтавес, а̄тятэ ат номитэ. Оматэ 1955 та̄лт Сӯма па̄вылт самын патыс. Саран­па̄выл школа а̄ст­ламе юи-па̄лт э̄лаль Сале­хард ӯст ӯйхул пус­малтан хо̄тпаг ханищ­тах­тас. 
Тувыл ювле ёхтыс, па̄в­лэ̄т совхозт о̄лум поши­вочный цехт рӯпитас, са̄лы котыл пӯркат ос пуныӈ тапочкат ю̄нтыс. Колта̄гланылт тэ̄н кит ня̄врамыг яныгмасы̄г – Пётр ос Виктория.
Пётр Саранпа̄выл школа а̄стламе юи-пāлт армиян тотвес. Тав Екатеринбург ӯст кит та̄л лусытас. Юв ёхтыс ос 1999 та̄лт Ло̄п­мус па̄вылн Ӯй йӣквуӈкве ялыс. Тот «Са̄лы лё̄ӈх» ёнгын колт ханищтахтын пыгыт ёт тӯлыглахтас ос йӣквыс. Ты ва̄р­маль тавēн сака мӯстыс. 

Па̄вылт мощ о̄лыс ос Ханты-Мансийск ӯсн э̄лаль ханищтахтуӈкве ми­нас. Та порат тот Нижне­вартовский пединститут о̄лыс, тот филологыг ханищ­тахтас, ётыл ос Югор­ский университет ва̄рвес. Пётр 2004 та̄лт универ­ситет а̄стластэ. 
Тувыл А̄с-угорский институтн научный рӯпата ва̄руӈкве патхатас. Та по­рат тот кӯщаиг Свет­лана Алексеевна Попова о̄лыс. Пётр тот сосса мир пēс йис о̄лупса урыл нэ̄­пакыт ловиньтас ос научный потрыт хансыс. 

Ётыл Октябрьский па̄­вылн минас, тот Альбина а̄кве палт хӯрмахкем та̄л о̄лыс. Тувыл ювле Ханты-Мансийск ӯсн ёхтыс, «Хо̄тал» нампа А̄с-угорс­кий театырт мощ рӯпитас, ос ювле Саранпа̄вылн минас. О̄выл та̄лытт ко­лыт ӯнттым рӯпитас. 2020 та̄лт ща̄нь ла̄тыӈ э̄лаль тотнэ ма̄н рӯпитаӈкве во̄ввес. Та па̄сныл акваг тот ты рӯпиты.
Па̄вылн ёхтуме порат та̄ра нэ̄ тотыс. Э̄кватэ Юлия Матвеевна Тихо­нова, ма̄ньщи нэ̄, тав Саранпа̄вылныл о̄лы. Садикт тэ̄нут па̄йтым рӯпиты. Нэ̄г-хумыг хӯрум ня̄врам о̄ньщēг. Яныг пыгēн Денис, 11 классыт ха­нищтахты. Котиль пыгēн Кирилл ат та̄лэ то̄влыс, садикын яланты. Ма̄нь пыгēн Павел, акв та̄л ос са̄т э̄тпосыг ēмтыс. 

Пётр Виктория йӣгрище школа а̄стламе юи-па̄лт Ханты-Мансийск ӯс лēк­кар училищат фельдше­рыг ханищтахтас. 2013 та̄лт а̄стластэ ос Октябрь­ский па̄вылн о̄луӈкве минас. Тот пӯльницат хирургический отделени­ят ма̄нь лēккарыг рӯпиты. 
Ащо̄йкатэн Пётр Спиридонович Анямов Кульпас па̄выл хум о̄лыс. Тав са̄в та̄л Саранпа̄выл совхозт са̄лы ӯрим яла­сас. Такви о̄с са̄лыт о̄ньщас. Яныг хо̄нт порат хум са̄лы нё̄выль, кот ос мо̄т пормас та̄стыс.
То̄нт юн хультум хо̄т­пат хо̄нтлын ма̄н тэ̄нутыт-пормасыт кēтнэ ма̄гыс са̄в рӯпитасыт. Ма̄в вуян­тым порат та̄н о̄с яныг онтас ва̄рсыт. Хум са̄лы ӯрим пенсиян патме мус акваг рӯпитас. 
Э̄кватэ Мария Леонтье­вна Анямова, такви о̄па­рищ наме Сайнахова, Я̄сунт па̄выл нэ̄ о̄лыс. Тэ̄н аквъёт са̄в та̄л са̄лыӈколт яласасы̄г. 
Ань Пётр хоталь-а̄ти мӯйлуӈкве акваг во̄­выглаве, тав йӣквуӈкве ос тӯлыг­лахтуӈкве ха̄сы. Па̄вылт тав ма̄хумн яныт­лаве, ляпа рӯтанэ̄н э̄руп­таве. Тамле ты ёмас ма̄ньщи хум Саранпа̄вылт о̄лы.
Николай МЕРОВ
П. Анямов кēтум хурит
