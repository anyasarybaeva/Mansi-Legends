
Йильпи та̄л ма̄н ёмас номтыл ӯрыслув
Ва̄глув, тах со̄тыӈыщ о̄луӈкве патэ̄в,
Йильпи та̄л ка̄сыӈ э̄лумхо̄ласн нё̄ты
Рот сымыл ё̄мыгтаӈкве, юртыӈыщ о̄луӈкве…
Ва̄т са̄грапнал э̄тпос юи-о̄выл хо̄таланэ̄т ма̄ янытыл о̄лнэ ня̄вра­маквет Ащирма о̄йка (рущ щирыл Дед Мороз) ос Тӯйт а̄ги (Снегурочка) сака ӯрияныл, стихыт ханищтэ̄гыт, э̄рыг щё̄пи­тэ̄гыт. Ювле хультум э̄тпост Ханты-Мансийск ӯс «Лылыӈ со̄юм» колт ханищтахтын ня̄вра­мыт палт тамле китыг мӯйлупсаӈ та̄гыл ёхтала­сыг, ня̄врамыт ёт ёнга­сасыг, потрамасыг.
Ам сустēмт, тув ка̄сыӈ та̄л са̄всыр Ащирма о̄йкат ёхталэ̄гыт – мо̄лты порат хӯрум Ащирма о̄йкат Тӯйт а̄гияныл ёт о̄лсыт, та̄н халанылт акваныл Китай ма̄ныл ёхталас, ня̄врамыт ёт «Калинка» э̄рыг маттем та э̄ргысыт. Ань ос татем ка̄ркам, тыгле-тувле хӯтсан Ащирма о̄йкаг – Тӯйт а̄гииг о̄лсыг. 
Я-ты, туп нэ̄глапасыг, ня̄врамыт ёнгалтаӈкве та патсанэ̄н – йӣв-о̄влын ла̄кв па̄хвтысыт, ма̄ньщи ос ханты а̄мщит хань­щисыт. Тувыл са̄всыр ёнгилытыл ва̄рыглавē­сыт, ха̄йтыгтасыт, э̄ргы­сыт, стихыт ловиньтасыт. А̄гирищит-пыгрищит пуссын мӯйлупсатыл майвēсыт. 
Хо̄нтхатыглап оигпам юи-па̄лт ам ня̄врам ханищтан ма̄ньщи нэ̄ Раиса Гаврильчик ёт потрамасум, тав тох ла̄выс:
– Йильпи та̄л ты ляпа­мас. Я̄тил ня̄вра­маквет, ма̄ньщи мирув пуссын пуста̄гыл вос о̄лэ̄гыт. Во̄раян хо̄тпа матыр во̄руй ка̄тын вос патты, хӯл алыщлан хо̄тпа хӯл вос пуви, колта̄глэ тыттуӈкве вос вēрми. 

Матъёмас «Лылыӈ со̄юм» колн таса̄вит ня̄врамыт ёхталэ̄гыт. Сосса а̄гирищит ос пыгрищит коныпал тыт мо̄т мир ня̄врамыт ханищтахтэ̄гыт – рущит, хатанит, башкирыт, украинцыт ос мо̄таныт, та̄нанылн тыт сака пӯмыщ. Ма̄ньщи йӣк­выт, э̄ргыт, ща̄нь ла̄тӈув ханищтэ̄гыт, та̄н са̄ӈк­вылтэ̄гыт, ёнга­сэ̄гыт.
Ма̄н, тыт рӯпитан ма̄хум, номсахтасув, ты та̄л тамле хо̄нтхатыгла­пув мощ мо̄тнув щирыл ва̄руӈкве э̄ри. Та та̄лытт ма̄н акваг са̄снёлыт ва̄­рыг­ласӯв, ня̄врамыт ёт тох ощхультасув. Ань тынакт ос спортивный тэ̄ла щё̄питасув, Ащирма о̄йкав ос Тӯйт а̄гирищув тамле моляхыг, ка̄ркамыг вос о̄лэ̄г, нас акв ма̄т ул вос лю̄лянтэ̄г, ня̄врамыт ёт вос нуйгатахтыглэ̄г. Тэ̄н э̄рттам хо̄т-а̄ти ха̄й­тыгтасыг, хӯтсасыг, ос тувыл тыг ёхтыгпасыг. Ащирма о̄йка писалиӈ та̄гыл щалтапас, тав май во̄рт хо̄тал палыт во̄раяс. Тӯйт а̄гирище тамле нё̄тнэ сахил ос тучаӈыл ё̄ӈхатахтыглас, сас спортивный кēнтыл пинхатамыг. Ма̄н ном­сэ̄в, тамле Дед Мороз ня̄врамытн мӯстыс.  
Йильпи та̄л ка̄сыӈ щēмьян ёмас ва̄рмаль, ща̄гтыл вос тоты. Ма̄ньщи ма̄хманув Нуми То̄румн вос ӯргалавет, пус ка̄т, пус ла̄гыл вос ё̄мыг­тэ̄гыт! То̄рум ёт, О̄тыр ёт вос о̄лэ̄гыт! 

