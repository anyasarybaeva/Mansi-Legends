
Шурышкарский районт А̄с ва̄тат Ханты-Мужи нампа па̄выл о̄лы, тот са̄выӈпал колыт музей нупыл хансым о̄лэ̄гыт. Рущ ла̄тӈыл ла̄ваве – парк-музей «Живун». Пēс порат ос ань тот о̄лнэ то̄ва ма̄хум хӯл алыщлым яласэ̄гыт, туи А̄ст хӯл пувēгыт, тэ̄лы тӯр хурип во̄ӈхатын атхатнэ хӯл а̄мартэ̄гыт. Та ляпат са̄в хӯл атхаты, таима̄гыс пēс порат та ма̄ па̄влыг о̄лмыгтавес.
Па̄вылкве щар ма̄н ма̄ньщи па̄вланув хурипа, а̄врах ва̄тат колыт ӯнлэ̄гыт, коланыл, на̄йив-аняныл, ма̄ньха̄паныл ма̄н хольтув ва̄рим о̄лэ̄гыт. На̄йив-анят о̄с сома тӯщтым йӣвытныл ва̄рим о̄лэ̄гыт. Ма̄н пēс ма̄хманув о̄с тох ка̄сыӈ кол ляпанылт на̄йив-аняныл лю̄льсыт. На̄йив-аня тӣврыт, щар ё̄рнкол хольт, матыр э̄рнэ пормас о̄ньщуӈкве манос пинумтаӈкве ро̄ви. 
Ханты-Мужи хуньт па̄влыг о̄лыс, тот са̄в-нув ма̄хум о̄лсыт. Ань туп акв матах хум хо̄тпа хультсыт. Колыт музей па̄лыл ӯргалым о̄ньщавет, то̄ва колыт мо̄т во̄р па̄влытныл тув тотвēсыт. Кӯщай нэ̄ Анна Брусницына акв ӯра урыл таи ла̄выс, мо̄т па̄вылныл тув тотвес, та рӯт ма̄хумныл хум хо̄тпат пуссын а̄тимыг ēмтсыт, нэ̄т ла̄всыт, ты ӯра та̄н воссыг ӯргалаӈкве ат вēрмияныл, таима̄гыс музейн мисаныл. 

«Войкарский комплексыг» ла̄внэ колыт акван-тотым о̄лэ̄гыт. Акв а̄мпар титнакпа лю̄лит, тав Войкар я̄ ва̄таныл тув тотвес. Тамле а̄мпарт пēс порат то̄влит то̄слувēсыт, са̄всыр тэ̄нут, пормас тот о̄щвес. Тэ̄лы кол щёвалыӈ, щар ма̄ньщи кол хольт ва̄рим о̄лы, па̄лыт о̄ньщи.
Па̄вылкант туи колыт ос тэ̄лы колыт ӯнлэ̄гыт, ё̄рнколыт тӯщтым о̄лэ̄гыт. Па̄гленув са̄лыӈ суныт ӯнттын колпалыт ва̄римат. Сыреса̄т а̄мпарыт, сӯмъяхыт. 
«Тохотгортский комплексыг» ла̄внэ ма̄т туи кол ӯнлы. Кол иснас та̄л, котильт а̄ращ о̄ньщи, па̄л пēнтсыл ё̄рнкол  хольт хуйнэ ма̄т колкант ва̄рим о̄лэ̄гыт. Колалатэ котильт хал о̄ньщи, посым тувыл но̄ӈхаль мины. Ань тамле колыт хо̄т о̄лэгы̄т те, кӯрыл ӯнттавет, тох кол тӣвырт о̄лнэ пормасыт хот ат восыявет. 
Ямал ма̄т о̄лнэ А̄с ма̄хум ма̄ньха̄паныл ос ма̄ньщи ха̄п хольт ва̄рияныл, хӯрум йӣвныл са̄грияныл — ха̄п паттал ос титпал  па̄ртытыл. На̄н  ул  ва̄щиньтасы̄н,  мо̄т ханты ма̄хум ма̄ньха̄паныл акв йӣвныл са̄грияныл. Ты таима̄гыс тох о̄лы, то̄ват А̄с ва̄тат о̄лэ̄гыт, тот та̄нанылн ат хумплын ха̄п э̄ри, то̄ват тӯрыӈ ма̄т о̄лэ̄гыт, та̄нанылн кӯпнит ха̄п ёт тотыглаӈкве кӯстыр паты. 
«Живун» нампа музейт ва̄ӈын кӯщай нэ̄г Алла Конева рӯпиты. Алла Васильевна потырты, та̄н туи ос тэ̄лы акваг рӯпитэ̄гыт. Музеяныл Мужи па̄вылныл я̄ хосыт хӯрум вēрыстат о̄лы, ха̄пыл тув минэ̄гыт, тэ̄лы ос лё̄х хосыт тув яласэ̄гыт. Тот тармыл ма̄хум акваг рӯпитэ̄гыт. Туи ня̄врамыт ӯщлахтуӈкве ос матыр щаквщуӈкве тув атыглавет. Ня̄врамыт лагерь «Кедровый остров» ла̄ваве. 

Ялпыӈ хо̄талыт порат тув са̄в мир ёхталы, «Ӯринэ̄ква хо̄тал» тӯяг, «Лункутоп-хатл» — туи котиль хо̄тал во̄ртур э̄тпос титыт щислат ва̄рыглэ̄гыт. Ос хунь са̄т хо̄талн са̄в мир тув атхатыглэ̄гыт, ты «Земля мастеровая» фестивальн. То̄нт са̄в ма̄щтыр хумыт ос нэ̄т акван-ёхталэ̄гыт, яныг э̄кват ос о̄йкат ма̄ньлат а̄гит-пыгыт ос ня̄врамыт ханищтыяныл. Та̄н тай яныг ма̄хманыл иӈ о̄лэ̄гыт, щаквщин хо̄тпа то̄вылхаты. 
Тамле ты па̄вылкве А̄с я̄ ва̄тат ӯнлы, хотьют пēс йис о̄лупсал пӯмщалахты, тавēн тув ялуӈкве ос сунсуӈкве э̄ри. 
