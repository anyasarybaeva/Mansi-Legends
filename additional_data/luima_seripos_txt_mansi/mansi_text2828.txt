
Ты э̄рыг яныг хо̄нт порат порыслым рӯттēв, Гоголев Микита Иванович, э̄ргыглам э̄рыг. Улпыл хо̄нтлуӈкв тотыматэ э̄лы-пāлт вāрум э̄рыгтēтэ. Туп ты э̄ӈкварп э̄рге та мāнавн хӯлистэ. Тав 1903 тāлт самын патыс ос мāньполь э̄тпост 1943 тāлт та порславес. Хо̄т пыл хо̄нтлыс – торыӈ ат иӈ вāглум, интернет хосыт туп ты хансым лāтыӈ хо̄нтсум. Тав ул Ленинград ӯс ляпат порсыс, мāн мāньщи мāхманув сāвыӈпāлэ тот ты хо̄нтлысыт.

	Микита А̄нъя пāвлыӈ хум о̄лыс. Яныгпāла рӯтанум лāвēгыт, тав сака номтыӈ, нёмса, кāркам, алщиӈ хо̄тпа о̄лум. Алыщлан мāнэ Сыс Консы я̄ нупыл о̄лмыт. Э̄кватэ Ромбандеева Прасковья (Пāрыска) Ивановна Мувынтēс пāвылныл о̄лыс. Ты ам ащо̄йкам, Ромбандеев Иван Петрович, сāр э̄кватэ о̄ньщиглам āгитэ. Ня̄враме самын патум юи-пāлт, нэ̄кве хотталь щалтыс. Наме ат вāглӯв. Ащо̄йкам оматэ̄нтыл ня̄врам та янмалтастэ̄н. Ётыл ам анēквамтыл, Сайнахова Мария Дмитриевна ёт акван-минасы̄г. Сāвитэ̄т ат āги но̄х-патталāлсы̄г.

	Гоголев Микита э̄кватэ̄нтыл тит пыг янмалта̄лсы̄г, Ищтапан ос Митри. Сас  А̄нъя пāвылт о̄лсы̄г. Ищтапан сāр э̄кватэ̄ ёт о̄ньщиглам āги-тэ̄н хо̄т Москват о̄лы, ёты э̄кватэ̄нтыл тай ня̄врам ат о̄щсы̄г. 

	Митри пыгēн ща̄не нупыл сака вориӈыг лāвылтавес, нас тай мо̄т э̄лумхо̄ласыт нупыл ёмас хо̄тпа о̄лум. Щāне, Пāрыска, сака хотмус ля̄втыӈ нэ̄ о̄лум, пыге э̄рпыщтāл о̄ньщистэ. Хунь пыге нэ̄ тотуӈкв номылматас, щāне щар тув ат кāсащас. Та паттат Митри няхыг-сохыг та порсыс. Ань тавēныл туп пыге хультыс. 

	Тох та Микита колтāглэ мощщамлас. Э̄рге э̄лаль э̄ргын хо̄тпа воссыг ул āтим. Мāн хумпал рӯтанув пуссын няхыг-сохыг щēлумтасыт. Яныгнув хум мāхманув пуссын репрессия порат порславēсыт: ащо̄йкам Ромбандеев Иван Петрович Ӯнтари āпщитэ̄нтыл, ос вāпсэ – Хозумов Данил Васильевич (Мāрья э̄ще о̄йка), тав āще ос каӈке ёт порславес. Анēквам āпщитэ – Сайнахов Иван Дмитриевич. Тувыл яныгпāла ню̄сманыл о̄с пуссын порславēсыт. 

	Ётыл хультум хум мāхманув хо̄нтлын мāт порсысыт: ащо̄йкам āпщитэ – Ромбандеев Илья Петрович, тувыл хӯрум āӈкпыганэ – Ӯнтари āпщитэ пыгыг – Ромбандеев Василий Андреевич ос Ромбандеев Константин Андреевич, ос Марья э̄ще пыг – Хозумов Ефим Данилович. 

	Анēквам о̄с сāв рӯтанэ хо̄нтлым мāт порсысыт: āпщитэ – Сайнахов Устин Дмитриевич, Окопья э̄ще хум – Сайнахов Павел Фомич, О̄нища э̄ще хум – Хозумов Пётр. Хум тāл хультум нэ̄ хо̄тпа рӯтанув пуссын ня̄враманыл хотмос нуса тотым, тэ̄тāл харальпил но̄х та патталасаныл…

	То̄нт хо̄ныг ӯнлум мāхмытн мāньщиянув тамле пилыщматыл нас роттыг о̄лыманыл та суссылтавēсыт. Гоголев Микита Иванович мāнавн хӯлюм э̄рге самвиттāл наспыл ловиньтаӈкв ат 

	вēрмаве. Сыме тāк хо̄тпан э̄ргаве те – та э̄ргаве. Рущ лāтӈыл о̄с толмащлым о̄лы.

	Тыгыл э̄лаль мā тармыл о̄лнэ миртенув роттыг вос о̄лнувыт. Хо̄нт пуӈк тотнутанувн халмалтахтуӈкв хоса хунь, мā янытыл няхыг-сохыг мир та порсы. Тамле пилыщма юи-пāлт ёмасмахтын наке сака тāрвитыӈ. Манасāвит нот кос вос ювле хульты, пилыщма о̄лум нак нэ̄мхуньт ат ёрувлахты.

	Āнъя пāвыл Микита э̄рге


		Юван-а о̄йка-го мāнь 

		Микита-га

		Со̄тыӈа-га хум-а ам-а оса-го 

		ты-я.

		А̄нъя-го пāвыл-а Хара-га 

		нёлкем-а, 

		Мисыкēн-а пукай-а Хара-га 

		нёлкем-а,

		Щёпыркēн-а пукай-а 

		кисыӈа-га нёлкем-а.

		 

		А̄нъя-го пāвыл-а мāнь Микита

		Хум-а та-го э̄ргана-тāлы
		галыкем-а.

		Мувыӈкēс-а нэ̄-га юрты
		го-акве-га,

		Наӈ ул-а ля̄втэ̄н-а, 

		наӈ ул-а ля̄втэ̄н-а,

		Наӈ ул-а кантлэ̄н-а, 

		наӈ ул-а кантлэ̄н-а!

		 

		Āс мāхум ке-га ёхтыг-а
		лыквēт-а,

		Тāгт мӯй хум ке ёхтан-о
		тāлыга-лāлы,

		Мӯй хум ӯнлынэ̄-га ёмас-а 

		пасан-а

		Наӈ о̄с-а-го ӯнттано-тāлы
		галэкен-а!

		Мувыӈкēс-а нэ̄-га юрты
		гакве,

		Хāрыкēн-а нё̄выль-а тāглыӈ-а 

		пасан-а,

		Ӯйикēн-а нё̄выль-а тāглыӈ-а 

		пасан-а

		Наӈ о̄са-го ӯнттэ̄н-а, 

		наӈ о̄саго ӯнттэ̄н-а!

		Мувыӈкēс-а нэ̄-га юрты
		гакем-а

		Со̄тыр солко̄ви-я тыныӈ-а 

		вильтум-а – 

		Вильтум ул-а э̄ссам-о-тāлыг
		о-лэ̄кен-а,

		Со̄тыр солко̄ви-я ёмас-а 

		пуӈкум-а – 

		Пуӈкум ул-а тэ̄лыг-о-тāлыг
		лэ̄кен-а!

		 

		Нāӈки-ēна о̄са-го алам-а
		гатый-а,

		А̄виӈ-а колы-го коны
		о пāлн-ā,

		Кона ке квāла-но
		тāлыглыкēм-а,

		Ам путум-а йӣв-а кит 

		товтагум-а

		Атыкен-а туляп-а туляӈ кит 

		лāгылн-а

		Ама ке-га вотано
		тāлыголыкем-а, 

		Щакариӈ лэ̄гпа ты кит-а 

		кӯтювагум ёт-а

		Ам-а ке-га ё̄мано
		тāлыголыкем-а,

		Хāрыӈа-га лё̄ӈха ё̄мыглы
		кем-а,

		 

		Ӯйиӈа-га лё̄ӈха ё̄мыглы-кем-а.

		Карыс-а йӣвы-го котьли
		го-квē-ныл-а,

		Ам-а о̄с-а минано-танэ̄-кем-а,

		Лэ̄лэн-а йӣвы-го тальхы
		го-кве-ныл-а

		О̄йка та ё̄мано
		тāлыг-лыкем-а.

		Хāр ня̄влуӈкве-го тапыл та 

		хāснэм-а,

		Ӯй ня̄влуӈкве-го тапыл та 

		хāснэм-а – 

		 

		Āнъя-го пāвыл-а мāнь Микита.

		Мувыӈкēс-о нэ̄-га юрты
		гаквега,

		Хāрыкēн-а нё̄выль-а тāглыӈ 

		āмпарамēн-а

		Мо̄рсыӈа-го ӯнлано
		танэ̄кēтэ,

		Ӯйикēна нё̄выль-а тāглыӈ 

		āмпарамēн-а

		Мо̄рсыга-го ӯнлано
		танэ̄-кетэ-га.

		 

		Ам путум-а йӣва кит 

		товтагум-а

		Щакариӈ лэ̄гпа кит 

		кӯтювум-а

		Хотале минано
		тāлы̄кетэ̄н-а,

		Тувле та кояно
		тāлы̄глыкем-а.

		Хāр ня̄влынэ̄-го кит 

		товтагум-а,

		Хāрыкен-а нё̄выль-а 

		тāглыӈ-а сун-а

		О̄йка та хартано
		тāлы̄голыкем-а,

		Ӯйикен-а нё̄выль-а 

		тāглыӈа сун-а

		О̄йка та хартано
		тāлыголыкем-а.

		 

		Тайи-го-кēма юи-го палта-га

		Сорок-а первой-а ёмас-а 

		тāл-а порат-а

		Тāл та-га ань 

		ёхтан-о-талыглам-а.

		Сорок-а первой-а 

		ёмасагатāл-а

		 

		Мāн-кева-га тый-о 

		аламатēтэ.

		Тāгтэна пāвыл-а сāв 

		хумикев-а,

		Āсэ̄н-а пāвыл-а сāв хумикев-а

		Тӯры-кēн-а щира-го 

		войкан-а хāпн-а,

		Āсы-кен-а щира-го войкан-а 

		хāпн-а

		Пуссын та 

		тāлттан-о-тāлымав-а.

		 

		Тӯр по̄х о̄лнэ-го āгиӈ-а 

		сāв ӯс-а,

		Āс по̄х о̄лнэ-го пыгыӈ-а 

		сāв ӯс-а

		Хульнэ-го саки-го ёмас-а 

		о̄выл-а

		Хумит та хуляно-танэ̄-кев-а.

		Хоталь-о тотан-о
		танэ̄-го-кев-а?!

		 

		Алы-кен-а ща̄рыщ-а патытэ 

		нупыл-а,

		Алы-кен-а Āсы-го патытэ 

		нупыл-а

		Хотал-е тотано-танэ̄-кев-а?!

		Кēрыӈ хо̄нты-га ёлы-га 

		пāлна-го,

		Караснай армий-о яныга 

		мāгылн-а,

		Караснай армий-о пāхвыӈ 

		ань мāгылн-а

		Мāна та-го тотано
		танэ̄гокева-го.

		 

		Мāн тотнэ̄-кева-го юи-го
		пāлт-а

		Āгиӈ колыг-о 

		āги-я-кенув-а, 

		Пыгыӈ коланув-а 

		хӯлюм-акев-а,

		 

		Āгиӈ коланув-а 

		хультыкēн-а!

		Э̄тгаланэ-го сыманыл ēр-а

		Хотл ул та пойило
		танэ̄го-кеныл-а?!

		По̄льнэ-го алпи-го 

		о̄вылокеныл-а,

		Хотл ул та рēгыло
		танэ̄кеныл-а?!

		Ракв ке ань-а 

		патано-танэ̄-гокетэ-га,

		Э̄тыго-ланэ-го сымы-кеныл 

		ēр-а

		Тувыл о̄са по̄йило
		танэ̄кеныл-о!

		Во̄т ке-го патан-о
		танэ̄гокетэ, 

		По̄льнэ-го алпи-го 

		о̄выл-кеныл-а

		Тувыл ос-а рēгтыго
		ланэ̄кеныл-о!

		Āсэна пāлы-го сāв 

		хумикве-га

		Тāгтэна пāлы-го сāв 

		хумикве-га

		Сорок-а первой-а ёмас-а 

		тāл-а

		Караснай армий-о яныг-о 

		мāгылн-а

		Мāна та-го ань 

		тотано-танэ̄кев-а.

		Āгий-а-го о̄ньщам-а сāв 

		юртанув-а

		О̄с ёмас ӯлум-а 

		хультэ̄кен-а,

		о̄с пащакве-го хультэ̄-кēн-а-го

		Та-пыл та тотано
		тавēкев-а…

		 

		Ты э̄рыг Е. И. Ромбандееван Венгрия яныг учёный нэ̄ 

		Ева Адамовна Шмидт мистэ. 

		Тав толмащластэ, ос э̄лаль ам 

		мощ о̄с щё̄питаслум.

		 

		Татьяна Слинкина

 
