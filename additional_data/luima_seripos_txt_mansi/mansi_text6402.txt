
Округ кӯщай нэ̄ Наталья Комарова ищхӣпыӈ ут хосыт ня̄врамыт ӯщлахтын тэ̄ла урыл потыртас. Ты ва̄рмаль мир пусмалтан ма̄хум, ня̄врам ханищтан хо̄тпат ос мо̄т са̄всыр ма̄тт рӯпитан ма̄хум хӯнтлысыт. 
Ма̄нь таквс э̄тпос ва̄т нупыл хо̄тыт хо̄талныл яныг таквс э̄тпос са̄тыт хо̄талэ мус школат ха­нищтахтын ня̄врамыт ӯщлахтын хо̄таланыл о̄лсыт. Та̄н ма̄гсыланыл маныр тэ̄ла щё̄пита̄лвес, ты урыл потыр о̄лыс.
Ань округувт «коро­на­вирус» хащта̄л а̄гм о̄ста ла̄кква-та̄рамлас. Ты ма̄г­сыл са̄в­сыр ма̄тт рӯпитан кӯщаит ня̄врамыт ӯщ­лахты­нэ̄­ныл урыл по­тыр­та­сыт. Омат-а̄тят са̄выӈ­па̄лэ ты тэ̄ла урыл са̄в китыглахтасыт.
Округ кӯщай нэ̄ Наталья Комарова ла̄­выс: «Ань ты ӯщлахтын хо̄талыт сыс ня̄врама­нув пуста̄гыл вос о̄лсыт, нэ̄матыр та̄рвит а̄гмыл ул вос ēмтсыт, ма̄н на­мыл кит са̄т сыс ӯщ­лахтын хо̄талыт ва̄р­сӯв, «коронавирус» а̄гм ла̄кква ул вос та̄рам­лас. 
Ӯщлахтын хо̄талыт сыс ня̄врамыт ма̄­гыс са̄в пӯмыщ тэ̄ла щё̄­пи­та­сӯв. Ты а̄гмыл та̄н мощщанув ēмта­лэ̄гыт кос, та сыс та̄наныл ӯргалан ма̄гыс, ма̄н са̄в рӯпитаӈ­кве патэ̄в». 
Округувт ма̄к щар яныг лēккарыг рӯпитан нэ̄ Майя Соловьёва ты хащта̄л а̄гм урыл тох ла̄выс: «Мо̄т хо̄н ма̄н матыр ма̄гыс минэгы̄н ке, ювле ёхтынэ̄н э̄лы-па̄лт лēккарытн ураль­таӈкве патавēн тах. Тувыл о̄лнэ ма̄нын ёх­тынэ̄н юи-па̄лт кит са̄т юн ӯнлуӈкве э̄ри. Ос ань мо̄т хо̄н ма̄н ялуӈкве ӯрмыгтахтэ̄н. Тот ты а̄гм о̄с яласы, мо̄т хо̄тпаныл ха̄хтхатуӈкве вēрмегы̄н. 
Ма̄н о̄йттур э̄тпос­ныл ань ты хо̄тал мус ловиньтасӯв. Тох ēмтыс, мо̄т хо̄н ма̄ныл ёхтум хо̄т­патныл хус э̄лумхо̄­лас ма̄н ма̄вн ты а̄гм тот­сыт. 
Ма̄хумаквет, на̄н ты та̄рвитыӈ порат юн о̄лэ̄н, мо̄т хо̄н ма̄н ул ялантэ̄н. На̄нкина̄н ӯр­га­лым о̄ньщēн.
Ань ты накт ма̄хум «корона­вирус» а̄гмыл ул вос ēмтсыт, вакцина-тэ̄рпи та̄стувес. Ос ня̄врамыт ты уколыл тӯщтуӈкве ат патавет, туп 18-60 та̄л яныт хо̄тпат прививкал ва̄равет.
Ос щар о̄влэ̄т пӯль­ницат рӯпитан лēк­ка­рыт, школат ос мо̄т ма̄т ня̄врамыт ханищ­тан хо̄тпат, полиция ма̄хум ос автобусыл мир тотыг­лан хо̄тпат та̄н привив­кал ва̄равет тах». 
Ня̄врамыт пусмалтан тэ̄ла щирыл рӯпитан кӯщай нэ̄ Софья Яко­венко ла̄выс: «Ма̄н, мир пусмалтан департамент, пӯльницат рӯпитан лēккарыт, миркол кӯ­щаит ос школат рӯ­пи­тан хо̄тпат пуссын акван-нё̄тха­тым рӯпитэ̄в. Ань рӯпатав мӯсхал щирыл щё̄питаслӯв. 
Хунь ня̄врамыт ӯщ­лахтын ма̄ныл а̄стэ̄гыт ос ханищтахтуӈкве ёх­тэ̄гыт, ма̄н та̄н ураныл ёмщакв ва̄ӈкве патэ̄в. Школат ос пӯльницат рӯпитан лēккарыт ня̄в­рамыт акваг уральтыя­ныл. Хотьют а̄гмыл ēм­ты ке, тав урēтыл та̄ра ва̄ӈкве патэ̄в». 
Нэ̄матыр а̄гмыл ат ēмталам, а̄гит-пыгыт ӯщ­лахтынэ̄ныл юи-па̄лт э̄лаль ханищтахтуӈкве патэ̄гыт. Ос хоты ня̄врам матыр а̄гмыл ēмталас, тав о̄влэ̄т лēккарын уральтаӈкве патаве. Пус­та̄гыл о̄лы ке, тав справка-нэ̄пакыл миве ос э̄лаль школат ханищ­тах­туӈкве вēрми. 
Мирн нё̄тмил ва̄рнэ кӯщай нэ̄ Тереза Поно­марёва ла̄вме щирыл, а̄гмыӈ-мосыӈ ня̄врамыт пусмалтан пӯльницат э̄лаль аквтох рӯпитаӈ­кве патэ̄гыт. Округувт нёлолов тамле пӯльница о̄лы. То̄ва лēккарыт а̄г­мыӈ-мосыӈ ня̄врамыт пусмалтаӈкве юв ёхта­лэ̄гыт. 
Тувыл ос оманыл-а̄тяныл та̄нки ня̄врама­ныл пӯльницан тотыг­лыяныл, тот лēккарытн хо̄тал палыт пусмалта­вет, э̄типа̄лаг ос ювле та тотавет. Тув ёхтын ня̄врамыт темпе­ратура­ныл уральтаве, та̄н тот рēщин па̄ссал масхатэ̄­гыт ос сӯпаныл, нёланыл марля то̄рыл лап-пантым о̄ньщияныл. Омат-а̄тят, ня̄врамыт а̄гма­ныл урыл «Центр меди­цин­ской профилак­тики» интернет ло̄п­сыт лови­ньтаӈ­кве вēрме­гы̄н. 
Ня̄врамыт хоты ма̄т ос хумус ӯщлахтуӈкве вēрмысыт, ищхӣпыӈ ут хосыт са̄в потыр о̄лыс. Та̄н ма̄гсыланыл са̄в пӯмащ ос э̄рнэ ханищ­тапыт, ёнгын тэ̄лат ос ӯщлахтын ва̄рмалит щи­рыл са̄всыр програм­мат щё̄пита̄­лвēсыт. 
Николай МЕРОВ
