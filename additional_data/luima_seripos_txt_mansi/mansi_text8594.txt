
Ха̄льӯс район Нё̄рахи па̄вылт о̄лнэ ма̄ньщи э̄ква Татьяна Семёновна Тасманова пēс йис портрыт, мо̄йтыт ва̄нэ хо̄тпаг о̄лы. Са̄в мо̄йтыт, пēс потрыт тав о̄ныпēныл Анна Васильевна Тасманованыл хӯлыглас. 
Татьяна Семёновна то̄ва мо̄йтанэ, то̄ва пēс потранэ ма̄н ма̄ньщи газетавт юи-о̄выл та̄лыт хансыгласанӯв. Ань о̄с акв потре ловиньтэлы̄н:   
– Ты ва̄рмаль 1962 та̄л порат о̄лыс, тыи тай щар ма̄кыг о̄лыс. Ня̄хщамво̄ль па̄вылта акв ма̄ньщи а̄ги­рищ туи а̄гмыл ēм­тыс, пӯльницан хуюпта­вес. А̄гирищ атахкем-хо̄тах­кем та̄л яныт о̄лыс. Пӯль­ницат хуимēтэ, ён­гасаӈ­кве кон-та̄ртвес, кон-ква̄­лыс. Тот пēс пӯль­ни­цат яныг пӯсас о̄лыс. Ёнга­сас, ёнгасас, ётыл кисмая­вес, а̄тим. 
Ма̄хум номсэ̄гыт, аман юв ояса, аман маныр. Кинсуӈкве патвес, юн а̄тим ос хо̄т кинсыяныл, а̄тим, ӣтипа̄лаг ēмтыс. Такос па̄выл янытэ̄тыл ё̄хтысаныл, ма̄хум кисха­тасыт, а̄гирищ а̄тим, аман хоталь минас. Ёты хо̄тал ма̄хум пуссын атвēсыт, манаравēсыт. Пуссын кисхатуӈкве патсыт, пēс колыт, пēс па̄ртколыт ос маныр хультыс – но̄х-ё̄хтысаныл, алы я̄ ва̄та хосыт ё̄мыгтасыт, кисха­тасыт, а̄тим. Тох кит хо̄тал ēмтыс, тувыл хӯрум хо̄тал, но̄х-хо̄нтуӈкве ат вēрми­яныл, са̄в хо̄тпат кисха­тэ̄гыт, аты хо̄нтаве. 
Акв ня̄йт о̄йка ӯлмаястэ, ётыл ма̄хумна ла̄ви: 
– На̄н тыт па̄вылт ул кинсэлы̄на. Тот э̄лн атах­кем вēрыстат кинсэлы̄на, кēлы ва̄тат яктым йӣв тармыл тот ӯнлы. Тув минэ̄н, тот хо̄нтылы̄на. 
Аман со̄ль, аман а̄ти, ма̄хум хӯнтамлахтасыт, манарасыт. То̄ват ня̄йт о̄йкан ат агтсыт, тувыл кēлы ва̄тан а̄гирищ кин­суӈкве минасыт. Хумус ла̄ввēсыт, тув та минасыт, ня̄йт о̄йка ла̄вме щирыл атахкем вēрыста ё̄мсыт, а̄гирищ та хо̄нтсаныл. Со̄ль, тав алы ва̄тат саг­рим йӣв тармыл кēлы ва̄тат ӯнлы, во̄р ва̄тат. Аты­пал лё̄мвуин пурима, атыпал маныр, ня̄врама­кве щар пуста̄гыл ӯнлы. Хо̄нтыма. Та порат тай лё̄мвуиӈ пора, рēгиӈ туи э̄тпост лё̄мвуй са̄в, аты пурима. Та палыт ма̄ныл юв та тотвес. 
Ётыл китыглавес:
– Нила хо̄тал тотыгла­вēсын, тэ̄ӈкве тахсын? Хотьютын во̄рна тотвēсын? Хумус та палыт ма̄н тув минасын?
А̄гирищ ювле ла̄выс: 
– Ам во̄рна во̄ввē­сум. Са̄ртын, лай, пӯль­ница пӯсас кӣвырт нё̄тнэ ӯйрищ ка̄саласум. Та ӯй­рищ пувуӈкве тахсум. Ӯй­рищ ат тыламлы, э̄ла ак­ваг та ха̄йты. Номсысум, пӯсас коны-па̄лт тах ты пувилум. Та ӯйрищ ёт ха̄йтым ат ваглум, хумус во̄рна ёхтысум. Нё̄тнэ ӯйрищ хотталь тахас. Ам ка̄т палыл вуйвēсум, та ва̄нттувēсум, ос хотьютын ва̄нтавем, ат ка̄салэ̄гум. Акваг та ва̄нттувēсум, та ва̄нттувēсум. 
Ос китыглавес:
– Наӈ тэ̄ӈкве ат тахсын? Таса̄вит хо̄тал яласа­сын.
А̄гирищ ювле ла̄выс:
– Ам тэ̄нутыл тотыгла­вēсум, лай. Ам тэ̄сум, тэ̄та̄л ат о̄лсум. Ос хотьютын тэ̄нутыл тотыглавēсум, о̄с ат ка̄салэ̄гум, лай. Тувыл пил-ло̄мт ка̄салэ̄гум, таи тэ̄гум.
Ос китыглавес:
– Лё̄мвуина ат пурвē­сына, ты лё̄мвуиӈ порат?
– Лё̄мвуина щар ат пурвēсум.
Ма̄хум таве киснэ̄тэ по­рат минасыт, та лё̄мвуит нас курьēгыт, номсахта­сыт, ань а̄гирищ лё̄мвуитн кēлпе юв айвес. Ёхтысыт, а̄гирищ щар пуста̄гыл ӯнлы, нас мувала̄лы. 
Тамле ва̄рмаль та о̄лыс, во̄рна самсай утын тот­вес, ты самсай ут тамле нё̄тнэ ӯйрищий а̄гирищ палт кēтвес. Ня̄хщамво̄ль па̄вылт о̄лнэ яныгпа̄ла хо̄тпат тай ты урыл номē­гыт, тамле ва̄рмаль щар со̄ль о̄лыс.  
Татьяна Семёновна Тасманова потре нэ̄пакн Людмила ТЕТКИНА хансыстэ        
