

	Юи-о̄выл хультум та̄лытт та̄н акваг пӯмыщ спектаклит щё̄питалэ̄гыт. Маныр ёнгилыт та̄н ань щё̄питасыт, ты урыл кӯщай хум Е. Литвинчук, режиссёр пыг А. Тургачёв ос артистка а̄ги А. Могульчина потыртасыт. 

	Атхуйплов та̄л сыс артистанув са̄в ма̄н во̄выглавēсыт. Тувыл юв ёхтэ̄гыт, ща̄гтым мо̄т спектаклит э̄лаль та щё̄питэ̄гыт. 

	Ты э̄тпост Финляндиян ялсыт. Хо̄н ма̄хумн та̄н ёнгиланыл сака мӯстыс. Ань ос  Красноярск ӯсныл ёхтысыт. Та̄н тув фестивальн во̄виньталвēсыт. 

	Ань ос ирландец хум Мартин Макдонах ос эвенк хум Александр Латкин хансум нэ̄пакагēн хосыт спектаклиг щё̄питасыт. Хӯрмит спектакляныл ма̄нь ня̄врамыт ма̄гыс ва̄рияныл. Та̄наныл сунсуӈкве ма̄хум ма̄нь таквс э̄тпос во̄вавет. Ты урыл ма̄н ётыл я̄нас потыр хансэ̄в тах. 

	 

	Тамара Мерова
