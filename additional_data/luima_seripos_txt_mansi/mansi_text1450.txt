

	Та хультум э̄тпост ня̄врамыт ханищтан ма̄хум халт Москва ӯст Всероссийский нампа касыл о̄лыс. Тув Россия ма̄ янытыл са̄всыр ща̄нь ла̄тӈыл ня̄врамыт ханищтан ма̄хум акван-атхатыгласыт. Тув ёхталам ка̄сыӈ хо̄тпа такви ма̄тэ̄т акв тамле касылт но̄х-патыс. Пуссын аквъёт ва̄т нупыл акв хо̄тпа о̄лыс. 


		Хатанит, ё̄рныт, калмыкыт, алтайцыт, тувинцыт о̄лсыт, Мордовияныл, Удмуртияныл, Чечняныл ос Дагестан республиканыл ма̄хум ёхталасыт. Касыланыл тит хо̄тал о̄лыс, хӯрмит хо̄талт та̄н ос Государственный Дума нампа колн ялсыт.  

		Ма̄н округувныл Москва ӯсн ты яныг касылн ма̄н хӯрум ма̄ньщи хо̄тпа ялсӯв: Владимир Савельевич Меров, тувыл тавēн нё̄тнэ нэ̄, Майя Ефимовна Макарова, ос ам. 

		О̄выл хо̄талт каснэ ма̄хум хотьютаныл ос хунь касуӈкв паты, халанылт ты тэ̄ла та̄ра-паттысаныл. Ка̄сыӈ хо̄тпа такви но̄х-хартум нэ̄пак-ломтэ̄т хансым по̄сэ щирыл касыс. Владимир Савельевич каснэ ма̄т хо̄тхуйпловитыг о̄лыс. 

		Та юи-па̄лт та̄нти ва̄рнэ рӯпатаныл щирыл мастер-класс суссылтасыт, рущ ла̄тӈыл «Мой регион, моя школа, моя профессиональная деятельность» ла̄ввес. Ка̄сыӈ хо̄тпа такви мире маснутыт 

		ос хорамыт урыл мощ потыртас. 

		Ты касыланыл та̄н э̄типа̄ла мус суссылтасаныл. Ма̄н хӯрум хо̄тпа пуссын аквъёт Володян нё̄тсӯв. Касылэ са̄ӈквылтапыл са̄ӈквылтан «Нэ̄ йӣкв» пēс та̄ныл о̄вылтастэ. Тувыл потре э̄лаль та хащматас. Потрēт такви щēмьятэ, ханищтан колэ, о̄лнэ ос рӯпитан ма̄тэ урыл потыртас. Та юи-па̄лт ма̄ньщи хумиюв йӣкв йӣквыс ос «Са̄лыӈ хум э̄рыг» э̄ргыстэ. Ма̄н ляпавт ӯнлын ма̄хмытын Владимир суссылтапе сака мӯстыс. 

		Та̄н Володян ла̄всыт: «Холытан наӈ суссылтапын акв тамле ёмас суссылтапыг те ēмты, наӈ но̄х та патэ̄гын».

		Каснэ ма̄гсыл ёхталам ма̄хум суссылтапаныл са̄выӈпа̄лэ пуссын яныг экраныӈ телевизор хосыт суссылтасаныл. Таима̄гсыл ма̄н юи-па̄лувт о̄лнэ ма̄хум та̄нти суссылтапаныл мощ мо̄т ширыл ва̄рсаныл. Ты э̄лы-па̄лт то̄ва каснэ хо̄тпат акв ма̄т лю̄лим потыртасыт, мо̄тананыл тыгле-тувле ё̄мыгтым потыртасыт. 

		Нэ̄матыр хоса ат ӯрхатсӯв, аквматэ̄рт ня̄врамыт ханищтан ма̄хум йӣквуӈкв ос э̄ргуӈкв та тӯлтхатасыт. Татарстан ма̄ныл ёхталам хум ёт йӣквнэ ос э̄ргын ма̄хум тув ёхталасыт. Ты касыланыл э̄типа̄ла онтолов щё̄с мус о̄лыс. 

		Титыт каснэ хо̄тал о̄с а̄лпыл о̄вылтахтас. 

		Тот ос лов манос атхуйплов  кум палыт ня̄врамыт ёт рӯпитан ма̄хум ханищтап суссылтасыт. Ка̄сыӈ хо̄тпа такви ща̄нь ла̄тӈыл 

		потыртан кина так-талас. 

		Ма̄н Ханты-Мансийск ӯсувт о̄лнэ «Лылыӈ со̄юм» колт ханищтахтын ня̄врамыт ма̄ньщи ла̄тыӈ ат ва̄гыт. Таима̄гсыл Владимир Савельевич та̄наныл рущ ла̄тӈыл ханищтыянэ, ты урыл кина суссылтас. Ты, улпыл, таи ма̄гсыл ма̄н каснэ хумиюв ювле хультыс. То̄ва хо̄тпат та̄нти уранылт таглым, хоса номсах-тым потыртасыт. 

		Э̄типа̄лаг хо̄т щё̄с порат жюриг о̄лнэ ма̄хум ня̄врам ханищтан ма̄-хум халт ма̄к ёмас хо̄тпа пēриян ма̄гсыл мо̄т 

		колнакн минасыт. Тот та̄н щё̄с арыгтем 

		потыртасыт. 

		Номтаныл акван-ёхтуманыл юи-па̄лт ма̄хум янытлаӈкв ущта о̄вылтахтасыт. Алтай ма̄ныл ёхталам нэ̄ но̄х-патыс. Владимир Савельевич о̄выл степень о̄щнэ «За индивидуальность» нампа диплом-нэ̄пакыл майвес. 

		Хӯрмит хо̄талт ос 

		ня̄врамыт ханищтан ма̄хум Государственный Дума колн то
		тыглавēсыт. Тот са̄всыр мӯйлупсал ос пӯма-щипа ла̄тӈыӈ пищмал майвēсыт. 

		 

		Александр ВЬЮТКИН

		 


	 
