
Лӯпта э̄тпост Ханты-Мансийск ӯст «То̄рум Маа» музейт ня̄врамыт ат хо̄тал ханищтахтасыт. Ты тэ̄ла ка̄сыӈ туи ва̄рыглаве, ма̄ньщи ос рущ щирыл намаявес «Та̄ксар ма̄хум – Крепкие люди». Тув ялантам а̄гирищит-пыгрищит мощ потрамасыт, музейт хумус ӯщлахтасыт, маныр ва̄рмаль та̄ра-паттысыт.
Марк Черняков, 11 та̄л
– Ты музейн ялантаӈ­кве сака пӯмыщ о̄лыс. Ат хо̄тал сыс ма̄н са̄в ёмас тэ̄ла ва̄рсӯв, потрыт хӯнтлысӯв, э̄лнаӈ сосса мирыт хумус о̄лсыт, а̄ращ хумус па̄лтсыт, ёвтыт ос ня̄лыт хумус щё̄питасыт. Юн те о̄лнувум, тай теле­фонум ёт нас ӯнлынувум. Омамн ла̄вēгум, мо̄тыт та̄л а̄нум тыг о̄с вос хансытэ.

Омам наме Екатерина, а̄пщирищум Миша, 4 та̄лэ то̄влыс. Школат мате­матика ос рущ ла̄тыӈ урокыг э̄руптыягум. 
Кондинский районт рӯтанум о̄лэ̄гыт, омамен ёт тув ва̄тихал ялантэ̄в. Ащо̄йкам, акиянум ос а̄ӈкпыганум ёт ма̄н хӯлп сунсуӈкве ялантэ̄в, мо­тор­ха̄пыл ос ма̄ньха̄пыл яласэ̄в. 
Гоша Ткачук, 6 та̄л 
– Ты лагерин ам хӯрмит щёс ты ёхталэ̄гум. Щар ма̄к пӯмыщ ма̄ – ты ква̄лгыӈ парк. Тот ма̄н ква̄лгыт ос па̄ртыт хосыт ла̄щлакв лаквим ё̄мыгтасӯв. Тувыл ёвтыт ос ня̄лыт ва̄рсӯв, во̄рн тотыглан хӯнт хӯрыг щё̄питасӯв. Ань ва̄глум, маныр ёт виӈкве э̄ри, маныр во̄рт ат э̄рмыглы. Ты урыл ма̄навн Вячеслав Юрьевич потыртас. Ам омагум-а̄тягум ёт о̄лэ̄гум, увщи о̄ньщēгум.  

Миша Максименко, 6 та̄л 
– Тыт о̄луӈкве а̄нумн сака мӯстыс. Ма̄н ёвтыт ва̄­руӈкве ханищтахтасӯв, тувыл ня̄л па̄хвтысӯв. Ханты ос ма̄ньщи ма̄хум о̄выл­тыт са̄в потыр хӯн­тамласум, хумус та̄н о̄лэ̄­гыт, ня̄в­раманыл ма̄гыс манхурип ёнгын утыт ва̄­рēгыт. Та̄н о̄лнэ коланыл кит па̄л о̄ньщи, акв ма̄т нэ̄т, мо̄т ма̄т хумыт о̄лэ̄гыт. Самтерыт о̄щнэ̄ныл, тӯяг ань саманыл хо̄талка̄тын сака ул вос поставет. Тувыл ква̄лгыӈ паркыт ё̄мыгтасӯв, сака пӯмыщ о̄лыс. 
Дима Шишкин, 12 та̄л
– Ты ма̄т атхунь ёмас о̄луӈкве, ханищтахтаӈкве. Ам тыг китыт щёс ты ялантэ̄гум. Са̄в э̄рнэ тэ̄ла та̄ра-паттысум, ань сосса мир о̄лупсаныл мощ ва̄г­лум, суныт ос ха̄пыт хумус ва̄рēгыт. 

Слава Давыдов, 13 та̄л
 – Ма̄н лагерюв ла̄ваве «Крепкие люди», ма̄ньщи ла̄тӈыл толмащлаӈкве те – «Таксар махум». Тыт сака ёмас ма̄хум рӯпитэ̄­гыт, ма̄навн сосса ма̄хум ӯнтталам колыт ос сӯмъя­хыт урыл потыртасыт.
Катя Сабельфельд, 12 та̄л
– Ам 8 школат ханищ­тахтэ̄гум. Ты музейт о̄лнэ лагерин о̄выл щёс ёхтысум, сака ёмас ма̄кве. Мо̄тыт та̄лт тыг о̄с ёхтынувум. Хантыт, ма̄ньщит ос ё̄рныт о̄лупсаныл урыл пӯмыщ потрыт хӯнтлысӯв, са̄в э̄рнэ тэ̄лат та̄ра-паттысум. Ань мощ ва̄глум, пēс йис та̄гыл та̄н хумус щаквщē­гыт, алыщлапаныл ос мо̄т пормасаныл-о̄щнутаныл хумус ва̄рияныл. 
Ам рущиг ловиньтахтэ̄­гум кос, ос о̄пам немец хо̄тпаг о̄лыс. Йигрищум наме Стефания, 9 та̄лэ то̄влыс. Тав ань о̄с тыг яланты, тот та ква̄лгыл каснэ ма̄т ё̄мыгты, ха̄хта­лахты. Ам омамн Агнияг намтуӈкве ēмталавēсум, а̄тям ла̄выс, намум Катяг вос о̄лы, йигрищум ос Стешаг намтыстэ.    

Ня̄врамыт ёт Светлана РОМБАНДЕЕВА потыртас
