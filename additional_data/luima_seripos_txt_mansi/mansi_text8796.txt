
2023 та̄л оигпан э̄лы-па̄лт Ханты-Мансийскат о̄лнэ сосса ма̄хум «Югра-лылыēп» нампа колн акван-атыглавēсыт. Тот матумпа̄ла сосса хо̄тпат нас акван-хо̄нтхатнэ ма̄гыс ос э̄ргын ка̄с сунсуӈкве во̄виньта̄лвēсыт. Ӯсыт ханты ма̄хум э̄ргыт э̄ргын «Ёмвош ёх» акв кол ос ма̄ньщи э̄ргыт э̄ргын «Лӯи са̄м» мо̄т кол о̄лэ̄г. Тэ̄н ань мӯй хо̄тпат э̄лы-па̄лт касыл ва̄рыгласы̄г.
О̄влэ̄т ты группаг тэ̄нки халэ̄нт касуӈкве номылматыгла̄лсы̄г, ту­выл то̄ваныл тув ёхта­лаӈкве ат вēрмысыт. То̄нт та̄н нас мӯй ма̄хум э̄лы-па̄лт ханты ос ма̄ньщи са̄т э̄ргыт э̄ргысыт ос хоты хо̄тпа хо̄тыл о̄лы, хо̄т рӯпиты, киты­главēсыт.
Ты э̄лы-па̄лт акв хоть­ютаныл кēнтын тӯйтым нэ̄пак-ло̄мт кон-хартыс. Ань «Ёмвош ёх» о̄вылтас, тувыл группаг та̄нки халанылт пēнтхатым э̄р­гуӈкве патсыт. Ты колн онтолов ханты нэ̄т ялан­тэ̄гыт, ань акв нэ̄наныл тув ат ёхталас. Та̄н янгыщ Ха̄льӯс район са̄всыр ма̄нь па̄влытныл о̄лэ̄гыт ос пуссын ща̄нь ла̄тӈаныл ва̄гыт ман ханищтэ̄гыт. 
О̄вылт та̄н «Ван рутат» («Ляпа рӯтыт») э̄рыг акваг э̄ргыяныл. Таве ля̄ххал тотнэ нэ̄ Людмила Гурьева Мужи па̄вылт Ямал ма̄т Тамара Александровна Пырысеваныл хӯнтам­ла­стэ ос тыт э̄лаль ха­нищ­тасаныл. Са̄в ханты э̄р­гыт Валентина Ели­сеевна Швецова (Ерны­хова) Касум па̄выл­ныл ва̄г, ты коныпал такви э̄ргыт ва̄ри. Тав хосат пенсиян патхатас, ӯсувт а̄гияге ёт о̄лы.
Белоярский ӯсныл Виктория Чернова, Анна Зверева Тугияны па̄вылныл, Виктория Сызарова Ягрим па̄выл­ныл ос Ираида Аксёнова Полноватныл о̄лнэ нэ̄т э̄ргыт ханищтым сыс ща̄нь ла̄тӈаныл ёмщакв ханищтыяныл. Анна ос Виктория ма̄хум нё̄тмил ва̄рнэ колт рӯпитэ̄г ос Ираида «То̄рум Маа» музейт». Полноват па̄­вылныл Раиса Головина ос Фаина Иштимирова о̄лэ̄г. Раиса Васильевна са̄в та̄л ма̄хум пусмал­тан колт рӯпитас, ты та̄лт пенщиян патхатас, Фаина Павловна са̄в та̄л сосса мирыт пēс накыт э̄лаль тотыянэ. Ань тав ты ханты нэ̄т акван-атсанэ ос э̄р­гын кол ва̄рыс. 
«Лӯи са̄м» нампа ма̄ньщи группат хо̄т хо̄т­пат акваг э̄ргēгыт. Мо̄т хо̄т­пат ка̄сащēгыт ке, ма̄н та̄наныл о̄с ӯриянӯв. Саран­па̄вылныл тув хӯ­рум хо̄тпат э̄ргуӈкве ялантэ̄гыт. Тувыл «То̄рум Маа» нампа музейт рӯ­питан нэ̄ Неля Низамова (Ром­бан­деева), тав Лōпмус па̄выл­ныл ōлы. Юлия Яркина Ванщеват па̄вылт яныгмам нэ̄, ань «Хōтал» нампа А̄с-угорский теат­рыт артистаг рӯпиты. Пуӈктотнэ нэ̄г Светлана Астапович пē­рияслӯв, тав Октябрьский район Лӯи Ня̄рихумит па̄выл­ныл о̄лы. Тав ань «Лылыӈ со̄юм» ня̄врамыт ханищ­тахтын центрыт рӯпиты, ма̄н та колт то̄ванакт акван-хо̄нт­хатыглэ̄в. 
Ань касылын Юлия ос Светлана ёхталаӈкве ат вēрмысы̄г. Ма̄н нила хо̄тпат «А̄с ва̄тат лю̄лē­гум», «Пил ва̄тнэ а̄гит», «Куккук», «Нё̄тнэ ля̄мйӣв», «Куренька», «А̄гит э̄рыг» ос «Сӯма Мēсыг» э̄ргыт э̄ргысанӯв. Ка̄сыӈ э̄рыг рущ толмащлан ла̄тыӈ-охса ат ке о̄щсыт, ос хотъютн хасвēсыт, хоты па̄вылт э̄ргувēсыт – ты о̄вылтыт акв-кит ла̄тыӈ ла̄всӯв.
Та юи-па̄лт ка̄с суснэ хо̄тпат та̄нки номтаныл ма̄навн ла̄всыт. Алла Иштимирова-Посохова ты группаг ёт ёмщакв ва̄й­хатуӈкве хосат та̄гыл таӈхыс. То̄ваныл урыл ущты хӯнтамлас, хотьют хо̄т яныгмас ос хоты щēмь­яныл о̄лы, таи пӯм­щалас. Аквтох ла̄выс, то̄ва э̄ргыт акв я̄нас хо̄тпан ке э̄ргавет, ёмас о̄лнув. Сосса пēс ма̄хманув «хор» щирыл э̄ргыт ат э̄ргыгла̄лсыт. 
Евдокия Андреевна Нёмысова ос Дина Васильевна Герасимова хот-ща̄гтым сымыл ща̄нь ла̄тӈыл э̄р­гыт хӯнтлысы̄г. Тэ̄н ма̄нь­латыг о̄лмēн порат хотты па̄выл клубыт ман хо̄т акван-хо̄нтхатнэ сыс акв тамле ка̄с ва̄рну­тыт сус­сы̄г. Таи ёмас, тамле нак ань иӈ э̄лаль тотаве. 
Вла­димир Куриков йильпи ёхтын та̄л кастыл ёмас ла̄тыӈ ла̄выс ос нэ̄ хо̄тпатн ма̄гыӈ тэ̄нут ху­сап муйлуп­тас.   
Тамара МЕРОВА
