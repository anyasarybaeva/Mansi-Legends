
Туи пора ты ёхтыс ос лӯпта э̄тпос о̄выл щислатэ̄т ня̄врамыт ӯргалан мирхал ялпыӈ хо̄талыг о̄лы. То̄нт ня̄врамаквет янытлавет ос са̄всыр щирыл ёнгалтавет. Ханты-Мансийскат «То̄рум Маа» музейт рӯпитан хо̄тпат  «Ворщик хо̄тал» ва̄рыглэ̄гыт ос карс канын мӯй хо̄тпат во̄вēгыт. Ты порат та̄н ворщик ӯйрищакве ва̄рнэ ялпыӈ хо̄таланыл лов та̄лэ та то̄влыс.
Ань музейт рӯпитан хум Вячеслав Кондин мӯй ма̄хум ёт пащалах­тас ос манырсыр касы­лыт щё̄питасыт, потыр­тас. Тот ня̄врамыт ворщик хурит ка̄тыл ва̄рсыт ос па̄ртыл ва̄рим хуритэ о̄льпыл сартсаныл, мо̄т кант а̄гирищит-пыгри­щит та̄нки халанылт касуӈкве манос ёнгуӈкве во̄выглавēсыт. Туи колт  мультфильмыт сунсуӈ­кве ро̄выс. Тувыл акв хара ма̄т ма̄нь йӣвквет ӯнттуӈкве вēрмысыт. 
Ты порат а̄ти сака са̄в мир тув атхатыглас, ос хотьют тув ёхтала­сыт, пуссын матыр-а̄ти ва̄руӈкве ёмщакв ха­нищтавēсыт. О̄влэ̄т кон раквсамыл па̄сгуӈ­кве па­тыглас, ня̄врамыт по̄с­лум утаныл а̄ла ты ёс­вēсыт. А̄гирищитн-пыгрищитн ракв тай пилыщмаӈ а̄ти, та̄н э̄лаль ёнгēгыт, ха̄йтыг­тэ̄гыт. Тувыл тахольт хо̄талыӈыг ēмтыс ос ял­пыӈ хо̄тал э̄лаль ва̄рвес. 
Тот ворщик о̄вылтыт мо̄йтыл мо̄йтвēсыт, ма̄­хум палт кит нэ̄г вор­щикыг масхатым ёхтала­сы̄г ос тэ̄н ётэ̄н яныг ща̄ниг намаим э̄ква потыртас. Та̄н ня̄врамыт стихыт ловиньтаӈкве, а̄мщит а̄мщуӈкве ос йӣквуӈкве, э̄ргуӈкве сце­нан во̄виньта̄лсаныл. 

Мӯй ма̄хум ма̄гыс Ангелина П. «Куринька» э̄рыг ханты ла̄тӈыл э̄р­гыстэ. Мо̄т а̄ги­рищкве Дарья Н. «Точка, точка, запятая» э̄рыг э̄ргыс. Тувыл ня̄врамыт ма̄гыс э̄ргыглам са̄всыр э̄ргыт «От улыбки», «Песенка Мамонтёнка» Светлана Менделева э̄ргыс, ос «Антошка, Антошка» э̄рыг тэ̄н Сергей Ремизов ёт пӯмщиг э̄ргыстэ̄н. Тот яныг хо̄тпат та̄нки ма̄нь ня̄врамыт хольт та̄н ётаныл э̄ргысыт ос йӣквсыт. 

Ня̄врамыт касманыл ма̄гыс ма̄гыӈ конпēткал майвēсыт ос тувыл пус­сын мӯй ма̄хум атыӈ ня̄нь ёт ща̄ил айтвēсыт. 

Ань тув сыс ня̄вра­маквет ёмщакв вос ӯщ­лахтэ̄гыт, са̄в ма̄лтып, посыӈ хо̄талыт вос о̄лэ̄­гыт, ос матыр тахнэ ном­таныл тэ̄лаг вос ēмтэ̄гыт. Пус ка̄т, пус ла̄гыл! 

