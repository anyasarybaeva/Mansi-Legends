
Саранск ӯст акван-атхатыглам финно-угор мирыт са̄всыр э̄рнэ тэ̄лат урыл потыртасыт. Та̄н та̄нки халанылт акван-юрщхатым э̄лаль о̄луӈкве потыртахтасыт, ма̄ньлат хо̄тпат о̄с ва̄йхатым вос о̄лэ̄гыт ос ва̄рнэ тэ̄ланыл акван-нё̄тхатым э̄лаль вос тотыяныл. 
Ты яныг форумн ёхта­лам мир китыт хо̄талт ла̄кква-уртхатым рӯпи­тасыт, ос ётыл тот пуӈк­тотнэ хо̄тпаныл рӯпата­ныл урыл мо̄т мирытн ла̄тыӈ тотсыт. 
О̄выл колнак рӯпататэ урыл 
О̄выл секция рущ щирыл «Нематериальное этнокультурное достоя­ние РФ» намаим о̄лыс. Ольга Ивановна Налде­ева, АФУН колт рӯпитан нэ̄ ос М.Е. Евсевьев нампа Мордовский уни­вер­ситетт рӯпитан про­фе­ссор-нэ̄, ты секци­яныл рӯпататэ о̄вылтыт тох ла̄выс: 
– Ма̄н, ань акван-атхатам хо̄тпат, тамле ла̄тыӈ ла̄вēв, ма̄н мира­нув палт «нематериаль­ныиг» ла̄внэ тэ̄лат пус­сын мӯсхалыг ос э̄рнэг э̄лаль вос тотавет, нэ̄ма­тыр о̄вылтыт ул вос ёрувлаве. Ты секцият 145 э̄лумхо̄лас потрыт хӯнт­лысыт. 
Та̄н халанылт 8 хо̄тпат та̄нки о̄лнэ ма̄нылт мир­коланылт кӯщайлахтэ̄гыт, 5 хо̄тпат са̄всыр ВУЗыт кӯщаиг о̄лэ̄гыт, 15 ханищ­тан хо̄тпат о̄с тот рӯпитэ̄­гыт, тувыл са̄всыр наукат яныг нам о̄щнэ хо̄тпат, мо̄таныт обще­ственный органи­за­цият ос культура тармыл рӯпитан ма̄хум о̄лсыт. 
Кит хо̄тал сыс ма̄н 25 потыр хӯнтлысӯв. Та̄н пуссын кит номт щирыл киттыг-уртуӈкве ро̄вēгыт, о̄вылт – ты финно-угор мирыт наукат щирыл осн-паттын ва̄рмалит, киттыт – ты  са̄всыр о̄лыглам ва̄рмалит ёмас практика о̄щнэ̄ныл, финно-угрытн потыртым ос ханищтым аквтох э̄лаль вос тотыя­ныл. 
Докладыт ловиньтам хо̄тпат са̄всыр ва̄рмалит урыл потыртасыт ос та̄нки номтаныл э̄лаль хӯлт­са­ныл. Тувыл ма̄хум аквъёт номсахтасыт, ань ты йист ща̄нь ла̄т­ӈыт ос пēс накыт ём­щакв тотнэ ма̄­гыс ман­хурип тэ̄лат ва̄­руӈкве хо̄й­хатэ̄гыт. 
Кӯщаит ла̄всыт, пēс накыт ма̄хумн акваг вос ва̄вет, та̄наныл номим ка̄сыӈ мир та̄ксарыг о̄лы. Ма̄ньлат а̄гит-пыгыт ханищтаӈкве э̄рēгыт, та̄нки ма̄хманыл ос о̄лнэ ма̄наныл э̄руптым ос ӯргалым вос о̄ньщияныл. 
Акв пӯмыщ потыр ма̄н финно-угор ос само­дий­ский мирыт урыл хӯнт­лысӯв, перепись порат та̄н хумус ло­виньтавē­сыт. Мо̄тынтыг пере­пись ва̄рнэ порат то̄ва тэ̄лат ёмщаквег ос я̄нас хӯлтуӈкве э̄рēгыт. 
Ма̄н ётув рӯпитам хо̄тпат потыртасыт, фин­но-угор ма̄хум наукат, ха­нищ­тан ва̄рмальт ос культура тэ̄латыт иӈ са̄в­сыр китыглахтын ла̄тыӈ о̄ньщēгыт. Та̄нанылн ань аквъёт номсахтым мӯс­халыг ва̄­руӈкве э̄рēгыт. То̄ва тэ̄лат мирколыӈ кӯщаит ёт, та̄н нё̄тмила­ныл хосыт э̄лаль тотуӈ­кве вēрмияныл ке, щар ёмас о̄лнув.
Ань ма̄н ла̄вум ла̄тӈа­нув резолюция-нэ̄пакн хассанӯв ос та̄н ёмас тэ̄­лаг ēмтнэ̄ныл мус аквъёт э̄лаль рӯпитэ̄в тах.  
Китыт колнак рӯпатэ
Ты колнакт ма̄хум рӯ­патаныл урыл Татьяна Александровна Дятлова, АФУН колт рӯпитан нэ̄ ос Югорский университетт о̄лнэ доцент нэ̄, потыртас. Тав ла̄выс:
– Ма̄н колнакувт куль­тура ос ща̄нь ла̄тӈыт э̄лаль тотнэ ищхӣпыӈ утыт хосыт ханищтан ва̄р­малит урыл потыр­та­сӯв. Тув 60 са̄вит са̄всыр ма̄ныл ёхталам э̄лум­хо̄ласыт акван-атха­тыг­ласыт. Ма̄н 17 хо̄тпат потраныл хӯнтлысанӯв. Потрыт хӯрум ва̄рмалит урыл о̄лсыт, туп ма̄хум сыре-сыр тэ̄ланыл пус­сын э̄лаль ёмащакв вос тотыяныл. 
О̄влэ̄т ищхӣпыӈ утыт ёт рӯпитан хо̄тпат та̄н йильпи программаныл суссылтасыт. Пӯмыщ ва̄рмалит ма̄н Айгиз Кутафин хумныл хӯнтам­ласӯв, тав «умный колон­ка» урыл ос хумус тав хосытэ ща̄нь ла̄тыӈ ха­нищ­таӈкве ро̄ви, ма̄навн потыртас. Мо̄т пӯмыщ ва̄рмаль ма̄н «Яндекс» палт рӯпитан ма̄хумныл та̄ра-паттыслӯв.
Ля̄ххал тотнэ хо̄тпат, наукат рӯпитан ос школат ня̄в­ра­мыт ханищтан хо̄т­пат потыртасыт. Удмурт ма̄хум ща̄нь ла̄тыӈ ха­нищтан ло̄пс урыл ос Югравт «ITстойбище» ханищ­тан колыт урыл сака пӯмща­лахтасыт. Нэ̄­пак ловиньтан колт рӯ­питан хо̄тпат ма̄нав хоса китыгласаныл. 
Ты секцият ка̄сыӈ хо̄т­па э̄рнэ тэ̄ланэ ём­щакв э̄лаль тотсанэ, суссыл­та­санэ, таима̄гыс ма̄н форум щё̄питан ма̄хумн ос Мордовский уни­вер­ситетн пӯмащипа ла̄тыӈ ла̄вēв.
Хӯрмит колнак рӯпатэ
Та̄н рӯпатаныл урыл Карелия ма̄ныл ёхталам нэ̄ Анна Ивановна Анхи­мова потыртас. Тав АФУН колт финно-угор ма̄хум пēс накыт ос сыресыр проектыт э̄лаль тотнэ урыл тох ла̄выс: 
– Ма̄н хӯрмит секцияв «Проектная деятельность молодёжи: возможности для развития» намаим о̄лыс. Тот 24 хо̄тпат та̄нки докладаныл ловиньтаса­ныл, яныгса̄т са̄вит э̄лум­хо̄лас ты потрыт хӯнтлы­сыт. Та̄н 23 са̄всыр ма̄ныл ёхталасыт, ла̄всыт, докла­дыт пуссын номты­ӈыг хансым о̄лэ̄гыт, ос сыре-сыр ищхӣпыӈ утыл щё̄­питавēсыт, та̄наныл хӯнт­луӈкве ос сунсуӈкве сака пӯмыщ о̄лыс.  
Потрыт ловиньтан ма̄ньлат хо̄тпатн ма̄н о̄с ханищтавесӯв. Интерак­тивный ва̄рмалитыл сус­сылтавесӯв, то̄ва ном­танув йильпииг хассанӯв, та̄наныл хурииг по̄слы­санӯв ос ань са̄в­сыр ма̄тт э̄лаль суссыл­таӈкве ро̄вē­гыт. 
Потыртамув порат та̄ра-паттыс, финно-угор ма̄хум та̄нки ма̄на­нылт я̄нас щирыл ханищ­таӈ­кве э̄рēгыт. То̄ват ӯст о̄лэ̄­гыт, мо̄таныт ма̄нь па̄влыт, таима̄гыс та̄нки хала­нылт акван мощ ат торгам­тах­тэ̄гыт. Ань ва̄глӯв, то̄ва проектыт ӯст о̄лнэ мир ма̄гыс хасвēсыт, мо̄таныт па̄влыӈ ма̄хум ма̄гыс.  
Са̄в проект ля̄ххал тотнэ ос ма̄ньлат ма̄хумн щё̄питавет, тувыл са̄всыр рӯпатаныл ва̄рнэ̄ныл по­рат ӯст ос па̄вылт о̄лнэ ма̄хум халт ӯртхатым о̄лэ̄гыт. Та щирыл этно­культурный лагерит, ял­пыӈ хо̄талыт, ма̄ньлат ма̄хум са̄всыр ма̄н ялнэ ва̄рмаль ос яныг хо̄тпа­тытн ханищтан тэ̄лат урыл потыртасыт. 
Пēс ён­гилыт э̄лаль вос тотавет ос пуссын ва̄р­ну­танув я̄нас по̄с вос о̄щ­сыт, ань ма̄ньлат хо̄тпат аквъёт номсахтэ̄гыт. 
Ма̄н секциявт ма̄хум, матыр йильпи ла̄тыӈ ла̄всыт ке, пуссын резо­лю­ция-нэ̄пакн хас­санӯв. 
Ма̄ньлат ма̄хум хала­нылт вос ва̄йхатэ̄гыт, э̄рнэ тэ̄ланыл молях вос хо̄нтыяныл, таима̄гыс щēпт о̄щнэ телефона­нылт йильпи «чат-ло̄пс» ва̄р­сыт. Та̄н тох акван-нё̄т­хатым рӯпитаӈкве вēр­мēгыт, номтаныл мо­лях­нув тэ̄лаг тах ēмтэ̄гыт. 
Акван-атхатыглам хо̄т­пат Ма̄ньлат ма̄хум Совет ос АФУН хольт йильпи рӯпитан кол ва̄­руӈкве номылматсыт. Ва̄им, ты сака э̄рнэ номт, та̄н ма̄н тэ̄ланув э̄лаль тотуӈкве тах патэ̄гыт. Ты секциявт ма̄ньлат хо̄тпат ёт яныг хо̄тпат о̄с рӯпи­тасыт, та̄н са̄в мӯтраӈ ла̄тӈыт ла̄в­сыт. Ма̄н аквъёт та̄рвит тэ̄­ланув ёт рӯпитасӯв, ос ёмас, ма̄к номт хо̄нтсӯв. 
Мо̄тыт щёс литература ос тэ̄нут ва̄рнэ о̄выл­тыт сыре-сыр ха­нищ­та­пыт щё̄питаӈкве потыр­тахтасӯв. Ка̄сыӈ ма̄т та̄нки ты тэ̄лат тотуӈ­кве патыяныл, ос акван-хо̄нт­хатыглан порат ха­лувт ханищтах­туӈкве вēр­мы­нувӯв. 
Ты китыт форум та хольт ём­щакв минас, тот ка̄сыӈ хо̄тпа такви про­ектэ щё̄­питан ма̄гыс ань йильпи номтыл ёхтувес ос маныр э̄лаль ва̄руӈкве, тав ва̄гтэ.   
Тамара МЕРОВА
