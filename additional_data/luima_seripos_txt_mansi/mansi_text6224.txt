
Хо̄нтлын нак оигпам па̄сныл ань 75 та̄л то̄влыс. Ты кастыл ма̄н Ха̄льӯс районныл хо̄нтлын ма̄н тотым ма̄ньщи хумыт урыл хансэ̄в. Ань э̄лаль ос Сӯкыръя па̄выл ма̄хум урыл ловиньтэ̄н:
Константин Кириллович Албин
Константин Кирилло­вич 1905 та̄лт Ха̄льӯс район Сӯкыръя па̄вылт самын патыс. Э̄кватэ наме Евдокия Ивановна Кугина, Мēсыг па̄выл нэ̄ о̄лыс. Тэ̄н нила ня̄врам Иван, Наталья, Василий ос Алексей о̄щсыг. 
Война э̄лы-па̄лт ос хо̄нтлын нак о̄вылтах­там порат Константин Кириллович колхозт хӯл алыщлан ос во̄раян хумыг рӯпитас. Са̄в во̄руй ос хӯл ка̄тын-патталаме ма̄гыс тав сака янытлавес. 1942 та̄лт рēтыӈ ю̄свой э̄т­пос нилыт хо̄талэ̄т «За большевистские кол­хозы» нампа районный газетат Сӯкыръя па̄выл колхоз рӯпата урыл тамле потыр хасвес: «Хӯл алыщлан хумыт Константин Кирилло­вич Албин, Иван Павло­вич Сайнахов, Пётр Андреевич Сайнахов сака са̄в хӯл пувēгыт». Аквта газетат во̄раян хо̄т­паг Василий Ром­бан­деев ос Константин Албин о̄с янытлавесы̄г.
Константин Кирилло­вич 1942 та̄лт я̄ӈк на̄тнэ э̄тпос хус хо̄талт хо̄нтлын ма̄н тотвес. Тав хӯрмит стрелковый полкыт 198 стрелковый дивизият хо̄нтлыс. 1943 та̄лт рēтыӈ ю̄свой э̄т­пос онтоловит хо̄талт хум ня̄лн сакватавес. Мо̄тыт хо̄талт пӯльни­цат ты нюлмитэ пат­тат а̄тимыг та ēмтыс. Константин Кириллович Ленинградский область Киришский район Под­сопье па̄вылт ёл-щё̄пи­тавес. 

Апге Наталья Василь­евна Албина тох по­тыртас: «Пēс порат хум хо̄тпат та̄нки пыганыл ма̄гыс ка̄тыл э̄рнэ пор­мас ва̄рыгласыт. О̄пам ам Василий а̄тям ма̄гыс ма̄ньха̄пыл яласан тӯп ос хум э̄нтап ва̄рыглас. Василий иӈ ма̄ниг о̄лыс. Тав тӯпе а̄лмаяс, на̄лув ха̄йтыс, посхатнэ а̄нын ӯнтылматас ос на̄лув туясахтас. А̄латы хоми ё̄ӈхыс, матъёмас ссылкат о̄лум хумын ка̄салавес, па̄г-хартвес. Та порат Сӯкыръя па̄вылт ссылкан кēтым ма̄хум са̄в о̄лсыт». Константин Кирилло­вич пыге ма̄гыс ва̄рум хум э̄нтап апганэ̄н ань тыг мус юн ӯргалым о̄ньщаве.
Григорий Васильевич Анемгуров
Григорий Васильевич 1904 та̄лт Ха̄льӯс район Сӯкыръя па̄вылт са̄лыӈ щēмьят самын патыс. Светлана Тихоновна Ломакина, такви о̄па­рищ наме Анемгурова, потре щирыл, яныг о̄патэ Василий кит пыг Степан ос Григорий, ос акв а̄ги Вера о̄ньщис. О̄патэ Григорий э̄кватэ наме Таисья о̄лыс. Тэ̄н нила ня̄врам Мария, Миша, Илья ос Наталья янмалтасы̄г. 
Григорий Васильевич 1943 та̄лт о̄йттур э̄тпост Ханты-Мансийск ӯс военкоматыл хо̄нтлын ма̄н тотвес. Та па̄сныл юв пищма ат хансыглас. Анемгуров Г.В. 1943 та̄лт ва̄т са̄грапнал э̄тпост ва̄та̄л ма̄т тыпыс. 
Степан Васильевич Анемгуров
Степан Васильевич 1914 та̄лт Ха̄льӯс район Сӯкыръя па̄вылт самын патыс. Тав э̄кватэ Таисья Васильевна о̄лыс. Тэ̄н кит а̄ги Татьяна ос Ульяна ян­малтасы̄г. Апге Вален­тина Григорь­евна Турга­чёва, такви о̄па­рищ наме Сайнахова, тох ла̄выс: «Пēс порат о̄пам са̄в са̄лы о̄ньщис. 1938 та̄лт тав кулакыг ла̄ввес, са̄­лыянэ пуссын хот-вуй­вēсыт. Ам омам потре щирыл, о̄пам Омск ӯсныл хо̄нтлын ма̄н тотвес. Та па̄сныл юв туп акв пищма ёхталас». 

Степан Васильевич сака ма̄щтыр хумыг о̄лыс. Матыр-а̄ти ва̄руӈ­кве пуссын ха̄сыс. Ань Саранпа̄выл краевед­ческий музейт тав хо̄нт э̄лы-па̄лт ва̄рум ма̄ньщи са̄ӈквылтапанэ иӈ о̄нь­щавет. Степан Василь­евич 1944 та̄лт ма̄нь­поль э̄тпост ва̄та̄л ма̄т тыпыс. 
Ефим Савельевич Вьюткин
Ефим Савельевич Ха̄льӯс район Сӯкыръя па̄вылт самын патыс. Тав омаге-а̄тяге Савва Васильевич ос Анна Вьюткиныг о̄лсы̄г. Тэ̄н хо̄т ня̄врам – Мария, Домна, Марфа, Николай, Ефим ос Гаврил о̄щсы̄г. Вьюткиныт щēмья сака рӯпатаӈыт о̄лсыт. Та̄н яныг колт о̄лсыт, матыр-а̄ти пуссын о̄щсыт. 
1937 та̄лт Савва Васильевич репресси­ровайтавес. 1938 та̄лт та̄л котиль э̄тпост хӯр­мит хо̄талт хум сутыта­вес, та юи-па̄лт Ханты-Мансийск ӯст порславес. Тав пыге Николай хӯл алыщ­лан ма̄ныл хо̄нт­луӈ­кве тотвес. Ефим ос мощ ётылнув войнан минас. Вьюткин Е.С. хо̄нт­лын ма̄т порсыс. Воссыг мо̄т потыр тав урēт а̄тим. 
Мартын Иванович Вьюткин
Мартын Иванович 1897 та̄лт Ха̄льӯс район Сӯкыръя па̄вылт самын патыс. Тав э̄кватэ Анна Михайловна Яптина о̄лыс. Тэ̄н ат ня̄врам –  Мария, Пелагея, Акулина, Ульяна ос Матвей о̄щ­сы̄г. Война э̄лы-па̄лт Мартын Ивано­вич Сӯкы­ръя па̄выл колхозт во̄­раян ху­мыг рӯпитас. 
Хум 1942 та̄лт я̄ӈк на̄тнэ э̄тпост атыт хо̄­талт Ха̄льӯс военко­ма­тыл хо̄нтлын ма̄н тотвес. Войнат ефрейтор нам о̄ньщис. Тав «За оборону Лениграда», «За боевые заслуги» ос «За Победу над Германией» ма̄гылн тагатан по̄сытыл майвес. 

Мартын Иванович 1945 та̄лт о̄йттур э̄тпос ло̄вит хо̄талэ̄т хо̄нтлын ма̄ныл юв та̄ртвес. Сыс­луве ня̄лын ӯнтвес, лēк­карытн кон-лэ̄ватаӈкве ат вēрмувес. Ты ня̄лэ̄тыл тох та о̄лыс. 1964 та̄лт я̄ӈк на̄тнэ э̄тпос о̄выл хо̄талэ̄т ты ню̄лмитэ паттат о̄йка а̄тимыг та ēмтыс. Хум Сӯкыръя па̄вылт ёл-щё̄питавес. 
Янытлан нэ̄пакēт тох хасвес: «Красный бор ляпат хо̄нтлын порат, тав ма̄ пилта̄л вуянтас. Ёмщакв па̄тлуптаме ма̄гыс, нёлолов фашист алас. Ты коныпал Вьют­кин лувыӈ суныл хо̄нт­лын ма̄н тэ̄нутыт, писа­лит ос патроныт э̄рнэ порат тотыглас. Фашис­тыт па̄тлуптан порат, тав лувыӈ сунэ ха̄снэ щирыл во̄рн ёмщакв тӯйтуӈкве а̄лыма̄лыс. Тав сака ёмас сэ̄ръёр хум».
Николай Савельевич Вьюткин
Николай Савельевич 1918 та̄лт Ха̄льӯс район Сӯкыръя па̄вылт самын патыс. Омаге-а̄тяге Анна ос Савва Василье­вич Вьюткиныг о̄лсы̄г. Николай Савельевич э̄кватэ Анна Гавриловна Анямова, Хо̄рыӈпа̄выл нэ̄ о̄лыс. 1940 та̄лт тэ̄н а̄гитэ̄н Тамара самын патыс. 
Тамара Николаевна Хатанева(Вьюткина) тох ла̄выс: «Омам по­тырта̄лыс, 1941 та̄лт туи порат Сӯкыръя па̄выл колхозт рӯпитан ма̄хум Та̄гт я̄н хӯл алыщлаӈкве минасыт. Ам омагум-а̄тягум о̄с тув минасы̄г. Та порат пуссын хумыт хӯл алыщлан ма̄ныл э̄лаль хо̄нтлуӈкве та тотвēсыт. Э̄кват ос ня̄в­рамыт яныг ха̄паныл пēщ о̄влыл ювле мат­кем та харттысаныл». 
Николай Савельевич 85 стрелковый дивизият хо̄нтлыс. Хум 1942 та̄лт сӯкыр э̄тпост хо̄нтлын ма̄т порславес. Тав Ленинградский область Колпино ӯст ёл-щё̄пи­тавес. 
Константин Алексеевич Панков
Константин Алексее­вич 1910 та̄лт Ха̄льӯс район Сӯкыръя па̄вылт са̄лыӈ щēмьят самын патыс. Омаге-а̄тяге мощща о̄лсыг, а̄тимыг ēмтсы̄г. Константин иӈ ма̄ниг о̄лыс, тав Проко­пий каӈкēн янмалтавес. Ма̄ньлат пыг Сӯкыръят ялпыӈ колт ханищтах­тас. Тувыл нё̄рт хӯл алыщ­лым ос во̄раим яласас. 
1930 та̄лт Констан­тин Алексеевич Москва ӯсн партийный тэ̄лан ханищтахтуӈкве кēтвес. 1934 та̄лт ты ва̄рмаль щирыл Ленинград ӯст сосса ма̄хум институтыт э̄лаль ханищтахтуӈкве патыс. Тот ты са̄всыр хурит хаснэйӣвыл ма̄щ­тырыг щуртуӈкве патыс. Та порат тот хусахкем са̄всыр лӯима̄ рӯт мирыт ханищтахтасыт. 1938 та̄лт ханищтахтын ма̄­ныл а̄стуме юи-па̄лт, тав «Научно-исследователь­ский ассоциация ИНС» рӯпатат хультуптавес. 

Тот пуссын аквъёт са̄т та̄л хаснэйӣвыл хурит щуртыс. Тав хуриянэ 1929 та̄лт Ленинград ӯст «Искусство народностей Севера» нампа музейт, 1935 та̄лт Москва ӯст о̄лум выставкат, 1936 та̄лт ос Ленинград ӯст хуриянэ мирн суссылта­вēсыт. 1937 та̄лт мо̄т хо̄н ма̄т Париж ӯст хурит по̄слын ма̄хум са̄всыр ма̄ныл акван-атхатыг­ласыт. То̄нт хум «Гран-При» нампа ма̄гылн тагатан со̄рни по̄сыл мӯйлуптавес. Ты утыл ма̄к ма̄щтыр хо̄тпат мивет. 
Ань тыхо̄тал мус туп хусахкем по̄слум хури­янэ хультсыт. Та̄н Ленин­град ӯс «Арктика» нампа музейт о̄ньщавет. То̄ва рӯпатанэ Тюмень ӯс музейт о̄лэ̄гыт. Мо̄та­нанэ ос ма̄ янытыл са̄в­сыр ма̄т о̄ньщавет. Акв та̄л порат «Институт народов Севера» ханищ­тахтын кол но̄х-ё̄свес, то̄нт ты са̄в хурит на̄йн та̄йвēсыт.
Константин Алексее­вич 1941 та̄лт Ленинград ӯсныл хо̄нтлын ма̄н тот­вес. Хум 1941 та̄лт сӯкыр э̄тпост ва̄та̄л ма̄т тыпыс. Ань Сӯкыръя па̄вылт акв ӯсхулы тав намēтыл намаим о̄лы. 
Ты потрыт «Птицы светлой памяти» нампа нэ̄пакт хансым о̄лэ̄гыт, ма̄ньщи ла̄тӈыг Николай МЕРОВ толмащласанэ 
