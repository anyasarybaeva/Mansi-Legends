
Я̄ӈк на̄тнэ э̄тпос 9 хо̄талэ̄т Ханты-Мансийск ӯс мир Победа паркыт о̄лнэ мемориал Славы памятникын ялсыт, тув хорамыӈ лӯптат тотсыт. То̄ва хо̄тпат ёт потрамасум, китыглахтасум, ты пилыщмаӈ нак порат, улпыл, ляпа ма̄хманыл хо̄нтлысыт манос рӯпитасыт. На̄н ань э̄лаль та̄н потраныл ловиньтэ̄н. 
Нэ̄г-хумыг Анатолий Александрович ос Любовь Павловна Корнеевыг хо̄нтлум ма̄хманэ̄н ка̄с­тысанэ̄н. Анатолий Александрович тох ла̄выс:
– Ам о̄пам Анатолий Корнеев хо̄нтлын ма̄т о̄выл хо̄талэ̄ныл ос юи-о̄выл хо̄талэ мус хо̄нтлыс. А̄тям Александр о̄с хунь са̄тхуйплов та̄лэ то̄влыс, хо̄нтлын ма̄н такви во̄в­хатас, японцыт ёт алхатас. 
Ка̄сыӈ та̄л я̄ӈк на̄тнэ э̄тпос 9 хо̄талэ̄т са̄й­калэ̄гум, номсэ̄гум, хо̄нт­лум ма̄хманув тыт хо̄т ля­пат о̄лэ̄гыт. Ма̄н та̄наныл номиянӯв те, та̄н о̄лэ̄гыт. Ань яныгман ня̄врамыт ты урыл о̄с акваг вос номēгыт, о̄паныл-щащēкваныл, ащо̄йканыл-анēкваныл вос ка̄стыяныл. Та̄н та̄кыщ ат те лю̄ль­сыт, пилта̄л ат те хо̄нт­лысыт, ма̄н тыт ань ты щи­рыл хунь о̄лнувӯв. Та та̄к­сар ма̄хуматēв о̄лнэ ма̄­ныл вуянтасаныл, та̄н хо­сытанылт ма̄н ань ма̄нти ма̄вт о̄лэ̄в, ё̄мыгтэ̄в.
Любовь Павловна Кор­неева оматэ о̄вылтыт потыртас:
– Хо̄нтлын нак о̄выл­тахтам порат, омам нила­хуйплов та̄лэ то̄влыс. Тав то̄нт иӈ а̄гирищ, фронтныл ёхталам пищ­мат колта̄глытн то­тыглас. Потырта̄лыс, ты сака та̄рвитыӈ пора о̄лыс, хунь ва̄ве, пищмат маныр хансым о̄лы, ёмас ман лю̄ль ля̄ххал, колн тох та ё̄ми, пищма тотытэ. Та̄н, ня̄врамыт ос ма̄ньлат хо̄тпат, о̄с са̄в рӯпитасыт, колхоз ма̄гыс пум ва̄руӈ­к­ве ялантасыт ос мо̄т са̄в­сыр тэ̄лат ва̄рсыт. 
А̄тям 18 та̄лэ порат Красный армиян вуйвес. Хо̄нтлын ва̄рмаль юи-па̄лт тав Австрият Вена ӯст рядовоиг лусытас. То̄нт Австрия ат те вуянтасаныл, хунь ва̄ве, ань о̄лупса манхурип о̄лнув. Ты ма̄к яныг, э̄рнэ тэ̄ла о̄лыс, таима̄гыс ма̄н ма̄хманув тот та лусыта­сыт. Тувыл омагум-а̄тягум Магнитогорск ӯст акван-хо̄нтхатсы̄г. 
О̄пам ос репресси­руй­тавес. Ты сака та̄рвитыӈ, пилыщмаӈ пора о̄лыс. Ос ам ань таи ла̄вуӈкве таӈхēгум, ма̄хманув о̄л­маныл палыт нэ̄мхуньт ат лю̄щсыт, лю̄ль номтыл ат ё̄мыгтасыт, са̄в рӯпитасыт, ма̄нав ханищтасаныл – ань та̄ксарыг вос о̄лэ̄в, яныгхо̄тпанувн вос нё̄тэ̄в, а̄тимыг ēмтум ма̄хманув вос номиянӯв, о̄лнэ ма̄в ма̄гыс са̄в ёмас, э̄рнэ тэ̄ла вос ва̄рēв. Ма̄н ань та̄н ва̄рум тэ̄ланыл э̄лаль тотыянӯв, та̄наныл номиянӯв, таима̄гыс ты Победа парк ма̄н акваг ёхталэ̄в, хо̄нтлум мир ка̄стыянӯв. 
Ма̄ньлат нэ̄ Екатерина Игоревна Кашлачёва мемориал Славы памятник ляпан пыгаге ёт ёхталас, Арсений ос Савелий. Та пилыщмаӈ пора урыл тав самвитанэ нэ̄глым потыртас:
– Хо̄нтлын ма̄н ам яныг ащо̄йкам ялыс, наме Андрей Артамонович Трегуб. Краснодарский крайныл минас, са̄в та̄л хо̄нтлыс. Кит та̄л пленыт о̄лыс, тувыл хотмус ой­малтахтас, лылыӈта̄гыл хультыс. Победа хо̄тал о̄вылтыт ля̄ххал тав Венгрият хӯнтамластэ. Са̄всыр мēталитыл ос ор­ден Красной звезды 1-й степени майлувес. Юв ёхтыс, о̄с акваг рӯпитас, нэ̄ тотыс, хӯрум ня̄врам янмалтасы̄г. Яныг ащо̄й­кам 84 та̄л мус о̄лыс.
Ма̄н Югорск ӯсныл ёхтысӯв, Ханты-Мансийскыт мощ мӯйлэ̄в. Мо̄лты порат Победа хо̄талт Анапа ӯст о̄лсӯв, тув отпускан ялсӯв. Ты хо̄талт хоты ма̄т о̄лэ̄в, тамле памятникытн акваг ялантэ̄в, хо̄нтлын ма̄т патум ма̄хманув ка̄стыянӯв. 
Виктория Сергеевна Костина о̄патэ ос ща­щēкватэ хо̄нтлысы̄г, Алексей ос Глафира Федо­сенковыг, партизаныг о̄лсы̄г. Хорамыӈ лӯптат пинуӈкве тав Разия Рус­лановна Федосенкова а̄кве ёт ёхтыс, ма̄хманэ̄н ка̄стысанэ̄н.
Андрей Андреевич Захлебаев а̄тятэ 1940 та̄лт Новосибирск ӯсныл армиян вуйвес:
– Тав наме о̄с тамле – Андрей Андреевич Захлебаев, то̄нт 21 та̄лэ о̄лыс. Тувыл 1941 та̄лт война о̄вылтахтас, тав та̄ра тув минас. Юв 1947 та̄лт ёхтыс. Потырта̄лыс, хо̄нтлын нак оигпаме юи-па̄лт иӈ кит та̄л Герма­ният лусытас. Юв ёхтыс, рӯпитаӈкве патыс, нэ̄ тотыс, ма̄н хӯрум ня̄врам самын патсӯв. Ам са̄в та̄л на̄й харыгтан ма̄т рӯпитасум, ань пенсият о̄лэ̄гум.
Наталья Анатольевна Кузовкина а̄тятэ о̄вылтыт тох ла̄выс:
– Ам а̄тям Анатолий Тимофеевич Кузовкин война юи-па̄лт Германият ос Румыният иӈ хо̄т та̄л лусытас. Юв ёхтыс, колыт ӯнттын ма̄т рӯ­питас, рӯт ма̄хманувн нё̄тыс. Колта̄глувт мēн а̄пщимēнтыл самын патсумēн. 
Тыг ма̄н атхунь ка̄сыӈ та̄л ёхталэ̄в, хо̄нтлам ма̄хма­нув номылматыгла̄лыя­нӯв, я̄тил ветерананув янытлыянӯв, сымыӈ ла̄т­ӈыл ла̄виянӯв, пуста̄гыл вос о̄лэ̄гыт.
Хо̄нтлам ма̄хманув сака та̄ксарыт о̄лсыт, са̄в рӯпитасыт, ӯс мир манос па̄выл мир о̄вылтыт номсысыт. Ам ань о̄лтēмт о̄с акваг ма̄хумн нё̄тэ̄гум, хунь пенсиян патхатасум, са̄в та̄л савалап ня̄врамытн нё̄тсум. То̄ват 18 та̄ланыл то̄влэ̄гыт кос, ос иӈ нё̄­туӈкве э̄рēгыт, э̄рнэ нэ̄­паканыл мӯсхал щирыл щё̄питаӈкве, о̄лнэ колыл вос мивет, та маныр, та̄н ётаныл тот та ха̄йтсум.
Са̄всыр организацият ёт потыртахта̄лсум, ань савалап ня̄врамыт ос ма̄ньлат хо̄тпат вос нё̄­тавет, ул вос савалэ̄гыт. Сосса ма̄хумн о̄с акваг нё̄твесӯв, «Югра лылыēп» организация колт са̄в щёс атхатыгласӯв, ня̄врамыт тэ̄ланыл урыл потыртасӯв. 
Хо̄нтлын ва̄рмаль о̄выл­тахтаме порат, Николай Михайлович Костин нила та̄л яныт о̄лыс. О̄йка тох потыртас:
– Рӯтанум хо̄нтлын ма̄н онтолов хо̄тпа минасыт, та̄н халанылт ам а̄тям, Михаил Петрович Костин. Юв нэ̄мхотьютаныл ат ёхтыс, пуссын тот хо̄т та патсыт. А̄тям Заводоуковск ӯсныл тотвес, 1942 та̄лт рēтыӈ ю̄свой э̄тпос 26 хо̄талэ̄т Старый Русса ӯс ляпат кит­лерытн порслувес. То̄нт ам нила та̄лум то̄влыс, ма̄н нила ня̄врам омав ёт хультсӯв, кит увщиягум ос а̄пщим. Ань та̄н о̄с пус­сын а̄тимыт, ам амттем хультсум.
Война юи-па̄лт о̄луп­са та̄рвитыӈ о̄лыс, ма̄н пуссын ма̄ньта̄гыл рӯпи­тасӯв. Номилум, ма̄н ма̄вн калмыкыт ос Ле­нинград ӯсныл ма̄хум ёхтысыт, ня̄враманыл ма̄н ётув ханищтахтасыт. Школан ёхтэ̄в, ам авкъёт ханищтахтам а̄гирищит ос пыгрищит нупыл ла̄вēгум, о̄влэ̄т ты ня̄врамыт вос тэ̄гыт, тувыл ущ ма̄н тэ̄гув. Тэ̄нут сака хунь о̄лыс, па̄йтым хӯсхатнэ понал ос мо̄т лӯптат тэ̄сӯв, картоп­ка совыт са̄ритасӯв, тох хотмус та яныгмасӯв.
Школа а̄стламум юи-па̄лт э̄лаль ханищтахтасум, тувыл Югра ма̄н ёхтысум, тыт милиция колт са̄в та̄л рӯпитасум. Э̄квам наме Галина Самсоновна о̄лыс, тав ань а̄тим, кит ня̄врам янмалтасмēн. Ма̄ньщи ос ханты ма̄хум ёт акваг юртыӈыщ о̄лсумēн – Евдокия Ивановна Ромбандеева, Анна Митрофановна Конькова, Мария Кузьминична Волдина ос мо̄т ма̄хум, ты пуссын мēн юртанамēн. 
Ма̄хум ёт Светлана РОМБАНДЕЕВА потыртас 
