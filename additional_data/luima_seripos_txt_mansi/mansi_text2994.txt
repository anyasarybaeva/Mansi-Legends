
Ты туи ма̄щтырлан ма̄хум Урай ӯст касуӈкве акван-атхатыгласыт. Пыть-Ях ӯсныл ханты нэ̄ Наталья Поянкина  Маша апге ёт о̄с тув ёхталасы̄г. Тэ̄н тот хорамыӈ ва̄рим э̄нтапква̄лыг сэ̄тапыл сагсы̄г. Ам Наталья Кононовна такви рӯпататэ урыл китыгласлум, нэ̄ ты урыл потыртас.
Тав пēс йис пормас атнэ колт рӯпиты. Тот ня̄врамыт сэ̄тапыл сагуӈкве, ка̄тыл хурит по̄слуӈкве, маснут ю̄нтуӈкве ос сакныл хорамыт хартуӈкве ханищтыянэ. Ты коныпал тав школат ханищтапыт ва̄рыглы. Нэ̄ ва̄тихал са̄всыр конференциятын, суссылтапытын ос са̄всыр ялпыӈ хо̄талытын мӯйлуӈкве во̄виньта̄лаве.
Та̄н музеяныл 2007 та̄лт рӯпитаӈкве патыс. То̄нт ты ва̄рмаль э̄лаль тотнэ ма̄гыс ӯс кӯщай Валерий Веснин яныг нё̄тмил ва̄рыс. Ты пēс йис пормас атнэ кол ӯс ляпат ӯнттувес. Ня̄врамытын тот ӯщлахтуӈкве сака мӯсты. Тот та̄н соссаӈ мир о̄лупса ос о̄лнэ-хӯлнэ накыт ханищтэ̄гыт. То̄ва  хо̄тпат ӯщлахтуӈкве щēмьяӈ та̄гыл тув ёхталэ̄гыт. Та̄н ма̄гсыланыл са̄всыр пӯмащ соссаӈ мир касылыт щё̄пита̄лавет.
Тот пуссын колыт хо̄тал нэ̄глын ēрт о̄лнэ ханты ма̄хум о̄лупсаныл щирыл ӯнттувēсыт. Ты о̄лнэ кол, ма̄нькол, хӯрум сӯмъях, хӯл посымыл понслан па̄рткол, алыщ пормасыт о̄щнэ а̄мпар ос ня̄нь кӯр. Туи порат ӯщлахтуӈкве тув са̄в  мир атхатыглы. Мӯй ма̄хум ма̄гыс акваг тот соссаӈ мир о̄лупса  урыл потыртаве. Тот пуссын аквъёт атса̄ткем са̄вит са̄всыр пормас о̄лы.
2010 та̄л па̄сныл тот «Ювле хультум ва̄рмаль номылматыглэ̄н» нампа суссылтап рӯпитаӈкве патыс. Тот Пётр Семёнович Бахлыков, Сургутский район Угут па̄выл музейт рӯпитам о̄выл кӯщай, ка̄тыл по̄слум хуриянэ суссылтавет. Тав рӯпатанэ Москва ӯс Третьяковский галерея колн тотыглавēсыт. Ты хум ювле хультум нотт  нёлса̄т та̄лытт намыӈ-суиӈыг ēмтыс. Ма̄щтыр о̄йка хуриянэ мо̄т хо̄н ма̄н о̄с тотыглавēсыт. Хуриянэ коныпал музейт ханты ма̄хум о̄ньщигла̄лум са̄всыр  пēс йис пормасыт атыс. Тав хо̄тал нэ̄глын ēрт о̄лнэ ханты ма̄хум о̄лупса э̄лаль тотыс.
Ань Наталья Кононовна рӯпитан музеет ма̄щтыр хо̄тпат во̄руй со̄вныл са̄всыр хурит ос пēс йис пормасыт ва̄рсыт. Ярмаркат о̄лыглан порат, тот ка̄тыл ва̄рум утаныл суссылтыяныл ос тыналыяныл.
Аквматнакт ӯст о̄лнэ мир ма̄гыс пēрияп щё̄пита̄лвес. Пыть-Ях ӯст щар маныр ёмас ва̄рмаль о̄лы, та̄н ка̄тпос пинсыт. Ма̄хум пуссын ты музей пēриясаныл. Тамле ты ёмас ва̄рмаль о̄лыс.
Ань Наталья Кононовна Маша апге ханищтытэ. Ма̄нь а̄гикве ханты ма̄хум йис о̄лупса э̄лаль тотнэ щирыл рӯпитаӈкве таӈхи. Урай ӯс касылыт Наталья Кононовна сагнэ ва̄рмаль щирыл китыт местал майвес. Касылт ма̄хум халт Маша щар ма̄ниг о̄лыс, э̄нтапква̄лыг сагме ма̄гыс тав о̄с янытлан нэ̄пакыл майвес.
