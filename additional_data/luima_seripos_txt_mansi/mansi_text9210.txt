
Лӯпта э̄тпост Сургут ӯст са̄в ма̄щтыр хо̄тпа акван-атыглавес, тот мирхал фестиваль о̄лыс. Россия са̄всыр ма̄нытныл мир тув ёхталас. Та̄н халанылт ма̄ньщи ма̄хманув о̄с о̄лсыт. Ка̄сыӈе урыл ма̄н потыр тах хансэ̄в. Ань Людмила Мелентьева ос Александр Сайнахов урыл ты потыр ловиньтэлы̄н.  
Ю̄нсхатуӈкв ха̄снэ нэ̄кве
Людмила Мелентьева «Пēс Сургут» нампа музеиӈ ма̄т лов арыгтем та̄л рӯпиты, ва̄рнэ рӯпа­татэ тох ла̄ваве – худож­ник-конструктор. Та̄н, тот рӯпитан хо̄тпат, маныр рӯпата ва̄рēгыт, Людмила ты урыл тох потыртас:
– Тыт рӯпитанэм сыс ам са̄всыр щирыл ма̄щтыр­лаӈкв ханищтах­та­сум, са̄сныл са̄всыр то̄­­тап­совыт, совтыт, сыс-па̄й­тыт ю̄нтэ̄гум, хансал пус­сын щуртыянум. Сакныл хорамыт хартэ̄гум, пēс щирыл маснут ю̄нтэ̄гум, сагēгум.
Ты фестивальт ам ос таи суссылтэ̄гум, ня̄вра­мыт ма̄гыс щулкиныт ху­мус сагвēсыт. Пēс порат нэ̄квет паля пуныл сэ̄тап ва̄рсыт ос ня̄враманыл, о̄йканыл ма̄гыс носкит ос щулкиныт сагсыт. 
Паля пун сэ̄тап та̄н ат о̄люптасаныл. Ты щулки­ныт сурмыт ос сака пē­ля­тахтэ̄гыт, ты кастыл ня̄в­рамаквет ла̄гланыл рēгы­ӈыг о̄лсыт, ащирма порат щар ат по̄лиглавē­сыт. 
Ам ляпамт Саран ма̄­ныл ёхтум нэ̄кве рӯпиты, та̄н Нё̄р тапалт о̄лэ̄гыт. Тамле щулкиныт о̄с о̄щ­сыт. Та̄н ты пормасаныл о̄люптасаныл, выгыр ос сэ̄мыл сэ̄тапыл сагēгыт. Мēн халмēнт тав ётэ по­тыртасмēн, та̄н хансаӈ щулкин сагсыт. Хансаныл наманыл са̄всырыт, пēрна по̄с о̄щсыт, па̄квпалыӈыт, туп наманыл мо̄тсырыт. 
Ма̄щтырлан мир ак­ван-атхатыглан ма̄н ялуӈкв сака пӯмыщ, халувт мат­тем та потыртэ̄в, та ха­нищтахтэ̄в. Ма̄нти маныр ха̄сэ̄в, таи та̄нанылн та суссылтэ̄в. 
Ам ётум рӯ­пи­тан нэ̄к­вет Наталья Ачимова, Яна Сопочина, Ирина Кошелева пуссын ю̄нс­хатуӈкв, щакщуӈкв сака ха̄сэ̄гыт. Наталья ос Яна Москва ӯсн яныг сус­сылтапыӈ ма̄н ялсы̄г, тот мо̄т ма̄хум халт но̄х-пат­сы̄г, са̄всыр янытлан нэ̄­пак юв-тотсы̄г.
Ма̄нти халувт юртыӈыщ о̄лэ̄в, рӯпитэ̄в, са̄всыр ялпыӈ хо̄талыт, каснэ ва̄рмалит ва̄рыглэ̄в. Тэ̄лы э̄тпос яныгман кастыл пӯрлахтэ̄в, «Тылащ пори» нампа ялпыӈ хо̄тал ва̄­рыглэ̄в. «Ӯринэ̄ква хо̄тал» янытлылӯв. 
Ты тӯи лӯпта э̄тпос хо̄т­хуйпловит хо̄талэ̄т ма̄нь­ха̄пыл каснэ ва̄рмаль минас. Са̄всыр па̄влыӈ ос во̄рыӈ ма̄ныл ханты ма̄хум ёхталасыт, ва̄тах­тем каснэ хо̄тпа о̄лыс. Тыт музеюв ляпат Сайма нампа ят кассыт.
Ты тэ̄лат пуссын ма̄н, музейт рӯпитан хо̄тпат, ва̄рыглэ̄в. Тох ты рӯпитэ̄в. 
Са̄нтыр – ма̄щтыр о̄йка
Ма̄ньщи хумиюв Алек­сандр Дмитриевич Сай­на­хов «Пēс Сургут» нампа ма̄т ōс са̄в та̄л рӯпиты. Тав ань намыӈ-суиӈ хо̄т­паг тот о̄лы, мирн ва̄ве ос янытлаве. «Народный мастер России» яныг нам о̄ньщи, ты намыл тав 2008 та̄лт майвес.
Са̄нтыра Сӯкыръя па̄вылныл о̄лы, колта̄г­ла­нылт тав хо̄тыт ня̄врамыг яныгмас. Саранпа̄выл школат ханищтахтас, он­то­лов класс а̄стламе юи-па̄лт па̄вылт мощ рӯпитас.
Тувыл Людмила увщи­тэ̄н Сургут ӯсн ханищ­тах­туӈкв во̄ввес, тот тав столярыг ханищтахтас. Та па̄сныл ты яныг ӯст та о̄лы. 2000 та̄лт тав «Пēс Сургут» нампа музеиӈ ма̄т Марина Викторовна Сам­сонова ёт ва̄йхатас, ма̄ньщи нэ̄кве таве рӯ­пи­таӈкв тув во̄выстэ. 
Ань ва̄т нупыл нила та̄л тот рӯпиты. Маныр ма̄щтырлы, ты урыл ма̄ньщи хум тох потыртас:
– Ам йӣвныл, са̄лы аньтныл са̄всыр пормас ва̄рēгум. Хум хо̄тпа э̄нтап ма̄щтырлэ̄гум. Йӣвныл ёргащлахтэ̄гум, ма̄нь­ха̄пыт, тӯпыт, ё̄рнколыт ма̄ниг ва̄риянум. Ма̄хум ёхталэ̄гыт, та пӯмща­лах­тэ̄гыт. 
– Йӣв хо̄т выгын? Наӈти во̄рн ялантэ̄гын?
– Амти ялантэ̄гум. О̄влэ̄т лесничестват разре­ше­ние-нэ̄пак выглум, та̄н а̄нумн во̄рт ма̄ хӯлтэ̄гыт, хо̄т йӣв са̄груӈкв манос ёл-сартуӈкв ро̄ви. Та̄н ёмас во̄рыӈ ма̄ ат мыгыт, тот йӣв са̄груӈкв ат ро̄ви. Хо̄т во̄ре мощ лю̄льнув, тув та ялантэ̄гум. 
Йӣв э̄рнэ щирыл сар­тылум, то̄слылум, тувыл матыр та ва̄рēгум. Пуссын амти ка̄тыл ёргиянум, станокыл рӯпитаӈкв ат ро̄ви. Са̄всыр фестивальн, суссылтапытн тēтыглавēв. Тот ва̄рнутанув ёмащакв сунсыглавет, ма̄к ёмащакв пормас ва̄рум хо̄тпат та̄н янытлавет. 
Ма̄н тыт, «Пēс Сургут» колт рӯпитан хо̄тпат, ма­ныр ва̄рēв, пормасанув та̄ра хот-вивет. Тыт «су­ве­нирный» нампа ма̄нь ла̄пка о̄лы, тот тыналавет. Ам са̄в са̄ӈквылтап ва̄р­сум, маныр вēрмēгум, таи та ма̄щтырлэ̄гум. 
– Пēс йис порат о̄ньщим пормасыт о̄с ва̄рēгын?
– Ва̄им, атхунь ва̄рē­гум. Ам аким са̄лыӈколт яласас, ты Клавдия Васильевна Афанасьева э̄ӈкум тав а̄ще. Тавēныл са̄в пормас хультсас. Ос ма̄н то̄нт сака хунь пӯмщалахтасӯв, ул пус­сын хот-вущкасавēсыт. Ань тай сака э̄рнувыт, ос хо̄т хо̄нтыяны̄н.
Та̄н коланылт колалат ам ю̄нтуп о̄щнэ пēс хусап хо̄нтыслум, тав са̄лы лув­ныл ва̄рыглавес. Тиврēт са̄лы совн ю̄нтуп тӯщ­ты­главес, та̄ныт тув пēрыг­тавēсыт. Ты сов-ло̄мт ту­выл лув тӣврын хасум­таве. Коныпа̄лэ̄т ос туля сов-ло̄мтын нэ̄гсалым о̄лы. Ты пормас э̄нтапын нэ̄гсала̄лвес. Хум хо̄тпан матыр ю̄нтумтаӈкв те э̄ри, матыр э̄рнут пуссын ляпат о̄щсанэ. 
Тамле ты ма̄хманув мӯтраӈыг о̄лсыт. Ам пēс наканув, пēс ва̄рмалянув хот-ёрувлахтэ̄гыт, та̄на­ныл э̄лаль тотуӈкв э̄ри. Яныгман ня̄врамыт ты тэ̄лат пуссын вос ва̄га­ныл – ты ма̄к ма̄н ма̄ньщи мирув о̄лупса.
Тох ты Александр Дмитриевич потыртас, ма̄н таве ма̄ньщи щирыл ла̄вилӯв – Мить Саша. Ты ёмас сымыӈ хо̄тпа яныг ӯст кос о̄лы, ос такви туп Сӯкыръятэ урыл потырты. Тот тав ма̄-ло̄мт ёвтыс, йильпи кол ӯнттыс. Ты та̄л тот тирпащ кӯр тах по̄щги, о̄луӈкв ро̄ви. 
Ос пенсиян миннэ̄тэ мус тавēн иӈ онтолов та̄л рӯпитаӈкв э̄ри, ты ма̄гыс номтэ лю̄ль, ла̄ви, таса̄вит та̄л рӯпитаӈкв иӈ та э̄ри. 
Ты ма̄ньщи хо̄тпагувн са̄в ёмас ла̄тыӈ ла̄вēв, са̄в та̄л пуста̄гыл вос о̄лэ̄г, ма̄ньщи пēс ва̄рмалит щирыл э̄лаль вос ма̄щ­тырлэ̄г. На̄й-О̄тыранэ̄н вос ӯргалавēг.
Валентина УЗЕЛЬ
