
Саран ма̄хум о̄лнэ ма̄т Коми Республикат «Коми му» нампа газета та̄ратаве. Лӯпта э̄тпос лов щислат ты газета 95 талэ то̄влыс. То̄нт са̄в ма̄ныл Ма­рий Эл, Удмуртияныл, ма̄н окру­гувныл са̄всыр газета кӯщаит ёхталасыт ос та̄нти ва̄рнэ рӯпатаныл урыл потыртасыт.
Российский ассоци­ациян хасхатам фин­но-угорский журнали­стыт 2013-15 та̄лыт сыс маныр рӯпата ва̄руӈкве патэ̄гыт – та урыл по­тыртахтасыт. Финноугорский пресса хо̄тыт фестивалин ты таквс тах атхатыглэ̄гыт. Ты та̄л хурит по̄слын хо̄тпат ма̄гсыл ханищтап Ма­рий Эл ос Ямал ма̄т ва̄рыглэ̄гыт.
«Коми му» газета янытлан ма̄гсыл ма̄хум ня̄врамыт ханищтах­тын гимназият аквана тх а т ы гл а с ы т. Щ а р о̄влэ̄т 1918 та̄лт хунь газета та̄ратаӈкве пат­вес, то̄нт «Зырянская жизнь» намыл хансым о̄лыс. Яныгса̄т нупыл ат та̄л сыс хо̄тхуйплов кӯщай пēнтхатас. Ань рӯпитан хо̄тпат газе­таныл яныгса̄т та̄лэ то̄влын кастыл нэ̄пак та̄ратаӈкве таӈхēгыт. Та хосыт ловиньтан ма̄хум ва̄ӈкв патыяныл, хумус газета ва̄раве ос хумус та хо̄тпаныл рӯпитэ̄гыт.
Вячеслав Гайзер Коми Республикат кӯщаиг олнэ хум ла̄выс, ты газе­та хосыт са̄в ёмас хо̄тпа э̄лаль о̄лнэ посыӈ лё̄х хо̄нтсыт. Редакцият Вик­тор Савин, Вениамин Чисталев, Михаил Лебе­дев ос мо̄т намыӈ-суиӈ хо̄тпат рӯпитасыт. Саран ма̄хум кӯщаяныл ла̄выс, та̄н ты ма̄кыг культура ныл ос ща̄нь ла̄тӈаныл э̄лаль ялтуптыяныл. Тав тот рӯпитан хо̄тпат пуссын янытласанэ ос янытлан нэ̄пакыл мӯйлуйптасанэ.
«Коми му» изда­тельский колт кӯщаиг рӯпитан нэ̄ Надежда Бы­ковская «Заслуженный работник Республики Коми» намыл майвес.
Ашот Джазаян, жур­налистыт Союзт секре­тариг рӯпитан хум, там­ле ты номтэ тот ла̄выс, «Коми му» нампа пре­мия ва̄руӈкве э̄ри ос журналитыг ёмщакв ха­нищтахтын а̄гитын ос пыгытын миӈкве. Ты коныпал каснэ ва̄рмаль ва̄рыглаӈкве, таве ос тамле намыл намтуӈкве – «От «Коми му» к «Коми ру».
Ёхталам ма̄хум та га­зетат рӯпитан хо̄тпат п у с с ы н я н ы тл а с а ­ныл, са̄в сымыӈ ла̄тыӈ ла̄всыт ос мӯйлупсат мӯйлуптасыт.
Раиса РЕШЕТНИКОВА хансум потре ма̄ньщи ла̄тӈыл Галина КОНДИНА толмащластэ.
