
Ка̄сыӈ порат та̄л оигпан ляпат округ кӯщаюв депутатыт э̄лы-па̄лт такви отчет-потре ловиньты. Ань ва̄т са̄грапнал э̄тпос нёлолов хо̄талт депутатыт нилахуйпловит сапра̄нин акван-атхатыгламанылт кӯщаюв потре хӯнтлысаныл. Тав потре коныпал мирн пēриим ма̄хум хо̄тхуйплов са̄ккон урыл потыртасыт ос пирмайтасыт.

	Наталья Комарова щё̄с охса арыгтем потыртас, тав ла̄тӈе щирыл, округувт та̄л сыс са̄в ёмас тэ̄ла ва̄рвес. Са̄т та̄л сыс округувт акваг са̄в ня̄врам самын патыс. Ань тыт 125 со̄тыра са̄вит э̄лумхо̄лас са̄внув о̄луӈкве патыс. 2017 та̄лт правительстван щё̄питым 60 са̄ккон депутатытн пирмайтавēсыт. Та̄н халанылт са̄в ня̄врамыӈ щēмьятын ос ня̄врамыӈ хо̄тпатын нё̄тнэ ма̄гсыл са̄в ёмас тэ̄ла хасвес.

	Россия янытыл округувт 43 % са̄вит ма̄-во̄й тыт нох-виве. 55 йильпи ма̄т ма̄-во̄й но̄х-виӈкве патвес. 268 щёлыӈ компаният ма̄н ма̄вт рӯпитаӈкве ка̄сащēгыт, та̄н рущ щирыл инвесторыг ла̄вавет. Хӯл янмалтан ма̄гсыл заводыт рӯпитэ̄гыт, ты та̄л 700 арыгтем тонна ма̄нь хӯл я̄тытн та̄ртвес.

	Та̄л сыс 356 са̄всыр лēккарыт ма̄н ма̄вн рӯпитаӈкве ёхтысыт. Та̄н хосытанылт мирув мӯсхал щирыл пусмалтаве. Ма̄хум нэ̄пак ловиньтан колытын тит щёс са̄внув ялантаӈкве патсыт. Акв ёмас ля̄ххал ма̄ньщи мирув ма̄гсыл, Ха̄льӯс районт мӯй ма̄хум нё̄рн тотыглан ма̄гсыл «Урал» нампа проект ва̄раве, тув са̄в мир ёхталаӈкве патэ̄гыт.

	 

Маныр урыл 

кӯщаюв титыглавес

	 

	Кӯщаюв докладэ щё̄питаме порат депутатыт вēрмысыт тавēн ла̄тыӈ хансуӈкве, матыр ва̄рмаль урыл титыглахтуӈкве. Экономика комитетт о̄лнэ депутатыт титыглахтасыт, Ха̄льӯс районт та̄лэ-тувēт яласан састум лё̄ӈхыт хунь ва̄руӈкве патавет. Тав ла̄выс, 2017-2018 та̄лыгт Приобье па̄вылныл Ягрим мус 140 вēрыста палыт лё̄ӈх ва̄рнэ ма̄гсыл ань э̄рнэ нэ̄пакыт щё̄питавет, 2018-2022 та̄лытын тув 18 млрд. солко̄ви тах холтаве. Та порат Светлый па̄выл мус ос тамле ёмас лё̄ӈх ва̄раве, тув 30 вēрыста палыт лё̄ӈх э̄ри. Мо̄тыт 2018 та̄л ва̄руӈкве тах о̄вылтавет.

	Ягримныл Ха̄льӯс мус лё̄ӈх ва̄рнэ ма̄гсыл нэ̄пакыт о̄с щё̄питавēсыт, тот 109 вēрыста палыт тах э̄ри, ос Шайтанка мус 3,95 вēрыста, Восыӈтӯр мус 4,71 вēрыста лё̄ӈх о̄с пинаве. Ты рӯпата та̄н хӯрмыг уртсаныл, о̄влэ̄т 35,97 вēрыста ва̄рēгыт, тувыл — 24,71 вēрыста ос юи-о̄вылт — 49,23 вēрыста. Пуссын аквъёт ты рӯпата ма̄гсыл тув 8 млрд. солко̄ви та̄ставе.

	Хунь та̄лэ-тувēт яласан лё̄ӈх ва̄раве, то̄нт тэ̄нут-пормас тынта̄лнувег ēмты ос ма̄хум ка̄сыӈ порат йильпи тэ̄нут ёвтуӈкве тах вēрмēгыт, о̄лупсаныл кӯпнитнувег ēмты.

	ЛДПР партияныл о̄лнэ депутат Евгений Марков титыглахтыс, та̄н са̄в мир ёт хо̄нт-хатыгланэ̄ныл порат, то̄ва хо̄тпат ла̄вēгыт, хотты организацият кӯщаит татем са̄в олныл ойтавет ос нас рӯпата ва̄рнэ э̄лумхо̄лас та̄нанылныл тит-хӯрум щёс мощщал ойтаве.

	Наталья Владимировна ювле тох ла̄выс, ка̄сыӈ организация ма̄гсыл постановленият хансым о̄лэ̄гыт, тот хотьют манса̄витыл ойтуӈкве э̄ри, пуссын хӯлтым о̄лы. Ос хотты кӯщаит арген те ощмарлэ̄гыт, та̄н ва̄ӈнаныл по̄сыӈ хо̄тпатын ёмщакв тах уральтавет.

	Округ кӯщай нэ̄ потыртан ма̄ныл а̄стуме юи-па̄лт депутатыт пуссын ка̄сащасыт, ла̄всыт — правительство хо̄тпат рӯпатаныл ёмщакв ва̄рияныл, таима̄гыс номтаныл патыс.

	 

Мо̄т са̄кконыт 

урыл

	 

	Хосат та̄гыл округувт ма̄-во̄й но̄х-виӈкве патвес. Ос хунь ущ тисвес, то̄нт насати округувт то̄ва ма̄т ма̄ ёлы-па̄лт учёный хо̄тпат ядерный взрывыт ва̄рыгламыт. Ты 1970-80 та̄лыт порат Ягрим, Лемпино, Пальяново па̄влыт ляпат ос Лянтор, Пыть-Ях ӯсыг ляпат ма̄ ёлы-па̄лт тамле утыт курсатаптувēсыт. Тох са̄внув ма̄-во̄й акв ляпан атхаты. Та ма̄т ань лап-хилым о̄лэ̄гыт, тот нэ̄матыр рӯпата ва̄руӈкве ат ро̄ви ос нас уральтым о̄ньщавет. Радиация нампа пилыщмаӈ утыл ӯргалахтым Россия са̄ккон щирыл ма̄н округ са̄кконув о̄с мӯсхал щирыл хасвес, таима̄гыс ты урыл тот потыр ты о̄лыс. Ты ва̄рмаль урыл гражданский защита населения департаментыт кӯщаиг рӯпитан хум Ярослав Чубаров депутатыт э̄лы-па̄лт потыртас. Тав ла̄выс, та̄н ань ищхӣпыӈ утыл вит ос ма̄ акваг уральтыяныл, нэ̄матыр лю̄ль ут но̄ӈхаль ат паты. 

	Ма̄н ос кӯщаитын агтэ̄в, о̄с э̄лаль ёмас номтыл о̄луӈкве патэ̄в. Мо̄тыт сапра̄нин мирн пēриим ма̄хум та̄л оигпан порат акван-атхатыглэ̄гыт. Маныр э̄рнэ ва̄рмаль урыл потыртаӈкве патэ̄гыт, ма̄н ётыл тах на̄нанн хансэ̄в.
