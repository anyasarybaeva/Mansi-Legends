

	Ты э̄тпос 5 хо̄талэ̄т Ханты-Мансийск ӯст КТЦ «Югра-Классик» колт ма̄хум «За вклад в развитие межэтнических отношений в Ханты-Мансийском автономном округе – Югре» округ кӯщай нампа премиял майвēсыт. Ма̄н ма̄вт тамле ва̄рмаль ань атыт та̄л ты о̄лыс. 


		Тамле премиял ма̄хум ёмас тэ̄ланыл, проектаныл ос са̄всыр программаныл ма̄гыс мивет. Округувт о̄лнэ мирыт пуссын аквъёт ёмащакв вос о̄лэ̄гыт, ка̄сыӈ культуратэ манос ла̄тӈе вос янытлытэ, ма̄ньлат мир халанылт юртыӈыщ вос о̄лэ̄гыт – ты ма̄гыс ма̄хум са̄в ёмас, э̄рнэ тэ̄ла ва̄рēгыт. 

		Округ кӯщай премиял хус хо̄тпа майвēсыт – 10 организация, 10 нас ма̄хум. Премият округ губернатор ва̄ӈын хум Алексей Забозлаев тав мис. Ты ка̄ркам ма̄хмум тав янытласанэ, та̄н ва̄рнэ рӯпатаныл э̄сгы-санэ. То̄ва проектыт, ла̄ви, сака пӯмщиг на-маим о̄лэ̄гыт.

		Алексей Геннадьевич тох потыртас: «Тыхо̄тал ма̄н са̄в ёмас тэ̄ла ва̄рнэ хо̄тпат о̄вылтыт потрамēв. Тамле та̄рвитыӈ рӯпата та̄н ка̄сыӈ хо̄тал ва̄рēгыт. Та̄рвитыӈ тē-пыл, тав сака пӯмыщ, сака э̄ри. Кос выгув тамле нам – «Страницы национальной литературы», ты яныг рӯпата. Ма̄н ма̄в – ты сома акв яныг нэ̄пак. Тавēныл акв хотты ло̄пс хот-манумтылӯв те, нэ̄пакув э̄лаль ловиньтаӈкв ат вēрмилув, потрув мо̄т нупыл та мины. Округувт о̄лнэ ка̄сыӈ мир, ка̄сыӈ культура – ты Югра ма̄в тав о̄лупсатэ, тав йис потре. Тыт о̄лнэ соссаӈ ма̄хум пēс порат ла̄выгласыт: «Ка̄сыӈ мир ма̄гыс мо̄йт – ты тав самаге, ос э̄рганэ – ты тав тӣвре манос номтэ». Я̄тил ма̄хум, ам ань о̄с таи ла̄вуӈкве таӈхēгум, ма̄н мо̄йтанув ос э̄рганув ма̄в янытыл вос суйтэ̄гыт, саманув акв ляльт вос сунсэ̄гыт, номтанувт аквъёт о̄луӈкве вос ка̄сащēв».

		Тамле премият хоты хо̄тпан миӈкве, ка̄сыӈ организацият манос па̄вылт о̄лнэ кӯщаит та̄н номсэ̄гыт, щар ма̄к ка̄ркам, мӯтраӈ хо̄тпа та̄н ты пēриēгыт. Тувыл наманыл культура, образование де-партаментын ос Общественный палата Югры колн кēтыяныл, тот рӯпитан ма̄хум янытлан нэ̄пак та щё̄питэ̄гыт.  

		 

		Светлана Ромбандеева

 
