
Ханты-Мансийскат о̄лнэ А̄с-угорский институт ищхӣпыӈ ут хосыт ханищтап ва̄рыглас. Тот рӯпитан хо̄тпат кит хо̄тал сыс мо̄т ӯсыӈ ма̄т о̄лнэ учёныит ёт акван-хо̄нтхатыгласыт. Та̄н «Этнокультурное пространство Югры: опыт реализации проектов и перспективы развития» намаим тэ̄лат о̄вылтыт потыртасыт.
Тамле нак китынтыг ущ ва̄рвес, тав ханищтап ос ма̄ньлат ма̄хум тэ̄ла­ныл ёт рӯпитан департа­мент па̄лыл щё̄пита­вес. О̄выл хо̄талт 53 учёный э̄лумхо̄лас ищхӣпыӈ ут хосыт са̄в ма̄ныл потрыт хӯнтлуӈкве акван-ат­ха­тыг­ласыт, Москва, Мурманск, Тула ӯсныл ос Ямал ма̄ныл о̄с суссыт. 
Виктория Сподина, А̄с-угорский ма̄хум инсти­тутт кӯщай нэ̄, мӯй хо̄т­пат ёт пащалахтас ос пус­сын ма̄к ёмас рӯпи­таӈ­кве ла̄всанэ. 
О̄влэ̄т ты институтныл история наукат кандида­тыг о̄лнэ хум Александр Киселёв потыртас. Тав Югра ма̄в урыл маныр о̄вылтыт ос хумус потрыт хансуӈкве э̄рēгыт, тамле накыт та̄ра-паттыс. 
Округув урыл нэ̄пак щё̄питан ма̄гыс аман пуссын о̄лыглам потрыт ловиньтаӈкве ос та юи-па̄лт та номтанылт матыр э̄лаль хансэ̄в, манос Фаня Кронгауз 1948 та̄лт лӯи ма̄т ня̄врамыт школат ханищтама­ныл порат, та пāсныл та̄ра-паттум тэ̄лат ос аквта хольт Югра ма̄в урыл нэ̄пак щё̄питэ̄в. 
Хӯрмит кисхатнэ нака­ныл рущ щирыл «локаль­ныиг» ла̄всаныл. Ань «Югра» ла̄тыӈ ла̄внэ̄в порат а̄ти ма̄ наме туп вос хӯнтамлаве, о̄влэ̄т сосса ма̄хум о̄вылтыт вос номылматэ̄гыт. Та̄н ка̄сыӈ хо̄тал о̄лум о̄лупсаныл осн вос паттавет ос тувыл нэ̄пакн вос ханса­вет тах.
Мурманск ӯсныл Виктория Бакуло, фило­логия наукат кандидатыг о̄лнэ нэ̄, финно-угрыт о̄щнэ литератураныл ос нэ̄пакыт та̄ратан тэ̄лат о̄вылтыт потыртас. Тав финно-угор мирыт лите­ра­тураныл венгр о̄йка Петер Домокош ла̄кква-уртым щирēтыл э̄лаль суссанэ ос ханищтасанэ. Тот ма̄хум та̄нки о̄лнэ ма̄наныл щирыл хасвē­сыт: Балтийский блок, Волжско-Камский регион ос Сибирская группа. 
Елена Пивнева, Москва ӯст о̄лнэ Н.Н. Миклухо-Маклай нампа РАН институтт этнология ос этнография ва̄рмалит палт пуӈктотнэ нэ̄, хантыт ос ма̄ньщит урыл ха­нищтан тэ̄ланэ суссылтас. 
Тав сосса ма̄хум ёт  ва̄йхатнэ̄тэ порат, та̄н нупланыл сунсым ёмщакв ханищтыянэ, о̄лупсаныл о̄вылтыт китыглыянэ, тох матыр-а̄ти та̄ра-патты. Та э̄лумхо̄лас ёт рӯпитым, нэ̄ ка̄сыӈ мир манхурип вильтаныл, саманыл, а̄та­ныл ка̄салыянэ. 
Та̄н карсыг манос тал­кваг о̄лэ̄гыт, такви мире пēс наканэ ва̄ганэ ман а̄ти, То̄рум нупыл хумус по̄йкщим о̄лы манос нас тох о̄лы, ща̄нь ла̄тӈыл потыртаӈкве ха̄сы манос а̄ти. Тувыл хантыт ос ма̄ньщит аквхурип на­каныл ма̄гыс акв мирыг ловиньтаӈкве ро̄вēгыт манос тыи я̄насыг о̄лнэ кит мирыг ос акван-тэ̄­лыгтаӈке ат э̄рēг. 
Ла̄тӈаныл ханищтан учёныит ла̄вēгыт, окру­гув янытыл о̄лнэ хантыт ща̄нь ла̄тӈаныл та̄нки халанылт мо̄тсырыг о̄лы, то̄ванакт пēс нака­ныл о̄с мо̄т щирыл тоты­яныл. Тамле ва̄рмалит са̄всыр учёныитн акван-нё̄тха­тым пуссын та̄ра-паттуӈ­кве э̄рēгыт.

Тула ӯст о̄лнэ учёный нэ̄ Елена Мартынова «Метисы» среди коренных народов Югры» нампа доклад ловиньтас. Тав 2017 та̄лт округувн ёхта­ламе порат тамле йильпи ва̄рмалит хо̄нтыс. 
Са̄ртын сосса щēмьят самын патум ня̄врамыт хантыиг манос ма̄ньщииг хасвēсыт. Ос рущ ман мо̄т мирныл акван-миннэ щēмьятыт ня̄враманыл сосса хо̄тпаг хансуӈкве сака ат ка̄сащасыт. 
Тох ханты манос ма̄ньщи ща̄няныл-а̄ща­ныл щирыл о̄лнэ хо̄тпат «националыг» намтала­вēсыт, ос «метисыт» та̄н палтаныл ат ро̄влахтасыт. 
Ётыл 1990-е та̄лыт юи-па̄лт хантыт ос ма̄ньщит са̄всыр нё̄тмилыл ва̄рвē­сыт, то̄нт ущ «метисыт» та̄ра ханты манос ма̄ньщи хо̄тпаг ēмтапасыт ос ты мирыг са̄выг ловиньтаӈ­кве патвēсыт. Та̄н ань хӯл алыщлан ма̄гыс хӯлтха­тэ̄гыт ос кол минэ очере­дин хасхатэ̄­гыт.
Институт па̄лыл Татьяна Волдина ня̄врам хотты рӯтэ нупыл ля̄хтхатан ва̄рмаль урыл, Владимир Рудаков сосса ма̄хум ма̄­гыс анкета щирыл та̄ра-паттын тэ̄лат ос Артур Галямов мо̄т хо̄н ма̄т о̄лнэ музеит пēс мас­нутыт по̄слым хурит о̄выл­тыт докладаныл ловинь­та­саныл. 
Тамара МЕРОВА
