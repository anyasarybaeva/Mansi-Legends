
Округув янытыл ма̄ньщит Хо̄нтаӈ районт о̄с о̄лэ̄гыт, туп та̄н хосат ма̄ньщи ла̄тӈаныл хот-ёрувласаныл, нэ̄мхотьют потыртаӈкве ат патыс. 
Ань та̄н палтаныл акв сака ёмас музей о̄лы, рущ щирыл ла̄ваве – Район­ный Учинский историко-этнографический музей им. А.Н. Хомякова. 
Та̄л оигпам ляпат тот научно-практический конференция ва̄рыгла­вес – «Манси – живая культура». Ханты-Мансийск ӯсныл «То̄рум Маа» музей ма̄хум тув ялсыт, Урай, Кондинский па̄вылныл ёхталасыт.
Анатолий Николаевич Хомяков ты музей ма̄г­сыл колыт, а̄мпа­рыт, сӯмъяхыт такви ӯнттыс. Такви матыр-а̄ти ань тыг мус ва̄ри, ма̄хманэ̄н хӯл­тыглы – маныр хумус ва̄­руӈкве э̄ри. Конференция о̄лум порат, тав о̄с ка̄сыӈ хо̄тал тув ёх­та­лас, пот­рыт хӯнтлыс, ла̄ви, тавēн сака пӯмыщ ма̄хум халт ӯнлахо̄луӈ­кве, номтыӈ потрыт хӯнтлуӈкве.
Диана Васильевна Герасимова, филология наукат кандидат нам о̄щнэ э̄ква, са̄всыр ӯй­хулыт, товлыӈӯит урыл по­тыртас, хоты ма̄т та̄н ялпыӈыг о̄ньщавет. Ань научный нэ̄пакыт потрыт хосыт са̄в пӯмыщ ва̄р­маль хо̄нтуӈкве ро̄ви. 
Анатолий Брусницин, «То̄рум Маа» музейт рӯ­питан хум, пēс порат та ма̄т о̄лнэ ма̄ньщит хумус а̄рпил хӯл алыщласыт ос манхурип алыщлан пор­мас ва̄рсыт ос о̄щсыт, та урыл потре ловиньтастэ. Анатолий ла̄выс, ань о̄лнэ поравт матыр-а̄ти та̄сыг ла̄пкат ёвтуӈкве ро̄ви ос то̄ва пēс алщит ань тыг мус ма̄хманыл та̄нти ва̄рēгыт ос таил хӯл пувēгыт.

Вячеслав Кондин, музей программат ос проектыт палт кӯщаиг рӯпитан хум, Сакв ос Та̄гт ма̄нь­щит во̄­раян алыщлапа­ныл урыл потыртас. Тав тот во̄раян хумыт ёт хо̄нтхатыглас, та̄н потраныл ёл-хансыс, алыщ пормасаныл ос сāвсыр ня̄лит по̄слыс. Пус­сын ты ва̄рмалит урыл атха­там ма̄хмытын по­тыртас. 
Кондинский районт рӯпитан ма̄хум та̄нти о̄с докладаныл тот ловинь­тасыт. Акв хум Роман Лукашеня «Ворщик хо̄тал» янытлан урыл потыр­тас. Анна Митрофановна Конькова хансум потре хосыт та̄н ань о̄с тамле ялпыӈ хо̄тал тӯяг ва̄рыг­лэ̄гыт. 
Титыт хо̄тал ма̄хум музей сунсуӈкве тотыгла­вēсыт. Тот ма̄ньщи колыт, ня̄нь ва̄рнэ кӯрыт, ня̄лит, во̄раян хум кол ос мо̄т са̄всыр пормасыт о̄лэ̄гыт. Ма̄ньщи кол щёвалыл ва̄рманыл, таве тирпащ ёт по̄щгуманыл, татем та̄кыг о̄лнэ̄тэ, посым ювле ат харты. 
Анатолий Николаевич ка̄сыӈ ва̄рнэ алыщлап манос ӯнттын кол ма̄гсыл такви хури по̄слы – мана янытаг ос хумус ва̄руӈкве, ма̄хманэ тув сунсым ва̄­рēгыт, такви о̄с вēрмын тēмыл рӯпиты. Ōйка яныг­па̄лаг кос ēмтыс, ань тыг мус музее уральтытэ, ма­ныр хумус о̄лы, пуссын ва̄гтэ. 
Музей о̄лнэ ма̄тэ яныг, та̄н ка̄сыӈ туи матыр йильпииг ва̄рēгыт. Мо̄лты та̄н «То̄рум Маа» музейн ёхталасыт ос са̄всыр алыщ­лапыт, ня̄лит, во̄р­кол по̄с­лысаныл ос та̄нти музеянылт акв тамле пормасыт ва̄рсыт.  
Конференция о̄лум ма̄гсыл ма̄хум номтаныл сака ёмас, сакати ма̄ньщит пēс йис о̄лупсаныл хот ат ёрувлаве, ма̄ньлат хо̄тпат пӯмщалахтэ̄гыт, яныг мāхманувныл ма­тыр-а̄ти ва̄руӈкве та̄нти ханищтахтэ̄гыт. 
Галина КОНДИНА
 
