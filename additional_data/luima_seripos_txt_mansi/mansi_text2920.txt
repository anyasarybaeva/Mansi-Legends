
Нефтеюганск ӯс по̄хат «Утро» нампа форум лӯпта э̄тпос 20 хо̄талныл рӯпитаӈкве о̄вылтахтас.  Ма̄ньлат хо̄тпат тот акван-атхатсыт. Та ӯс ляпат та̄н ма̄гсыланыл са̄в палаткат тӯщтувēсыт.
Челябинский, Свердловский, Курганский, Тюменский областитныл, Ямал ос ма̄н о̄лнэ ма̄вныл а̄гит-пыгыт тув ёхтысыт. Тамле сапра̄ни ты та̄л ма̄н округувт
о̄выл щёс щё̄пита̄вес, ты э̄лы-па̄лт Свердловский областьт ос мо̄т ма̄т акваг ва̄рыглавес.
Алексей Путин, губернатор ва̄ӈын хум, ты сапра̄ни ва̄рнэ кастыл ань са̄в рӯпиты. Ля̄ххал тотнэ ма̄хум ёт хо̄нтхатыгламе порат ла̄выс, ты та̄л Нефтеюганск ӯсн хӯрум со̄тыра арыгкем  ма̄ньлат хо̄тпат ёхтуӈкв ка̄сащасыт. Касыл щирыл та̄н тув пēриявēсыт.
Форум о̄лнэ порат кит смена тах рӯпиты. Акв смена сыс 750 э̄лумхо̄лас тот о̄луӈкве паты. Та̄н ма̄гсыланыл са̄всыр касылыт, ханищтапыт ос са̄в мо̄т пӯмащит тах ва̄равет.
Дмитрий Кузьменко, федеральный инспекторыг о̄лнэ хум, ань ла̄выс, форум рӯпитанэ̄тэ порат тув Уральский округт Россия Президент ва̄ӈын хум Игорь Холманских, округ кӯщай нэ̄ Наталья Комарова ос мирн ва̄нэ мо̄т хо̄тпат тах ёхталэ̄гыт. Ты та̄л Польшаныл, Белоруссияныл, Болгарияныл ос мо̄т хо̄н ма̄ныл о̄лнэ ма̄ньлат хо̄тпат Нефтеюганск ӯст ӯщлахтуӈкве патэ̄гыт.
Акв хо̄тал ма̄ньщи, ханты ма̄ньлат хо̄тпат тот рӯпитаӈкве патэ̄гыт. Та̄н соссаӈ мир пēс йис о̄лупса урыл тах потыртэ̄гыт. Ос мӯйлын а̄гит-пыгыт са̄ӈквылтапыл са̄ӈквылтаӈкве ос матыр пормас ма̄щтырлаӈкве ханищтыяныл.
