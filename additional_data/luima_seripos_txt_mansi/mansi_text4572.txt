
Ка̄сыӈ туи ма̄ньщи, ханты ос ё̄рн ма̄хум Нефтеюганский район «Сказка» нампа ӯщлахтын ма̄н ма̄ньха̄пыл касуӈкве во̄выглавет. Ты та̄л касыл лӯпта э̄тпос 30 хо̄талныл о̄йттур э̄тпос 2 хо̄талэ мус о̄лыс.
Тамле пӯмащ ва̄рмаль хо̄нтаӈ ма̄ньщи о̄йка Анатолий Прокопьевич Кауртаев Нижневартовский районт са̄в та̄л ювле хультум порат о̄выл щёс ва̄рыстэ. Ань 18 та̄л сыс округувт ос мо̄т ма̄т о̄лнэ хо̄тпат акван-атхатыглэ̄гыт. Ты та̄л 16 команда ма̄ньха̄пыл тот кассыт.
200 арыгкем э̄лумхо̄лас ма̄н округувныл, Ямал ма̄ныл, Тюменский область Уватский районныл ос Тюмень ӯсныл касуӈкве ёхталасыт. Мӯй хо̄тпат Венгрия, Китай, Норвегия, Бразилия, Иран, Испания, Канада, Конго, Кувейт, Латвия, Литва, Нигерия, Португалия, США, Франция, Малайзия ос Польша мо̄т хо̄н ма̄ныл о̄лсыт.
Ма̄хум ялпыӈ хо̄талыл округ губернаторув Наталья Комарова янытласанэ. Тав ла̄выс, ань округ кӯщаит ма̄ньщи, ханты ос ё̄рн мирыт пēс йис ва̄рмаляныл э̄лаль тотнэ ма̄гсыл са̄в олн та̄стыглэ̄гыт ос са̄в рӯпата ва̄рēгыт. Ос таи ёмас, ка̄сыӈ та̄лныл са̄внув ма̄ньлат хо̄тпат ма̄ньха̄пыл товуӈкве ёхталэ̄гыт ос та̄нки халанылт ва̄йхатэ̄гыт, акван-юрщхатэ̄гыт. Мо̄лты та̄л Андрей Каюков Нефтеюганский районныл ос Татьяна Рынкова Сургутский районныл ты ялпыӈ хо̄тал о̄лум порат ва̄йхатсы̄г ос ты юи-па̄лт акван-минасы̄г. Ты та̄л тэ̄н аквъёт тув ёхтысы̄г ос ма̄нь пыгēн ёт тотыстэ̄н.
Ты юи-па̄лт ЮНЕСКО ос са̄лы ӯрнэ ма̄хум мирхал организацият рӯпитан хо̄тпат ма̄ньха̄пыл касуӈкве ёхталам мир янытласыт.
Тувыл ма̄хум пуссын я̄ ва̄тан пӯрлахтуӈкве минасыт. Сургутский районт во̄рт о̄лнэ хум Сергей Кечимов ос «То̄рум Маа» нампа музей кӯщай нэ̄ Людмила Алферова Витхон нупыл по̄йкщасы̄г. Ханты хум ялпыӈ э̄рыг э̄ргыс, тувыл ма̄ньха̄пн та̄лыс, са̄т ня̄л витн та̄ратас, э̄тпос щирыл са̄т щёс ё̄ӈхыс. Округ яныг кӯщаит, мо̄т хо̄н ма̄ныл ёхталам мӯй хо̄тпат Витхон нупыл о̄с по̄йкщасыт ос пуӈк пинсыт.
Ты юи-па̄лт ма̄хум ма̄ньха̄паныл витн нарыгтасаныл ос касуӈкве та о̄вылтахтасыт. Ма̄ньщит Ха̄льӯсныл, Кульпасныл, Юмас ос Половинка па̄вылныл касуӈкве тув ёхталасыт. Ты ялпыӈ хо̄тал хумус минас ос хоты команда но̄х-патыс, мо̄т газетат тах ловиньтэ̄н.
