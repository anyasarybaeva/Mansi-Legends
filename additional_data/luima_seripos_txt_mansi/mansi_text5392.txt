
Ты э̄тпос нёлоловит хо̄талэ̄т сака ёмас ялпыӈ хо̄тал о̄лыс, рущ ла̄тӈыл тав тох ла̄ваве – «День семьи, любви и верности». Та хо̄талт ка̄сыӈ колта̄гыл янытлаве.
Ты кастыл «То̄рум ма̄а» музейт рӯпитан хо̄тпат пӯмыщ суссыл­тап ва̄рсыт. Та̄н тув ёхталам мирн потыр­тасыт, пēс порат ма̄нь­щи ос ханты ма̄хум ху­мус пӯри ва̄рыгласыт ос ань ты йист ма̄ньлат а̄гит ос пыгыт хумус акван-минэ̄гыт.
Ань ты о̄лум суссыл­тап тох ва̄рвес – колнак аквпал ēрēт нэ̄ хо̄тпат ма̄гыс колса̄м щё̄­пи­тавес, мо̄тпал ēрēт – хум хо̄тпат пормасыт атвēсыт.
Сосса мир ань пēс о̄лупсал сака пӯмща­лахтуӈкв патсыт, са̄в хо̄тпа нэ̄г-хумыг ēмт­маныл юи-па̄лт во̄р ма̄н о̄луӈкв минэ̄гыт. Рӯтаныл хумус о̄лсыт, та̄н о̄с та щирыл ань о̄лэ̄гыт. Та̄н пēс щирыл маньнэ ха̄йталэ̄гыт ос та̄нти о̄лнэ ма̄нылн тотыяныл.


Зоя Никифоровна Лозямова са̄в та̄л ты музейт рӯпиты. Тав ань потыртаӈкв во̄ввес, тав хумус хум ва̄рыс. Насати, тав такви пыг хо̄нтыс, а̄щēн ты урыл ла̄выс. А̄тятэ о̄влэ̄т щар ат ка̄сащас. Тувыл та̄­кыщ ла̄выс, ты пыг та̄н коланылн о̄луӈкв вос ёхты: «Ам туп акв а̄ги о̄ньщēгум, мо̄т щēмьян таве ат мыглум. А̄гим хум те ва̄ри, юртэ ам колумн о̄луӈкв вос ёх­ты». Тох та ēмтыс, та пыг пӯтыска, овыр а̄ны ос акв лэ̄пта ёт-тотыс. Акван та о̄лмыгтасы̄г.
 Ямал ма̄т Салехард ӯст ань тыг мус тамле пēс нак э̄лаль тотаве – а̄ги хунь ха̄йталаве, тавēн та юи-па̄лт акв та̄л юн омаге-а̄тяге палт о̄луӈкв э̄ри. Ты та̄л сыс тавēн сахи, мольщаӈ ос мо̄т маснут ю̄нтуӈкв э̄ри. Ты пормасанэ ю̄нтуӈкв хунь а̄сты, то̄нт тав о̄йкатэ колн о̄луӈкв та тотаве.
Ма̄ньщи нэ̄ Альбина Николаевна Мехнина о̄с потыртас, тав ляпа рӯтанэ хумус хум ва̄р­сыт, пыгыт хумус нэ̄ тот­сыт. Пēс порат ма̄ньлат а̄ги ха̄йталаве ос та̄ра мо̄т колн тотаве, тот ю̄нсхатуӈкв ханищтаве, са̄всыр рӯпата ва̄руӈкв. Хум рӯтанэ тав нупылэ сунсэ̄гыт, а̄ги ка̄ркам ман а̄ти. То̄ванакт а̄ги оматэ-а̄тятэ палт ювле тотыглавес.


Альбина Николаев­на оматэ ос нас ояс. Ля­па рӯтанэ щар ат ка̄са­щасыт, тав та пыгн нэ̄г вос виве. Юртэ ёт тэ̄н э̄ти ма̄ньха̄пн та̄лсы̄г, ос па̄выл торыг ма̄нь тумп о̄лыс, тот хо̄т во̄рн тӯйтхатсы̄г, хӯрум хо̄­тал тот о̄лсы̄г. Рӯтанылн такос тисвесы̄г, аты хо̄нтвесы̄г. Ювле па̄­вылн ёхтумēн юи-па̄лт, рӯтанэ̄н пӯри ва̄руӈкв та ка̄сащасыт. Тамле ты пӯмыщ потрыт та хо̄­талт музейт ма̄хум по­тыртасыт.
Маныр ёмас о̄лнув, ма̄ньщи а̄гит-пыгыт пēс щирыл хум ва̄руӈкв манос нэ̄ тотуӈкв пат­нувыт. То̄нт ты пēс на­канув са̄в та̄лн э̄лаль тах хультнувыт.
