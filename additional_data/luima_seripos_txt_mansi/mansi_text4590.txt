
Рēтыӈ ю̄свой э̄тпост Саранпа̄вылт са̄лы ӯрнэ ма̄хум кассыт. Ты яныг касыл сунсуӈкве мо̄т па̄влытныл, ӯсытныл са̄в мир тув ёхталэ̄гыт. Ты кастыл пӯмыщ ва̄рмалит па̄вылт о̄с ва̄рыглавесыт.
Саранпа̄вылт краеведческий музей са̄в та̄л рӯпиты. Тот рӯпитан ма̄хум акв суссылтапаныл «Ляпинский хлеб» тох намаясаныл. Любовь Павловна Стаканова тув ёхталам мирн потыртас, пēс порат ма̄н ма̄хманув ня̄нь ма̄гыс хумус хо̄нтлысыт, халанылт хумус воритотсыт.
Ня̄нь ма̄гыс хо̄нтлысыт
1918 та̄лт Нё̄ранув тапал ēрт тэ̄тал о̄лнэ пора та ёхтыс, ня̄нь тот холас. Са̄в хо̄тпа Нё̄ранув та̄ра тыг та минмыгтасыт. О̄йттур э̄тпост Саранпа̄вылн (пēс порат тав Ляпин па̄влыг ла̄ввес) 50 хо̄тпа ёхтысыт. Та̄н пуссын тэ̄тал о̄лсыт, вори ё̄мсыт. Та̄н ётаныл минам ма̄хум пуссын сысы оясыт.
Ос та порат Саран мāт (тав ань Коми республикаг ла̄ваве) красногвардеец салта̄тыт о̄лсыт. Ос та порат ня̄нь туп Омск ӯст о̄лыс, тот ос белогвардейцыт о̄лсыт. Тāн халанылт тох потыртахтасыт — красный салта̄тыт та̄нанылн са̄всыр техника вос мыгыт, ос таит та̄нанылн колас мыгыт.
Сӯкыр э̄тпос 1918 тāлт колас Саранпа̄вылн та тотвес. Ос аквта порат Нё̄р тапал ēрныл красный салта̄тыт тув ёхтысыт, та̄н белогвардейцыт ёт халанылт хо̄нтлуӈкве патсыт.
Та̄л котиль э̄тпос 1919 та̄лт Саранпа̄выл белогвардейцыт та висаныл, акв та̄лтем тот о̄лсыт. То̄нт ма̄хум сака пилсыт. Красный салта̄тыт па̄вылт о̄лнэ ма̄хум ня̄нил тыттысаныл. Ос хунь мо̄т я̄волыт ёхтысыт, та̄н ты колас сэ̄й ёт акван-тэ̄лыгтасаныл, ма̄хум ня̄нь щар ул вос тэ̄гыт.
Та пилыщмаӈ пора нэ̄мхуньт ат ёрувлаве, ань Саранпа̄вылт красногвардейцыт ма̄гыс памятник лю̄ли, тот матах хо̄тпа ёл-щё̄питым о̄лэ̄гыт.
Са̄лы урыл суссылтап
Мо̄т суссылтап аквта хо̄талт суссылтавес, рущ ла̄тӈыл наме тамле о̄лыс — «Его величество Олень». Мӯйлын мир Любовь Павловна Стаканова такви ля̄льт хо̄нтсанэ. Тав ма̄ньщи нуй сахил масхатас, Татьяна Семяшкина (а̄ги о̄парищ наме Истомина) ос саран ма̄хум маснутыл о̄лыс.
Тэн потыртаммēн юи-пāлт тамле пӯмыщ та̄ра-патыс, ма̄н лӯи ма̄ ēрувт о̄лнэ са̄лыянув мощ мо̄т хурипат. Ма̄ янытыл о̄лнэ са̄всыр са̄лыт мо̄таныт. Ма̄н са̄лынув:
— сыманылт лув о̄ньщēгыт;
— тоӈханыл сака ё̄рыт ос па̄хвыӈыт;
— са̄лыюв вильтэ̄т са̄в осыӈ пун о̄ньщи. Кос ман яныт ащирма кон, тав ты ащирманыл щар ат пилы ос тэ̄п хилуӈкв вēрми;
— мāн са̄лыянув ёмащакв вит тармыл яласаӈкв вēрмēгыт, та̄н пунаныл кастыл вит ёлы-па̄лн ат минэ̄гыт;
— ущты самын патум са̄лыкве, щё̄с-охса хунь мины, тав но̄х-лю̄ли, матах щёс мины, тав я̄ ӯлтта уюӈкв вēрми.
Ань ма̄ янытыл са̄всыр са̄лыт о̄лэ̄гыт. Туп са̄лыянув ё̄рыл мощщаг хультум мирыт ты о̄лэ̄гыт. Совныл маснут ю̄нтаве, ня̄рнё̄выль тэ̄гӯв, а̄ньтныл тэ̄рпи ва̄раве ос мо̄т со̄т ма̄навн са̄лыянув ты мыгыт.
Татем пӯмыщ суссылтапыг музейт рӯпитан ма̄хум та щё̄пита̄лсыт. Ка̄сыӈ ёхталам хо̄тпан Любовь Павловна ос Татьяна Александровна пӯмащипа ла̄тӈыл сымыӈыщ ла̄ввесы̄г. Тэ̄н музей мирн суссылтастэ̄н ос пēс пормасыт урыл тāнанылн потыртасы̄г.
