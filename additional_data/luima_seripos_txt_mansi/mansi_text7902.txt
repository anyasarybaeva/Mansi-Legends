
Ты э̄тпос онтолов хо̄талт округ Дума сапра̄ни ва̄рыгласыт. Та̄н ос мо̄т кӯщаит «Югра-Классик» колн акван-атыглавēсыт. 
Тот округ кӯщай нэ̄ Наталья Комарова 2022 та̄л сыс ва̄рнэ рӯпататэ урыл ос мирн пēриим хо̄тпатн ла̄внэ тэ̄лат хумле э̄лаль тотвēсыт, пуссын ты о̄вылтыт по­тыртас. Ань то̄ва ва̄рум тэ̄лат урыл на̄нан хӯл­тыянӯв. Наталья Влади­мировна ла̄выс: 
– Паща о̄лэ̄н, я̄тил ма̄хум! 2022 та̄лувт ма̄хум акваг пуста̄гыл ос ӯргалахтым о̄лнэ̄ныл ма̄гыс, ма̄н ань са̄в рӯ­питасӯв. Та щирыл ань округув мо̄т регионыт халт ёмас о̄лупса щирыл нёлоловит местат о̄лы ос ня̄врамыт самын патнэ хосыт Российский Федерацият китхуйловит местат о̄лы. Ань округувт ма̄нь па̄влытыт йильпи пӯльницат ӯнттувēсыт, тувыл та̄л сыс 12 со̄тыра э̄лумхо̄лас ищхӣпыӈ утыл пусмалтавēсыт. 2022 та̄лт округт о̄лнэ ма̄хум 83 са̄всыр нё̄тмилыл ва̄ра­вет. Тох 380 со̄тыра э̄лум­хо̄лас та̄нки та̄рвитанылт нё̄твēсыт. 
Ня̄врамыт ёмщакв ха­нищтан ос наукат э̄лаль тотнэ ма̄гыс са̄в рӯпитэ̄в. Ань та̄л сыс иӈ нила йильпи школа пӯсвес, та щирыл 11 со̄тыра 56 ня̄врамыт йильпи колн щалтсыт. Югорский поли­технический колледж иӈ акв я̄нас колыл ӯнттувес, тот 600 са̄вит а̄гит-пыгыт ханищтахтуӈкве вēрмē­гыт. Наукат рӯпитан 52 хо̄тпат «Новые подходы к генетической диагнос­тике, лечению и профи­лактике частых наслед­ственных заболеваний» нампа проект ёт рӯпитэ̄­гыт. 
2022 та̄лт кит проек­тыг государство па̄лыл олныл о̄с та̄ставēг. Тыи Сургут ӯс ляпат А̄с я̄ хо­сыт яныг унсах ва̄руӈ­кве о̄вылтаслӯв. Тав хосытэ ма̄н та̄рав Арктика ма̄ мус ёмас ос кӯстырыг яласан лё̄ӈх щё̄питаве. Пуссын ты тэ̄лат рēтыӈ ю̄свой э̄тпос 2026 та̄л мус ва̄руӈкве номсэ̄в. Тувыл Советский районт самын патум ма̄нь ня̄врамыт тыттын ма̄гыс то̄сам щаквит ва̄рнэ «Иммунокол» кол ты э̄тпост рӯпитаӈкве патыс.
Сосса ма̄хум о̄лупса­ныл но̄х-во̄рмалтан щи­рыл сыре-сыр проектыт округувт рӯпитэ̄гыт. Тох ханищтапыт, суссылта­пыт, нё̄тмил ва̄рнэ накыт щё̄питавет. Ха̄льӯс районт акв па̄вылт о̄выл щёс «ITстойбище» ва̄рвес, тав хо̄талныл рēг выг ос ту­выл на̄йпос ва̄ри. 
Тувыл кӯщай нэ̄ ин­вестиция ва̄рмалит о̄выл­тыт потыртас. Та̄л сыс 1,1 триллион солко̄ви инвес­тиция щирыл о̄ньщēгыт. Ос та̄н касты­ланыл 14 меро­приятият тэ̄лаг ва̄р­вēсыт, иӈ китыг хультсы̄г. Ань 2023 та̄лт инвесто­рыт э̄лаль киснэ ма̄гыс мо̄т хо̄н ма̄т ёт – СНГ, БРИКС ос ШОС акван-юрщхатын порат сэ̄ръё­рыг рӯпитаӈкве э̄ри. 
То̄ва тэ̄лат номтыӈыг э̄лаль тотнэ ма̄гыс 2023 та̄лт Пермский поли­тех­ни­ческий университет па̄лыл Кога­лым ӯст ва̄­рим филиалэ̄т ма̄ньлат хо̄т­пат ханищ­таӈкве па­та­вет. Тот янгыщ геология, ма̄-во̄й киснэ ос бурение тэ̄латн ханищ­тавет. Ань учёныит ма̄ янытыл ма̄-во̄й э̄рмыглан урыл ла̄вē­гыт, тав 2025 та̄лт 6,5% млн баррель мус э̄тэ-хо̄та­лэ̄т холтуӈ­кве тах патаве. 
Кӯщай нэ̄ йильпи колыт ӯнттын о̄вылтыт потыртас. Ӯсытыт пēс колыт хот-ло̄сталавет, ма̄хум мо̄т колыл мивет. Ты программат ёт ань ко­лыт ӯнттын департа­ментыт мӯсхалыг рӯпи­таӈкве кӯщай нэ̄н ла̄в­вēсыт. 
Тувыл «Команда Югры» нампа хо̄тпат ва̄рум рӯ­патаныл та̄ра-патту­вēсыт. Та ма̄хум 740 са̄всыр проектыт о̄ньщēгыт, ань тыг мус 167 проектыт тэ̄лаг ēмтсыт. Мо̄таныт ат та̄л сыс ва̄руӈкве э̄рēгыт. 
Ищхӣпыӈ ут хосыт ты потрыт Донецкий рес­публика па̄лыл Макеевка ӯс кӯщай хум Владимир Ключаров хӯнтлыс. Ма̄н округув ань ты ӯст о̄лнэ ма̄хумн нё̄ты. Акван-нё̄т­хатым ань 90 сакватым колытыл 56 хот-щё̄пита­вē­сыт, тыи 3 садик, 7 школа ос 46 о̄лнэ колыт. 
Ань тот са̄в нё̄тмил ва̄рнэ хо̄тпат янытлавē­сыт ос мӯйлупсал майвē­сыт. Тыи лēккар-нэ̄ Инна Акатьева, пормасыт атнэ ос тув тотнэ нэ̄ Любовь Попова, на̄й харыгтан хум Артём Ерин. Ты э̄лы-па̄лт хум Владимир Путинын янытлавес. 
Тувыл Донецкий ос Луганский республикагт о̄лнэ ма̄хумн нё̄тнэ «Гума­ни­тар­ный добро­воль­чес­кий корпус» нампа центр сымн э̄рнэ ла̄тӈыл э̄сгу­вес. Та юи-па̄лт Наталья Комарова депутатытн то̄ва тэ̄лат урыл китыгла­вес ос тав ювле потыртас.
Тамара МЕРОВА
 
