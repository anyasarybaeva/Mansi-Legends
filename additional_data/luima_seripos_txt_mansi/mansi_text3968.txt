
Ты та̄л ма̄ньполь э̄тпост Ха̄льӯст ма̄ньщи ос ханты ма̄хум ма̄гсыл ханищтап ва̄рыглавес ос са̄всыр па̄вылт о̄лнэ ма̄щтыр нэ̄т хорамыӈ супыт ю̄нтуӈкве тув во̄выглавēсыт. Ты семинар рӯпитам порат ам Надежда Ивановна Слинкина ёт ва̄йхатасум, такви о̄парищ наме тав Хозумова. Ма̄ньщи нэ̄ Белоярский район Полноват па̄вылныл тув ёхталас.
Надежда Ивановна са̄в та̄л школат рӯпитас, ня̄врамыт рущ ла̄тӈыл ханищтасанэ. Кит та̄л ювле хультум порат тав пенсиян минас ос ю̄нсхатуӈкве, сакныл хартуӈкве ос мо̄т щирыл ма̄щтырлаӈкве вуйхатас. Ма̄ньщи нэ̄ Ха̄льӯс район Саранпа̄вылныл о̄лы. Та па̄вылт тав яныгмас, школа а̄стламе юи-па̄лт э̄лаль Тобольск ӯсн учителиг ханищтахтуӈкве минас.1986 та̄лт институт а̄стлас ос Белоярский район Полноват па̄вылн ня̄врамыт ханищтаӈкве кēтвес. Та па̄сныл ма̄ньщи нэ̄ тот о̄лы. Полноват па̄вылт тав хум ва̄рыс, о̄йкатэ̄нтыл кит ня̄врам янмалтасы̄г. А̄гитэ̄н Тюмень ӯст о̄лы. Та ӯст тав университет ханищтахтас, тувыл рӯпата хо̄нтыс ос о̄луӈкве тот хультыс. Пыгēн Екатеринбург ӯст университетыт ханищтахтас, астламе юи-па̄лт ос та ӯсн о̄лмыгтас. Ня̄враманэ̄н тэ̄н палтэ̄н мӯйлуӈкве ань ёхталэ̄г. Ма̄ньщи нэ̄ рӯтанэ Саранпа̄вылт о̄лэ̄гыт, та̄н палтаныл о̄йкатэ̄нтыл о̄с яланта̄лэ̄г. 
Надежда Ивановна рӯпатаныл по̄хын хунь минас, нас тэ̄ла та̄л ӯнлуӈкве ат патыс, ма̄щтырлаӈкве о̄вылтахтас. Тав ла̄выс, ня̄врамыт ёт рӯпитым ю̄нсхатуӈкве, сак хартуӈкве, са̄всыр маснут сагуӈкве ат а̄лымас. Ты ва̄рмаль урыл ма̄ньщи нэ̄  таи потыртас: «Акв порат ам Ханты-Мансийск ӯсн Евдокия э̄щум па̄лт мӯйлуӈкве ялсум. Тав са̄в та̄л та ӯст о̄лы, «Югория» нампа радиот ма̄ньщи ла̄тӈыл передачат ва̄ри. То̄нт Евдокиям ма̄ньщи суп ю̄нтыс, э̄щум нупыл сунсым ос ю̄нсхатуӈкве тахмаясум. Ла̄пкан ялсум, то̄р ёвстум, Евдокия а̄нумн ма̄ньщи суп  йӣнуӈкве нё̄тыс. Ты юи-па̄лт ам ты рӯпатал пӯмщалахтуӈкве патсум ос ю̄нсхатуӈкве о̄вылтахтасум. О̄выл супум хораманэ, улпыл, ат тэ̄лсыт, улпыл, лю̄льсаӈ ю̄нтсанум. Мо̄т суп ю̄нтуӈкве ань таӈхēгум, хорам ю̄нтнэ то̄р тах ёвтэ̄гум ос ма̄ньщи хансат тув ю̄нтэ̄гум. Ань а̄канит ю̄нтэ̄гум, тох ханищтахтэ̄гум. Ма̄н па̄влувт «Со̄рни сак» нампа кружок рӯпиты, ам тув акваг ялантэ̄гум, мо̄т нэ̄ хо̄тпат ёт ю̄нсхатэ̄гум. Нэ̄ хо̄тпат ма̄щтыраӈкве Людмила Васильевна Тополева ханищтыянэ. Белоярский районт о̄лнэ ма̄щтыр хо̄тпат о̄с аквтох акван-атыглавет. Ты э̄лы-па̄лт тамле ханищтап Белоярский ӯст ва̄рыглавес, Полноват па̄вылт о̄лнэ ма̄хум о̄с тув во̄выглавēсыт. Ам  ханищтахтуӈкве та̄н ётаныл о̄с  ялсум.
Амки школан ялантамуым порат ю̄нсхатуӈкве ос мо̄т щирыл ма̄щтырлаӈкве ма̄н Евдокия Александровна Ерныхован ханищтавесӯв. То̄нт тав Саранпа̄выл школат ня̄врамыт ёт рӯпитас. Ма̄н а̄гит-пыгыт кит группаг уртым о̄лсув, акват ӯйхул пусмалтаӈкве ханищтахтасыт, мо̄таныт Евдокия Александровна палт ялантасыт. Ам ос тав палтэ ялантасум, тав ётэ ма̄н сакныл сакквалыт, турло̄псыт хартсӯв, са̄лы совныл са̄всыр сувенирыт ва̄рсӯв.
Омам ма̄щтырлаӈкве сака ха̄сыс, матыр-а̄ти пуссын ва̄руӈкве вēрмыс. Улпыл, тыи ма̄гсыл ам ос э̄щум ю̄нтсхатуӈкве о̄вылтахтасмēн. Ӯвщим о̄с Белоярский район Верхнеказымский па̄вылт о̄лы. Тав пенсиян миннэ поратэ кос ёхтыс, тувыл иӈ рӯпиты. Рӯпитым ю̄нсхатуӈкве ос ма̄щтырлаӈкве, улпыл, ат а̄лыми. Ма̄нь э̄щум Саранпа̄вылт о̄лы, о̄с рӯпиты, тэ̄латэ тувле нупыл  иӈ а̄тим».
Надежда Ивановна Полноват па̄вылт о̄лыглан ялпыӈ хо̄талытн акваг яланты. Та ма̄т о̄лнэ ханты ма̄хум «Тылащ пори» сака янытлэ̄гыт, пӯрлахтуӈкве акван-атхатыглэ̄гыт. Полноват па̄вылт о̄лнэ мир та хо̄талэ̄т пуссын аквъёт мӯйлэ̄гыт. Ӯринэ̄ква хо̄тал янытлаӈкве па̄влыӈ мир акван-атхатыглэ̄гыт. Надежда Ивановна тув о̄с во̄выглаве.
