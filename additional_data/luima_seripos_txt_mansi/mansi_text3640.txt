
Матах та̄л ма̄н округувт Ӯринэ̄ква хо̄тал яныг ялпыӈ хо̄талыг ва̄рвес. Яныгпо̄ль э̄тпос титыт са̄тыт о̄выл ӯщлахтын хо̄талт тав са̄всыр па̄влытт, са̄всыр ӯсытт мӯйлаве. Ос ма̄к Ӯринэ̄ква янытлан хо̄тал яныгпо̄ль э̄тпос са̄тыт хо̄талэ̄т о̄лы.

	Ты пēс йис ялпыӈ хо̄талув. Ка̄сыӈ тӯя ма̄хманув таве янытлыяныл. Ӯринэ̄ква тох потыртанэ̄тэ: «Тӯяг ам ёхтынэм кастыл са̄в а̄гит, са̄в пыгыт а̄пат вос нёвитавет. Хоса ма̄ныл ёхтынэм порат ва̄гта̄л патэ̄гум, по̄лявем, ла̄гылрищагум толтыглан ма̄ щё̄питэ̄н». Ты ёмас ла̄тӈанэ ма̄гыс товлыӈ ӯй ты янытлылӯв.

	 

Югорский лыжный марафон

	 

	Ты касыл о̄с Ӯринэ̄ква янытлан хо̄талт о̄лыс. Мощ а̄лпылнув лов щёс юи-па̄лт Горная нампа ма̄нь я̄ ляпат ма̄хум атхатуӈкв та патсыт. Янге-ма̄не, мирн ва̄нэ спортсменыт, ӯсыӈ ма̄хум пуссын тув та ёхтысыт. Ка̄сыӈ хо̄тпа номерыл майвес.

	Ма̄н соссаӈ ма̄хманув тот касуӈкв о̄с во̄выглавēсыт. Хум хо̄тпат кувщил майвēсыт, нэ̄квет ос а̄гит нуй сахил, супыл масхатым о̄лсыт. Хӯрум ма̄ньщи хо̄тпа та̄н халанылт о̄лсыт — ты Никита Партанов, Светлана Ромбандеева ос тав пыге Марк.

	Та̄н акв километра ха̄йтсыт. Хум хо̄тпат халт Александр Константинов но̄х-патыс. Ты яныгпа̄ла хо̄тпа акваг каснэ ма̄н яланты, товтыл ха̄йтуӈкв молях  ха̄сы. Нэ̄квет ос а̄гит халт хӯрмит места ма̄ньщи а̄гиюв тав та вистэ, Светлана Ромбандеева тав молях ха̄йтыматэ тот хӯрмит местал майвес.

	Та̄н округ кӯщайн пуссын янытлавēсыт, Наталья Комарова та̄наныл ма̄гылн тагатан по̄сыл мисанэ, ка̄сыӈ хо̄тпа я̄нас янытластэ. Тувыл пуссын аквъёт по̄слахтасыт.

	Ты касылт ма̄н округувт Междуреченский па̄вылныл о̄лнэ хум но̄х-патыс, тав намыӈ-суиӈ спортсменыг о̄лы, наме Сергей Устюгов. Та хо̄тал тав намхо̄талэ о̄лыс, ос каснэ ма̄т о̄выл места вим ма̄гыс тав маттем тот та янытлавес.

	Ӯсувн каснэ ма̄хум янытлан ма̄гыс мирн ва̄нэ, намыӈ-суиӈ нэ̄ Анфиса Резцова ёхталас, тав Олимпийский чемпионкаг о̄лы. Ма̄хум таве хо̄т ка̄салыяныл, тав палтэ та ха̄йтэ̄гыт. По̄слахтэ̄гыт, мощ потыртэ̄гыт. Анфиса Уринэ̄ква хо̄талт о̄с о̄лыс, йӣквнэ-э̄ргын ма̄хум нупыл сунсыс, тот мощ ё̄мыгтас.

	 

Ӯринэ̄ква хо̄тал

	 

	Касыл иӈ ат оигпас, ма̄хум ла̄щлакв урамн но̄х та нёвумтасыт. Тот о̄с ялпыӈ хо̄тал та о̄вылтавес. Аквхуйплов щё̄с порат са̄ӈквылтап суй та сумыллас. Ма̄хум акван-атхатуӈкв та патсыт. Сургутский районныл ёхталам ханты э̄ква о̄влэ̄т ма̄хум пуссын косамтым со̄сыл такталасанэ, та̄н халанылт ё̄мыгтас. Мо̄т нэ̄кве ос ка̄сыӈ хо̄тпа ма̄нь а̄канил мӯйлуптастэ.

	Юлия Яркина, тав «Хо̄тал» нампа театрыт рӯпиты, ма̄хум ёт ханты ла̄тӈыл пащалахтас, тувыл ялпыӈ хо̄тал миннэ̄тэ сыс акваг та ла̄тӈыл та потыртас. Тав ётэ ма̄ньлат рущ хум сценат лю̄лис, тав Юля ла̄тӈанэ пуссын рущ ла̄тӈын толмащласанэ.

	Тэ̄н о̄влэ̄т потыртасы̄г, Ӯринэ̄ква манрыг янытлаве. Тувыл са̄всыр па̄влытныл, ӯсытныл ёхтум соссаӈ мир э̄ргуӈкв ос йӣквуӈкв та о̄вылтахтасыт. Са̄выӈпа̄лэ тот пуссын ханты ма̄хум йӣквсыт ос э̄ргысыт.

	Ханты-Мансийский район Шапша па̄вылт акв ё̄рн нэ̄ о̄лы, Лидия Алясова. Тав тот ня̄врамыт ханты йӣквыт йӣквуӈкв ханищтыянэ, «Мощ хот» нампа коллектив атыс. Ма̄нь ня̄врамыт тув ялантаӈкв сака ка̄сащēгыт. Та̄н ань сака ёмащакв йӣквсыт, Женя Важенин ос койп ра̄тыс.

	Ханты-Мансийск ӯст соссаӈ ма̄хум йӣквыт са̄в хо̄тпатын суссылтавет. Ань ты ялпыӈ хо̄талт ТПК (технолого-педагогический колледжит) ханищтахтын ня̄врамыт, «Культура» нампа колт рӯпитан ма̄ньлат а̄гит йӣквсыт.

	Маргарита Рябова ханты э̄ргыт э̄ргыс, йӣквыс. Тав о̄с сака ёмас э̄ква. Ма̄ньлатыг о̄лме порат Салехард ӯст культпросвет училищат ханищтахтас, тувыл са̄в та̄л Ванзеват па̄вылт, Белоярский ӯст а̄гит ханты мир йӣквыт йӣквуӈкв ханищтасанэ. Ань Ханты-Мансийск ӯсн а̄гитэ палт о̄лмыгтас. Матыр ялпыӈ хо̄тал те о̄лы, тав акваг тув во̄выглаве. Э̄ргуӈкв ос йӣквуӈкв сака ёмащакв ха̄сы.

	Ма̄ньщи ма̄хманув ты ялпыӈ хо̄талт щар аты ва̄санӯв. Нэ̄мхоть-ютув ат йӣквыс, ат э̄ргыс. То̄ват нас концерт сунсым лю̄ляхо̄лсыт. Ща̄нь ла̄тӈув мощ ётылнув хӯнтамласлӯв. Ты ялпыӈ хо̄талн Екатеринбург ӯсныл  H-Ural (Хурал) нампа коллектив ёхталас, рущ ла̄тӈыл та̄н та̄нтина̄ныл тох ла̄вияныл — группа электронного шаманского рока. Рущ хумыт койп ра̄тым, тумраныл ёнгим ма̄ньщи э̄рыг э̄ргысаныл. Тох ла̄всыт, Ивдель ма̄т о̄лнэ ма̄ньщи ма̄хум э̄рганыл — «Са̄лы ӯрнэ о̄йка». Та̄наныл хӯнтлуӈкв пӯмыщ о̄лыс, ты щирыл ма̄ньщи э̄рыг воссыг нэ̄мхотьют ат э̄рги.

	 

Мо̄лты та̄лт самын патум ня̄врамыт янытлавēсыт

	 

	Ка̄сыӈ та̄л ты ялпыӈ хо̄талт мо̄лты та̄л сыс Ханты-Мансийск ӯст самын патум соссаӈ ня̄врамыт ос та̄н ща̄няныл-а̄щаныл янытлавет. Ань о̄с са̄в ма̄хум сценан но̄х-во̄выглавēсыт. Ка̄сыӈ щēмья олн о̄щнэ сертификат-нэ̄пакыл майвес.

	 

Товлыӈ ӯй ма̄гыс пити ва̄рсыт

	 

	«То̄рум Маа» нампа музейт рӯпитан ма̄хум ня̄врамыт я̄нас атыгласаныл. Та̄наныл ӯринэ̄ква ма̄гыс пити ва̄руӈкв ханищтасаныл. Нир, пум са̄в со̄паслым о̄лыс. Ня̄врамыт маттем тот та рӯпитасыт. Та̄н о̄влэ̄т нирыл пити патта пēрыгтасыт, тувыл ёмащакв пумыл пинсаныл, товлыӈ ӯй тот ӯнлынэ̄тэ порат ул вос по̄ляве.

	 

Касылыт о̄лсыт

	 

	Пēс порат соссаӈ ма̄х-манув са̄всыр ёнгил о̄щсыт. Ань ня̄врамыт ма̄гыс каснэ ма̄ щё̄питым о̄лыс. Та̄н тот сун ӯлтта поргысыт, сома тӯщтым йӣв нумпа̄лн ма̄ньнув а̄гирищквет тēр ла̄кв па̄хвтысыт. Тит ня̄врамыг хоса то̄р са̄лм йӣв-о̄влыгн пēрсы̄г, халэ̄нт кассы̄г — хотьютэ̄н котле мус моляхнув пēритэ. Щар са̄в ня̄врам тот ты акван-атхатыглас.

	 

Ка̄тыл ва̄рим пормасыт тыналавēсыт

	 

	Та хо̄тал Ханты-Мансийск ӯсн ёхтум ма̄щтыр хо̄тпат тув о̄с акван-атыглавēсыт. Ка̄сыӈаныл пасаныл майвес, ёт-тотум пормасаныл тот пинтлысаныл ос мӯйлын мирн тыналасаныл. Мо̄тыт хо̄тал та̄н съезданыл о̄лыс, ты урыл я̄нас потыр ты газетат хансылӯв, таве ловиньтэлы̄н.
