
Яныг хо̄нт о̄лум порат Хулюмсӯнт па̄вылныл нилахуйплов хум хо̄тпа хо̄нтлан ма̄н тотыглавес: Анемгуровыт – са̄т хо̄тпа, Алгадьевыт, Пуксиковыт, Номиныт – кит-кит хо̄тпал ос акв хōтпа – Анямов. 
Ты ма̄хумныл нила хōтпа туп ювле ёхталасыт, нила хо̄тпа – хо̄нтлан ма̄т порславēсыт, хӯрум хо̄тпа – хот-тыпылтахтасыт ос хӯрум хо̄тпа – щар нэ̄­ма­тыр ла̄тыӈ-суй а̄тим та̄н уранылтыл. 
Сосса ма̄хум та порат туп ма̄ньщи ла̄тӈыл по­тыр­тасыт, рущ ла̄тӈыл торыӈ ат ха̄с­сыт, нэ̄пакыӈ хо̄тпа сака мощща о̄лыс. Ты урыл хунь та̄нки нама­ныл ос хотыл о̄лнэ па̄выл нама­ныл ёл-хансым порат то̄ва ма̄хум нэ̄паканыл лю̄льсаӈ хансыглавēсыт – таима̄гыс ань та̄рвитаӈ матыр ля̄ххал хо̄нтуӈкв. Ты урыл школат ханищ­тахтын ня̄врамыт интер­нет хосыт кисхатыгла­сыт кос ос торыӈ нэ̄матыр аты хо̄нтсыт. 
Яныг хо̄нт о̄лум порат хо̄нтлан ма̄хум ма̄гыс ос но̄х-патнэ ма̄гыс юн о̄лум ма̄хманув о̄с сака та̄кыщ рӯпитасыт ос са̄в нё̄тмил ва̄рсыт. Та та̄рвитаӈ порат нэ̄мхотьют нас ат о̄лыс. Хум хо̄тпа ва̄рнэ рӯпата – пуссын э̄кватн, ня̄врамытн ос матум хо̄тпатн патыс. Юн о̄лум ма̄хум, нэ̄тэ-хумитэ, пуссын во̄раясыт, хӯл а̄лыщласыт, пил ва̄т­сыт, во̄р са̄грысыт, пормас хартсыт, матыр янмалтан тэ̄пканыт щё̄питасыт, хил­сыт. Онтас ва̄рнэ яныт ня̄врамыт о̄с яныг хо̄тпа хольт рӯпитаптувēсыт.
Адина Федосья Степанов­на ма̄к во̄раян нэ̄г о̄лыс, сака ёмщакв па̄тлуп­тас, лэ̄ӈын щар са­мēт па­тамтытэ. Красный чумт рӯпитас, Ха̄льӯсыг-Нях­щамво̄лиг халт почта тотыглым ос пормас хар­тым рӯпитас. Хӯл алыщ­лан бригадирыг о̄лыс, ка̄тыл нархатым О̄лт-тумп мус хӯланыл тотса­ныл, тот Āнъя па̄выл я̄ӈкыл пōльтлым ма̄колн  (ледникын) тохрысаныл. Та порат матыр торыӈ ла̄гыл маснут хунь о̄лыс, рēщинка со̄пак а̄тим о̄лыс, ня̄р ла̄глыл пӯсмыт тох та хотум я̄т яласасыт, хӯл алыщласыт. 
Екатерина Яковлевна (1929 -2009) ос Нина Яковлевна (1935 – 2000) Анемгуровыг а̄щен нас­ка̄ссыг суты­таӈкв тотвес, тот порславес, ща̄нēн а̄тимыг ēмтыс, а̄гирищиг а̄квен янмал­тавесы̄г, ма̄ньта̄гыл тэ̄нки рӯпитасы̄г, яныг хо̄тпатн нё̄тсы̄г. 
Тувыл Алгадьев Иван Никито­вич (1928 -2009) ос Пуксикова (Вынгилева) Анна Фоминична (1928 -1974) иӈ аюм-китум ня̄врамыг о̄лсы̄г, ос яныг хōтпат ёт рӯпитасы̄г. 
Ал­гадь­ев Никита Алек­се­евич (1890 -1945) во̄­раяс, хӯл алыщлас, брига­дирыг о̄лыс. 
Алга­дьева (Анемгурова) Мария Васильевна (1890 -1980) во̄раяс, хӯл алыщ­лас. 
Адина Дарья Петро­вна (1912 – 1978) о̄с во­раяс, хӯл алыщлас, почта ос пормас хартыс, Красный чумт рӯпитас. 
Пуксикова (Алгадьева) Мария Алексеевна, Пуксикова Татьяна Ефи­мовна, Номина Агафья Тимофеевна, Номина Пелагея Григорьевна, Пуксикова Анна Серге­евна, Пуксикова (Вынги­лева) Анна Фоминична, Анемгурова (Пуксикова) Аксинья Сергеевна, Адина (Вадичупова) Клавдия Ивановна, Адина Евдокия Васильевна, Секова Мария Александровна, Секова Александра Николаевна о̄с пуссын та̄кыщ рӯпи­та­сыт, во̄раясыт, хӯл алыщ­ласыт, хӯл, нё̄выль, почта хартсыт, тэ̄пканыт щё̄пи­тасыт ос са̄всыр рӯпата ва̄рсыт, щēмья янмалта­сыт. 
Яныг хо̄нтыт но̄х-патнэ ма̄гыс э̄таӈ-хо̄тал ма̄хум пуссын рӯпитасыт: аман по̄лиглавēсыт – аман а̄ти, аман турап о̄лыс – аман сыстам. Ань ты яныг ма̄хум пуссын а̄тимыт, туп рӯтаныл, ня̄враманыл о̄лэ̄гыт. 
Ань туп Алгадь­ева (Адина) Пелагея Пав­ловна ты ма̄хум ёт рӯпи­там э̄ква, тав таккēтэ хуль­тыс. Па̄лаки ма̄ньта̄гыл а̄щ та̄л хультыс, а̄ще наска̄ссыг сутытаӈкв тотым ма̄хум ёт акв-пис лё̄ӈхе кастыл тотвес, юв ат ёхталас.  
Пелагея Павловна яныгпōль э̄тпос 25 хōталт самын патум хо̄талэ о̄лыс, та­вēн ань 92 та̄л то̄в­лыс. Па̄лаки а̄квув яныг щēмья янмалтас, лов ня̄врам о̄ньщас, «Мать-героиня» орденыл мӯйлуп­та̄лвес. Война юи-па̄лт колхозт рӯпитас, пум ва̄рыс, та коныпал о̄с са̄всыр рӯ­пата ва̄рыс, мис-лӯт о̄нь­щас, ётыл пенсиян патнэ̄тэ мус са̄в та̄л пēкарнят ня̄нь ва̄рим рӯпитас. Ань Пелагея Павловна та̄ланэ са̄выг ēмтсыт, ат вēрмуӈкв па­тыс, ёмас а̄гит-пыгыт ян­малтас, ня̄в­раманэ̄н нас о̄ньщаве. Пус ка̄т, пус ла̄гыл тавēн! 
Тахольтыл ты пилыщ­маӈ та̄рвитаӈ нак ювле хультыс. Ты ма̄хум хосы­тыл посыӈ то̄рмыл о̄лэ̄в. 
Анна АЛГАДЬЕВА
