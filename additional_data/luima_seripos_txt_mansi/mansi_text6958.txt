
Мо̄лты туи сыс ня̄в­рамыт «Ма̄нь Ӯсквен» ӯщлахтуӈкве ат тотыг­лавēсыт, хащта̄л а̄гм паттат рӯпитаӈкве ат та̄ртвēсыт. Ань о̄йттур э̄тпос о̄выл хо̄талныл ня̄врамыт пуссын тув тотыгпавēсыт, о̄выл сме­наныл та о̄вылтахтас. Āгирищит-пыгрищит ма̄щтырласыт, ю̄нсхатсыт, тэ̄нут па̄йтуӈкве, ня̄нь ва̄руӈкве, тēрныл а̄тӯит овумлаптуӈкве а̄рталах­тасыт ос ма̄ньщи ла̄тӈыл потыртаӈкве ханищта­вēсыт.
Любовь Павловна Ста­канова ос Мария Васильевна Фризоргер ма̄ньщи ла̄тӈыл ханищ­тасанэ̄н. Матыр-а̄ти пор­масыт ня̄врамыт ёт ма̄ньщи ла̄тӈыл хасса­ныл ос нэ̄пак-ло̄мтыт тув ханлысаныл, вос на̄ӈки, хумус э̄ри ла̄вуӈкве ос ловиньтаӈкве. Ка̄сыӈ ня̄врам таквина̄тэ ма̄гсыл ма̄нь словарик ва̄рыс, ла̄тӈыт тув хассанэ, э̄лаль тох ханищтыянэ ос хот ат ёрувлыянэ. 

Евгения Валерьевна Вьюткина а̄ги­рищ­квет ёт ю̄нсхатсыт. Евгения ла̄ви, ань йис ня̄врамыт ка̄таныл, тулё̄вланыл сака тӯпкамыт, то̄рса̄лм акван-пувим ю̄нсхатуӈкве ат вēрмēгыт, таима̄гыс то̄рло̄мтыл пēрнэ а̄канит ва̄рсыт. Яныгнув а̄гирищ ёт нуйныл ю̄нтуп тӯщтын ут ю̄нтсыт, таве хорамыл ю̄нтсаныл. Яныг а̄гит тай ва̄таӈ то̄р йинсыт ос та̄нти ю̄нтсыт, ты то̄раныл мо̄т смена ма̄гсыл э̄рмыглы, тот та̄н пēс йис ма̄ньщит щирыл масхатым ёнгēгыт. 

Сергей Викторович Стаканов пыгыт ёт тēр­ныл са̄всыр а̄тӯит ов­ум­лаптасыт. Ты ва̄рмаль о̄выл щёс ва̄руӈкве вуй­хат­сыт, хо̄т матыр ат а̄рт­мыс, та̄н ётыл ёмщакв ва̄рияныл. Петр Констан­тинович Анямов пыг­рищит тӯлыглахтуӈкве ханищтасанэ, Ӯй йӣквнэ порат маныр хумус ва̄­раве, таи ня̄врамытын по­тыртас. Āгирищ ос Юван Шесталов стихыт ма̄ньщи ла̄тӈыл ханищтасыт, тувыл э̄типа̄лаг ловиньтасыт. 
Дмитрий Викторович Исаев ня̄врамыт тэ̄нут ва̄руӈкве ханищтасанэ. Са̄всыр мирыт манхурип тэ̄нут ва̄рēгыт, та̄н ос па̄йтсыт. «Ма̄нь Ӯсквет» хӯрмит та̄л Вячеслав Кондин ня̄нькӯр ӯнттыс, ра̄ктыл по̄щгыстэ. Ань ня̄врамыт та̄нти тот ня̄нь ва̄рсыт, номтаныл татем ёмас, пуссын ща̄гтым о̄лсыт. 

Пыгрищит йӣквуӈкве Сергей Сергеевич Сетовын ха­нищтавēсыт ос а̄гири­щит Евгения Валерьевна ёт йӣквсыт. 
Сергей Анатольевич Таловников ня̄врамыт ӯщлахтын ма̄т лēккарыг рӯпиты, тот тав ня̄врамы­тын суссылтас, хунь э̄лум­хо̄лас илттыг хотум ēмты, хумус тавēн нё̄туӈкве э̄ри, маныр ва̄руӈкве ро̄ви. 
Ка̄сыӈ э̄типа̄лаг «Ма̄нь Ӯсквет» о̄лнэ ма̄хум вы­гыр ё̄рнколн атхатыгла­сыт ос са̄всыр ощхуль ос пӯмыщ ва̄рыгласыт, та̄н тот э̄ргысыт, йӣквсыт, сценкат суссыл­тасыт. То̄нт та̄н ма̄ньщи ла̄тӈыл потыртасыт. Ня̄в­рамаквет тох ӯщлахтым са̄в мӯтра, са̄в номт выгыт ос э̄лаль о̄лнэ нотаныл палыт номуӈкве паты­яныл. 
Галина Кондина
