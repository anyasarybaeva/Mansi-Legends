
Ты та̄л Саранпа̄вылт «Са̄лы лё̄ӈх» ня̄врамыт театр ос искусства школа ва̄т нупыл ат та̄лэ то̄влум кастыл янытлавесы̄г. Школа сӯкыр э̄тпос 1991 та̄л па̄сныл рӯпитаӈкве патыс ос тот Дмитрий Георгеевич Агеев о̄выл кӯщаиг о̄лыс. Ань а̄гирищит-пыгрищит са̄ӈквылтаӈкве, э̄ргуӈкве, йӣквуӈкве такви о̄с ханищтыянэ. Ханищтахтын ня̄врамыт тот рӯпитан хо̄тпатын пӯмащипа ла̄тыӈ ла̄вēгыт.

	— Ам намум Анастасия Хозяинова, а̄нумн нилахуйплов та̄л. Ты школан ам са̄т та̄лум то̄влум порат омамн тотвēсум. Тыг ам каӈкагум ялантасы̄г, акватэ ка̄тыл хурит по̄слыс, мо̄танэ са̄ӈквылтас, э̄ргыс. Ёмщакв э̄ргуӈкве ханищтахтын ма̄гыс Наталья Николаевна Оманова уроканэ̄н ялсум. О̄влэ̄т эстрада э̄ргыт ханищтасум, ань рущ мир э̄ргыт э̄ргыянум.

	А̄нумн тыт сака мӯсты, тыт ханищтан хо̄тпат сымыӈыт, ма̄навн акваг нё̄тэ̄гыт, ма̄н пуссын юртыӈыщ тыт о̄лэ̄в. Ма̄н Кульпасн, Ха̄льӯсн, Югорск ос Ханты-Мансийск ӯсыгн  концерт суссылтаӈкве тотыглавесӯв. Са̄всыр касылыт касэ̄в, таима̄гыс янытлан нэ̄пакытыл, мӯйлупсатыл майлавēв.

	Дмитрий Георгиевичин яныг пӯмащипа ла̄тыӈ ла̄вēгум, пуста̄гыл са̄в та̄л вос о̄лы, ма̄н таве сака э̄руптылӯв.

	— Ам намум Ольга Сорока, а̄нумн хо̄т-хуйплов та̄л. Ам тыг о̄памн ос каӈкумн турсуюм уральтаӈкве тотвēсум. А̄нумн тыт такем мӯстыс, ань са̄т та̄л тыг ялантэ̄гум. Вокал тэ̄лат та̄ра-паттысанум, экзаменыт мисум ос тувыл мирыт са̄ӈквылтан утанылн ханищтахтуӈкве патсум. Са̄ӈквылтапыл са̄ӈквылтаӈкве ха̄сэ̄гум, рущ ос саран э̄ргыт э̄ргēгум. Санкт-Петербург, Выборг ос Ханты-Мансийск ӯсытн ялмув порат, тувыл э̄сгын нэ̄пакыл мӯйлуптавēсум. Ам ка̄сыӈ хо̄тал ты школат рӯпитан хо̄тпатын ханищтавесӯв. Та̄нанылн ам яныг пӯмащипа ла̄вēгум, та̄н са̄в ёмас ка̄с э̄лаль вос ва̄рēгыт, ня̄врамыт нупыл аквтох сымыӈыщ вос сунсэ̄гыт ос пуста̄гыл вос о̄лэ̄гыт.

	— Ам намум Сергей Кожевин. Ам атыт класст ханищтахтамум порат ты школан ёхтысум. Ань са̄тхуйплов та̄лум. Нёлолов та̄лумт о̄с тыг тотыглавēсум, ам сака э̄ссамтасум, тыт ат хультсум. Ётыл Наталья Николаевна а̄квумн тыг во̄ввēсум. Тэ̄н Татьяна увщитэ̄нтыл ос ты школат ханищтахтасы̄г. Наталья Оманова а̄квум ань тыт рӯпиты, Татьяна а̄квум «Хо̄тал» нампа А̄с-угорский театрыт рӯпиты. А̄нумн тыт такем пӯмщиг ēмтыс, ань са̄всыр тэ̄лан ханищтавēсум. Диплом-нэ̄пакумт тамле предметыт хансым о̄лэ̄гыт: «вокал, ансамбль, хор, игра на фортепьяно, са̄ӈквылтапе, нарсъюхе, театральное искусство, сольфеджио, музыкальная литература». Ты коныпал ань ка̄тыл по̄слуӈкве ханищтахтэ̄гум ос тамле диплом винэ ма̄гыс мощēртын экзамен мыгум.

	Районт ос округт са̄всыр касылыт о̄с кассум, о̄влэ̄т каснэ ма̄гыс нас нэ̄пакыл майлувēсум, ётыл янытлан нэ̄пакыл мӯйлуптавēсум. Тувыл па̄влыӈ ман ӯсыӈ ма̄т яласым акваг йильпи юрт хо̄нтэ̄гум, та̄н ётаныл юрщхатэ̄гум. Дмитрий Георгиевич Агеевын ос тав а̄гиягēн, а̄квумн яныг пӯмащипа ла̄тыӈ  ла̄вēгум, са̄в со̄т, са̄в щунь та̄нанылн. Ма̄н пуссын та̄н ё̄раныл хосыт номтыӈыг яныгмасӯв. Тыт таса̄вит ня̄врамыт ёмас ва̄рмалитн ханищтавēсыт, хо̄т-а̄ти мори ат ха̄йтыгтэ̄гыт. Дмитрий Георгиевич ёт кӯстыр ос сака ёмас потыртаӈкве, тав ма̄н ётув аквтупмат щар а̄тяв, о̄пав пēнтсыл о̄лы. Ам э̄лаль о̄с акв тамле хо̄тпаг о̄луӈкве таӈхēгум.

	— Ам намум Коля Гоголев. Ты школат ам щар ма̄ниг о̄лэ̄гум, а̄нумн хо̄т та̄л. Ма̄н мо̄лты Ханты-Мансийск ос Югорск ӯсыгн тотыглавесӯв, тот ма̄нь спектакль суссылтасӯв. Тот ам ма̄ньщи ос рущ ла̄тӈыл стихыт ловиньтэ̄гум ос э̄ргыт э̄ргēгум. Са̄ӈквылтапыл са̄ӈквылтаӈкве ос йӣквуӈкве школат Игорь Магарамовын ханищтавем. Тыг ялнэм коныпал а̄нумн теннисыл ёнгасаӈкве сака мӯсты, тыи анēквам кол по̄хат ёнгасэ̄в. Ам хунь яныгмēгум, музыкантыг о̄луӈкве таӈхēгум ос теннисыл пуста̄гыл о̄лнэ ма̄гыс ханищтахтэ̄гум.

	Дмитрий Георгиевичин пӯмащипа ла̄вēгум, тав са̄в та̄л пуста̄гыл вос о̄лы. Ма̄хум та̄нки халанылт юртыӈыщ, ёмас номтыл вос о̄лэ̄гыт.
