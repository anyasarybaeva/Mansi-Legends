
Ты нэ̄квег ёт ам Ханты-Мансийский район Кышик па̄вылт ва̄йхатасум. Ка̄сыӈе ёт ам я̄нас потыртасум, ос а̄ще наме щирыл аквхурипаг – Октябревнаг, титыгласагум, насати, тэ̄н увщииг-э̄щиг о̄лнэтэ̄н. Яныгнувег Ольга Октябревна о̄лы, хуме щирыл тав Холодилова. Мо̄танэ наме ос Марина Октябревна Лозямова. 
Увщитэ потре
Ольга Октябревна 1969 та̄лт самын патыс. Колта̄гланылт нёлолов ня̄врам яныгмасыт. Оманыл Малый Атлым нампа па̄вылныл о̄лыс. Та̄н хӯрум яга̄ги 1950-ыт та̄лытт ща̄няныл ёт Кышикн ва̄нтласыт, о̄л­сыт, пус­сын тот хум ва̄рсыт. 
А̄тяныл Лозямов Октябрь Алексеевич Касум ма̄ныл о̄лыс. Елена Григорьевна ёт тэ̄н Кышик па̄вылт хо̄нтхат­сы̄г, акван-минасы̄г. Нэ̄г-хумыг акваг рӯпитасыг, ня̄враманэ̄н щащēкван-о̄пан янмалтавēсыт. Ма̄нь поратэ урыл нэ̄ тох по­тыртас:
– Ам ма̄ньта̄гыл во̄рыӈ ма̄т о̄лсум, яныгмасум. Щащēквав ос о̄пав сака э̄лн о̄лсы̄г. Назым я̄ хосыт алгаль 120 вēрыста минуӈкв э̄рыс, тувыл мо̄т я̄ хосыт о̄с аквты са̄вит­тем вēрыста минасӯв. 
Туи порат ха̄пыл то­тавēв, тэ̄лы ос са̄лыл тув минэ̄в. Тэ̄н са̄в са̄лы о̄щсы̄г. Ляпат Хоровыт о̄лсыт, та̄н о̄с са̄лыӈ ма̄хум о̄лсыт, халанылт нё̄тхатасыт. Акв э̄т ма̄н са̄лыт ӯриянӯв, мо̄т э̄т ос Хоровыт. Тыщир тай кӯпнит о̄лыс, тэ̄нут ма̄гыс па̄вылн ялуӈкв ро̄выс.
То̄нт ма̄н сака пӯмыщ о̄лсӯв, ма̄н, ня̄врамыт, во̄рт акваг ха̄йтыгтасӯв, са̄лыянув ма̄гыс тэ̄п атсув, ма̄нь са̄лыквет тыттыса­нӯв. Щащēквав ёт на̄ив со̄паслан ма̄гыс сартнэ тēрыл яныг йӣв-капаит та сартэ̄в. Рӯпитаӈкв ла̄вавēв, нэ̄мхотьют ювле ла̄тыӈ ат ла̄ви, акв тēмыл пуссын рӯпитасӯв.
Ань а̄пщив ёт о̄с во̄рн ялантэ̄в. Ос щащēквав-о̄пав о̄лме ма̄тэ̄н мус ялуӈкв ат вēрмēв, мощ ляпатнув о̄лэ̄в. 

Э̄ще потре
Э̄ще наме – Марина Октябревна Лозямова. Тав ос 1970 та̄лт самын патыс. Нёлолов ня̄врамныл та̄н ань нила хо̄тпа хультсыт – хӯрум яга̄ги ос а̄пщияныл. Такви урēтыл тав тох потыртас:
– Ам школа а̄стламум юи-па̄лт педучилищан ханищтахтуӈкв минасум, а̄стласлум, рӯпитаӈкв юв ёхтысум. Ва̄тахтем та̄л ня̄врамыӈ садик-колт ты рӯпитэ̄гум. 
Яныгмамум порат омав-а̄тяв халэ̄нт ханты ла̄тӈыл потыртасы̄г, ос ма̄н ма̄нти халувт туп рущ ла̄тӈыл. Ань ща̄нь ла̄тӈыл потыр­таӈкв аты вēрмēв. 
Ань ты йист ханты ня̄врамыт ла̄тӈув о̄с щар ат ва̄ганыл, ханты ла̄тӈыл ат пӯмщалахтэ̄гыт. Та̄на­ныл ма̄н матыр ёнгынут манос а̄кань ю̄нтуӈкв ха­нищтыянӯв. Тувыл сус­сылтап ва̄рēв, ща̄нянылн-а̄щанылн суссылтыянӯв. 
Марина Октябревна хӯрум ня̄врам о̄ньщи, яныг а̄гитэ Ханты-Мансийск ӯст о̄лы ос рӯпиты, котиль а̄гитэ Сургут ӯст ханищ­тахты, ма̄нь пыге школан 9 классын яланты.
Валентина УЗЕЛЬ
