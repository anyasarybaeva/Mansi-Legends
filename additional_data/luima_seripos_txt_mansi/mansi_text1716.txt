

	Ты э̄тпос 3 хо̄талэ̄т Ханты-Мансийск ӯст о̄лнэ «Ма̄-вит ос Э̄лумхо̄лас» нампа музейт стихотвореният ос э̄ргыт хаснэ ма̄хум акван-хо̄нтхатыгласыт. Тот Литературная гостиная нампа колнак о̄лы, э̄рыг-потыр тотнэ ма̄хум тот ва̄тихал акван-атхатыглэ̄гыт. Ань ос ты э̄типа̄ланыл намаясаныл – «Певец заснеженного края». 


		Лов арыгтем хо̄тпа та̄нти хансум стихотворенияныл ловиньтасаныл, то̄ва ос намыӈ-суиӈ хо̄тпа хансыглам потрыт ловиньтас. Акв а̄ги, наме Лиза, татем ёмас стихотворение ловиньтас «Хулиганы», насати Валентин Гафт тав хасме. Тав мирн ва̄нэ ма̄хум – Маяковский, Есенин, Шукшин ос Высоцкий хум хо̄тпат пуссын хулиганыг ла̄виянэ. Ань та̄н пуссын а̄тимыт. О̄лманылт та̄н са̄в ёмас тэ̄ла ва̄рсыт – потрыт, э̄ргыт хассыт, та̄нти ма̄наныл э̄руптасаныл, янытласаныл. Валентин Гафт та̄наныл атхунь э̄руптыянэ, ӯлылыянэ, ос тав ла̄выс, мощ хулиганыг ат те о̄лсыт, таса̄вит ёмас тэ̄ла ат ва̄рнувыт. Таима̄гыс тав та̄наныл нас э̄рпыӈыщ тох намталыянэ. 

		«Солнце» нампа теат-рыт рӯпитан ханты нэ̄ Алла Иштимирова-Посохова стихотворениянэ соссаӈ ма̄хманув урыл о̄лсыт. «Лылыӈ со̄юм» ня̄врам ханищтан центрыт рӯпитан ма̄ньщи хум Сергей Ремизов «Деньги есть, а счастья нет» пӯмыщ потыр потрамас. Акв хум гитарал ёнгыс, тувыл та̄н пуссын аквъёт «Ты да я, да мы с тобой» рущ э̄рыг э̄ргысыт. 

		Та̄н халанылт, сустēмт, ма̄ньщи ман ханты пыг лю̄ляхо̄лы, тав о̄с потыртас. Хунь концертаныл оигпас, ам пыг китыгласлум, хотыл тав о̄лы. Насати, ма̄ньщи пыг, Антон Нахрачёв, Ха̄льӯс район Тэ̄к па̄вылныл о̄лы. Тыт технолого-педагогический колледжит информационные системы рӯпатан ханищтахты. Антон ла̄выс, тав ма̄ньта̄гыл э̄рыгсовыт ос потыр-охсат хансуӈкве патыс. Оматэ Майя Витальевна, а̄ги о̄парищ наме Миляхова. Антон йӣгрищ о̄ньщи, наме Аня.

		Тув ма̄хум акван-атум нэ̄ Инна Романова о̄с акв-кит ла̄тыӈ ла̄выс. Тав ты музейт научный сотрудникыг рӯпиты. Инна ла̄выс, ты та̄л литература та̄лыг ла̄ввес. Таима̄гыс ань то̄ва литературный проектыт тав нупылэ хасвēсыт, кӯщаиг тав паттувес. Ты хо̄нтхатыглапаныл та̄н о̄с ты тэ̄ла щирыл ва̄рияныл. Тох акван-хо̄нтхатыгла̄луӈкве та̄н ань ва̄тихал патэ̄гыт, потрыт ман стихотвореният хаснэ ма̄хум пуссын тув во̄вияныл. Ма̄н, газетат рӯпитан ма̄хум, тув во̄вуӈкве о̄с ла̄ввесӯв. Ты урыл ма̄н тах э̄лаль хансэ̄в. Иннан ам яныг пӯмащипа ла̄тыӈ ла̄всум. Матъёмас тамле хо̄тпат о̄лэ̄гыт, мирн пӯмыщ потыр, сымын ро̄внэ ла̄тыӈ тотэ̄гыт.

		 

		Светлана Хозумова 

 
