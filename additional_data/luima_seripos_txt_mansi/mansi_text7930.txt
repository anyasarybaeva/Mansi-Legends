
Мо̄лты ООН колт рӯпитан кӯщаит акв нэ̄пак щё̄питасыт, ань 2022-2032 та̄лыт сыс ма̄ янытыл мощщаг хультум мирыт та̄н о̄лупсаныл э̄лаль ӯргалаӈкве патавет. 
Таима̄гыс ты мирыт палт ща̄нь ла̄тыӈ ханищ­тан, пēс йис накыт э̄лаль тотнэ щё̄сыт ва̄равет тах. Янгыщ тамле тэ̄латн ань ня̄врамыт ханищтаӈкве э̄рēгыт. Тох ка̄сыӈ ма̄т са̄в­сыр проектыт манос ха­нищтапыт щё̄питавēсыт. 
Акв тамле проект Лӯима̄, Сибирь ос Дальний Восток ма̄ янытыл о̄лнэ мирыт Ассоциация-кол ва̄рнутэ урыл ань ловинь­тэ̄н. 
Ты та̄л Москват та̄н «Сокровища Севера» суссылтап о̄лум порат «Дети Арктики. Наследие предков – будущим поко­лениям» нампа проект ёт рӯпитасыт. Сыре-сыр тэ̄лат мӯсхалыг ва̄рнэ̄ныл ма̄гыс лӯима̄ мирыт олн-нё̄тмил атсыт. 
Тувыл «Арктика ма̄ ня̄врамыт» рӯпитан кол­наканыл та суссылтапт о̄выл хо̄талэ̄т па̄лыг та пӯсвес. Тот мӯй ма̄хум ёт лӯима̄ мирыт Ассоциа­цият кӯщай хум Григорий Ледков, тав ётэ рӯпитан ва̄ӈын нэ̄ Нина Вейса­лова, тувыл мо̄т хо̄н ма̄т Министерства па̄лыл ос РФ Арктика Советыт пуӈктотнэ хум Николай Корчунов ос мо̄т кит кӯ­щаиг пащалахтасыт, по­тыр­тасыт. Ётыл суссыл­тапн ёхтум ня̄врамаквет тув щалтуӈкве во̄ввēсыт. 
Тув ка̄сыӈ та̄л лӯима̄ ма̄хум янге-ма̄не ёхта­лэ̄гыт, ма̄щтыр хо̄тпат пор­ма­саныл, маснутаныл сус­сылтэ̄гыт, тэ̄нутаныл тыналэ̄гыт ос а̄гирищит-пыгрищит э̄ргуӈкве ос йӣквуӈкве тотыглавет. Тувыл са̄в ма̄ныл ёхталам ня̄врамаквет та̄нки хала­нылт ва̄йхатым вос о̄лсыт ос мо̄т лӯима̄ мирыт куль­тураныл ва̄нэг вос о̄щ­са­ныл, ань та колна­кытыт потыртэ̄гыт. 

О̄выл хо̄талэ̄т а̄гири­щит-пыгрищит коряки, чукчи ос эвенки ма̄хум йӣкваныл ос э̄рганыл ха­нищтасыт. Пуссын ха­нищ­тапыт ма̄гыс Санкт-Петер­бург ӯст А.И. Герцен нампа универститетт рӯпитан нэ̄г Светлана Черны­шова ос Олеся Боло­таева пуӈктотсы̄г, тэ̄натэ̄н Евгения Беглова, «Просвещение» нампа нэ̄пак та̄ратан колт рӯпи­тан редактор нэ̄, нё̄тыс.   
Мо̄тыт хо̄талт эвены, юкагиры, саамы ма̄хум ёнганыл та̄ра-паттувēсыт. Ты коныпал лӯима̄ мирыт та̄нки маснутаныл о̄выл­тыт потыртасыт. Тувыл Якутияныл о̄лнэ хо̄тпат ща̄нь ла̄тӈаныл хумус ищхӣпыӈ ут хосыт ха­нищ­тэ̄гыт, таи суссыл­тасыт. Акв площадкат «Ат во̄раян хо̄тпат» нампа ёнгил щё̄пита̄лвес.
Надежда Зюзина, Таймыр ма̄т музейт рӯпи­тан нэ̄, энцы ма̄хум пор­масаныл о̄вылтыт потыр­тас. Потрыт Тыва ма̄ныл ёхталам а̄гирищит хӯнт­лысыт ос тувыл ка̄тыл ва̄рнэ пормас ва̄руӈкве аквъёт ханищтавēсыт. 
Нэ̄ ла̄выс: «Хо̄тыл сыс са̄в ня̄врам тыг щалтапа̄лы, пус­сын матыр-а̄ти ва̄рē­гыт, пӯмща­лахтэ̄гыт. Та̄н пуссын та̄нки нё̄тнэ мас­нутылт масха­тым о̄лэ̄гыт, а̄нумн тыи сака мӯсты. 
Москва ӯст о̄лнэ хо̄т­пат матыр урыл о̄с китыг­лахтэ̄гыт, сунсыг­лахтэ̄гыт». 
Олеся Болотова ос Светлана Чернышова тот са̄в рӯпатат о̄щмēн пат­тат тэ̄натэ̄н китыглаӈкве ат а̄лымасагум. Туп ла̄в­сы̄г, ты колнак щё̄питым ма̄гыс тэ̄н хот-ща̄гтым о̄лэ̄г, нёмсаг о̄лнэ лӯима̄ ня̄вра­маквет тыг нас ӯщ­лах­туӈкве щалтсэ̄гыт ос та сыс та̄нки халанылт ва̄й­хатэ̄гыт ос юрщха­тэ̄­гыт, тувыл аквъёт матыр ва̄рē­гыт. 
Тамара МЕРОВА
