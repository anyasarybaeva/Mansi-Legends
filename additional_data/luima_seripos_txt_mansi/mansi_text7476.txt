
Ювле хультум э̄тпост са̄в са̄лыӈ ма̄хум Ханты-Мансийск ӯст акван-атхатыгласыт. Та порат са̄в ма̄ныл кӯщаит, са̄лы ӯрнэ хо̄тпат ос ма̄щтыр ма̄хум мӯйлысыт. Каснэ кант са̄т ё̄рнкол тӯщталавес. Тот ма̄хум ма̄гыс тэ̄нут па̄йтвес. Ё̄рнколыт по̄хыт ма̄щтыр хо̄тпат та̄нки пормасаныл тыналасыт. Тув ёхталам то̄ва хо̄тпат ёт ам потрамасум.
Йӣвныл пормасыт ма̄щтырлан хум
Денис Михайлович Кельмин, ханты хум, Нижневартовский район Аган па̄вылт о̄лы. Тот ремёсла центр колт йӣв­ныл са̄всыр пормасыт ва̄ри. Хум такви о̄лупсатэ ос рӯпататэ урыл ла̄выс:
– Ам Аган па̄вылт са­мын патсум, тот яныг­масум. Школат ханищ­тахтамум порат ам юрт пыганум ёт ка̄тыл са̄всыр пормасыт ма̄щтырласум. Школа а̄стламум юи-па̄лт армиян ялсум. 
Тувыл ювле ёхтысум, ос а̄гмыӈ ма̄хум пӯльницан ма̄шинал тотыглым мощ рӯпитасум. Тувыл ма̄-во̄й но̄х-винэ ма̄н рӯпитаӈкв патхатыглалсум. Ётыл ос ремёсла колн рӯпитаӈкве во̄ввēсум. Тот ань йӣвныл са̄всыр пормасыт ёргēгум. 
Омагум-а̄тягум сас ма̄щтыр хо̄тпаг. Ам ма̄ниг о̄лмум порат а̄тям ёсат, ма̄ньха̄пыт ос тӯпыт ва̄­рыглас. Омам ань тыг мус маснутыт ю̄нты ос са̄сныл са̄всыр хусапыт ва̄ри. Школат ханищтахтамум порат ам во̄р ма̄т лю̄льнэ йӣвныл янгуй ёр­гыслум. Ты рӯпатам хури хурипа, тав па̄ӈхвитэ акв мēтра, карсытэ ос нёлса̄т санти­метраг о̄лы. 
Хунь ремёсла центр колн рӯпитаӈкве ёхты­сум, пормасыт ва̄рнэ ма̄щ­тыр хо̄т­пат ёт ва̄тихал кассум, та̄н хала­нылт то̄­ва­накт ам но̄х-патыгла­сум. Щар ёмас рӯ­патанум ма̄гыс мӯй­лупсал мӯй­лупта̄лвēсум. 
Мо̄лал Ямало-Ненецкий округ Ханумей па̄выл музей ма̄гыс яныг камка ва̄рсум. Ты камка ощща ос хоса тарыг йӣв-о̄влытыл ва̄рыслум. Ты йӣвыт ӯльпа та̄рсытыл акван-сагсанум. Пēс порат тамле камкал ма̄хум я̄т хӯл алыщласыт. Ты йӣв та̄кыг о̄лы, ви­тыт молях хот ат саи. Ты кам­кам карсытэ китах­кем мēтра о̄лыс. Таве кит э̄тпос ва̄рыслум. Музейт рӯ­питан хо̄тпатн сака мӯстыс, та̄н ща̄гтым хульт­сыт. Ань са̄всыр ма̄тт о̄лнэ ма̄хум ва̄тихал а̄нумн ма̄тыр пормас ва̄руӈкве во̄ви­яныл. 
Па̄вылт ка̄сыӈ ӯщлах­тын хо̄талт хум хо̄тпат ёт я̄н хӯл алыщлаӈкве ялэ̄в. Тэ̄лы порат я̄ӈк ёлы-па̄лт толгēв ос хӯлпыт ӯнтталэ̄в. Ань тӯяг я̄т я̄ӈке ӯнты, хӯлыт лылыяныл тув марēгыт. Ма̄н витво̄ӈхат лӯйма­сыл пасатэ̄в, хӯлыт та̄нки но̄ӈхаль нэ̄глэ̄гыт, туп то̄пыл а̄мартыянӯв. Ты хӯлыт ма̄нки тэ̄ганӯв, а̄мпанув ос са̄лыянув тыттыянӯв. Манса̄вит хӯл ма̄навн э̄ри, таса̄вит вы­гӯв, арген са̄в наска̄ссыг ат пувēв. 
Аган я̄ хосыт са̄в во̄р­па̄выл ӯнлы. Тэ̄лы порат сосса ма̄хум тот во̄раēгыт. Туи ос таквсы щēмьяӈ та̄гыл пил ва̄тэ̄гыт. Ханты ма̄хум во̄рт пуссын щēмьял о̄лэ̄гыт. Нэ̄т юн ня̄враманыл ӯргалэ̄гыт, тэ̄нут па̄йтэ̄гыт, маснутыт ю̄нтэ̄гыт ос колсори рӯ­пата ва̄рēгыт. Хум хо̄тпат са̄лыяныл ӯрēгыт, во̄ра­ēгыт ос хӯл алыщлым яласэ̄гыт. 
Ты та̄л ам налыман нупыл акв та̄лум то̄влыс. Мēн э̄квамēнтыл кит ня̄врам янмалтымēн, пыг­мēн мощēртын кит та̄лэ то̄влы, а̄гимēн ос хӯрум э̄тпосэ то̄влыс, тыщир ты о̄лэ̄в. 
Вōраян ос хӯл алыщлан хōтпа
Анатолий Александ­ро­вич Каюков Нефте­юган­ский районныл ёхталас. Тав ма̄ньта̄гыл ё̄рнколт яныгмас. А̄тятэ налыманкем са̄лы о̄нь­щис. Та ēрт о̄лнэ ханты ма̄хум са̄в са̄лы ат о̄нь­щи­глэ̄гыт. Са̄лыӈ суныл во̄рколн, хӯл алыщлан ма̄н, па̄вылн тэ̄нут-пор­мас ёвтнэ ма̄гыс ялантэ̄­гыт ос мо̄т рӯпата ва̄рнэ ма̄гыс са̄лыяныл о̄ньщи­яныл. Тыима̄гыс та̄н са̄лы пӯӈ аняныл мощщаг о̄лэ̄­гыт. Анатолий Александр­ович ань са̄лы та̄л о̄лы. Тав такви йис ма̄тэ̄т во̄­раим ос хӯл алыщлым яласы:
– Атахкем та̄л ювле хультум порат ма̄н са̄лыт иӈ о̄щсӯв. Тувыл о̄лнэ ма̄в мувлахи ма̄-во̄й но̄х-виӈкве патвес. Тот ма̄ши­нал яласан лё̄ӈхыт ва̄р­вēсыт, са̄лы тэ̄п мощща хультыс, тыима̄гыс са̄лыт э̄лаль о̄ньщуӈкве ат пат­санӯв. 
Са̄тхуйплов са̄лы хульт­сас, ма̄н та̄наныл во̄рн ла̄кква-та̄ртсанув. Са̄р­тын во̄ркол ляпан та̄нки ёхталасыт, ань ат ёхта­лэ̄гыт. Тав кас, ма̄н ань во̄­раим ос хӯл алыщлым о̄лэ̄в. 
Ам тыт са̄лыӈ хо̄тпат ёт потрамасум. Та̄н ла̄в­маныл щирыл, йис ма̄на­ныл мувлахи о̄с лё̄ӈхыт ва̄рвēсыт, са̄лы ӯрнэ ма̄т ляпат хащта̄л ма̄хум са̄в­сыр рӯпата варēгыт. Ты паттат са̄лы ӯруӈкве та̄р­витыӈыг ēмтыс кос, ос ты а̄ти, ма̄хум са̄лыт э̄лаль о̄ньщияныл ос са̄вмал­тыяныл. 
Тамле ёмас ва̄рмаль о̄лы, ань кӯщаит ма̄н округувт са̄лыт са̄вмал­тан ма̄гыс са̄в нё̄тмил ва̄­рēгыт. Ты коныпал ма̄-во̄й но̄х-винэ хо̄тпат са̄лы ӯрнэ хо̄тпатн компен­са­ция-олн ойтэ̄гыт, та̄на­нылн пēн­щин, солярка ос пор­мас акваг майлэ̄гыт. Неф­тяникыт па̄ӈктум ма̄т та̄нки молях хот-сыс­там­тыя­ныл. Са̄лы ян­мал­таӈ­кве ла̄щал ро̄ви.
Ань ты ялпыӈ хōталн ам алыщлап пормасыт сус­сылтаӈкве тотсанум. Ты пормасыт пуссын во̄раян торыг амки ва̄рсанум. Ма̄н палтув иӈ са̄в хо̄тпа о̄лы, хотьют тамле пор­масыт ма̄щтырлаӈкве ха̄сы. Са̄лыӈ ма̄хум ты пор­масытныл сака пӯм­ща­лахтасыт. Та̄н юн а̄рта­лан ма̄гыс ōс акв тамле алыщлап ва̄руӈкве ла̄в­хатасыт.  
Якутия ма̄ныл ёхталам кӯщай
Михаил Александро­вич Погодаев Якутия ма̄ныл ёхталас. Хум лӯима̄ мирн нё̄тмил ва̄рим рӯпиты. Тав ла̄выс:
– Ма̄н, лӯима̄т о̄лнэ ма̄хум, халанувт ёмщакв ва̄йхатэ̄в, туп акван-нё̄т­хатым са̄всыр тэ̄лат мус­хал щирыл щё̄питаӈкве вēрмиянӯв. Ань са̄лыӈ хо̄тпат са̄тхуйплов ма̄ныл Ханты-Мансийск ӯсн ёхталасыт. 
Ат хо̄тал сыс ма̄н тыт са̄всыр ва̄рмалит урыл потыртасӯв. Юи-о̄выл хо̄талт ты тэ̄ла урыл «дек­ларация» нампа хӯл­тнэ нэ̄пак пирмайтасӯв. Щар о̄влэ̄т тамле ва̄рмалит тув хассанӯв: 
– Ань сосса мир о̄лнэ ма̄наныл ляпат ма̄-во̄й но̄х-виве ос мо̄т са̄всыр рӯпата ва̄раве. Ты хосыт ма̄-вит па̄ӈктаве, са̄лы тэ̄п мощща хульты. Са̄лы ӯрнэ ма̄т ляпат са̄всыр рӯпатат ва̄рнэ хосыт ань ма̄ ат то̄вылхаты;
– Са̄в ха̄йтнут ос ма̄­колыӈо̄йка во̄рт ēмтыс. Пēс порат во̄р ӯрга­лан хо̄т­пат ты тэ̄ла акваг ураль­тым о̄щсаныл. Арген са̄в ха̄йтнут ул вос ēмтыс, то̄ванакт та̄наныл алыщ­ласаныл. Ань ты ва̄рмаль нэ̄мхотьютын ат ураль­таве, ха̄йтнутыт акваг са̄вмēгыт, са̄в са̄лыт та̄н порслэ̄гыт. То̄ва ха̄йт­ну­тыт щар ат пилэ̄гыт, па̄вылн ёхтэ̄гыт, тот а̄мпыт щама пурияныл; 
– Тувыл ё̄рнколт са̄в­сыр рӯпата ва̄рнэ нэ̄т урыл потыр тув нё̄тумтым о̄лы. Та̄н рӯпатаныл сака та̄рвитыӈ, ос тыима̄гыс мощща олныл ойтавет. Са̄лыӈ колт яныгман сосса ня̄врамыт ма̄гыс ха­нищтан школат щё̄пи­тан урыл ла̄тыӈ о̄с хасвес; 
– Са̄лыт ӯрим рӯпитан ма̄ньлат ма̄хум номтыт о̄щнэ ва̄рмаляныл (та̄нки проектаныл) тэ̄лаг ва̄руӈ­кве вос вēрмысаныл, ты хосыт о̄с нё̄туӈкве пата­вет тах. Тыи ос мо̄т са̄в тэ̄лат ань пуссын нэ̄пакн хасвēсыт. 
Якутия ма̄ныл ёхталам кӯщай хум яныг пӯма­щипа ла̄тыӈ округ кӯща­итн кēтыс, ты та̄рвит порат та̄н са̄лыӈ ма̄хум акван-атуӈкве вēрмысаныл. Ань ты ва̄рмалит ёмщакв щё̄­питан ма̄гыс э̄лаль иӈ са̄в рӯпата ва̄руӈкве э̄ри. 
Николай МЕРОВ
 
