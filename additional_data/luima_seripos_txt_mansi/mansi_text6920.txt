
Ань ул ка̄сыӈ школат музей колнак о̄лы. Ханты-Мансийский район Кышик па̄вылт музейт Светлана Васильевна Фатеева рӯпиты. Тав такви рӯпататэ урыл мощ потыртас. 
Тав ты па̄вылт самын патыс, тот яныгмас. Ханищтахтуӈкв а̄стламе юи-па̄лт тав интерна­тыт воспитателиг о̄лыс. Тувыл тав школа музейн рӯпитаӈкв во̄ввес, тот юи-о̄выл та̄лытт рӯпиты.
Светлана Васильевна ла̄выс, па̄вылт о̄лум нэ̄ Елена Николаевна Спасенникова ты музей ва̄руӈкв номылматас. То̄нт тав школат ня̄вра­мыт ханты ла̄тӈын ха­нищтасанэ. Уроканэ пӯмщиг вос о̄лэ̄гыт, тав аквматнакт ня̄врамытн ла̄выс, та̄н урокытн пēс пор­масыт вос тотэ̄гыт. Тох ла̄щал-ла̄щал пормасыт та са̄вмысыт. 

Я̄нас кол­накыл май­вēсыт, ос тот музей та ва̄рвес, кӯщаиг Софья Андреевна Лазарева тот рӯпитас. Ты ханты нэ̄ ос сака са̄в пēс йис пормас атыс. Тав ё̄ре хосыт па̄в­ланылт мо̄т музей о̄с ва̄рвес. 
Па̄выл кант во̄рщахыл о̄лы, тот ханты ма̄хум во̄рколаныл ос сӯмъя­ханыл ӯнттувесы̄г, а̄ращ ва̄рвес ос мо̄т-мо̄т пор­масыт атвēсыт. Та музей рӯпитаме сыс тув яныг­па̄ла ханты хо̄тпат акваг ялантасыт, та̄н ма̄гсыла­ныл тот са̄всыр ял­пыӈ хо̄талыт ва̄рыглавēсыт. 

Па̄вылн ёхталан муй хо̄тпат тув о̄с тотыгла­вēсыт, та̄н ма̄гсыланыл матыр тэ̄нут тот па̄йт­вес – хӯл исмитыл, луп­таӈ ща̄ил айтвēсыт. Ань юи-о̄выл ат та̄лтем во̄р­щахылт о̄лнэ музей ат рӯпиты, нэ̄мхотьют тув ат яланты. Нас хотьют ка̄сащи, такви тув нас щалтсы. 
Школат о̄лнэ музейт ань са̄в пēс пормасыт о̄ньщавет. Нэ̄ титыглас­лӯв, хоты пормас щар ма̄к пēсыг о̄лы? Тав ювле ла̄выс, та̄н пēс пальсак о̄ньщēгыт, тав ты щар пēсыг о̄лы, таве музейн Молданова Мария то­тыстэ. 
Ос ня̄врамыт ёнгал­тан ма̄гыс тот сака са̄в ёнгил о̄лы. Школат ха­нищ­тахтын ня̄врамыт ураконыл халт тув акваг ёх­талэ̄гыт, мощ ёнгēгыт, тувыл ювле уроканылн та ха̄йтэ̄гыт. 

Суссылтап о̄вылтыт
Ты та̄лт музеянылт акв пӯмыщ суссылтап щё̄пита̄лсыт. 55 та̄л ювле хультум порат па̄­вланылт рӯпитам гос­промхоз урыл са̄всыр пēс нэ̄пакыт, сыресыр пормасыт ос хурит тот акван-ат­саныл. 
1960-ыт та̄лытт ма̄н округувт тамле кол са̄в пусвес. Тув па̄влыӈ ма̄­хум пил тотсыт, во̄руй­сов мисыт. Ты хосыт та̄н олн мощ сэ̄лсыт.

Ханты-Мансийский районт госпромхоз о̄с ва̄рвес, тув ляпат ӯнлын па̄влыт хасвēсыт. Кышикт ос ПОХ (рущ ла̄тӈыл тав тох ла̄ввес – про­мысло-охотничье хозяй­ство) пусвес. 
Тот рущ хум Виктор Георгиевич Подпругин во̄раян хо̄тпаг рӯпитас. 1966 та̄лт тав Ханты-Мансийск ӯсн во̄ввес, ла̄ввес – «Ханты-Мансийский госпром­хоз» кӯщаиг вос о̄лы. Тот кӯщаиг о̄лум хум Ф.И. Усенко сака са̄в олн вис ос государстван яныг а̄рнта ва̄рыс. 
Йильпи кӯщай
Хум ка̄сащас, та па̄с­ныл ма̄нь па̄влыӈ ма̄тт о̄лнэ мир ёмащакв о̄луӈкв та патсыт. Та̄н рӯпатал майвēсыт, о̄лнэ колыл ӯнттувēсыт. Нэ̄квет, хумыт пуссын тот рӯпитасыт.
То̄нт Кышик па̄вылт пēрма ӯнттувес, тот лэ̄­пакыт ос сэ̄мыл охсарыт янмалтаӈкв патвēсыт, са̄в мис о̄щвес. Тӯяг пуссын хӯл пувсыт, щапак сол­вал­тасыт ос то̄слысыт. Тув порат нэ̄квет пил ва̄т­сыт, ла̄хыс атсыт, па̄кв­сам ва̄рсыт. 
Хум хо̄тпат ос пум ва̄р­сыт. Тэ̄лы порат хумыт во̄раясыт, са̄лы ӯрим яла­сасыт. Нэ̄квет ос суве­ни­р­ный цех-колт ма̄щ­тыр­лым ю̄нс­хатасыт. 
Ты кӯщай хум рӯпи­таӈкв о̄вылтахтаме па̄с­ныл ма̄нь па̄влытт са̄в йильпи о̄лнэ кол, па̄выл миркол, ня̄врамыт кол ӯнттувес. То̄ва хум хо̄тпат йӣвныл са̄всыр пормас ёргуӈкв ханищтавēсыт.

Госпромхоз Кышик па̄вылт рӯпитаме порат па̄влыӈ хо̄тпат тāкыщ о̄щвēсыт. Кӯщаяныл ка̄­сыӈ хо̄тпа такви ураль­тастэ, нэ̄мхотьют ул вос савлахты, рӯпатаныл ёма­щакв вос ва̄рияныл, ха­ланылт кассыт. Па̄вла­нылт ка̄сыӈ та̄л акв-акв хо̄тпа но̄х-патыглас, тав мē­талил манос грамота-нэ̄­пакыл янытлавес.
1970-1980 та̄лытт нэ̄квет ю̄нтум сувенирыт пуссын мо̄т ма̄н тынала­вēсыт, ты хосыт титса̄т-хӯрумса̄т со̄тыра солко̄ви госпромхоз сэ̄лыс. 

1984 та̄лт Кышик пēрмат рӯпитан нэ̄квет янытлавēсыт – Л.Г. Айтукова, В.Д. Косарева, В.И. Тарлина, В.Я. Фищук. Пил ва̄тум ма̄хум халт ос ты хо̄тпат но̄х-патсыт – А.Л. Венго (800 тила), Е.А. Хоров (845 тила), Д.Н. Артямов (705 тила). Тāн Ханты-Мансийский районт ма̄к са̄в пил ты ва̄тсыт.
Ань ты хо̄тал мус па̄вылт о̄лнэ мир Виктор Георгиевич кӯщаяныл ёмас ла̄тӈыл номыл­ма­тыгла̄лыяныл. Тамле ёмас кӯщай хо̄тпа ань а̄тим. 1980-ыт та̄лытт гос­промхоз «Ханты-Мансий­ский» Россия янытыл щар ма̄к ёмас рӯпитан колыг ла̄ввес, са̄в хо̄тпа янытлавес. 

2004 та̄лт Ханты-Мансийский район Троица па̄вылт о̄лнэ школа тав намēтыл пин­вес. Ты та̄л хум 85 та̄лэ то̄влынув. Тав яныг нам­хо̄талэ кастыл Кышик па̄вылт ты суссылтап ты ва̄рвес. 
Валентина УЗЕЛЬ
 
