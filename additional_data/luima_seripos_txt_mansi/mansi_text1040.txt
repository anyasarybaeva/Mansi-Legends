
Ма̄ньполь э̄тпос 22 хо̄талныл я̄ӈк на̄тнэ э̄тпос 22 хо̄талэ мус  округувт «Коробка храбрости» нампа акция рӯпитас. Э̄тпос сыс акв со̄тыра арыгкем э̄лумхо̄лас а̄гмыӈ ня̄врамыт ма̄гсыл ёнгын утыт кēтсыт.Тамле тэ̄ла  Татьяна Моховикова, ня̄врамыт ӯргалан нэ̄, тав ва̄руӈкве ла̄выс. Акван-атым мӯйлупсат тав Ханты-Мансийск ӯст пӯльницат пусмалтахтан ня̄врамытн мӯйлуптасанэ. 

	Татьяна Дмитриевна ла̄выс, хунь та̄н тамле рӯпата ва̄руӈкве номылматсыт, о̄влэ̄т туп рак-а̄гм о̄щнэ а̄гирищит-пыгрищит ма̄гсыл мӯйлупсат акван-атсыт. Тувыл  мощ номсахтым, та̄н торгамтасыт, мо̄т  а̄гмыӈ ня̄врамаквет о̄с са̄всыр уколыл тӯщтавет о̄с мо̄т са̄в а̄гмыӈ процедурал ва̄равет, та̄н о̄с лю̄ньщēгыт ос савалэ̄гыт. Тыи ма̄гсыл  «Коробка храбрости» нампа тэ̄ла та̄н пуссын а̄гмыӈ ня̄врамыт ма̄гсыл ва̄рсыт. Пӯльницан ялме порат тав  педиатрический отделеният пусмалтахтын ня̄врамыт ёт хо̄нтхатыглас ос  мӯйлупсал мисанэ. 

	Татьяна Моховикова округувт о̄лнэ ма̄хум ос Нефтеюганск ӯст «Светозар» савалап ня̄врамыт колн мӯйлупсат ма̄гсыл яныг пӯмащипа ла̄тыӈ кēтыс. Тамле ёнгын ут акван-атнэ ма̄хум ня̄врамытн са̄в ща̄гт тотэ̄гыт, ос ня̄врамыт хунь ща̄гтэ̄гыт, му-виньтэ̄гыт, то̄нт моляхнув пусмалтахтэ̄гыт.  

	Лӯпта э̄тпос хӯрмит хо̄талэ̄т ня̄врамыт уральтаӈкве  Татьяна Моховикова Нижневартовск ӯсн ялыс. Тот тав  пувласпи-а̄гм пусмалтан ня̄врамыт ёт хо̄нтхатыглас ос  пуссын ёнгын утыл мӯйлуптасанэ.  

	Кӯщай нэ̄ ла̄выс, тамле акция та̄н ва̄тихал ва̄рыглаӈкве патэ̄гыт.  

	 

	Людмила 

	Тасманова 

	 
