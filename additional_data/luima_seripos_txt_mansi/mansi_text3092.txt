

	Мо̄лалнув ля̄ххал тотнэ ма̄хум ёт ма̄-вит ӯргалан ос несырьевой сектор экономики нампа департаментыт о̄лнэ кӯщай Павел Ващенко ос общественный палата па̄лыл ма̄-вит ӯргалан ва̄рмалит пуӈктотнэ хум Валерий Булатов акван-хо̄нтхатыгласыт. Та̄н порсыт  хотталь акв ма̄н тотнэ манос тыгытныл матыр мо̄т пормас ва̄рнэ урыл ма̄навн потыртасыт.  


		Кӯщаиг 2014 та̄лт федеральный са̄кконын акв йильпииг щё̄питым ла̄тыӈ хӯлтсы̄г ос хумле щирыл э̄лаль рӯпитаӈкве патэ̄гыт, ма̄навн ла̄всыт. Та са̄ккон щирыл, ма̄хум сака са̄в порс ул вос ва̄рēгыт, мори хотталь-а̄ти ул вос па̄хвтэ̄гыт, порс акван-атнэ ма̄ вос о̄щсыт ос нэ̄пак,  пластмасса манос кумыскаӈ утыт ла̄кква вос атыяныл ос я̄нас порс то̄тапн вос пинлыяныл. Ань ты тэ̄лат Югра янытыл хумус ва̄ра-вет, таи та̄ра-паттувēсыт.

		2017 та̄л ва̄т са̄грапнал э̄тпос о̄выл хо̄талэ кастыл йильпи са̄ккон щё̄питаве. Тав щирēтыл порсыт хотталь э̄лаль тотнэ ма̄гыс я̄нас рӯпитан компания вос о̄лнув ос тав пуссын ты тэ̄лат ма̄гыс пуӈк вос тотыс. Ка̄сыӈ ӯсыт ос па̄вылт акван-атнэ порсыт та̄нки по̄хат о̄лнэ полигонын вос тотавет ос тувыл ла̄кква атым утытныл китынтыг мо̄т пормас ва̄рнуве. 

		Ань ЖКХ компаният ма̄хумныл олн атэ̄гыт ос тувыл машинал яласан колыт ёт акван-нё̄тхатым порсыт хотталь во̄рн тотыяныл, тув та со̄сантыяныл. Воссыг тот та̄н тэ̄ланыл а̄тим. Тувыл порс сайнэ̄тэ мус тот та хуи, хосаг ēмтнэ мус та ма̄-витэ хот-саки. Мо̄тынтыг та ма̄хум мо̄т порс ма̄ ва̄рēгыт. Тыи о̄с лю̄ль. Ма̄н  ань таи ла̄вēв, то̄ва пормасыт иӈ э̄лаль о̄щнэ ма̄гыс щё̄питаӈкве ро̄всыт. Мо̄т хо̄н ма̄т тамле утыт я̄нас то̄тапн пинавет ос та̄н тувыл хот-вивет ос матарыг ва̄рнэ ма̄гыс э̄лаль тотыгпавет. Ма̄н ань о̄с аквтох ке ва̄рнувув, щар ёмас о̄лнув. 

		Ань порсыт ӯльнаг во̄рыӈ ма̄т ул вос оссувлавēсыт ос матыр мо̄т утыт щё̄питан ма̄гыс округ янытыл полигоныт ӯнттуӈкве э̄рēгыт. Таима̄гыс кӯщаит округ бюджетныл олн та̄стысыт ос полигоныт ӯнттын ма̄гыс ма̄ щё̄питасыт. 2020 та̄л мус тамле колыт Нефтеюганск, Нижневартовск, Нягань, Сургут ос Ханты-Мансийск ӯсыт по̄хат ӯнттавет. Пуссын ты ва̄рмалит тэ̄лаг ēмтнэ̄ныл ма̄гыс миллиард солко̄ви холтаве тах. 

		Сустēвт, тав ул кос са̄в олн холтаве. Тувыл насска̄сыг сайнэ ма̄н вущкасам порсытыл ма̄хум, насати, таса̄вит олн тыпылтэ̄гыт. Та̄н касыӈ порсыт я̄нас атэ̄гыт ке, ос таитныл матыр мо̄т пормас ва̄раве ке, то̄нт сака са̄в олн сэ̄луӈкве ро̄внув. Тащирыл кумыскаӈ утыт, пластмассал ва̄рим утыт, полиэтиленыл ва̄рим хӯргыт ос са̄всыр нэ̄пакыт – ма̄хум порс а̄нян вущкасанэ̄ныл э̄лы-па̄лт я̄нас то̄тапн пинлыяныл ке, тувыл тыитныл мо̄т пормасыт ва̄равет ке, то̄нт та̄л сыс 60 миллиард солко̄ви сэ̄луӈкве ро̄внув. 

		Ань ӯсыӈ ма̄т порсыт я̄нас атнэ  щирыл то̄тапыт ӯнттувēсыт кос, туп таи та̄рвитыг о̄лы, ма̄хум та̄нки порсаныл я̄насыг ла̄кква ат уртыяныл, пуссын акв хӯрыгсовын атыяныл. Мо̄рсыӈ хо̄тпа порсаныл ла̄кква-щё̄питыяныл ос э̄рнэ урнан пиныяныл. Тувыл пуссын пор-сыт я̄нас атнэ компания о̄с а̄тим, ты ва̄рмалит нэ̄мхотьютныл э̄лаль китыглаӈкве. Югравт са̄кконын хӯлтым ла̄тӈыт ёт кӯщаит таима̄гыс ты рӯпитэ̄гыт, ма̄-витув порсыл сака ул вос па̄ӈктувес ос таитныл матыр ёмас утыт вос ва̄рвēсыт. 

		 

		Тамара Мерова 

		 

 
