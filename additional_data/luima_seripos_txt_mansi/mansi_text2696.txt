
Ма̄н округув янытыл са̄в ма̄т ӯргалым о̄ньщавет, рущ ла̄тӈыл та̄н ла̄вавет – особо охраняемые территории. Ханты-Мансийск ӯнлын ма̄тэ о̄с ӯргалаве, ты ма̄ «природный паркыг» о̄лы, «Самаровский чугас» нам о̄ньщи.

	Ма̄ньполь э̄тпост ты парк ва̄рима па̄сныл 15 та̄лыг ēмтыс. О̄выл щёс 1984 та̄лт ӯст 

	о̄лнэ ма̄хум акван-атхатыгласыт, та̄н ты 

	потыртахтасыт – ты ма̄ ӯргалаӈкв э̄ри, 

	то̄нт ты 420 гектар 

	са̄вит ма̄тэ природный 

	паркыг хассаныл. 

	Ты ма̄ янытэ̄т 

	сака урамыӈ, ла̄вēгыт, Ханты-Мансийск ӯс са̄т яныг урам тармыл ӯнттыма. Ос во̄ре 

	сака ёмас, 44% са̄вит йӣвыт - пуссын ӯльпат. То̄ва ӯльпатын па̄рт-ло̄мтыт нэ̄гвēсыт, тот хансым о̄лы, йӣв 

	манах та̄л янытыг 

	о̄лы. То̄ват атса̄т

	та̄лыӈыг ты ēмтэ̄гыт. 

	Ань ӯс мувлахи 

	о̄лнэ во̄рт нэ̄матыр ва̄руӈкв ат ро̄ви – йӣвыт са̄груӈкв, порс па̄хвтуӈкв. Во̄рт 

	ё̄мыгтан ма̄гыс 

	лё̄хъясыт ва̄римат, ма̄хум во̄рн сака ул 

	вос щалтэ̄гыт, хо̄т
	а̄ти мори ул вос ё̄мыгтэ̄гыт.

	Атхуйплов та̄лэ то̄влум кастыл «Самаровский чугас» нампа колт рӯпитан 

	ма̄хум яныг сапра̄ни ва̄рыгласыт. Округувт ма̄-вит, во̄р ос 

	во̄руянув ӯргалан 

	ма̄хум акван-атыгласаныл, ва̄рнэ рӯпатаныл урыл пуссын тот 

	потыртасыт, халанылт ханищтахтасыт. 

	Евгений Платонов, ма̄-вит ӯргалан округ департаментыт кӯщаиг о̄лы, тав атхатыглам ма̄хумн тох ла̄выс: 

	«Ма̄-вит ӯргалан 

	ма̄хум сака ёмас 

	рӯпата ва̄рēгыт. То̄ват олн та̄л тох 

	та рӯпитэ̄гыт. Ань рӯпатан мощ 

	мо̄т щирыл ва̄руӈкв 

	э̄ри. Хумус вēрмегы̄н, 

	ань на̄нти олн сэ̄лэ̄н. Ты э̄лы
	па̄лт тох о̄лыс, манах 

	олн на̄нан э̄рыс, округ мирколныл майлу-весы̄н. Ты йист о̄лупсав мо̄т нупыл та минас.

	Ты 2016 та̄л ня̄вра
	мыт янытлан та̄лыг ла̄ввес. Ты та̄л сыс 

	на̄нан та̄н ма̄гсыланыл са̄всыр пӯмыщ ва̄руӈкв э̄ри. Та̄н вос ва̄ганыл, 

	ма̄-витув хумус ӯргалаӈкв э̄ри. Ӯст 

	о̄лнэ ня̄врамыт ос 

	во̄рн аквписыг вос 

	тотыглавет, то̄ват во̄р урыл щар нэ̄матыр ат ва̄гыт. 

	Во̄р урыл потыртан порат то̄ва хо̄тпат 

	ӯйрищит наманыл, во̄руит наманыл, йӣвыт акван-тэ̄лыгтыяныл, лю̄льсаӈ ла̄вияныл. Тамле 

	хо̄тпат ты рӯпатан виӈкв щар ат ро̄ви. 

	Та̄н ма̄гсыланыл 

	ханищтапыт ва̄-рыглаӈкв э̄ри, тот вос ханищтавет».

	Во̄руянув ӯргалан ва̄рмаль урыл та̄н о̄с потыртасыт. Ка̄сыӈ э̄тпос та̄н матыр 

	йильпи рӯпата ва̄рēгыт. Та̄л котиль э̄тпост та̄н янгуит ё̄мыгтан лё̄хъясаныл уральтасаныл, ань ос мори 

	ӯнттым тēрнялит хот-выганыл.

	Ювле хультум э̄тпос сыс во̄руит, витуит ӯргалан управление-колт рӯпитан ма̄хум янгуит ё̄мыгтан ма̄т уральтасаныл. Та̄н ёмащакв щё̄питым нёлолов ма̄ во̄рт хо̄нтсыт. Тот браконьер-ма̄хум са̄в янгуй алмыт ос 

	хот-нуйманыл. Ӯй нё̄выль пуссын ёт-виманыл ос ла̄гланыл тот вущкасаманыл. 

	Ты та̄л о̄вылтахтам па̄сыл 65 хо̄тал сыс во̄руит ӯргалан ма̄хум округув янытыл яласасыт ос во̄р колыт 

	уральтасаныл. 57 тēрняль хо̄нтсыт, хӯрумса̄ттем хо̄тпа 

	пувыгласаныл. Акв 

	охотник пуввес, тав 5 нёхыс алыс, мощēрт сутытаӈкв патаве. 

	Ань ты рӯпата ва̄рнэ ма̄гыс округув янытыл 30 инспектор
	хо̄тпа рӯпитэ̄гыт. Та̄н ищхӣпыӈ утыл ёт-майлавет. Та утаныл пуссын по̄слы 

	ос хансы, хоталь 

	инспектор хо̄тпа ялыс, манах щё̄с тот о̄лыс,

	маныр нэ̄пак хансыс. Тав спутник та̄ра уральтаве. Акв ма̄т 

	тав щё̄стем те лю̄лис, 

	тав ётыл титыглаӈкв патаве, манрыг акв 

	ма̄т сака хоса о̄лыс, 

	манаре тот ва̄рыс.

	Ань ма̄н округувт 

	тит государственный заповедникыг рӯпитэ̄г – «Малая Сосьва» 

	ос «Юганский». Нила природный парк – 

	«Нумто», «Кондинские озера», «Сибирские 

	увалы», «Самаровский чугас», 11 - ты «природный заказникыт» ос 7 - ты «памятник природы». 

	Та̄н сака ёмащакв ӯргалавет ос акваг 

	уральтавет. 

	 

	 

	Валентина 

	Хозумова
