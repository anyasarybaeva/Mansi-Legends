
Наталья Николаевна Чайникова Ханты-Мансийск ӯс ляпат о̄лнэ пēрма кӯщаиг рӯпиты. Та ма̄тэ̄т, я̄ӈкылмат, са̄всыр пил та̄рсыт ӯнтты. То̄ва пилыт ань ёмщакв э̄лаль яныгмēгыт. Ётыл ты пилыт э̄лаль та̄нки са̄вмēгыт. Ты ва̄рмаль урыл нэ̄ а̄нумн ань мощ потыртас.
Я̄ӈк на̄тнэ э̄тпос оигпан порат Наталья Никола­евна я̄ӈкылматэ̄т морах та̄рсыт ӯнттыс. Ты кастыл тэ̄нут-пормас тыналан ма̄т кӯщаиг рӯпитан хо̄т­пат, ля̄ххал тотнэ ма̄хум ос ма̄-вит ӯргалаӈкв ха­нищ­тахтын а̄гит-пыгыт тавēн нё̄туӈкве тув ёх­таласыт. 
Кӯщай нэ̄ пилыт хосат та̄гыл ӯнттуӈкве номыл­матас. Щар о̄выл порат Кострома ӯст ма̄хум пи­лыт та̄нки янмалтаӈкве патсыт. Нэ̄ ты ва̄рмаль ханищтан ма̄гыс тув ялыс. Тот учёный хо̄тпат лӯима̄т яныгман пилыт та̄нки янмалтэ̄гыт. 

Наталья Николаевна пил янмалтан тэ̄ла тот ёмщакв та̄ра-паттыстэ, ос хӯрум та̄л ювле хультум порат такви йис ма̄тэ̄т саӈквлыпил, сӯйпил, еже­вика, та̄хт ос морах пилыт ӯнттыс. Ты пилыт ань ём­щакв э̄лаль яныгмēгыт. 
Ты ва̄рмаль э̄лаль тот­нэ ма̄гыс пēрма кӯщай нэ̄ са̄в э̄рнэ рӯпата ва̄рыс. О̄влэ̄т та ма̄тэ, я̄ӈкылма­тэ, порсыл ос патыглам йӣвытныл ёмщакв хот-сыстамтастэ. Тувыл я̄ӈ­кылма хот ул вос то̄сыс, мувлахил вит атхатнэ хулыл ва̄рвес. Ань та ма̄т вит акваг о̄лы. Тав ном­сыс, э̄рыӈ лӯима̄т ты пил та̄рсыт яныгмаӈкве ат патэ̄гыт. Ос тох ēмтыс, ань тот са̄в пил яныгми.  
Наталья Николаевна ты та̄л я̄ӈкылматэ̄т ма̄хум ёт иӈ акв со̄тыра са̄вит морах та̄рсыт ӯнттыс. Ань тот пуссын аквъёт ва̄т нупыл кит со̄тыра савит­кем морах та̄рс яныгми. О̄выл та̄лытыт та̄н лӯпта­ныл нас но̄х-тэ̄лэ̄гыт. Я̄ӈ­кылмат лӯпта та̄рсаныл ёмщакв та̄рамлэ̄гыт, та юи-па̄лт ущта пилыт яныгмаӈкве патэ̄гыт. 

2018 та̄лт ӯнттум саӈ­квлыпиланыл ань ёмщакв яныгмēгыт. Та̄наныл ӯнт­туӈкве ань о̄с ат э̄ри, та̄н та̄нкирот ты са̄вмысыт. Ань тот са̄в пил ва̄туӈкве ро̄ви. Ос ёмас ва̄рмаль о̄лы, ты та̄рсытныл ка̄сыӈ та̄л са̄в­нув пил яныгми.
Ань ты пēрмат рӯпитан хо̄тпат са̄в пил атэ̄гыт ос э̄лаль тыналэ̄гыт. Окру­гувт ты пилытныл са̄всыр ма̄г па̄нкат, атыӈ айнэ витыт, канпēткат ос мо̄т атыӈ тэ̄нутыт ва̄равет. Хультум пилыт о̄с тох э̄л ты­налавет. 
Наталья Николаевна ла̄вме щирыл, пил ва̄тнэ порат ка̄сыӈ хо̄тпа тув ёхталаӈкве вēрми. Тот э̄лумхо̄лас кит вēтра ва̄ты ке, акв вēтратэ таквина̄­тэ̄н юв виӈкве вēрмитэ, мо̄т вēтратэ ос пēрмат хультуптаӈкве э̄ри. 
Мо̄лты та̄л ты пил ян­малтан ма̄н округ кӯщай нэ̄ Наталья Комарова ёхталас. Тав тот яныгман атыӈ пилыт а̄рталасанэ ос пил янмалтан хо̄тпат ты ёмас тэ̄ла вāрнэ̄ныл ма̄гыс сака янытласанэ. Ань округувт ка̄сащан хо̄тпат тамле пилыт та̄нки янмалтаӈ­кве о̄с вēрмēгыт. 

Николай МЕРОВ
 
