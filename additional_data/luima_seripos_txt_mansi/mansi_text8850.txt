
Рēтыӈ ю̄свой э̄тпос нила щислат ма̄ янытыл лēккарыт пувласпи-а̄гм ёт воритотнэ хо̄талыг о̄ньщияныл. То̄ва э̄лумхо̄лас ты а̄гме хоса ат торгамтытэ манос нэ̄матыр а̄ты ос ва̄гтэ. 
То̄ванакт а̄гмыӈ хо̄тпат лēккарыт палт хасхатуӈ­кве та̄ра ат вēрмēгыт. Таима̄гыс тамле а̄гмыт пусмалтан лēккарыт ка̄сыӈ та̄л рēтыӈ ю̄свой э̄тпос о̄выл ӯщлахтын хо̄талэ̄т ма̄хум пӯльни­цан во̄вияныл ос ты а̄гм о̄щнэ хо̄тпат та̄ра вос паттавет. 
Ханты-Мансийскат ОНКО-пӯльницат хӯрмит щислат а̄лпыл онтолов щё̄сныл ос хӯрум щё̄с мус ма̄хум тув ёхталасыт. Ты та̄л ма̄ янытыл лēккарыт пувласпи-а̄гмыт уральтан порат «Пуссын ёмщакв вос ӯргалавет» э̄лаль кисхатнэ номтыл ва̄рса­ныл. Юграт о̄лнэ ма̄хум ма̄гыс тамле рӯпата сака э̄рнэг о̄лы, ос мо̄т ма̄ныл ма̄хум пусмалтах­туӈкве тыг о̄с ёхталэ̄гыт.
Ань ма̄н ОНКО-пӯль­ницавт 270 э̄рнэ лēкка­рыт ос та̄нанылн нё̄тнэ хо̄тпат рӯпитэ̄гыт. Та̄л сыс тот 40 со̄тыра арыгкем э̄лумхо̄лас уральтавет, та̄н сыресыр ищхӣпыӈ утыл алпияныл сунсавет. 
Та̄л сыс лēккарыт 4 со̄тыра 314 «онкохирур­гиче­ский» ла̄внэ опера­цият, ос 234 «гибрид­ный» операцият ва̄рēгыт. Тувыл 21 со̄тыра 571 химиотерапия тэ̄р­пил ма̄хум пусмалтэ̄гыт. 
Лēккарыт э̄лумхо̄лас «мультидисциплинар­ный» ла̄внэ нак щирыл уральтыяныл. Тох 60% пувласпи-а̄гмыт та̄ра-хо̄нтавет ос кӯпнитыг пусмалтавет. Та юи-па̄лт 56% -кем пусмалтахтам хо̄тпат ат та̄л арыгкем сыс иӈ э̄лаль о̄лэ̄гыт. 
Округувт са̄в та̄л «Здравоохранение» нампа проект рӯпиты. Тав хосытэ̄т ма̄хум тыныӈ ищхӣпыӈ утыл ёмщакв пусмалтавет. Ос матыр йильпииг пусмалтан на­кыт ханищтавет. 
ОКБ колныл кēтым ля̄ххал ма̄ньщи ла̄тӈыл Тамара МЕРОВА хансыстэ
