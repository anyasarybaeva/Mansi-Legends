
Мо̄лал Ханты-Мансийск ӯст ма̄ньщи пыг Улякщи Яптин ёт хо̄нтхатыгласум. Тав 1998 та̄лт Ха̄льӯст самын патыс. Пыг Саранпа̄вылт анēкваге-ащо̄йкаге Римма ос Михаил Яптиныг палт яныгмас. Улякщи такви о̄лупсатэ урыл а̄нумн мощ потыртас.
Тав оматэ Галина Михайловна Эдин (Яптина) то̄нт Ханты-Мансийск ӯсн э̄лаль ханищтахтуӈкве минас. Тыима̄гыс пыге Саранпа̄вылт хультуптастэ.
Ня̄врамакве ма̄нь тāгыл «Ма̄нь Ӯсквен» ялантас, ка̄сыӈ тув тот ӯщлахтас, тав сāӈквылтапыл сāӈквылтанкве хāсы. Пыгкве тот сака э̄руптаве, Любовь Павловна Стаканова ты ма̄ньщи пыгрищакве ма̄гыс сыме ань тыг мус сака ща̄рги.
Улякщи Саранпа̄выл школат китыт классыт ханищтахтаме порат каснэ ва̄рмалин хасхатас. Тот Иван Ломакин каминьт па̄ссаӈ щахныл касуӈкве ня̄врамыт ханищтасанэ. Пыг нёлоловхуйплов та̄лэ то̄влын мус акваг тув ялантас.
Тувыл школа а̄стламе юи-па̄лт э̄лаль ханищтахтуӈкве номылматас. Ханты-Мансийск ӯсн ёхтыс. Тыт колледжит саквалам ма̄шинат хот-щё̄питан хо̄тпаг заочно щирыл ханищтахтуӈкве патхатас. Ань акв та̄лэ ты ва̄рмаль щирыл мощēртын а̄стлытэ.
Тӯяг ма̄ньлат пыгыт армиян тотнэ ма̄гыс акван тах атавет. Улякщи о̄с повесткал майвес. Тав лусытан ва̄рмаль урыл тох ла̄выс: «Армиян ялуӈкве сака ка̄сащēгум. Нэ̄матарыл ат пилэ̄гум. Вивем ке, сакати, хо̄нтлын тэ̄лан ханищтавем».
Лусытан ма̄н кēтнэ э̄лы-па̄лт пыгыт пӯльницат уральтавет, пуста̄гыл ке о̄лэ̄гыт, ущта армиян вивет. Ма̄н Улякщин ос тав рӯтанэ̄н пуста̄гыл о̄лнэ ла̄тыӈ кēтэ̄в. Татем ёмас, ка̄ркам ос тāксар пыг та яныгмас.
