
Ма̄н округувт сосса ма̄хум «Предоставление субсидии на приобретение или строительство жилых помещений гражданам из числа коренных малочисленных народов в ХМАО-Югре» нампа нэ̄пак хосыт нё̄тавет. Ты программан ма̄ньщи, ханты ос ё̄рн щēмьят 2013-2014 та̄л мус субсидия-олн ма̄гсыл хасхатуӈкве вēрмысыт. 
Ань ты нэ̄пак «Разви­тие жилищной сферы» нампа акв яныг програм­ман хасвес. 2021 та̄л­ныл субсидия-олныт кол ӯнттын департамент оче­редин хасхатам щēмьят субсидия-олныл та̄стысаныл. Ты э̄лы-па̄лт ты рӯпата Ипотечный агентство-колт рӯпитан ма̄хум ва̄рсыт.
2021 та̄л сыс сосса ма̄хум рӯпитан програм­ма ма̄гсыл 889 млн 919 со̄тыра солко̄ви тах холтаве. Ань акв со̄тыра 945 щēмьят очередин хасхатым о̄лэ̄гыт. Та̄н халанылт акв со̄тыра 776 щēмьят заявление-нэ̄пак 2013 та̄л ва̄т са̄грапнал э̄тпос 31 хо̄талэ мус хас­сыт ос 169 щēмья 2014 та̄л ва̄т са̄грапнал э̄тпос 31 хо̄талэ мусс очередин хасхатасыт. Кол ӯнттын департамент ищхӣпыӈ утыт такви ло̄пс о̄ньщи, манса̄вит щēмьят тув хасхатым о̄лэ̄гыт, тот сун­суӈ­кве ро̄ви.
Ты та̄л са̄т э̄тпос сыс 130 сосса щēмья субси­дия-олныл та̄стувēсыт. Та̄н халанылт 113 щēмьят заявление-нэ̄пак 2013 та̄л мус хассыт ос оче­редин хасхатасыт ос 17 щēмья 2014 та̄лт очере­дин та̄нки нэ̄паканыл кēт­сыт. Ты щēмьят нё̄тнэ ма̄гсыл кол ӯнттын де­партамент са̄т э̄тпос сыс 372 млн солко̄ви холтыс. 
Ань уведомление-нэ̄пакыл 2012 талт лӯпта э̄тпост кол ёвтнэ ма̄гсыл очередин хасхатнэ щēмьят кēтавет. Та̄н ань кол ёвтнэ манос ӯнттын ма̄г­сыл олныл мивет. 
Кол ӯнттын департа­ментыт рӯпитан хо̄тпат ла̄всыт, ань сосса щēмьят о̄лнэ колыт яныг па̄вылт ос ӯсыт ёвтэ̄гыт. Та̄н ха­ланылт та̄нки кол сака мощща ма̄хум ӯнттэ̄гыт. 
Ты программан хас­хатнэ сосса щēмьят нё̄тнэ ма̄гсыл ат млрд солко̄ви э̄ри, тыима̄гсыл хоты по­рат ты ма̄хум пуссын нё̄­тавет, кол ӯнттын ма̄т рӯ­питан хо̄тпат ат ва̄ганыл. 
Людмила ТЕТКИНА
 
