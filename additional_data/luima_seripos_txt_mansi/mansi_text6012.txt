
Ань ма̄лтыпыг ēмтыс. Округувт о̄лнэ то̄ва я̄т па̄лыг-патсыт. Хӯл алыщлан пора ты ёхтыс. Ӯсытт ос па̄влытт о̄лнэ сосса ма̄хманув хӯл пувуӈкве патсыт. 
Та̄н ма̄гсыланыл рыб­инспекция ма̄хум хӯлтнэ ла̄тыӈ щё̄питасыт. Ты тэ̄лат урыл Югра ма̄т промышленность депар­таментыт рӯпитан нэ̄ Светлана Кирилловна Гындышева потыртас. 
Россия ма̄в янытыл сельхоз Министерстват рӯпитан хо̄тпат 2018 та̄л я̄ӈк на̄тнэ э̄тпосныл хӯл алыщлан положение-нэ̄пак та̄стысыт. Тот пуссын э̄рнэ тэ̄лат хас­саныл. Ань хӯл пувнэ хо̄тпатн о̄влэ̄т заявка-нэ̄пак хансуӈкве э̄ри. Ты нэ̄пак округ промыш­ленность департамент depprom.admhmao.ru интернет ло̄псыт хо̄н­туӈкве ро̄ви. 
Тот на̄нки о̄парищ намын, общинан, хоты ма̄т ос манса̄вит хӯл алыщлэгы̄н, манарыл хӯл пувегы̄н, адресын ос телефонын пуссын хансэ̄н. Ювле хультум та̄лт манса̄вит хӯл пу­выгласын, ты ва̄рмаль урыл о̄с хансэ̄н. 
На̄н ётын манса̄вит хо̄тпа хӯл алыщлы, ты­гыл манах сосса хо̄тпа о̄лы, та̄н наманыл о̄с хансуӈкве э̄ри. Ты хо̄тпат хоты ма̄т о̄лэ̄гыт, ка̄сыӈ э̄лумхо̄лас тув хӯлтэ̄н. Заявка-нэ̄пак щё̄питан юи-па̄лт, община кӯщай такви тот вос хасхаты. 

Ты нэ̄пак ищхӣпыӈ ут хосыт печатайтаӈкве ос нас хаснэйӣвыл ём­щакв хансуӈкве ро̄ви. Тувыл на̄нки о̄щнэ э̄рнэ нэ̄паканы̄н ос адресыӈ лӯтыӈ та̄гыл по̄слэ̄н. 
Ты акван-атнэ нэ̄па­канын пуссын Ханты-Мансийск ӯсн, Студен­ческий ӯсхулы, 2 колн  кē­тэлы̄н. Матыр ат ке торгамтэгы̄н, +7 (3467) 353-404 телефон хосыт тув свонитэ̄н. Тот ём­щакв хӯлтавēн. Ты кол ка̄сыӈ хо̄тал па̄лыг-о̄лы, туп ӯщлахтын хо̄талыгт ат рӯпиты. 
Ка̄сащегы̄н ке, ты нэ̄­паканы̄н почта манос ты электронный адрес depprom@admhmao.ru хосыт о̄с кēтуӈкве вēр­мияны̄н.
Ань лӯпта э̄тпос оигпан мус рыбинспек­торыт округувт о̄лнэ я̄т э̄тэ-хо̄талэ уральтым яласаӈкве патэ̄гыт. Ӯрга­лахтым о̄лэ̄н, хӯл мори ул алыщлэ̄н. Ты хо̄талыт сыс я̄т хӯлупъяӈкве ат ро̄ви. Ма̄хум туп я̄ ва̄тат няслуӈкве та̄ртавет тах. 
Няслым акв хо̄тал сыс акв хо̄тпан ка̄сэв, сорт, сыг ос судак лов кила, сымри, щапак, тӯрхул ос елец ва̄т кила пувуӈкве ро̄ви. Пуссын аквъёт ловиньтаӈкве ке, акв э̄лумхо̄лас хо̄тал сыс ва̄т кила са̄всыр хӯл пувуӈкве та̄ртаве. Ты хӯланы̄н на̄нкина̄н ма̄гыс алыщлэ̄н, э̄л ул тыналэ̄н, атиӈк, штра­фыл пинавēн тах. 

Светлана Кирилловна ла̄вме щирыл, ань об­щинатын э̄рнэ нэ̄пак хаснэта̄л хӯлуп ӯнттуӈкв, на̄тылтаӈкв, мори хуль­туптаӈкве ос мо̄т хо̄тпан уральтан ма̄гыс миӈкве о̄с ат ро̄ви. Нэ̄пакта̄л хӯл алыщлан хо̄тпа 2-5 со̄­тыра солко̄ви са̄витыл штрафыл пинуӈкве па­таве тах. Ты коныпал браконьер-хо̄тпа госу­дарстван олн ойтуӈкве ла̄ваве. Тувыл ты лю̄ль ва̄рнэ ма̄гыс тав мотор­ха̄пе сут хосыт хот-виӈ­кве вēрмаве. 
Ос хотьют э̄рнэ нэ̄­пакта̄л щар са̄в хӯл алым пуваве ке, тав уголовный тэ̄ла щирыл сутын миве. Тыима̄гыс турманколн ӯнттуӈкве вēрмаве. Та яныт ёмас ва̄рēн, э̄рнэ нэ̄пакта̄л са̄в хӯл ул пувēн, туп няслуӈкве вēрмегы̄н.   
Ульяна ДАНИЛО хансум потре ма̄ньщи ла̄тӈыг Николай МЕРОВ толмащластэ
