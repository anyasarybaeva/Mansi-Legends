
Ты тув лӯпта э̄тпос 4-8 хо̄талытт Ханты-Мансийск ӯст ма̄щтырлан хо̄тпат акван-атхатыгласыт. Ты ва̄рмаль рущ щирыл «Мужские и женские ремёсла: музееведческий и этнопедагогический аспекты» намаим о̄лыс.
«То̄рум Маа» музейт рӯпитан ма̄хум та̄н ты тэ̄ла щё̄пита̄лсыт. Тот китыт та̄л кӯщаиг Людмила Алфёрова о̄лы. Ма̄хум Белоярский, Нижневартовский районыгныл ос Ха̄льӯсныл, Сургут, Пыть-Ях, Мегион ӯсытныл ос Ямал ма̄ныл тыг ёхталасыт. Маныр рӯпата та̄н тыт ва̄рсыт, хумус ма̄щтырласыт, на̄н ты урыл э̄лаль ловиньтэ̄н.
О̄выл хо̄талт учёный хо̄тпат мӯй ма̄хум ма̄гыс доклад-нэ̄пакыт ловиньтасыт. Тот Татьяна Волдина, А̄с-угорский институтт рӯпитан учёный ханты нэ̄, Дина Герасимова, филология наукат кандидатыг о̄лнэ хо̄нтаӈ ма̄ньщи э̄ква, Евдокия Нёмысова, яныгпа̄ла учёный ханты э̄ква, ос мо̄т ма̄хум о̄лсыт.
Та юи-па̄лт мо̄тыт хо̄талытт ма̄щтыр хо̄тпат «То̄рум Маа» музей во̄р ма̄т рӯпитасыт. Тот нэ̄ хо̄тпат сыг ос сорт совныл са̄всыр хӯрыгсовыт, тучаӈыт ю̄нтсыт, акв нэ̄ ос ка̄щ юнтыс. Хумыт ос йӣвныл са̄всыр пормасыт ва̄рсыт. Ка̄сум па̄вылныл хӯрум ма̄щтыр хум тыг ёхталасыт - ты Николай Тасьманов, Яков Тарлин ос Павел Тользин.

Тасьманов 
Николай Анатольевич
Хум 1974 та̄лт Касум па̄вылт самын патыс, ща̄нь ла̄тӈе ма̄ньта̄гыл ёмщакв ва̄гтэ, потырты. Ка̄тыл пормасыт ва̄руӈкве Семён Андреевич Вандымов ащо̄йкатэ̄н ханищтавес. Ӯщлахтын порат са̄лыӈколн яланта̄лыс. А̄тятэ ос пенсиян патхатаме мус плотникыг рӯпитас. Пыг ащо̄йкатэ̄ныл ёт аквъёт са̄всыр алыщлапыт ос во̄раян пормасыт ва̄рсы̄г. Николай школа а̄стламе юи-па̄лт рӯпитаӈкв патыс, хӯл алыщлас ос во̄раян хо̄тпаг о̄лыс.
Ётыл тав ня̄врамыт ӯщлахтын «Нумсаӈ ёх» нампа ма̄т йӣвныл ос а̄ньтныл са̄всыр пормасыт ма̄щтырлас. Тувыл школат рӯпитас, тот ос ня̄врамытн сосса мир пēс о̄лупса урыл потыртас. Ос та сыс Югорский университетт ханищтахтас, ма̄-вит ханищтан тэ̄ла та̄ра-паттыстэ. 2009 та̄лт университет а̄стластэ.
Ань тав Белоярский ӯс ляпат «Светлый» нампа тӯр ва̄тат о̄лнэ ӯщлахтын ма̄т рӯпиты. Туристыт ёхталанэ̄ныл порат та̄нанылн пēс йис о̄лупса урыл потырты ос такви ма̄щтырлам пормасанэ суссылтыянэ.
Та̄л сыс са̄в хо̄тпа тув ёхталы. Школат ханищтахтын ня̄врамыт ва̄тихал тув о̄с тотыглавет. Ханты хум та̄наныл са̄всыр пормасыт ка̄тыл ва̄руӈкв ханищтыянэ. А̄гит-пыгыт яныг ща̄гтыл во̄рн ёхталэ̄гыт. Та̄нанылн тот ӯщлахтуӈкве ос матыр ханищтаӈкве сака пӯмащ.
Николай Анатольевич ма̄щтырлым округ янытыл са̄всыр ма̄тт яласас. Россия янытыл Пермь, Сыктывкар ос мо̄т са̄в ӯсытн ялыс. Тав ва̄рум то̄ва пормасанэ Санкт-Петербург «Кунскамера» нампа музейт о̄ньщавет. 2006 та̄лт «Народный мастер Росии» намыл майвес. Ань ӯсн ёхталаме порат тав ханты сӯмъях пēс щирыл ва̄рыстэ.
Тарлин 
Яков Никифорович
Касум па̄вылт 1967 та̄лт самын патыс. Тав а̄тятэ «Казымский» совхозт рӯпитас. Оматэ ос ма̄нь лēккарыг рӯпитас, тав ма̄щтыр нэ̄г о̄лыс. Яков Касум па̄выл школа а̄стламе юи-па̄лт а̄ще хольт совхозн рӯпитаӈкв о̄вылтахтас.  Мощ рӯпитас, армиян вуйвес. Москва ӯс ляпат связистыг кит та̄л лусытас. Тувыл такви па̄влэ̄н ювле ёхтыс ос аквтув совхозн рӯпитаӈкве минас. Мощ о̄лыс, нэ̄ тотыс. Тэ̄н э̄кватэ̄нтыл хӯрум пыг о̄ньщēг.
Тувыл ты ханты хум школат ня̄врамытн пēс йис ва̄рмалит урыл потыртас, пēрщуӈкве ханищтасанэ. Та̄н округув янытыл ос мо̄т э̄лы хо̄н ма̄н ва̄тихал касуӈкве ялантасыт, са̄в щёс каснэ порат но̄х-патыгласыт.
Яков са̄грапыл ос касаил сака ма̄щтырыг пормасыт ва̄ри. А̄ньтныл, йӣвныл ос са̄сныл ва̄рнэ пормасанэ̄тыл ма̄хум сака пӯмщалахтэ̄гыт. Округувт ос мо̄т э̄лы ма̄тт о̄лыглан семинарытн акваг во̄виньта̄лаве. Тав тот такви ва̄рум пормасанэ суссылтыянэ ос тыналыянэ.
Яков Никифорович Ӯй йӣквнэ нак ёмщакв ва̄гтэ. Тав ня̄врамыт ханты йӣквыт йӣквуӈкве ос тумраныл ёнгуӈкве ханищтыянэ. Тумраныт а̄ньтныл ва̄риянэ, ёнгын порат сака нё̄тнэ̄г суйтэ̄гыт. Сыпалиӈ касаит ос мо̄т са̄всыр пормасыт ма̄щтырлы, ма̄хумн та̄н сака ёвтавет.
Хум ва̄тихал сосса мир пормасыт ва̄рнэ ханищтапн во̄виньта̄лаве. Ань тыг ёхталаме порат тав ма̄ньхап ва̄рыс. По̄х па̄ртаге пēс ма̄хум ва̄рыгламаныл хольт ӯльпа та̄рыл хассаге. Са̄ртын тав о̄с са̄в щёс тыг ёхталас, ма̄ньхап, ёнгын утыт ос мо̄т пормасыт ва̄рыс. Са̄выӈпа̄лэ пормасанэ Белоярский ӯс этно-культурный центр нампа музейт о̄ньщавет.
Тользин 
Павел Михайлович
Тав о̄с Касум па̄выл хум, са̄ртын совхозт са̄лыт уральтым ос ӯйхул пусмалтым рӯпитас. Ань увщитэ Алла Михайловна Канева о̄йкатэ̄нтыл са̄лыӈколт яласэ̄г. Хультум са̄лыянэ ань ты рӯтаге о̄ньщиянэ̄н. Са̄лы ӯрнэ ма̄наныл Касум па̄выл ляпат о̄лы. Павел то̄ванакт са̄лыӈколн яланты.
Тав э̄кватэ ё̄рн нэ̄, Нумто па̄вылныл о̄лы. Хум армияныл юв ёхтуме порат таве нэ̄г тотыстэ. А̄ги Касум па̄выл школа а̄стламе юи-па̄лт э̄лаль Ханты-Мансийск ӯсн ма̄нь лēккарыг ханищтахтуӈкве минас. Павел та порат зоотехникыг совхозт рӯпитас, са̄лыт пусмалтас. Тав тэ̄рпиӈ прививкат винэ ма̄гыс Ханты-Мансийск ӯсн ва̄тихал кēтыглавес. Тот нэ̄тэ ёт акван ты хо̄нтхатасы̄г.
Нэ̄г-хумыг хӯрум ня̄врам янмалтасы̄г. Пыгēн кол ӯнттын ва̄рмаль щирыл Нижневартовск ӯст ты та̄л колледж а̄стлы. Яныг а̄гитэ̄н Ханты-Мансийск ӯст о̄лы, хум ва̄рыс, ма̄нь а̄ги о̄ньщи. Пити-патта а̄гитэ̄н Сургут ӯст ханищтахтас, тот хум ва̄рыс, тув о̄лмыгтас, акв пыг о̄ньщи. Па̄вылт рӯпата а̄тим, таима̄гыс ня̄враманэ̄н ювле ат ёхтысыт.
Павел Николаевич ань пенсият о̄лы. Тав ма̄нь пораныл са̄всыр пормасыт ма̄щтырлы. Ань ты семинарт хум ма̄нь са̄лыӈ сун ва̄рыс.
Ты ма̄хум хӯрум хо̄тал ма̄щтырласыт. Ва̄рум пормасаныл пуссын «То̄рум Маа» музейт хультуптасаныл. Юи-о̄выл хо̄талт ка̄сыӈ хо̄тпа янытлавес, пӯмащипа нэ̄пакыл ос мӯйлупсал майвес. Ты ханищтапн ёхталам мо̄т ма̄щтыр нэ̄т-хумыт урыл мо̄т газетат э̄лаль тах хансэ̄гум.
