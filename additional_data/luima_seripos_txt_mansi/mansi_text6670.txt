
Округувт о̄лнэ ма̄хум коронавирус а̄гмыл ул вос ēмтэ̄гыт, ань прививкал тӯщтавет. Ма̄ньполь э̄тпос о̄вылтахтын порат «Спутник V» нампа тэ̄рпи Ха̄льӯс район Кульпас па̄вылн тотвес. 
То̄нт Кульпас, Ло̄пмус ос Кимкъясӯй па̄влытт о̄лнэ яныгса̄т хо̄тпа ты тэрпиӈуколыл ва̄рвēсыт. 
Кульпас пӯльницат рӯпитан ма̄нь лēккар нэ̄ Тамара Сергеевна Логви­ненко ты ва̄рмаль урыл таи потыртас: 
«Ты хӯрум па̄влытт о̄лнэ ма̄хум прививкал ма̄ньполь э̄тпос о̄выл хо̄талныл нила хо̄тал мус ва̄рсанӯв. Тэ̄рпил кит щёс тӯщтуӈкве э̄ри, китынтыг ма̄ньполь э̄тпос оигпан ляпат пӯльницан тах во̄­выглыянӯв. 
Ты э̄лы-па̄лт ма̄хманув пуссын китыгласанӯв, прививка тӯщтуӈкве ка̄­сащēгыт ман а̄ти. То̄нт яныгса̄т арыгкем э̄лум­хо̄лас ты укол ва̄руӈкве хасхатасыт: 78 – Куль­паст о̄лнэ ма̄хум, 10 – Ло̄пмуст о̄лнэ хо̄тпат ос 15 – Кимкъя­суйт о̄лнэ э̄лум­хо̄ласыт. 
Тувыл ты тэ̄рпи ва̄руӈ­кве, са̄внув хо̄тпат ёхты­сыт, тыима̄г­сыл ма̄ньполь э̄тпос нилыт хо̄талт Кульпасн «Спутник V» нампа 50 тэ̄рпил тотвē­сув.    
Аквта хо̄талыт Ха̄льӯс район пӯльницат рӯпитан лēккарыт Кульпасн ёх­таласыт. Па̄влыӈ ма̄хум уральтавēсыт ос та̄ра прививкал тӯщтувēсыт. 
То̄нт Кимкъясӯйт о̄лнэ 12 э̄лумхо̄лас ос нила хо̄т­па Ло̄пмусыл ос мо̄та­ныт пуссын Кульпас па̄­вылт о̄лнэ мир при­вивкал ва̄рвēсыт. Кимкъясӯй па̄­вылт о̄лнэ са̄в ма̄хум тэ̄рпи ва̄руӈкве ка̄сащасыт. 
Ань 20 укол-тэ̄рпи та па̄вылн лēккар хум Иван Васильевич Хозумов то­тыс, ма̄хманэ прививкал тӯщтуӈкве такви патыянэ».  
Ма̄ньполь э̄тпос китыт хо̄талэ̄т яныг кӯщай нэ̄ Наталья Комарова такви ва̄ӈын хо̄тпанэ сапра̄­нин во̄выгласанэ. Тав ла̄выс, округ янытыл 41 со̄тыра 764 э̄лумхо̄ласыт приви­в­кал ва̄рвēсыт, та̄н хала­нылт акв со̄тыра 90 ма̄нь па̄вылквет о̄лнэ хо̄тпат ос 372 э̄лумхо̄ласыт – сосса ма̄хмыт. 
Ты э̄лы-па̄лт яныг кӯ­щай нэ̄ Наталья Комарова нэ̄пак хансыс, ма̄нь па̄­выл­квет о̄лнэ мир ты тэ̄р­пил ма̄ньполь э̄тпос оиг­пан мус вос ва̄равет. 
Ты нэ̄­пакн Белояр­ский, Кондин­ский, Нижневар­товский, Октябрь­ский, Сургутский,  Ханты-Мансий­ский ос Ха̄льӯс районыт 116 па̄­вылт хасвēсыт, тот о̄лнэ мир прививка ва̄руӈкве ань ты во̄вавет. 
Людмила ТЕТКИНА
