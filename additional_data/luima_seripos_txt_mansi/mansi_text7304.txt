
Мо̄лты та̄лныл Россия янытыл о̄лнэ сосса мирыт наманыл акв нэ̄пакн хансавет, рущ ла̄тӈыл «реестр» ла̄ваве. Федеральный агентство-колт рӯпитан ма̄хум ты рӯпата ва̄рēгыт. 
Ма̄н округувт 30 со̄­тыра арыгкем сосса ма̄хум ань о̄лэ̄гыт, та̄н халанылт 2021 та̄л сыс туп 8 со̄тыра 257 ма̄ньщи, ханты ос ё̄рн хо̄тпат, тыи 27% са̄вит мир, Реестрын хас­хатсыт. Тамле ля̄ххал вну­тренний политика департаментыт рӯпитан ма̄хум ма̄навн кēтсыт. 
Ты йильпи та̄лныл мир­кол кӯщаит ос са̄всыр организациятт рӯпитан хо̄тпат национальность хансым намнэ̄пакыт пирмайтаӈкве воссыг ат патэ̄гыт. Ты нэ̄пакыт та̄н ищхӣпыӈ ут хосыт та̄нки тах сунсэ̄гыт.
Сосса хо̄тпа нё̄тмил винэ ма̄гсыл манос хӯл алыщлан, во̄раян ма̄гсыл э̄рнэ нэ̄паканэ щё̄питаӈ­кве ке паты, ос тав рее­стрын ат ке хасхатас, тав лицензиял ос мо̄т нё̄тми­лыл тах ат миве. Тыима̄г­сыл ма̄ньщи, ханты ос ё̄рн ма̄хум пуссын тув хасхатуӈкве ань ла̄вавет.  
Федеральный агент­ство-колн э̄рнэ нэ̄пакыт тув почта щирыл кēтуӈ­кве ōс ро̄вēгыт. Ма̄н ма̄вт ма̄ньщи, ханты ос ё̄рн щēмьят МФЦ-колыт та̄ра ты ва̄р­маль ва̄руӈкве вēрмēгыт. Тот рӯпитан хо̄тпат та̄нанылн заявле­ние хан­суӈкве ос э̄лаль кēтуӈкве нё̄тэ̄гыт. 
«Югра лылыēп» нампа общественный органи­зацият рӯпитан хо̄тпат мо̄лты та̄л сыс «Впиши себя в реестр» нампа акция ва̄рыгласыт ос сосса ма̄хум МФЦ-кол щирыл тув хасхатуӈкве во̄виньта̄лса­ныл. 
Ты та̄л та̄н ты рӯпата э̄лаль ва̄руӈкве патэ̄гыт, та̄л котиль э̄тпос оигпан э̄лы-па̄лт та̄н МФЦ-колт рӯпитан хо̄тпат ёт ма̄нь па̄влыӈ мир палт ялуӈкве щё̄питахтэ̄гыт.  
Людмила ТЕТКИНА
