
Во̄ртур э̄тпос нилыт хо̄талэ̄т Ханты-Мансийск ӯст ля̄ххал тотнэ колн округ ма̄-вит ӯргалан кӯщай ва̄ӈын хум Александр Киселёв ос тав ётэ рӯпитан хум Александр Фадин, округт статистика щирыл кӯщаиг рӯпитан хум Валерий Ярлов ос тавēн нё̄тмил ва̄рнэ нэ̄ Людмила Франке, ёхталасыт. Та̄н сельхозперепись урыл потыртасыт.

	Ты та̄л о̄йттур э̄тпос о̄выл хо̄талныл Россия ма̄ янытыл пēрмат ос тэ̄пканыт тэ̄нут, ӯйхул янмалтан щирыл рӯпитан хо̄т-пат манаса̄вит ӯйхул о̄ньщēгыт, манаса̄вит тэ̄нут тэ̄пканыт янмалтэ̄гыт, ты тэ̄лат нэ̄пакын хансуӈкве о̄вылтавēсыт. 

	Ма̄н округувт ты ва̄рмаль о̄выл щёс о̄йттур э̄тпос о̄выл хо̄талныл ос во̄ртур э̄тпос атхуйпловит хо̄тал мус о̄лыс. Э̄лын о̄лнэ па̄влытыт ос сӯкыр э̄т-пос о̄выл хо̄талныл яныг таквс э̄тпос атхуйплов хо̄талэ мус ты ва̄рмаль хансуӈкве патаве. 

	Юи-о̄выл щёс тамле хансым ва̄рмаль 2006 та̄лт о̄лыс. Та па̄сныл лов та̄л минас. Ты тэ̄ла таима̄гыс ань ловиньтаве, ма̄нки ма̄вт ӯйхул ос тэ̄нут са̄вмыс манос а̄ти, ань та̄ра-паттаве. Ань юи-о̄выл та̄лыт ма̄ янытыл о̄лупсав та̄рвитыӈыг ēмтыс, мо̄т хо̄н ма̄ныл тэ̄нут тыг мощща тотаве. Ань ты тэ̄нутыт ма̄нки ма̄вт та̄стуӈкве вēрмēв. Тыима̄гыс матыр-а̄ти пуссын о̄лы.

	Ты накт то̄ва ӯсыт ос районыт хасылтан ва̄рмаль а̄стлавес. Ты Когалым, Урай, Пока-чи ос Белоярский ра-йонт ӯйхулыт ос тэ̄нут янмалтан рӯпатат пуссын ловиньтавēсыт. Кондинский районт ты ва̄рмаль щирыл о̄с рӯпата ёмщакв мины. 

	Округувт пēрмат о̄щнэ ӯйхулыт ос тэ̄пкант янмалтан тэ̄нутыт са̄тлов процентын, ма̄хум та̄нки тэнут янмалтан ма̄т ос атпан процент са̄витын ань тыг мус хасвēсыт. Ань ос ма̄хум та̄нки колта̄г-лыл о̄щнэ ӯйхуланыл ловиньтавет. Ты о̄с сака та̄рвитыӈ рӯпата. Хотьют манаса̄вит ӯй-хул о̄ньщи, та̄наныл пуссын ловиньтаӈкве э̄рēгыт.

	Ма̄нки ма̄вт тэ̄нут са̄внув вос ва̄рвес, ань тыима̄гыс то̄вылхатнэ са̄вит олн та̄ставе. Ка̄сыӈ хо̄тпа ӯйхулэ ма̄гыс субсидия-олныл ойтаве. Са̄в ӯйхул о̄ньщуӈкве ка̄сащан ма̄хум ма̄л мивет. Ань са̄выӈпа̄лэ яныг ӯст о̄лнэ ма̄хум пӯрщит, мисыт ос мо̄т са̄всыр ӯйхулыт о̄ньщуӈкве патсыт. Та̄н ӯс ляпат ма̄л мивет. Тот ӯйхуланыл янмалтэ̄-гыт ос тыима̄гыс олныл ойтавет. Са̄лы о̄щнэ соссаӈ ма̄хма-нув са̄лыяныл о̄с ловиньтавет. Са̄лыяныл ма̄гыс субсидия-олныл ойтавет.

	Ань ӯйхул о̄щнэ ма̄гыс ос тэ̄пканыт тэ̄-нут янмалтан ва̄рмаль ма̄гыс са̄тлов щирыл нё̄тмил ва̄раве. Ты рӯ-пата акваг вос са̄вмыс, э̄лаль нё̄тмилыт иӈ щё̄питаӈкве патавет. Ань ты ловиньтан ва̄рмаль янытэ̄т 2017 та̄л оигпан порат а̄стлаве. Манаса̄вит ӯйхул о̄лы ос манаса̄вит тэ̄нут тэ̄пканыт тэ̄лы, то̄нт тах та̄ра-паттаве.

	 

	Николай МЕРОВ
