
Ха̄льӯст о̄лнэ нэ̄ Елена Васильевна Чумак са̄в та̄л школат ня̄врамыт ханищтан хо̄тпаг рӯпиты. Тав физкультура урок а̄гирищит, пыгрищит ма̄гсыл ва̄рыглы. Елена Йошкар-Ола ӯст Марийский педагогический институтыт ханищтахтас. Такви рӯпататэ ос щēмьятэ урыл ханты нэ̄ тох потыртас:  
– Ханищтахтуӈкве хунь а̄стласум, ювле Ха̄льӯсн ёхтысум. О̄влэ̄т тренерыг рӯпитасум, а̄гит, пыгыт товтыл ха̄йтыгтаӈкве ханищтасанум ос са̄всыр касылын та̄н ётаныл ялантасум. То̄нт ня̄врам ханищтан хо̄тпат мощща олныл ойтвēсыт, ам кит ма̄т рӯпитасум, а̄лпыл школат, ӣтипа̄лаг – ня̄в­рамыт товтыл ха̄йтыг­таӈкве ханищтасанум. Ётыл школат рӯпитаӈкве патсум.  
Ам амки ма̄ниг о̄лмум порат акваг а̄гмыл харт­сум, тувыл ма̄н щēмьяӈ та̄гыл Ха̄льӯсн о̄луӈкве ва̄нтласӯв, то̄нт товтыл ха̄йтуӈкве патсум, касы­лы­тын ялантасум. Са̄всыр ма̄т о̄выл мēстат вуйла­сум, ётыл хунь касуӈкве пōйтсум, амки ня̄врамыт ханищтаӈкве патсум.
– Ань ня̄врамыт касуӈ­кве ка̄сащēгыт?
– Та̄н касуӈкве ка̄са­щēгыт, са̄в а̄гит, пыгыт Ха̄льӯст о̄лнэ каснэ колн ялантэ̄гыт, тот ань са̄всыр секцият рӯпитэ̄гыт. Олн ойтуӈкве ат э̄ри, каснэ ма̄гсыл э̄рнэ пормасыл ня̄врамыт тот о̄с мивет. 
Школавт яныг спорт­зал о̄ньщēв, ня̄врамыт тот ха̄йтыгтаӈкве, поргуӈкве ос са̄всыр щирыл касуӈ­кве вēрмēгыт. Юи-о̄выл та̄лыт ма̄н физкультура щирыл а̄гит, пыгыт ма̄г­сыл ГТО ва̄рыглэ̄в. Ань ка̄сыӈ ня̄врам тох касуӈ­кве ханищтылӯв. 
– Ня̄врамыт физкуль­туран ялантаӈкве ка̄са­щēгыт?
– То̄ват физкультуран ялантаӈкве щар ат ка̄­са­щēгыт, ворил-ворил нёв­сэ̄гыт. Тувыл са̄в ня̄вра­мытын ГТО щирыл ка­суӈ­кве тай пӯмащ. Ма̄хум ла̄вēгыт, а̄гири­щит, пыгри­щит ань туп теле­фон ну­пыл сунсым ос ком­пью­терт ёнгим ӯнлэ̄гыт, нэ̄ма­тыр ат таӈ­хē­гыт, нэ̄ма­тырыл ат пӯм­щалах­тэ̄гыт. Ам номсэ̄­гум, ань яныг­ман ня̄в­ра­мыт ха̄йтыг­таӈкве, пор­гуӈкве ёма­щакв вēр­мēгыт, а̄ти туп теле­фонт ёнгēгыт.  
– Наӈ таса̄вит та̄л ня̄врамыт ханищтэ̄гын, школат рӯпитаӈкве ул­пыл мӯсты?
– Школат ам 22 та̄л рӯпитэ̄гум, а̄гит, пыгыт ханищтаӈкве а̄нумн мӯсты. Тувыл ань сака са̄в рӯпата о̄нь­щēв, то̄ва порат ӣтипа̄лаг 21 щёс порат туп юв ёх­тэ̄гум. Са̄всыр дневник-нэ̄пакыт ос са̄в мо̄т рӯпа­та ва̄руӈкве ла̄вавēв. Таи ёмас, ань учитель-хо̄тпат на̄йпос, вит, рēг ма̄гсыл ойтнэ олнаныл ювле та̄с­тавет, ос мо̄т са̄всыр нё̄т­милыл ва̄равēв. 
– Наӈ щēмьянт ма̄х­манын товтыл ха̄й­тыг­таӈкве ка̄сащēгыт?
– Мēн о̄йкамēнтыл кит а̄ги янмалтымēн. Алина са̄т та̄лэ то̄влыс, Евгения 13 та̄л янытыг о̄лы. А̄гия­гум товтыл ха̄йтыг­таӈкв ат ка̄сащēг, тэ̄н а̄тятэ̄н хольт э̄ргуӈкве э̄руптэ̄г. Ма̄нь а̄гим йӣк­вуӈкв ханищтахтуӈкве яланты, ӯщлахтын хо̄талыт ам ё̄тум товтыл то̄ва порат ё̄мыгты. Яныг а̄гим тувле нупыл тэ̄латэ щар а̄тим, тав э̄ргуӈкве сака таӈхи. 
Ам омам Валентина Филипповна Отшамова лēккарыг са̄в та̄л рӯпитас. Такви тав Тэ̄к па̄выл­ныл о̄лы. Омам Ханты-Мансийск ӯст фельдше­рыг ханищ­тах­тас, ётыл Ха̄льӯс по̄хат о̄лнэ са̄в­сыр па̄вылкветыт рӯпи­тас. 
Акв порат ма̄н щēмьяӈ та̄гыл Пугоры па̄вылт о̄л­сӯв, омав рӯпи­таӈкве тув кēты­главес. Тувыл Дёмино па̄вылт пӯльница ӯнттувес, ма̄н тув ва̄нт­ласӯв. Ма̄н щēмьят хо̄т ня̄врам яныгмасӯв, омавн акваг ла̄выглавесӯв, лēк­карыг ханищтахтуӈкве вос минэ̄в. 
Ань ма̄н пус­сын ня̄врам ханищтан хо̄тпаг, юристыг, эконо­ми­стыг рӯпитэ̄в, нэ̄м­хотьют лēккарыг ханищ­тахтуӈкве аты минас. Ма̄н пуссын щēмьянув ёт Ха̄льӯст тав по̄хēт о̄лэ̄в, рӯпитэ̄в, ма̄нки ня̄вра­манув янмалтыя­нӯв. Ос ма̄нки ва̄рнэ рӯ­патанув пуссын э̄руп­тыя­нӯв.  
Людмила ТЕТКИНА
