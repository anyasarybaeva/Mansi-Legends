
Ха̄льӯс район Тӯрва̄т па̄вылт Ӯй йӣквнэ ва̄рмальн  Свердловский область Ивдельский район Ушма па̄вылныл ма̄ньлат ма̄ньщи пыг Евгений Юрьевич Анямов ёхталас. 
Ань ты порат тав ва̄т нупыл кит та̄лэ то̄влыс. Тав а̄нумн такви о̄лупсатэ урыл мощ потыртас. 
Лӯсум ма̄ньщи хо̄тпат пēс йис о̄лупса щирыл о̄лэ̄гыт. Та̄нки о̄лнэ-хӯлнэ наканыл ат ёрувлыяныл, акваг э̄лаль тотыяныл. Тот о̄лнэ ня̄врамыт ща̄нь ла̄тӈыл ма̄ньта̄гыл потыр­тэ̄гыт. Ща̄нянылн, а̄щанылн, щащēкванылн, анēква­нылн ха­нищ­тавет, халанылт мāньщи лāтӈыл потыр­тэ̄гыт.
Евгений 1998 та̄лт Кēрасколыӈъя па̄вылт самын патыс. А̄ще рущ хо̄тпа о̄лыс, тав хосат а̄тимыг ēмтыс. Ща̄не ос наме Татьяна Владими­ро­вна Анямова, тав ань Лэ̄пла па̄вылт о̄лы. Тот хум ва̄рыс. 
О̄йкатэ наме Владимир Тасманов, ма̄ньщи хум, тав тот во̄раим яласы. Нэ̄г-хумыг ловманкем та̄л аквъёт о̄лэ̄г. Лэ̄плат тэ̄н хультсы̄г, ос акв ма̄ньщи хум Николай та̄ккет о̄лы. Воссыг нэ̄мхотьют а̄тим. Хумыг та̄лэ-тувет во̄раим яласэ̄г. 
Евгений Кēрасколыӈъя па̄вылт яныгмас. Пыг са̄т та̄лэ то̄влыс, Полуночный па̄выл школа-интернатын ханищтахтуӈкве тотвес. Тот нёлолов класс мус ханищтахтас. Тувыл та интернат лап-пантвес. Ня̄врамыт пуссын Серов ӯс школа-интернатын э̄лаль ханищтахтуӈкве кēтвēсыт. Евгений тот онтолов класс а̄стлас. 
Школа а̄стламе юи-па̄лт э̄лаль мāшинал яласан хо̄тпаг ханищтах­туӈкве патхатас. Ханищ­тахтын ма̄ныл а̄стыс, ос экза­ме­ныт миӈкве ат вēрмы­санэ, такви па̄в­лэ̄н та минас. Тот мощ о̄лыс, пыг ар­миян тотвес. 

Мāньщи пыг Магни­то­горск ос Самара кит ӯсыг халт связистыг лусытым яласас. Ма̄ ёлы-па̄лт бункерт ӯнлыс. Тот яныг планшет о̄лыс. Та план­шет хосыт сунсыс, хумус товлыӈха̄пыт нумипа̄лыл тыламлэ̄гыт. 
Товлыӈха̄п акв кӯм миннэ̄тэ юи-па̄лт, таве ёл-хасса­ныл. Хоталь мины, та лё̄ӈх акваг сун­сым о̄щсаныл. Женя ар­мият акв та̄л лусытас. 
Тувыл э̄лаль маныр ва̄руӈкве ос хоталь ми­нуӈкве, тав лусытам ма̄­тэ̄т ёмщакв номсахтас. Тавēн во̄рн сака тахха­тас. Тыима̄гыс армияныл та̄ра юв минас. Тот ань тыг мус во̄раим ты яласы.
Аквматнакт Кēрас­ко­лыӈъя па̄выл ляпат яныг на̄й тэ̄с. То̄нт то̄ва колыт на̄йн ё̄свēсыт. То̄нт ты са̄выӈпа̄лэ ма̄хум Ушма па̄вылн о̄луӈкве ва̄нтлы­сыт. Тот сосса ма̄хум ма̄гыс йильпи колыт ӯн­ту­вēсыт. 
Пыг Альбина Алексан­дровна Анямова анēк­ватэ ёт Ушма па̄вылн ва̄нтлысы̄г. Ань нила та̄­лыг ēмтыс, тот о̄лэ̄г. Евгений такви тот кол о̄с о̄ньщи кос, ос ань анēк­ватэ яныг­па̄лаг ēмтыс, тавēн нё̄тым о̄лы. Ӯльйӣв щё̄питы, вит тоты ос мо̄т колсо̄ри рӯпата ва̄ри.

Анēкватэ̄н янмалтавес
Пыг ма̄ньта̄гыл анēк­ватэ̄н янмалтавес, ща̄нь ла̄тӈе ёмщакв ва̄гтэ. Нё̄р ляпат во̄ркол о̄ньщи. Туи порат тот ла̄глыл ё̄мыгты, тэ̄лы ос «Бураныл» тув яланты. Таквсы пораг ēмты, кēрнялит ӯнтталы. Рēтыӈ ю̄свой э̄тпос мус атхуйплов са̄виткем нё­хыс пувыс. Тувыл со̄руп ос во̄р са̄лы мощ алыглы. 
Евгений ла̄вме щирыл, ань ты накт во̄руй мощ­щаг ēмтуӈкве патыс. Сака са̄в хо̄тпа во̄раим яла­сэ̄гыт. Лӯсум я̄т хӯл о̄с мощща хультыс, туп тэ̄нэ са̄вит пувēгыт. Матыр ка̄тын-паттын ма̄гыс э̄лы ма̄н ялантэ̄гыт. Тох ты лӯсум ма̄хманув ла̄щал о̄лэ̄гыт. Та о̄лнэ ма̄ныл та̄н воссыг нэ̄мхотталь минуӈкве ат ка̄сащēгыт.
Николай МЕРОВ 
