
РИЦ «Югра» колт ля̄ххал тотнэ ма̄хум акван-атыглавēсыт ос та̄н  РФ Совет па̄лыл кӯщаиг о̄лнэ хум Эдуард Исаков ос «Центр адаптивного спорта Югры» кол кӯщай хум Михаил Вторушин ёт акван-хо̄нтхатыгласыт. Ля̄ххал тотнэ ма̄хум тэ̄натэ̄нтыл Паралимпиадан миннэ урыл ёмас ля̄ххал ӯрсыт.

	Паралимпиада сӯкыр э̄тпос са̄т хо̄талныл нёлоловхуйплов щисла мус Рио-де-Жанейро ӯст Бразилия ма̄т о̄вылтахты. Таима̄гыс округт о̄лнэ а̄гмыӈ-мо̄сыӈ, сакватахтам хо̄тпат ё̄раныл-ва̄ганыл пиным ёмщакв щё̄питахтэ̄гыт  ос тув минуӈкве сака таӈхēгыт. 

	Эдуард Исаков то̄нт ла̄выс: «Ущтынув та̄рапатыс, российский  а̄гмыӈ-мосыӈ, сак-ватахтам спортсменанув нэ̄м-хотталь ат минэ̄гыт. Тамле ла̄тыӈ мирхал паралимпийский комитетыт рӯпитан хо̄н хо̄тпат ва̄рсыт. Та̄н антидопинговый тэ̄лат нупыл я̄ртхатэ̄гыт ос тув пēрхатым ма̄нав Паралимпиа-дан ат та̄ртыяныл. 

	То̄внакт ма̄н спортсменанув а̄гманыл пусмалтан ма̄гыс сыресыр тэ̄рпит  аēгыт, тувыл кēлпаныл уральтан порат алпиянылт аргēннув ат э̄рнэ утыт хо̄нтавет. Та̄н кастыланыл э̄лумхо̄лас ё̄рыг ēмты ос каснэ порат мо̄т спортсменыт ювле-хультуптыянэ ос такви но̄х-паты. Ты ва̄рмалит ма̄гыс сыманыл ща̄ргēгыт ос ма̄н ма̄хманув тув ат та̄ртыяныл. Ма̄н ты тэ̄ла тох о̄с ат хультуптылӯв, ма̄нки ё̄рув хота мус то̄вылхаты, мирхал комитетыт палт ла̄тыӈ кēтэ̄в ос спортсменанув ма̄гыс воритотэ̄в». 

	Хотты тэ̄рпит тэ̄ӈкве ат ро̄вēгыт, та̄н ул кос ва̄ганыл, ос мо̄лты хо̄н ма̄т комиссият рӯпитан хо̄тпат илттыг мо̄т антидопинг ут хо̄нтыгпасыт ос тув та пēрыгтаӈкве патсыт. Хотьют ул кос матыр тэ̄рпи пус-малтахтын ма̄гыс хосат та̄гыл  аис, ос та утанэ алпитэ̄ныл моля-хыл кон ат минэ̄гыт, кēлпēт хосан хультэ̄гыт. Тувыл таима̄гыс та̄н та лю̄камтавет. 

	Округувт а̄гмыӈ-мосыӈ, сакватахтам спортсменанув ма̄гыс ёмас центрыт ӯнттувēсыт. Тыг касылын мо̄т ма̄ныл ма̄хум са̄в щёс ёхталасыт. Ма̄н та̄н ё̄ранылн агтэ̄в, та̄н та̄ксарыг о̄лнэ хо̄тпат Паралимпиадан миннувыт ке, са̄в касылыт но̄х-патнувыт.

	 

	Тамара ХАТАНЕВА
