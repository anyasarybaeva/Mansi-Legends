
Ка̄сыӈъēмт Йильпи та̄л кастыл Ханты-Мансийск ӯст Лосев нампа паркыт тӯйтныл са̄всыр хурит ва̄рыглавет, хота мус вēритэ̄гыт, та ӯнлэ̄гыт, ӯс мирн пӯмщалавет. Хунь ма̄лтыпыг ēмты, ущ хот-вивет тах. 
2023 та̄л со̄выр манос кролик та̄лыг намаявес, тот ты ӯйхул хуритэ о̄с ва̄рвес.  
Тӯйтныл хурит нас хунь ва̄равет – ты «Мой снеговик» нампа каснэ тэ̄ла. Ӯст о̄лнэ ка̄ркам ма̄хум, колта̄глыт ос са̄всыр организацият ты пора сака ӯрияныл, ва̄т са̄грапнал э̄тпост рӯпи­таӈкве та тӯлтхатэ̄гыт – хотьют маныр номыл­матас, та утэ та ва̄ритэ, щё̄питытэ, о̄льпыл о̄с сартытэ. 
Тувыл хурит жюри хо̄т­патын сунсыглавет, щар ма̄к ёмас, пӯмыщ хурит нэ̄пакын хансавет, но̄х-патум хо̄тпат янытлавет. Ты та̄л тӯйтныл 30 арыг­тем хурит ва̄рвēсыт, пус­сын татем нё̄тнэг тэ̄лсыт, аман хумус пēриявет, улпыл ка̄сыӈаныл яныт­лаве.
Светлана РОМБАНДЕЕВА
