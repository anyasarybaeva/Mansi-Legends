
Ты э̄тпос 11 хо̄талэ̄т округ мирколт сапра̄ни о̄лыс. Ты сапра̄ни Ассамблеят рӯпитан хо̄тпат та̄н ва̄рыгласаныл, Еремей Айпин тот пуӈктотыс. Та̄н ань ты ва̄рмалит урыл потыртасыт. 
Мāньщи хо̄тпав мирн нё̄ты
Ма̄н округувт та̄нти я̄нас рӯпитан предпри­ни­матель-хо̄тпат хумус рӯпитэ̄гыт, та̄рвитыӈ ва̄рмаляныл урыл Николай Андреевич Евлахов потыртас. Тав юи-о̄выл та̄лытт кӯщаиг тот о̄лы, рӯпататэ тох ла̄ваве - Уполномочен­ный по правам предпри­нима­телей. 
Ань тав атхатыглам ма̄хум э̄лы-па̄лт такви ва̄рнэ рӯпататэ урыл потыртас. Коронавирус а̄гм о̄лнэ̄тэ ма̄гыс ма̄н округувт сака са̄в хо̄тпа вуньщалыг патсыт, та̄нти рӯпатаныл ёл-по̄илттасаныл ос э̄лаль рӯпитаӈкв ат вēрмēгыт. 
Еремей Айпин таве титыгластэ,  сосса ма̄хум халт са̄в хо̄тпат рӯпата та̄л хультсыт? Николай Евлахов ювле ла̄выс, хотьют та̄рвитыӈ ва̄р­мальн я̄рми, тав та̄на­нылн акваг нё̄ты. Та̄л сыс са̄в хо̄тпа нё̄тмил во̄внэ ма̄гыс тав палтэ ёхталы. То̄ванакт ос тав такви хо̄т-а̄ти свонита̄лы, пӯмщалахты – ма̄хманэ хумус рӯпитэ̄гыт, олн сэ̄лэ̄гыт ман а̄ти. 
Мо̄лты та̄л пред­при­ниматель-хо̄тпат пус­сын олныл нас нё̄твēсыт. Та̄н олныл вос мивет, ты урыл хӯлтнэ ла̄тыӈ Президент Владимир Путин хансыс. 
Николай Андреевич потыртас, ка̄сыӈ хо̄тпа олныл вос ойтаве, тав такви банкытт рӯпитан ма̄хумн свони­та̄лыс ос ты нё̄тмил винэ ма̄гыс та̄н ётаныл по­тыр­тас. 

Во̄рт о̄лнэ мāхум урыл
Ма̄н округувт са̄в хо̄тпа пēс о̄лупсаныл щирыл во̄рт о̄лэ̄гыт. Та̄нанылн нё̄тнэ ма̄гыс я̄нас са̄ккон пирмайтым о̄лы. Та ювле хультум 2020 та̄л сыс округ мирколныл та̄н хумус нё̄твēсыт, ты о̄выл­тыт я̄нас потыр о̄лыс. 
Кӯщаит ань ла̄всыт – ювле хультум та̄л сыс та̄н 58 млн солко̄ви об­щинатт рӯпитан ма̄хумн мисыт. Са̄выӈпа̄лэ олныт районытн тēтвēсыт, тот общинат халт ла̄кква-уртвēсыт. 
Хӯрум хо̄тпа та̄нти о̄лнэ ма̄нанылт колыт, а̄мпарыт ос па̄ртколыт ӯнттысыт, тув 3 млн сол­ко̄ви майвес. Тувыл та̄л сыс са̄всыр тэ̄лат ва̄рыг­лавēсыт – касылыт, тына­лахтын ма̄т щё̄пита̄лвē­сыт, тот община хо̄тпат та̄нти тэ̄нутаныл, пор­ма­саныл тыналасаныл. Тув о̄с са̄в олн минас. 
Ос та та̄л сыс йильпи проект-тэ̄ла ва̄рнэ ма̄хумн 21 млн солко̄ви та̄стувес. Ты олныт акван-ловинь­таӈкв те, 58 млн солко̄ви са̄витыг та ēмты. 

Мāньлат пыгыт о̄вылтыт
Ань ты сапра̄нит во̄раян ма̄ньлат хо̄тпат писаль о̄щнэ̄ныл урыл о̄с потыртасыт. Матах тāл ювле хультум порат округувт са̄ккон хасвес – пыгыт 16 та̄ланыл то̄влын юи-па̄лт пуссын писаль о̄ньщуӈкв вēрмē­гыт, тыи ма̄гыс та̄н пус­сын разрешение-нэ̄па­кыл майлувēсыт. 
Ос Россия са̄кконэ щирыл, 18 та̄ланыл то̄в­лын юи-па̄лт пыгыт писаль о̄нь­щуӈкв та̄рт­вēсыт.  
Ос ты йист мо̄т-мо̄т ӯсытт манос па̄влытт са̄в ма̄ньлат хо̄тпат яныг о̄выл ва̄руӈкв патсыт, писалил са̄в хо̄тпа пистыяныл. Яныг кӯщаит ты урыл хансым округ са̄ккон о̄ста мо̄т щирыл хансуӈкв номсэ̄гыт. 
Ты са̄ккон округ дума депутатытн пирмайтаве те, тот тох хансаве – ма̄н округувт туп во̄рт о̄лнэ сосса пыгыт 16 та̄ланыл то̄влын юи-па̄лт писаль о̄ньщуӈкв тах та̄ртавет, та̄н во̄раяӈкв вос вēрмы­сыт. Ос э̄рнэ щирыл хунь хансаве, тāнти та вāганыл.
Валентина УЗЕЛЬ
