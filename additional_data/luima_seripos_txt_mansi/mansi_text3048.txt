

	Ты э̄тпос атыт хо̄талэ̄т Ханты-Мансийск ӯс мирколт округ кӯщай Наталья Комарова хо̄нтхатыглап ва̄рыглас. Та порат тав потыр халт та урыл ла̄выс, ань тыгыл э̄лаль округувт соссаӈ мирн нё̄тнэ ма̄гыс ма̄хум рӯпитаӈкве патэ̄гыт, йильпи рӯпат ма̄ ва̄рвес (рущ щирыл ла̄ваве – межведомственная ко-миссия по развитию коренных малочисленных народов Севера).

	Кӯщай нэ̄ тох ла̄выс:

	– Соссаӈ ма̄хум ты урыл хосат та̄гыл потырта̄лсыт, та̄н ётаныл рӯпитан  хо̄тпат о̄с аквписыг ла̄выгласыт, ань я̄нас кол ва̄руӈкве э̄ри. Округ янытыл о̄лнэ соссаӈ хо̄тпат китыглахтан ла̄тыӈ ма-нос сыресыр та̄рвитыӈ ва̄рмаль са̄в о̄ньщēгыт, э̄рнэ нэ̄паканыл ёт тыгле-тувле ха̄йтыгтаӈкве рӯпатаӈ. Ань ёмас, тэ̄ланыл акв ма̄т ва̄руӈкве патыяныл, матыр ат те торгамтэ̄гыт, тот рӯпитан хо̄тпатн нё̄тумтавет тах. 

	Округув янытыл тамле колыт ка̄сыӈ ӯст ман районт ва̄равет. Ты тэ̄ла палт вуйхатам хо̄тпат округ кӯщаит ёт акван-нё̄тхатэ̄гыт. Ты коны-пал та̄н са̄всыр ор-ганизацият ёт рӯпитаӈкве патэ̄гыт. Ма̄к ка̄ркам соссаӈ ма̄хманув ты тэ̄ла ва̄руӈкве о̄с вēрмēгыт. Хо̄тпа ка̄сащи те, такви ма̄хманэ̄н вос нё̄ты. Тувыл юи-о̄выл ла̄тыӈ о̄с кӯщай нэ̄ ла̄выс:

	– Ты рӯпатан вуйхатам ма̄хум тэ̄ланыл со̄ль те ёмащакв ва̄руӈ-кве патыяныл, ты йильпи рӯпатав тах округт о̄лнэ соссаӈ мирн яныг па̄рыс тотуӈкве паты.

	 

	Светлана 

	Матвеева
