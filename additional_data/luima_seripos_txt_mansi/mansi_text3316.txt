
Ты оигпан та̄лт округув янытыл ма̄-вит ӯргалан са̄в рӯпата ва̄рвес, рущ ла̄тӈыл ос сака пӯмыщ намыл пиным о̄лыс – экологический вахта.

	Ты кастыл ань округ мирколт кӯщаит акван-атхатыгласыт ос та̄л сыс ва̄рум рӯпатаныл урыл потыртасыт. Ты сапра̄нит губернатор Наталья Комарова кӯщаиг о̄лыс. Тув ма̄-вит ӯргалан ма̄хум атхатыгласыт. Мо̄т яныг ӯсытт (Покачи, Мегионт, Нефтеюганскыт), Белоярский ос Ха̄льӯс районыгт ма̄хум тина суснэ то̄тап э̄лы-па̄лт ӯнлысыт, видеосвязь щирыл округ миркол ёт акван-о̄лтыглавēсыт. Та щирыл та̄н халанылт ёмащакв потыртаӈкв вēрмысыт.

	О̄выл ла̄тыӈ ок-руг кӯщай нэ̄ ла̄выс. Тав тох потыртас, матъёмас тамле ёмас тэ̄ла округувт ва̄-рыглавес. Во̄руй ӯрга-лан хо̄тпат ат уральтан рӯпата ва̄рыгласыт, та̄н рущ ла̄тӈыл тох ла̄ввēсыт – «Лось», «Капкан», «Боровая дичь», «Наст», «Пернатая дичь».  Во̄рт тит пупа̄пщаквег ка̄тын-паттымаг, нила янгуй, ат нёхыс. Ты хо̄тпат пуссын пуввēсыт, яныг шраф-олныл пинвēсыт.

	Ма̄хум во̄р наска̄ссыг ул вос са̄грияныл, лесникыт та̄л сыс во̄р уральтасыт. Та̄нанылн ань мощ кӯпнитнув рӯпитаӈкв патыс, са̄всыр ищхипыӈ ут о̄ньщēгыт. Рущ ла̄тӈыл ла̄вавет – беспилотный летательный аппарат. Ты ут но̄х-тыламлы, са̄в щё̄с нумын яласаӈкв вēрми, ма̄ нумыл по̄с-лытэ, ос по̄слум хуриянэ ищхӣпыӈ ут хосыт та̄ра сунсавет. Во̄р ёл-са̄грын хо̄тпат тох та пувавет.

	Ма̄-во̄й но̄х-винэ ма̄хум о̄с акваг уральтавēсыт. Ань та̄н ма̄-вит ӯргалым рӯпитэ̄гыт. Ма̄-во̄й ма̄ тармыл те со̄сыяныл, та ма̄ та̄ра хот-сыстамтыяныл. Ос нефть я̄н те паты, то̄нт я̄ о̄с сыстамтаӈкв э̄ри. 

	Ма̄н округувт ма̄нь я̄т ос Иртыш я̄ па̄ӈканыл овн пуссын А̄с я̄н тотавет. Ты я̄-капай Северный Ледовитый океан нупыл овты. Яныг кӯщаюв ла̄выс, А̄с я̄ ань сака са̄в лю̄ль ут ат о̄ньщи, витэ сыстамнувег ēмтыс.

	Наталья Комарова ка̄сыӈ ӯс ос район кӯ-щаит ань титыгласанэ – та̄л сыс маныр рӯпата та̄н ва̄рсыт. О̄влэ̄т Покачи ӯсныл ма̄хум потыртасыт, та̄н юи-па̄ланылт Радужный ӯсныл ос Белоярский районныл. Та̄н пуссын ла̄всыт, та̄л сыс са̄в ёмас рӯпата ва̄руӈкв а̄лымасыт, щар ма̄к яныг рӯпатаныл тамле о̄лыс – та̄н ня̄врамыт ма̄-витув ӯргалаӈкв ханищтасаныл. 

	Та ӯст о̄лнэ ня̄врамыт юн ат э̄рнэ са̄всыр нэ̄пакыт атсаныл ос школан тотсаныл, атум нэ̄пакыт та̄рвитаныл пуссын аквъёт 205 тоннаг ēмтыс. Ты ёмас ва̄рмаль хосыт ань 2 со̄тыра йӣв ёл-са̄груӈкв ат э̄ри. 11 со̄тыра са̄всыр йӣв ма̄н ӯнттувес, 750 тонна порс атвес. Ты рӯпата 200 со̄тыра арыгтем хо̄тпа ва̄рсыт.

	Ань ка̄сыӈ студият ня̄врамыт ӯнлысыт. Та̄н округ кӯщайн титыглавēсыт, школат ма̄-вит ӯргалаӈкв хумус ханищтавет. Белоярский ӯсныл акв а̄ги ла̄выс, та̄н о̄с са̄в ёмас рӯпата ва̄рсыт, школат ма̄-вит ӯргалаӈкв ёмащакв ханищтавет. Тав такви ма̄-витув, во̄руянув ӯргалаӈкв сака таӈхи. Яныгми, экологыг тах ханищтахты ос ювле о̄лнэ ӯсэ̄н ёхты. 

	Наталья Комарова мовиньтым ювле ла̄выс, ань Белоярский район янытыл о̄лнэ браконьер-хо̄тпат ты а̄гирищныл пилым вос о̄лэ̄гыт, наме пуссын вос ва̄ганыл. 

	 

	Валентина Васильева
