

	Ханты-Мансийск ӯст «Центр профессиональной патологии» нампа пӯльницат рӯпитан лēккарыт ань э̄лы ма̄т ӯнлын па̄влыт мус минасыт. Тот о̄лнэ ма̄хум ураль-таӈкве патавет. Та̄н я̄ӈкылмаӈ ма̄ хосыт лё̄ӈх та̄л яласан КАМАЗ нампа вездеходыл минмыгтасыт. Та машина мир пусмалтан ма̄гыс йильпи ищхӣпыӈ утыл та̄стым о̄лы. Тав тӯйтыӈ лё̄ӈх хосыт кӯстырыг минуӈкве вēрми. Хоты машина тӯйтыӈ ма̄т ёл-тагапи ке, таил молях э̄л-хартуӈкве ро̄ви.

	Та̄н Кондинский, Ха̄льӯс ос Нижневартовский районытн ялуӈкве номсэ̄гыт. Мо̄лты та̄л аквты порат ащирма о̄лыс. То̄нт лēккарыт са̄ртын ма̄нь па̄влытн ялсыт. Тыгыл э̄лаль та̄н ты па̄влытн ка̄сыӈ та̄л яласаӈкве патэ̄гыт. Тот о̄лнэ ма̄хум сака ӯрхатэ̄гыт.

	Лēккар хо̄тпат о̄влэ̄т хо̄нтаӈ ма̄ньщит о̄лнэ Кондинский районын минасыт. Тот кит са̄т рӯпитаӈкве патэ̄гыт. Ха̄льӯс районт ос рēтыӈ ю̄свой э̄тпос атыт хо̄талныл яныгпо̄ль э̄тпос хо̄тыт хо̄талэ мус рӯпитаӈкве патэ̄гыт. Яныгпо̄ль э̄тпос са̄тыт хо̄талныл хусыт хо̄талэ мус ос Нижневартовский районт ма̄хум пусмалтаӈкве патэ̄гыт. Ань лēккарыт та па̄влытн минэ̄гыт, хоталь туи порат «Николай Пирогов» нампа мир пусмалтан на̄иӈха̄п ёхтуӈкве ат вēрмыс. То̄нт я̄ витэ ма̄нь о̄лыс.

	Та̄н китхуйплов ма̄нь па̄выл мус ялэ̄гыт. Тот пуссын аквъёт атпан нупыл нила хо̄тал мир тах пусмалтэ̄гыт. Ань па̄влыӈ ма̄хум сакати ёмщакв уральтахтуӈкве ос пусмалтахтуӈкве вēрмēгыт. Та̄н лēккарытн ищхӣпыӈ утыл щё̄питым машина кӣвырт уральтаӈкве патавет. Тот хирург, ӯлщ пуӈк а̄гм пусмалтан лēккар ос ня̄врам пусмалтан лēккар рӯпитаӈкве патэ̄гыт.

	Туи порат ты лēккарыт на̄иӈха̄пыл ма̄нь па̄влыӈ ма̄н ялманыл порат хо̄т со̄тыра арыгкем э̄лумхо̄лас уральтасыт ос пусмалтасыт.

	 

	Лēккар колныл кēтым 

	ля̄ххал ма̄ньщи ла̄тӈыг Николай МЕРОВ хансыстэ
