
Са̄в та̄л сыс тэ̄лы порат округув янытыл па̄влытыт ос ӯсытыт я̄т тармыл витво̄ӈхат ва̄равет, тот ма̄хум та̄л котиль э̄тпос 19 хо̄талт пувлуӈкве ос вит а̄мартаӈкве ялэ̄гыт, та хо̄тал ма̄ньщи ма̄хум Пēрна хо̄талыг ла̄вияныл, рущ щирыл ты ялпыӈ хо̄тал «Крещение Господне» ла̄ваве. 
Ты православный ма̄хум та̄н тамле ялпыӈ хо̄таланыл, ялпыӈ ко̄лт рӯпитан пӯпыт та порат о̄влэ̄т витво̄ӈхат палт ялэ̄гыт, тот молитват ловиньтэ̄гыт, вит хот-сыстамтыяныл. Та юи-па̄лт ущ нас мир тув ва̄гылссэ̄гыт манос вит а̄мартэ̄гыт ос юв тотэ̄гыт. Ащирмаӈ витын мӯрсаӈ­кве са̄в ма̄хум ёхталэ̄гыт, ла̄вēгыт, ты кастыл са̄р­тын щё̄питахтуӈкве э̄ри, по̄лям витын илттыг ул вос по̄лясавет. Юн ловт­хатнэ юи-па̄лт по̄лямнув витыл мощ со̄сантахтуӈ­кве э̄ри, алпи по̄лям ви­тын вос ханьщувлы.
Ам ма̄нь порат номилум, хунь Хо̄рыӈпа̄вылт о̄лсув, то̄нт омав та̄л котиль э̄тпос онтоловхуйплов щисла ёхтын э̄т э̄лы-па̄лт, э̄типа̄лаг, кол иснас со̄плат, а̄ви со̄плат нумиянылт сэ̄мыл лотыхыл коныпа̄­лыл пēрнат щуртыс. Ма­тыр лю̄ль ут колын юв ул вос щалты, таима̄гсыл пēрна щуртсыт. Мисколт, лув­колт, тэ̄нут па̄йтнэ колт тамле пēрнат о̄с щур­тым ань тыг мус о̄лэ̄гыт.    
Ань округув янытыл са̄в ма̄хум витво̄ӈхан пувлуӈкве ялантэ̄гыт. Ха̄льӯс район мирколт кӯщаиг рӯпитан ма̄ньлат хум П. Артеев о̄с ялум, тамле хури такви ищхӣпыӈ ло̄псэ̄т ва̄рум. Тувыл Белоярский район миркол кӯщай хум С. Маненков ка̄сыӈ та̄л витво̄ӈхан пув­луӈкве ялантанэ̄тэ. Ла̄ви, ва̄т нупыл хӯрмит та̄лыг ты ēмтыс, ка̄сыӈ та̄л пув­лы­нэ̄тэ. Яныг ӯсытыт тай са̄в ма̄хум пувлуӈкве ялэ̄гыт, та кастыл исылтах­тын парщин колыт тӯщ­та­вет, ма̄хум та тӣвырт а̄хв­салахтэ̄гыт ос витын мӯр­сынэ̄ныл юи-па̄лт акв ювле масха­тэ̄­гыт, юв та ми­нэ̄гыт. 
Галина КОНДИНА
