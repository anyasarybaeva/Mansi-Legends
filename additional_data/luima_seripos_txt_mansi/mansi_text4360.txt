
Ма̄н округувт ань ка̄сыӈ та̄л ща̄нь ла̄тыӈ янытлан мирхал хо̄тал ва̄рыглаве. Ха̄льӯст о̄лнэ мир тамле ялпыӈ хо̄тал о̄с янытлэ̄гыт.  Рēтыӈ ю̄свой э̄тпос 21 щислат ща̄нь ла̄тыӈ янытлан мирхал хо̄талт Ха̄льӯст о̄лнэ сосса ма̄хум культура колн во̄выглавēсыт, ялпыӈ хо̄талыл тот ва̄рыглавēсыт.
Клубт рӯпитан хо̄тпат о̄влэ̄т ма̄ньщи, ханты учёныит Е.И. Ромбандеева, С.А. Попова, С.С. Динисламова, Т.Д. Слинкина, Л.В. Кашлатова ос нэ̄пак хаснэ хум Ю.К. Вэлла (Айваседа) урыл потыртасыт. Ты мирн ва̄нэ хо̄тпат маныр нэ̄пакыт хассыт ос манхурип э̄рнэ тэ̄ла сосса мир ма̄гсыл ва̄рсыт, тот ма̄хум хӯнтлысыт. Тув ёхталам хо̄тпат потыртасыт, ань ма̄ньщи ос ханты хо̄тпат халанылт туп рущ ла̄тӈыл потыртэ̄гыт, та̄нки ня̄враманыл, апыгрищаныл ща̄нь ла̄тӈыл ат ханищтыяныл. Ань туп атпан арыгкем та̄л яныт ма̄хум ос яныг хо̄тпат та̄нки ла̄тӈаныл ва̄гыт. 
Тувыл та̄н ща̄нь ла̄тӈыл ат потыртым, ла̄тӈаныл хот-ёрувлаӈкве патсаныл. Ха̄льӯст о̄лнэ ма̄хум ла̄вēгыт, та̄нки ня̄враманыл рущ ла̄тӈыл тыима̄гсыл та̄ра ханищтасаныл, тāн школатт ёмащакв вос ханищтахтасыт. Ань а̄гияныл-пыганыл ща̄нь ла̄тыӈ ат ва̄гыт. Тувыл ос таи лю̄ль, то̄ва ма̄хум ня̄враманыл ща̄нь ла̄тӈыл ханищтаӈкве ат ка̄сащēгыт, ла̄вēгыт, рущ ма̄хум халт о̄лым, ща̄нь ла̄тыӈ та̄нанылн ат э̄рмыглы. 
Ты юи-па̄лт ма̄ньщи ос ханты ма̄хум ща̄нь ла̄тӈыл потыр хассыт. Тамле тэ̄ла ань округ янытыл ка̄сыӈ та̄л рēтыӈ ю̄свой э̄тпос 21 хо̄талэ̄т ва̄рыглаве. Ты тэ̄ла ханищтап ос ма̄ньлат ма̄хум ва̄рмаляныл щирыл рӯпитан департаментыт ос А̄с-угорский институтыт рӯпитан хо̄тпат щё̄пита̄лэ̄гыт. Ха̄льӯст ма̄хум ты потыр о̄с хассыт. Дина Тимо-феевна Лисова ма̄ньщи ла̄тӈыл потыр ловиньтастэ.  Любовь Васильевна Кашлатова ханты ма̄хум ма̄гсыл ща̄нь ла̄тӈыл потыртас. Тув ёхталам ма̄хум пуссын сертификат-нэ̄пакыл майвēсыт. 

Калерия Супрун кēтум потыр ма̄ньщи ла̄тӈыл Людмила Теткина хансыстэ.
