
Ханты ла̄тӈыл ос рущ ла̄тӈыл стихыт хансум хум Владимир Семёнович Волдин ка̄стыглан ма̄гыс ма̄хум «То̄рум Маа» музейт атхатыгласыт. Ты накт Литературная гостиная тох намая̄лвес: «О людях, о судьбах я думаю часто…», ханты мир поэт Владимир Волдин стиханэ ловиньтавēсыт, тав о̄вылтытэ потыр хӯнтлысӯв. 
Технолого-педагогический колледжит рӯпитан ма̄ньщи нэ̄ Альбина Станиславец тох ла̄выс: «Ханты поэт хосат а̄тимыг ēмтыс, мо̄лты тав 80 та̄лэ то̄влынув. Хум о̄лыс те, са̄в ёмас стихыт, са̄в потрыт хаснув. О̄вылтам тэ̄ланэ ва̄руӈкве ат та а̄лымас. Тыхо̄тал музейн ма̄н студентыт ёт ёхтысӯв, та̄н ты мӯтраӈ хум стиханэ ханищтасаныл ос ань ловиньтасаныл. Тамле Литературная гостиная Юван Николаевич Шесталов колнакēт ка̄сыӈ э̄тпос ва̄рыглаве, ма̄ньлат а̄гит тыг ёмас номтыл ёхталэ̄гыт, намыӈсуиӈ сосса хо̄тпанув стиханыл ловиньтэ̄гыт».
Владимир Семёнович педучилище а̄стламе юи-па̄лт Ханты-Мансийск ӯст радио колт рӯпитас, ханты ла̄тӈыл передачат ва̄рыс. Округ янытыл яласас, ханты ма̄хум ёт хо̄нтхатыглас, са̄в мо̄йт, э̄рыг, пēс йис потыр магнитофонын хансыглас. Ёлхансыглам потранэ радио колт пуссын акван-атым о̄лэ̄гыт, ӯргалым о̄ньщавет. Венгрияныл ёхталам учёный нэ̄ Ева Шмидт ты ханты хум акван-атыглам э̄рганэ, пēс потранэ такви палтэ магнитофонын хассанэ, Венгрият ос Эстоният о̄лнэ архив колн тотсанэ. 
Радио колт рӯпитаме порат э̄кватэ Мария Кузьминична Волдина ёт акван-минасыг, Таня а̄гитэ̄н самын патыс. Ты мӯтраӈ поэт ка̄сыӈ стихēт о̄лнэ ма̄тэ ос ща̄нь ла̄тӈе урыл хансыс. Тав хансыг-лам стиханэ, потранэ школат ханищтахтын нэ̄пакытын хасвēсыт, ань ня̄врамытн ловиньтавет. 
Поэт а̄гитэ Татьяна Волдина тох ла̄выс: «Ам та̄лум туп то̄влыс, хунь а̄тям а̄тимыг ēмтыс. Рӯтанэ ос па̄выл ма̄хманэ тав урēт потырта̄лэ̄гыт, хуриянэ о̄лэ̄гыт, сунсыглыянум, хансум нэ̄паканэ ловиньтыянум. Тав та̄лэ яныгмасум, ос сома акваг ам ляпамт о̄лыс. 
Ма̄нь та̄гыл тав яныгмам ма̄тэ̄н ялантасум, Кышик па̄вылн. Па̄выл ма̄хманэ таве номияныл, сымыӈ ла̄тӈыл ка̄стыяныл. Омам рӯтанэ Касум па̄вылт о̄лэ̄гыт, таве о̄с сака э̄руптыяныл. А̄тям хосат а̄тим, ос хунь турсуе радио хосыт сумыллы, та̄н лю̄ньщин ёхтавет, самвитаныл нэ̄глэ̄гыт». 
Ма̄ньщи поэтув Юван Шесталов, ё̄рн поэт Леонид Лапцуй ос мо̄т нэ̄пак хаснэ хо̄тпат стиханыл тав ханты ла̄тӈыл толмащла̄лсанэ. Юван Николаевич э̄ще Альбина Мехнина тох потыртас: «Юван каӈкум Владимир Волдин ос Микуль Шульгин урыл акваг ла̄всас: «Ты ам а̄пщиягум». Улпыл таима̄гыс тэ̄н нуплэ̄н тох ля̄гала̄лыс, тав ань 50-й та̄лыт порат хансуӈкве о̄вылтахтас, ос ты а̄пщияге мощ ётылнуве, 60-й та̄лыт порат, о̄выл стиханэ̄н ловиньтасанэ̄н. Ты хӯрум поэт аквъёт ам са̄в щёс ва̄щинта̄лсанум, ань хольт номилум, ӯнлэ̄гыт, потрамēгыт, стихыт хансэ̄гыт. Сосса мираныл, ща̄нь ла̄тӈаныл о̄вылтыт потыртасыт, яныгмам ма̄наныл ӯлыласаныл». 
Владимир Семёнович то̄ва потранэ, стиханэ хомле хаснэйӣвыл хассанэ, тох и о̄ньщавет. Татьяна Владимировна ла̄выс, тав ань а̄тятэ хӯлюм потрыт ос стихыт нэ̄пакыг ва̄рнэ ма̄гыс акван-атыянэ, э̄рнэ щирыл щё̄питыянэ.
