
Ты юи-о̄выл э̄тпосыгт ӯщлахтын хо̄талыт округувт о̄лнэ яныг ӯсытт тыналахтын ва̄рмалит ва̄рыглавет ос са̄всыр тэ̄нут ва̄рнэ организацият тув во̄выглавет, рущ ла̄тӈыл «выставка-ярмарка выходного дня» ла̄ваве. 
Я̄ӈк на̄тнэ э̄тпос 14-15 хо̄талыгт тамле тэ̄ла Ханты-Мансийск, Ниж­невартовск, Сургут ос Нягань ӯсытт о̄лыс. Ты яныг ӯсытт о̄лнэ мир са̄всыр атыӈ тэ̄нут ёвтуӈкве тув ёхталасыт. 
Ханты-Мансийск ӯст тамле сус­сылтап хӯрмит щёс щё̄пита̄лвес. Тот ма̄хум хӯл, нё̄выль, пил, па̄квсам, ла̄хс, ня̄нь, щаквит, ща̄й ос са̄в мо̄т тэ̄нут ёвтуӈкве во̄выглавēсыт. 

Саранпа̄выл совхозт рӯпитан хо̄тпат Ханты-Мансийск ӯст са̄лы нё̄влил ва̄рим тушёнка па̄нкат, кол­баса ос то̄сам нё̄выль тыналасыт. Та̄н тэ̄лы лё̄ӈхыл са̄лы нё̄вляныл Тюменский область Ялуторовск ӯсн тэ̄нут ва̄рнэ заводн тотыгласаныл. Тот 25 со̄тыра тушёнка па̄нкал ос колбасал ва̄рвēсыт. Ань ты тэ̄нутаныл са̄всыр суссылтапыт тыналыяныл. Совхозт рӯпитан хо̄тпат ла̄вēгыт, ты тэ̄нут ма̄хум сака ёмащакв ёвтэ̄гыт, акв тушёнка па̄нка 250 солко̄ви, акв колбаса охса 400 солко̄ви тынэ.

Нижневартовск ӯсныл «Санта-Мария» хӯл щё̄питан колт рӯпитан ма̄хум тыг ёхталасыт. Ты хӯл щё̄питан завод ӯст 1998 та̄л па̄сныл рӯпи­ты. Ма̄н округувт ты щар яныг хӯл щё̄питан колыг ань о̄лы, тот рӯпитан хо̄тпат хӯл па̄нкат, солвалыӈ хӯл ос мо̄т са̄всыр атыӈ тэ̄нут ва̄рēгыт. 
Ты та̄л рēтыӈ ю̄свой э̄тпост Моск­ва ӯст «Санта-Мария» хӯл щё̄питан колт рӯпитан ма̄хум тэ̄нута­ныл мирхал касылт «Лучший про­дукт-2022» нампа номинацият яныт­лавēсыт. Суссылтапт та̄н сыг ма̄й­тыл ос сорх хӯлныл та̄нки ва̄рум тэ̄нутыл но̄х-патсыт. Хӯл па̄нканыл ос мо̄т  тэ̄нутаныл округув янытыл о̄лнэ ла̄пкат ань ёвтуӈкве ро̄ви.

Хо̄нтаӈ район Лиственничный па̄вылныл ма̄хум тыналахтуӈкве о̄с во̄выглавēсыт. Та па̄вылт 2010 та̄л па̄сныл Фёдор Чурилович мис янмалты. 2016 та̄лт тав округ миркол па̄лныл олныл та̄стыглавес, то̄нт­ тав мис щаквитыл са̄всыр тэ̄нут ва̄рнэ завод ӯнттыс. Ань тот мисво̄й, щаквит ракс ос мо̄т тэ̄нут щаквитыл ва̄раве. 
Юи-о̄выл та̄лыт фермат рӯпитан ма̄хум тэ̄пкант картопка ӯнттэ̄гыт ос мо̄т тэ̄нут янмалтэ̄гыт, тох олн сэ̄лэ̄гыт. Ханты-Мансийск ӯсн та̄н мис нё̄выль, щаквит ос мо̄т са̄всыр тэ̄нут тыналасыт. Тэ̄нутаныл мощ тынта̄лнувег о̄лэ̄гыт, тыима̄гсыл ма̄­хум сака ёмащакв тот ёвтхатэ̄гыт. 
Тамле суссылтапыт округувт ань ва̄тихал ва̄рыглаӈкве тах патавет, ма̄хум тыт ва̄рум тэ̄нут ёвтуӈкве вос ханьщувлэ̄гыт. 
Людмила Теткина
