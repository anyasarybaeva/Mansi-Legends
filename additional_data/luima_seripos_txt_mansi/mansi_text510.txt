
Юван Шесталов хуньт о̄вылтам рӯпататэ рӯтанэ̄н ос руманэ̄н э̄лаль ва̄раве. Ань та̄н «Именитые богатыри обского края» нампа китыт нэ̄пак та̄ратасыт.
 Аквта щирыл намаим о̄выл нэ̄пак 2010 та̄лт та̄ратавес. Та нэ̄пак та̄ратан ма̄гыс лӯима̄ ма̄хум департаментныл олныл та̄стыглавēсыт. То̄нт потрыт Юван Николаевич такви щё̄питасанэ. Ос ма̄ньщи На̄й-О̄тыранув урыл пēс йис потрыт, мо̄йтыт рущ ла̄тӈын толмащлаӈкве кит ма̄ньщи нэ̄ хо̄тпаг нё̄тсы̄г, тыи Светлана Динисламова ос Альбина Мехнина. Рущ потрыт ёт э̄лаль Ирина Рябий,  Вадим Орлов (Югорский университетт рӯпитан хо̄тпаг) ос Герман Ионин (Санкт-Петербург ӯсныл) рӯпитасыт. 
Та̄нанылн Юдит Дмитриева нё̄тыс. Тав ЮГУт венгерский ла̄тыӈ ханищтан нэ̄г 
рӯпитас. Хунь ма̄ньщи потрыт рущ ла̄тӈын та̄рвитыӈ толмащлаӈкве о̄лыс, Юдит тав о̄влэ̄т венгерский ла̄тӈыл хансым потрыт ловиньтасанэ, ос та юи-па̄лт рущ ла̄тӈыл потыртасанэ. Тох ма̄ньщит, рущит ос венгр нэ̄ халанылт хӯлтыглахтым потрыт ёмщакв хассаныл.   
Ань таима̄гыс «Именитые богатыри обского края» нампа нэ̄пакыг хӯрум ла̄тӈыл хансым о̄лэ̄г. Ты пēс потрыт, мо̄йтыт Антал Регули ос Бернат Мункачи, венгр учёный о̄йкагн, хуньт  ма̄ньщи ма̄хумныл атвēсыт. 
Тувыл 1892-1921 та̄лыт сыс та̄н венгерский ла̄тӈын тол-мащлавēсыт ос нила нэ̄пакыг  ва̄рвēсыт. Ётыл 1952 ос 1963 та̄лытт Бела Кальман, венгр учёный хум, то̄ва потрыт немецкий ла̄тӈыл хассанэ ос кит нэ̄пак та̄ратас. Та нэ̄пакыт урыл са̄всыр учёныит пӯмщалахтэ̄гыт. Рущ ла̄тӈын та̄н нэ̄мхотьютн ат толмащла̄лвēсыт. Хосат венгрыт 
Бернат Мункачи  хансум нэ̄пакыт Юван Шесталовн мӯйлуптасыт. 
Та па̄сыл тав ма̄ньщи пēс потрыт рущ ла̄тӈыл хассанэ.
 Ань тав о̄вылтам рӯпататэ тахольт аквта руманэ̄н, рӯтанэ̄н э̄лаль тотаве. Та̄н китыт нэ̄пак ущты та̄ратасыт. Тот редакторыг Вадим Орлов о̄лы. Ты та̄л Светлана Селивёрстовнан ос Альбина Николаевнан ма̄н ма̄ньщи учёный хо̄тпав Анастасия Ильинична Сайнахова нё̄тыс. Тувыл потрыт Динара Саидовна а̄гитэ̄н пуссын ищхӣпыӈ утын печатайтавēсыт. Ты нэ̄пакыгн потрыт, тув по̄слым  хансат Ирина Семёнован ёмщакв щё̄питавēсыт. 
Китыт нэ̄паканыл ма̄гыс  ма̄хманув округ па̄лыл олныл нё̄твēсыт. Ты рӯпатаныл та̄н соссаӈ ма̄хум культура ӯргалан ос но̄х-во̄рмалтан проект хосыт ва̄рсаныл.
 Ма̄ньщи пēс йис потрыт кит щёс рущ ла̄тӈыл нэ̄пакыгт  хансым о̄лэ̄гыт. О̄влэ̄т потрыт Светлана Динисламован рущ ла̄тӈыл хумус толмащлавēсыт, та щирыл хасвēсыт. 
Та̄н рущ щирыл «подстрочный переводыг» ла̄вавет. Ос та юи-па̄лт ты потрыт «литературный переводыг» рущ хо̄тпатн  ёмащакв щё̄питавēсыт.  
Тох рущ ма̄хум о̄выл нэ̄пакт А̄с-котиль о̄йка, Аяс-То̄рум тэ̄рниӈ э̄рге, тав мо̄йтанэ ос Лар-ӯс о̄тырыт тэ̄рниӈ э̄рыг ловиньтаӈкве вēрмēгыт. Ань йильпи та̄ратым нэ̄пакт та̄н Мир-Суснэ-Хум, Э̄ква-пыг-пыгрищ тэ̄лум мо̄йт, Мир-Суснэ-Хум-то̄рум-пыг яныгманэ э̄рыг, тӯр-хотаӈ, А̄с-хотаӈ-войкан-о̄тыр, Та̄гт-талих о̄йка тэ̄рниӈ-э̄рге вос ловиньтэ̄гыт. Ма̄ньщи пēс мӯтрат та̄ра-паттыяныл.
Пуссын ты ма̄хмытын ма̄н яныг пӯмащипа ла̄тыӈ кēтэ̄в. Та̄н э̄лаль о̄лнэ са̄в нот 
кастыл сака э̄рнэ рӯпата ва̄рсыт. XVII-XX нотыт о̄лум венгр, финн  учёныит мӯсхалыг ва̄-рум рӯпатаныл щирыл ма̄ янытыл  ва̄вет. Ань ты рущ нэ̄пак ва̄рум хо̄тпанув аквтох вос ва̄вēт, та̄н о̄с та̄рвит рӯпата ва̄рсыт. Ам номсыкēмт, та̄н наманыл хуньт тах суиӈыг  ēмтэ̄гыт. 
 
Тамара Мерова
 
