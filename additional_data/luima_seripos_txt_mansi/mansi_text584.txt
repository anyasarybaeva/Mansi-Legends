
Яныг таквс э̄тпост Ханты-Мансийск ӯст «ЮграТур -2013» нампа суссылтап рӯпитас.  Наталья Комарова, округ губернаторув, тув о̄с ёхталас. Тав  грант-олн вим ма̄хум янытласанэ ос сертификат-нэ̄пакыл мӯйлуптасанэ. Ты та̄л  грант-олн винэ ма̄гсыл округ янытыл Ханты-Мансийск ӯсн 26 заявка кēтыглавес. Тамле
касылыт но̄х-патум общинат манос организацият 500 со̄тыра солко̄ви ос 3 миллион 500 со̄тыра солко̄ви са̄вит грант-олныл майвēсыт. Валентина Ирган (Юрьева), Белоярский район «Самутнёл» нампа общинат кӯщай нэ̄, «Развитие инфраструктуры этнографического туризма» нампа номинацият но̄х-патыс. Ам Валентина Дмитриевна общинатэ урыл китыгласлум. Тав ювле таи потыртас:    
–Ма̄н общинав са̄в та̄л рӯпиты. О̄влэ̄т ма̄н хӯл алыщлым, пил ва̄тым, ӯльюв сартым олн сэ̄лсӯв. Хӯрум та̄л ювле хультум порат о̄с акв тамле суссылтапын ёхталасӯв,  хӯл, пил, ӯйхул совыт тыналасӯв. Акв хум ма̄нав китыгластэ, ма̄н о̄лнэ ма̄вн хӯл алыщлаӈкве ёхталаӈкве ро̄ви ман а̄ти. Ма̄н таве Самутнёл па̄вылн няслуӈкве, ӯщлахтуӈкве во̄выслӯв. Тав такви юртанэ ёт туи хӯл алыщлаӈкве ёхталас. Ань ка̄сыӈ та̄л са̄в мӯй ма̄хум ма̄н па̄влувт мӯйлы. 
Общинав Самутнёл па̄вылт ва̄рыслӯв ос акв тамле намыл пиныслӯв.  Ань тот нэ̄мхотьют ат о̄лы, ма̄н туп хӯл алыщлаӈкве тув ёхталэ̄в. Ты па̄выл Ванзеват ляпат о̄лыс. Па̄влыӈ мир мо̄т ма̄н ва̄нтласыт ос та̄нки пēс коланыл, со̄мьяханыл
тот хультсыт. Ма̄нки о̄лнэ кол тот ӯнттысӯв.  
Мӯй ма̄хманув ма̄н культурав урыл о̄влэ̄т сака ат пӯмщалахтасыт. Тувыл акв порат китыглахтасыт, со̄мьях по̄хат по̄слахтуӈкве ро̄ви ман а̄ти. Ам ювле-ла̄всум: «Манрыг ат ро̄ви, по̄слахтэ̄н». Ты юи-па̄лт та̄н са̄всыр ва̄рмалит урыл китыглахтуӈкве патсыт, манрыг тамле со̄мьях ӯнттаве, хумус пēс порат хантыт о̄лсыт, хумус хӯл алыщласыт. Ма̄хум ёт потыртым тыи торгамтасум,  туристыт а̄ти нас  няслуӈкве тыг во̄виньтаӈкве э̄ри. Ма̄нки ханты ос ма̄ньщи культурагув 
урыл потыртаӈкве о̄с э̄ри, то̄нт са̄внув ма̄хум ёхталаӈкве тах патэ̄гыт. Туи ка̄сащēгыт ке, пил ва̄туӈкве, ла̄хыс атуӈкве тотыглыянӯв. Ос суссылтыянӯв, хантыт па̄йтнэ ма̄гсыл хӯл хумус 
яктыяныл, хумус солвалтыяныл ос то̄слыяныл. 
Ань округувт «Беткаш» нампа организация рӯпиты. Та̄н уранылт са̄в туристыт ва̄гыт, са̄в э̄лумхо̄лас тув яланта̄лы. Ма̄н пēс йис ва̄рмалянув урыл потыртым, о̄с са̄в-нув олн сэ̄луӈкве вēрмēв. Ань таи ёмас, ты рӯпата ва̄рнэ ма̄гсыл грант-олн миве. То̄нт ма̄н  проект-нэ̄пак хассӯв ос тыг кēтсӯв. Ты олныл ма̄н Самутнёл па̄вылт мӯй ма̄хум ма̄г-сыл о̄лнэ колыт ӯнттуӈ-кве тах патэ̄в. Ань па̄в-лувт акв яныг кол о̄лы, аквторыг тот 12 э̄лумхо̄-лас о̄луӈкве вēрми. Ты коныпал тот ма̄н пувлынкол ӯнттэ̄в. Ты э̄лы-па̄лт хум хо̄тпат туп хӯл пувуӈкве ёхталасыт. 
Тамле колыт ке ӯнттэ̄в, ма̄хум щēмьяӈ та̄гыл тот ӯщлахтуӈкве патэ̄гыт.
Ос таи ёмас, Белоярский район миркол кӯщаит ма̄навн о̄с нё̄тэ̄гыт. Ты э̄лы-па̄лт ма̄н районный грант-олн ма̄гсыл нэ̄паканув кēтыгласанӯв. Тувыл олныл майвесӯв, то̄нт ма̄н ё̄рнкол ёвтсӯв. Касум па̄выл нупыл о̄лнэ ма̄хум са̄лыяныл ёт яласым ё̄рнколт о̄лсыт. Ма̄н, А̄с я̄ хосыт о̄лнэ хантыт, тамле кол ат о̄щсӯв. 
Туристыт ма̄гсыл тӯщ-тыслӯв, та̄нанылн тыи 
пӯмащ. Туи порат ка̄-сащēгыт ке, тот хуюӈкве вēрмēгыт. 
Мӯй хо̄тпанув акв хо̄тал ма̄гсыл ат со̄тыра солко̄ви ойтэ̄гыт. Ма̄хум Москва ос мо̄т э̄лы ма̄ныл тыг ёхталэ̄гыт, та̄н ма̄гсыланыл ты а̄ти са̄в олн. Аквторыг яныг 
группа 10-12 э̄лумхо̄лас ёхты ке, та̄н пуссын 
аквъёт туп 15 со̄тыра солко̄ви ойтэ̄гыт. 
Ань са̄в рӯпата о̄лы, соссаӈ хо̄тпанув тыг рӯпитаӈкве выганӯв. Таса̄вит ма̄хум ма̄гсыл тэ̄нут па̄йтуӈкве, пувлынкол па̄лтыглаӈкве ос няслуӈкве тотыглаӈкве, рӯпитан хо̄тпа са̄в э̄ри. Ӣтипа̄лаг ос та̄нанылн пēс йис мо̄йтыт, а̄мщит, потрыт потыртэ̄в.  Тамле рӯпата туп соссаӈ ма̄хманув ва̄руӈкве ха̄сэ̄гыт. 
 
 
