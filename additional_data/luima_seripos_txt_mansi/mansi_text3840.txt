

	Ло̄пыӈ я̄ ватат,

	Лю̄лиӈ во̄р кивырт

	Ло̄пмус па̄выл ӯнлы.

	 

	Ты па̄вылт Ущтин Ващка

	Самын патыс.

	Оматэ̄н нёвитавес,

	А̄тятэ̄н нёвитавес.

	 

	Тав ка̄ркам пыгыг яныгмас,

	Тав вēщкат пыгыг яныгмас.

	Ма̄ньта̄гыл во̄руй алыс,

	Ма̄ньта̄гыл хӯл алыс.

	 

	Тащирыл о̄луӈкве

	А̄щēн ханищтавес.

	Са̄ӈквылтапыл ёмас ёнгыс,

	Э̄рыг э̄ргыс, йӣкв йӣквыс.

	 

	Щēмьяӈыг ēмтыс.

	Тох та о̄лыс, тох та щунис.

	Илттыг хо̄нтлын ва̄рмаль ēмтыс, 

	Ущтин Ващка ат рохтыс.

	 

	Тав ла̄выс:

	«Ам хо̄нтлын ма̄н минэ̄гум.

	Э̄ри щēмьям но̄х-паттуӈкве,

	Э̄ри мир но̄х-паттуӈкве».

	Хумус ла̄выс, тащирыл ва̄рыс.

	 

	Ващка о̄йка минас хо̄нтлуӈкве.

	Нила та̄л хо̄нтлын ма̄т о̄лыс.

	Во̄ртыпал о̄щнэ ка̄тэ

	Хо̄нтлын ма̄т хот-сакватавес,

	Госпитальт та̄л-охса о̄щвес.

	 

	То̄румн, О̄тырн нё̄твес,

	Лылыӈ та̄гыл юв та ёхтыс.

	Юв ёхтыс, ат ӯнлыс,

	Э̄рыс рӯпитаӈкве ос о̄луӈкве.

	 

	Са̄лы ӯрнэ ма̄т пиркатирыг 

	                                              рӯпитас,

	Па̄влыт о̄лнэ ма̄хманэ̄н нё̄тыс,

	Таима̄гыс ма̄хманэ̄н 

	Сака э̄руптавес.

	 

	Ам о̄патем хот ат ёрувлылум,

	Тавēн пӯмащипа ла̄тыӈ ла̄вēгум.

	Тав те ат о̄лыс, 

	Ам ань хунь о̄лсум.

	 

	 

Ольга Владимировна 

ЛЕЛЯТОВА 

о̄патэ урыл хансум 

стихе
