
Кос хоты ма̄т суссылтап о̄лыглан порат, тув ялуӈкве э̄ри. Ты сака ёмас, э̄рнэ тэ̄ла, рущ щирыл выставкаг ла̄ваве. Тот сома музейт ё̄мыгтэ̄гын, сунсыглахтэ̄гын, матыр-а̄ти ка̄салэ̄гын, ма̄хум ёт ва̄йхатэ̄гын, потрамēгын. 
Ань тамле пилыщмаӈ а̄гм ма̄гыс, суссылтапыт ос хо̄нтхатыглапыт ва̄­руӈкве ат патвēсыт, нэ̄м­хотталь ат ялантэ̄в, юн та ӯнлантэ̄в. Ювле хуль­тум таквсы тамле тэ̄ла о̄лум порат, ам ханты нэ̄ ос рущ хум ёт потра­масум. На̄н ань э̄лаль тэ̄н о̄вылтытэ̄н ловиньтэ̄н. 
Са̄лыӈ-колыӈ нэ̄
Снежана Айваседа во̄рт, са̄лы ӯрнэ ма̄т самын патыс. Ла̄ви, оматэ̄н ма̄нь та̄гыл ка̄тыл матыр щакв­щуӈкве ханищтавес - ю̄нсхатуӈкве, сакныл хорамыт хартуӈкве ос мо̄т са̄всыр пормасыт ва̄руӈкве. Ань Снежана такви рӯпататэ ва̄ри, рущ ла̄тӈыл ла̄вуӈкве те, индивидуальный предпринимателиг о̄лы. Ханты супыт ю̄нты, сакыл хорамтыянэ, ла̄гыл маснут щё̄питы. Тувыл ка̄тыл ва̄рум пормасанэ хо̄т-а̄ти ты­на­лыянэ. 
Нэ̄ ла̄ви, маснут ос пормас ма̄хум тавēн сака ва̄рылтэ̄гыт, ёв­тэ̄гыт. Ня̄врам садикыт ма̄гыс ва̄ри, то̄ва хо̄тпат мӯйлупса паттыиг ёв­тэ̄гыт. 

Снежана оматэ Вера Николаевна суссылтапын тав ётэ ёхталас, э̄ква тох ла̄выс:
– Ам Покачи ӯс ляпат са̄лыянум ӯрим о̄лэ̄гум. Ня̄враманум пуссын тот яныгмасыт. О̄йкам хотталь щалтыс, ань ня̄враманум ос апыгри­щанум ам палтум ёхта­лэ̄гыт. Хо̄т ня̄врам о̄нь­щēгум – кит пыг, нила а̄ги. Ань пуссын яныг­масыт, та̄нти щēмьяӈыг ēмтсыт, о̄лнэ колыт ӯнт­тысыт.
Ма̄н о̄лнэ ма̄вт ЛЭП (линии электропередач) ва̄рвēс, тув ань са̄в по̄х хо̄тпа ёхталы, хӯл алыщ­лэ̄гыт, во̄раēгыт. Я̄нанӯв - тӯранув пулиг-па̄ӈк­тувēсыт, хӯл ос во̄руй ка̄тын-паттуӈкве ат вēрмēв, пиланув ос ла̄хсанув пен­щин атыл пасэ̄­гыт. Са̄лы­янӯв о̄с савалэ̄гыт, сыстам тэ̄нут хо̄нтуӈкве ат вēрмēгыт. Тох хотмус та о̄лэ̄в.
Ӯсыӈ хум
Никита Евсеев Тула ӯсныл ёхталас. Тав тыг­ле-тувле яласан тэ̄ла тармыл рӯпиты – мӯй мирн Тульский обла­сть урыл потырты, хо̄т ма­ныр сунсыглаӈ­кве ро̄ви, хоталь ялуӈ­кве э̄ри. Хум тох потыртас:
– Ма̄н областювт са̄в нё̄тнэ, пӯмыщ ма̄т о̄лэ̄гыт. Мирн ва̄нэ нила музей о̄ньщēв – Писалиӈ музей, нэ̄пак хаснэ хум Л.Н. Толстой «Ясная поляна» нампа колэ, ка̄тыл хурит по̄слум хум В.Д. Поленов музей–колэ, тувыл Куликово поле нампа музей­ный комплекс. 

Ты пуссын сака пӯмыщ музеит, ка̄сыӈ кол урыл хоса потыртаӈкве ро̄ви, янге-ма̄не тув ща̄гтым ёхталэ̄гыт.
Тувыл ос на̄н атхунь ва̄глын, Тула ӯсув са̄м­варыт, гармошкат, писа­лит ос пряникыт хосыт намыӈ-суиӈыг о̄лы. Ты коныпал ма̄н Тульский кремль о̄ньщēв, мо̄лты порат 500 та̄лэ то̄влыс. Ты тэ̄ла кастыл Москва ӯст Выгыр ӯскант о̄лнэ музейт Тульский кремль колув урыл суссылтап ва̄рыглавес. 
Округт о̄лнэ я̄тил мир, ма̄н ма̄вн ёхталэ̄н – Тула ӯст мӯйлэ̄н, область янытыл мощ яласэ̄н. Москва ӯсныл Тула мус 180 вēрыста. Тув мӯйлуӈ­кве ялэгы̄н те, ма̄н ӯсувн ёхтыг­па̄лэ̄н.
Светлана РОМБАНДЕЕВА
