

	Паща о̄лэн, тыныӈ редакция!

	Ам намум Соня Хатанзеева. Ам Ло̄пмус па̄вылт о̄лэ̄гум. Ам щēмьям яныг, ма̄н хо̄т хо̄тпа о̄лэ̄в. Омам наме Светлана, а̄тям Василий, увщим Оксана, каӈкум Игорь ос а̄пщим Никита. А̄нумн аквхуйплов та̄л, атыт классыт Кульпас исколат ханищтахтэ̄гум. 2004 та̄л яныг таквсы э̄тпос хус щислат самын патсум. 


		Ань ам щēмьям урыл хансэ̄гум. Ам а̄тям электростанцият дизелистыг рӯпиты. Тав сака номтыӈ, мӯтраӈ хум. Хӯл алыщлаӈкве, во̄рн ялантаӈкве тав сака ха̄сы. Тав яныг щēмьят яныгмас. Хӯрум увщи ос акв каӈк о̄ньщи. О̄влэ̄т щēмьят щар яныг тыи Раиса, тувыл Аграфена, Валерий, Татьяна ос ам а̄тям Василий. 

		Ам Аграфена а̄квум янытлылум ос э̄руп-тылум. Тав хосат тагыл Ха̄льӯст районный пӯль-ницат рӯпиты. Ань тав пенсият о̄лы, тувыл э̄лаль иӈ рӯпиты. Рӯпитан ма̄гыс тав са̄всыр грамотат, дипломыт о̄ньщи. Тав сака  ёмас, ка̄ркам, мӯтраӈ нэ̄. Рӯпитан ма̄хманэ̄н тав сака э̄руптаве ос янытлаве. О̄йкатэ ёт кит ня̄врам янмалта-сы̄г. О̄лнэ ма̄тэ ат ёрувлытэ, хунь отпускан мины, Ло̄пмус па̄вылн ма̄н палтув аквписыг ёхтала̄лы.

		Раиса а̄квум ам о̄с янытлылум. Тав о̄с хоса рӯпитас, ань пенсият о̄лы. Тав ма̄ньщи э̄ргыт, йӣквыт, мо̄йтыт сака са̄в ва̄г. Аквписыг клубыт э̄ргыс, йӣквыс, ня̄врамыт о̄с ханищтасанэ. Са̄в-сыр пормасыт сакныл харты, хорамыӈ пӯркат ю̄нты, са̄сныл а̄ныса̄ныт ва̄ри. Тав сака сымыӈ, ка̄ркам нэ̄. Ам тэ̄натэ̄н сака э̄руптыягум ос янытлыягум. Тэ̄н сас щēмьянэ̄н ёт Ха̄льӯст о̄лэ̄г. Ам та̄н палтаныл мӯйлуӈкве ялантэ̄гум.

		Щащēквам ос о̄пам Ло̄пмус па̄вылт о̄лсы̄г. Щащēквам наме Со-фья Семёновна Алби-на, о̄йкатэ щирыл Хатанзеева. Намхо̄талэ са̄т щислат яныгполь э̄тпос 1934 та̄лт о̄лыс. Тав Ло̄пмус па̄вылт яныгмас. Война порат тав хӯл алыщлаӈкве нё̄тыс, пум са̄грыс, пил ва̄тыс, ла̄хыс атыс. Ма̄хманэ̄н ма̄нь та̄гыл нё̄тыс. Хунь хо̄нтлан пора а̄стыс, тав о̄выл классын ущта минас. Са̄т класс а̄стламе юи-па̄лт  Ханты-Мансийск ӯсн минас, тот фельдшерско-акушерский школат ханищтахтас. Тувыл са̄в та̄л Ло̄пмус па̄вылт лēккарыг рӯпитас. Ам таве янытлылум, нэ̄мхуньт ат ёрувлы-лум.

		О̄парищум наме Пётр Иванович Хатанзеев о̄лыс. Тав нилахойплов щислат о̄йттур э̄тпос 1936 та̄лт самын патыс. Пенсиян патме мус са̄в та̄л лесникыг рӯпитас. Омаге-а̄тяге са̄лы ӯрнэ хо̄тпаг о̄лсы̄г. Щēмьят ат ня̄врам яныгмасыт. Таима̄гыс тав рӯпатал ат пилыс, матыр-а̄ти тав пуссын ва̄рыс. Ӯйхул о̄щсыт, туи Со̄рахтат пум ва̄рсыт. Хӯл алыщлаӈкве, во̄рн ялантаӈкве, ӯй-хул коюӈкве тав сака ма̄щ-тырыг о̄лыс. Ам о̄пам сака ёмас, мӯтраӈ о̄йка о̄лыс. Ма̄хмытын тав э̄руптавес, янытлавес. Ам таве ос э̄руптылум ос янытлылум. Пӯма-щипа ла̄тыӈ ла̄вēгум щащēквамн ос о̄памн, матъёмас тэ̄н о̄лсы̄г, ёмас ня̄врамыт янмалтасы̄г. Тыи а̄тям щēмьятэ урыл хассум.

		Ань омам щēмьятэ урыл хансэ̄гум. Омам Ло̄пмус па̄вылт клубыт рӯпиты. Ма̄н таве сака э̄руптылӯв. Та̄н щēмьяныл яныг о̄лыс,  хӯрум пыг ос хӯрум а̄ги яныгмасыт. О̄влэ̄т яныг каӈке Семан, тувыл увщитэ Клава, э̄лаль Якуп, Микол, Уринэ, ту-выл ма̄нь э̄ще Лелюк. Тав омаге-а̄тяге сас са̄лы ӯрнэ хо̄тпаг о̄лсы̄г. Таима̄гыс каӈкаге о̄с са̄лы ӯрнэ хо̄тпаг о̄лсы̄г. Микол аким ань тыг мус са̄лы ӯргалым рӯпиты. 

		Ащо̄йкам Герасим Яковлевич Солянов Хо̄сло̄х па̄вылт 1933 та̄лт о̄выл хо̄тал та̄л котиль э̄тпост самын патыс. Тав Саранпа̄выл совхозт са̄лы ӯрнэ хо̄тпаг хоса рӯпитас. Э̄кватэ Александра Дмитриевна Сӯкыръя па̄вылт 1931 та̄лт ва̄т са̄грапнал э̄т-пос ва̄т нупыл онтолов хо̄талт самын патыс. О̄йкатэ ёт о̄с са̄лыӈ колт яласас. Са̄лы совныл са̄всыр пормас ю̄нтыс: пӯркат, сахит, мольщаӈыт, нэ̄ ва̄ит, хум ня̄рат. Ма̄ньщи хорамыӈ супыт, то̄рыт о̄с ю̄нтыс. Сакныл са̄всыр хорамыӈ пальсакыт, турлопсыт о̄с хартыс. Тыи сака ка̄ркам, ёмас, мӯтраӈ нэ̄ о̄лыс. О̄йкатэ̄нтыл са̄т ня̄врам янмалтасы̄г. Тэ̄н ня̄враманэ̄н сака  э̄руптым янмалтасанэ̄н. Я̄тил тыныӈ ащо̄йкам ос анēквам, ам тэ̄натэ̄н ат ва̄щинтасагум, омам потыртам пот-ранэ хосыт, хумус та̄н янмалтавēсыт, ам та̄наныл номтыт о̄ньщиянум ос сака э̄руптыянум.

		 

		Соня Хатанзеева, 11 та̄л, Ло̄пмус па̄вылныл о̄лнэ а̄гирищкве

 
