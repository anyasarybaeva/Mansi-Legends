
Ка̄сыӈ мир о̄лнэ ма̄ныл янытлыяныл, ӯлылыяныл, ма̄хум ща̄нь ла̄тӈыл э̄ргыт ос стихыт ва̄рēгыт. Ос туп мо̄рсыӈ порат ёл-хансавет, нэ̄пакыг ēмтэ̄гыт. Тынакт Ханты-Мансийск ӯст нэ̄пак о̄щнэ колт акв ёмас ля̄ххал хӯнтамласув – ханты стихыӈ нэ̄пак нэ̄глыс, намаявес «Ханты мирэм арат» («Ханты мир э̄ргыт»). 
Ты нэ̄пакн ханты ма̄хум стиханыл хас­вēсыт, хус хо̄тпа. Та̄н округ янытыл о̄лэ̄гыт - Ха̄льӯс, Белоярский, Сургутский районытт, Ханты-Мансийск, Сургут, Когалым ос Лянтор ӯсытт. Акв нэ̄, Елена Шульгина, Ямал ма̄т Шурышкарский район Азовы па̄вылт о̄лы. То̄ваныл намыӈ-суиӈ хо̄тпат, то̄ва ос щар о̄выл щёс хансыс. Ща̄нь ла̄тӈыл хансым ка̄сыӈ стих рущ ла̄тӈыг толмащлым о̄лы.
Ханты ла̄тыӈ са̄в диалект о̄ньщи, нэ̄пакт стихыт хӯрум ла̄тыӈ щирыл хасвēсыт – казымский, сургутский ос шурышкарский. Ты нэ̄пак щё̄питам нэ̄ Ульяна Данило тох по­тыртас:
– На̄н улпыл китыг­лахтэгы̄н, стихыӈ нэ̄­пакув манрыг намтыс­лув «Ханты мир э̄ргыт». Ам са̄лыӈколт яныг­масум, ма̄ньта̄гыл но­милум, хунь са̄лыӈ су­ныл минэ̄в, са̄лыянув ха̄йтэ̄гыт, а̄ньтаныл акван-хо̄иглэ̄гыт, тоӈ­ханыл ёлы-па̄лт тӯйт щимырты, ло̄ӈханьщап суйты – сома э̄рыг хӯнтлэ̄гын. Омав э̄ргим ӯнлы, тыхал са̄­лыянэ по̄сыянэ.

Пēс та̄гыл ханты ма̄х­манув хунь матыр ва̄­рēгыт, щаквщēгыт, тыхал э̄ргēгыт. А̄тяв о̄с э̄ргим ма̄щтырлас, омав ань тыхо̄тал мус матыр ва̄­руӈкве паты, э̄рыгсове та сумыллы. Номилум, нэ̄ ман хум хотты хо̄тпа э̄рге э̄ргитэ, потырты, хотьютн тав ва̄рвес, хо̄тпа хо̄т о̄лыс. 
Ам хунь яныгмасум, рӯпитаӈкве патсум, ном­сэ̄гум, яныгхо̄тпанув э̄ргыт ёл вос хаснува­нув. Э̄рыг-мо̄йт ва̄нэ ма̄хум са̄в о̄лыс, мӯт­раныл пуссын ёт та тотсаныл, та̄наныл ма̄н ань нэ̄мхуньт ат хӯн­тамлыянув. Тувыл ам аквъёт рӯпитан нэ̄г ёт потыртахтасум, Людмила Гурьева ос Ирина Самсонова, ханты ла̄тыӈ ва̄нэ хо̄т­патн свонитаӈкве пат­сув, китыглахтуӈ­кве, стих манос э̄рыг хо­тьют ва̄ри. Тох ла̄щал-ла̄щал поэт ма̄хманув та̄ра-паттысанув, хансум стиханыл ма̄н палтув кēтсаныл. Хунь пуссын акван-атсанув, нэ̄пакыг та ēмтсыт. 

Таи ёмас, ма̄н ща̄нь ла̄тыӈ ва̄нэ ма̄ньлат ма̄хманув ёт ва̄йхатасув, та̄нти ва̄рум стиханыл ма̄навн кēтсаныл. 17 та̄л яныт пыг Петя Молданов Ими хилы (Э̄ква-пыгрищ) урыл мо̄йт хансыс, та урыл, ань ты йильпи о̄лупсавт Ими хилы пыг хумус о̄лы, ма̄-вит ялы, са̄всыр ӯсытн хо̄иглы. Сака пӯмыщ мо̄йт. Виктория Белькевич 26 та̄л, Вера Лозямова 30 та̄л ос мо̄т а̄гит ос пыгыт та̄н о̄с хассыт. 
Ам омагум-а̄тягум сака янытлыягум, матъ­ёмас тэ̄н ща̄нь ла̄тӈыл потыртасыг. Ань таи­ма̄гыс ла̄тӈум ва̄глум, потыртэ̄гум, стихыт манос э̄ргыт хансэ̄гум. Ты коныпал ам ла̄тыӈ ва̄нэ хо̄тпанув ёт ва̄ти­хал хо̄нтхатыглэ̄гум, потрамēгум, маныр ва̄­руӈкве, пуссын аквъёт номсащлахтэ̄в. Хотты а̄ги ман пыг ща̄нь ла̄тӈе ат те ва̄гтэ ос ва̄ӈкв сака таӈхитэ, ханищтытэ, ам та̄нанылн нё̄тэ̄гум. Хо̄тпа такви ла̄тӈе ва̄гтэ те, сака ёмас. То̄нт тав пēс ма̄хманэ хольт номсы, сыме рот, мире о̄лупса ма̄кыг ва̄гтэ. 
Светлана РОМБАНДЕЕВА 
