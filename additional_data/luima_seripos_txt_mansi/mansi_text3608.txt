
Ка̄сыӈ тӯя ма̄ньполь э̄тпос юи-о̄выл хо̄таланэ порат Ханты-Мансийск ӯст ня̄врамыт ма̄гыс конференция ва̄рыглаве. Та̄н Центр ремесел нампа колн тув во̄вавет. Тит хо̄тал аквъёт рӯпитэ̄гыт, та̄нти хансум потраныл тот ловиньтыяныл, тувыл хо̄талъят юи-па̄лт ос матыр ма̄щтырлэ̄гыт, ра̄ктыл по̄щгēгыт манос матыр ю̄нтэ̄гыт.

	Ты та̄л конференция титхуйпловит щёс ва̄рыглавес. Рущ ла̄тӈыл тамле намыл пиным о̄лы – «Ремесла и промыслы: прошлое и настоящее». Ты э̄лы-па̄л та̄лытт тав сака пӯмщиг о̄лыс. Ха̄льӯс районныл са̄в ня̄врам ёхталас. Надежда Маслова Хулюмсӯнт па̄вылныл та̄наныл тыг тотыгласанэ. Ка̄сыӈе соссаӈ мир пēс о̄лупса урыл тот потыртас. Ань ёхталам ня̄врамыт халт соссаӈ ня̄врам а̄тим о̄лыс, са̄выӈпа̄лэ пуссын Ханты-Мансийск ӯст о̄лнэ а̄гит-пыгыт ос Талинка па̄вылныл тит а̄гирищиг ёхталасы̄г.

	Ты кастыл та̄н пуссын ёмащакв щё̄питахтэ̄гыт, пēс пормасыт урыл потыр хансэ̄гыт ос мо̄т ня̄врамытн ловиньтыяныл. Матыр ма̄щтырлан тэ̄ла та̄нти ханищтыяныл. Тувыл пормас хумус ю̄нтуӈкве манос пēс а̄ны ра̄ктыл хумус по̄щгуӈкве, мо̄т ня̄врамытн суссылтэ̄гыт.

	Виктория Устинова Центр ремесел колт рӯпиты, тав ты конференция урыл тох потыртас.

	— Ма̄ньполь э̄тпос о̄вылтахтам порат Урай, Лянтор ос Сургут ӯсытт ня̄врамыт акван-атыглавēсыт. Та̄н халанылт щар ма̄к ёмащакв ма̄щтырлаӈкв ха̄снэ ня̄врам тиссӯв. Мо̄лты та̄л 80 ня̄врам ёт ма̄н ма̄щтырласӯв. Ты та̄л ма̄н округув са̄всыр па̄влытныл, Карелия ос Пермский край ма̄ныл 90 ня̄врам потраныл ма̄н палтув тēтсаныл.

	Са̄всыр та̄лытт тыг ёхталам ня̄врамыт хансум нэ̄паканыл ловиньтасанум, тамле ты пӯмыщ та̄ра-паттыслум – акв щēмьяныл о̄влэ̄т яныг ня̄врам ма̄н палтув ёхталы, тав юи-па̄лэ̄т йигрище ман а̄пщитэ ёхталы, тувыл ос хотты ляпа рӯтаныл ёхты. Та̄н о̄парищ наманыл аквхурипат, акв рӯт колта̄гылныл тыг ёхталэ̄гыт.

	Ань ты та̄л а̄гит-пыгыт халт щар ма̄нь са̄т та̄л яныт а̄гирищкве о̄лыс, о̄выл классыт ханищтахты. Студентыт тыт о̄с о̄лсыт. Са̄всыр та̄л яныт а̄гит-пыгыт ма̄щтырлаӈкв халанылт ханищтахтэ̄гыт. Ня̄врамыт хансум потраныл ма̄н нэ̄пакыг ва̄риянӯв, потраныл тот пуссын акван-атыянӯв.

	Ты ня̄врамыт тит хо̄тал рӯпитасыт, титыт хо̄талт пуссын янытлавēсыт. То̄ват та̄н халанылт но̄х-патсыт, хотьют щар пӯмыщ потыр хансыс, хотьют сака ёмащакв ма̄щтырлас. Наманыл пуссын ла̄ввēсыт, мӯйлупсал майвēсыт. Та̄наныл ханищтан хо̄тпат о̄с янытлавēсыт.
