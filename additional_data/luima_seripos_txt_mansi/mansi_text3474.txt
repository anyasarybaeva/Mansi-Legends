
Ма̄н о̄лнэ ма̄вт северный многоборье щирыл рӯпитан федерация ка̄сыӈ та̄л ня̄врамыт ма̄гсыл касыл ва̄рыглы. Ты организацият кӯщаиг ма̄ньщи хум Олег Хатанев рӯпиты. Округ янытыл о̄лнэ а̄гит-пыгыт са̄лыӈ сун ӯлтта поргуӈкве, тыньщаӈ, са̄грап па̄хвтуӈкве вос ханищтахтасыт, тав са̄в ё̄р пины ос акваг са̄в рӯпиты.
Олег Андреевич Ха̄льӯс район Саранпа̄вылт самын патыс. Тот школа а̄стлас. А̄тятэ Андрей Яковлевич Хатанев ня̄врамыт ханищтан хо̄тпаг тот рӯпитас. Тав «Мастер спорта СССР» нам о̄ньщас, таимагыс мир янытыл ва̄йвес. Ня̄врамыт акваг касуӈкве ханищтасанэ. Па̄влыӈ ма̄хумн тав сака янытлавес. 1980 та̄лт а̄тимыг ēмтыс.
Оматэ Тамара Николаевна Хатанева, такви о̄парищ наме Вьюткина, ань Саранпа̄вылт о̄лы. Ма̄ньщи э̄ква пенсиятэ мус ма̄нь ня̄врамыт ӯргалан колт рӯпитас.
Олег школат ханищтахтаме порат акваг ёсал ха̄йтыгтас. Ты юи-па̄лт Санкт-Петербург ӯсн минас, тот физический культура Институтыт ханищтахтас. Тот о̄с  ёсал ха̄йтыгтас ос са̄всыр ма̄н касуӈкве ва̄тихал ялантас. Олег Андреевич «Мастер спорта по биатлону» нам о̄ньщи.
Ва̄рнэ рӯпататэ урыл таи ла̄выс: «Ам институт 1990 та̄лт а̄с-тласум ос тыг Ханты-Мансийск ӯсн о̄луӈкве ёхтысум. Та пора па̄сыл ам северный многоборье щирыл рӯпитэ̄гум. О̄влэ̄т ма̄н «Этнос» нампа каснэ кол ва̄рсӯв ос округув янытыл яласасӯв, соссаӈ ма̄хум о̄лнэ па̄влытыт ты касыл урыл потыртасӯв. Ань ма̄н о̄лнэ ма̄вт са̄лыӈ сун ӯлтта поргуӈкве, тыньщаӈ рēпыгтаӈкве, са̄грап па̄хвтуӈкве, ощща йӣв ка̄тыт пувим ха̄йтыгтаӈкве ня̄врамыт Нижневартовский, Нефтеюганский, Сургутский, Белоярский, Ха̄льӯст районытт ханищтахтэ̄гыт. О̄влэ̄т ма̄н туп ма̄ньщи, ханты ос ё̄рн ня̄врамыт тыщирыл касуӈкве во̄всанӯв. Мо̄т ня̄врамыт са̄лыӈ сун ӯлтта поргункве, тыньщаӈ па̄хвтуӈкве, ха̄йтыгтаӈкве ань о̄с ханищтахтэ̄гыт. А̄гирищит ос аквтыщирыл касуӈкве ань во̄виянӯв. Ка̄сыӈ та̄лныл округувт ва̄рыглан касылн са̄внув ня̄врам ёхталы».
Олег Андреевич ты рӯпата ва̄руӈкве хунь о̄вылтахтас, тренер-хо̄тпа щар а̄тим о̄лыс. Ань ка̄сыӈ районт тамле э̄лумхо̄лас о̄лы, та̄н пуссын ня̄врамыт касуӈкве ёмащакв ханищтыяныл. Ха̄льӯс район Саранпа̄вылт Андрей Дорофеевич Филиппов ня̄врамыт ёт рӯпиты. Белоярский район Касум па̄вылт Александр Павлович Тасьманов а̄гит-пыгыт касуӈкве ханищтыянэ. Александр Юрьевич Фальченко Нижневартовский район Варьёган па̄вылт ня̄врамыт ханищты. Ос са̄в мо̄т па̄вылт тамле тренер-хо̄тпат ань рӯпитэ̄гыт. Та̄н пуссын ня̄врамыт ёмащакв ханищтыяныл, тыи ма̄гсыл ань ма̄н округувт о̄лнэ а̄гит-пыгыт ва̄тихал мо̄т спортсменыт халт но̄х-патэ̄гыт. Ювле хультум та̄л яныг таквс э̄тпос 20-26 хо̄талытт Ямал ма̄т Новый Уренгой ӯст Россия янытыл о̄лнэ а̄гит-пыгыт касуӈкве акван-атхатыгласыт. Ань северный многоборьят Ямал, Чукотка, Красноярский краит о̄лнэ а̄гит-пыгыт сака ёмащакв касэ̄гыт. Таи ма̄гсыл тамле касылт но̄х-патуӈкве ань сака та̄рвитыӈ. Тув ялманыл порат ма̄н округувныл о̄лнэ кит пыгыг Максим Нагаматуллин ос Михаил Игишев но̄х-патсы̄г.
Ма̄ньщи хум ла̄выс, ты э̄тпос 27 хо̄талныл ма̄ньполь э̄тпос 3 хо̄талэ мус Белоярский ӯст ня̄врамыт касуӈкве акван тах атхатэ̄гыт. Та̄н ха̄йтыгтаӈкве, тыньщаӈ рēпыгтаӈкве, са̄грап па̄хвтуӈкве, са̄лыӈ сун ӯлтта поргуӈкве ос пēрщуӈкве тот патэ̄гыт. Округ янытыл 12 команда тув  ёхты. Тот но̄х-патум а̄гит-пыгыт ма̄ньполь э̄тпост Красноярский крайн Дудинка па̄вылн минэ̄гыт. Та па̄вылн Россия спортсменыт касуӈкве тах ёхтэ̄гыт.
