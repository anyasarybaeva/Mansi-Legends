
Ты накт Татьяна Степановна Гоголева 60 та̄лэ то̄влыс ос таве янытлан ма̄гыс Ханты-Мансийск ӯст о̄лнэ сосса ма̄хум «То̄рум Маа» музейн акван-атхатыгла̄лсыт. 
Тот «Са̄в рӯтыӈ Ворщик ма̄хум» нампа суссылтап ва̄рыглавес ос Сойнах, Оманов, Хатанев, Гоголев пēс рӯт ма̄хманэ ка̄стувēсыт, са̄всыр ху­рит, ва̄ти кина-охсат сус­сылтавēсыт. 
Тувыл мӯй ма̄хум Татьяна Гоголева ва̄рум тэ̄ланэ о̄вылтыт потыр­таӈкве патсыт. Ва̄им, са̄выӈпāлэ хо̄тпат, таве о̄влэ̄т «Югра лылыēп» нампа ассоциацият пуӈк­тотнэ нэ̄г ва̄ганыл. 
Тав ты общественный рӯпатат 1989-2001 та̄лт округт о̄лнэ сосса ма̄хум о̄лупса­ныл са̄кконыт хосыт ӯрга­ласанэ.
Аквторыг 1990-1993 та̄лытт мир депутатыт Советын пēрия̄лвес ос тот ма̄хум тэ̄ланыл палт нё̄тыс. Сосса ма̄хманув то̄нт то̄ва та̄рвит ва̄рма­ляныл нэ̄мхотмус ат ӯргалавēсыт, э̄рнэ са̄к­коныт торыӈ щирыл ат хасвēсыт. 

Ос ты тэ̄лат э̄лаль тотнэ ма̄гыс Татьяна Степа­новна округ Дума депутатыг ēмтыс. Тав ма̄хумн 1996 та̄л пāсныл 2016 та̄л мус округ Дума нила созывытын депутатыг пēрия̄лвес. 
Та сыс округ Дума тармыл сосса ма̄хум Ассамблея ва̄рсыт ос тув пēриим депутатыт сыресыр тэ̄лат мӯсхалыг та̄ра-паттын юи-па̄лт э̄рнэ са̄кконыт щё̄питаӈ­кве патсыт. 
То̄нт «Сосса ма̄хум община», «Родовой угодия» са̄ккон, «Сосса ма̄хум пēс о̄лупсанылт э̄лаль тотнэ накыт» нама­им са̄ккон, «Ща̄нь ла̄тыӈ» са̄ккон, «Йис потрыт, мо̄йтыт ос э̄ргыт, пēс на­кыт э̄лаль тотнэ» са̄кко­ныт хассыт ос мо̄т депу­татанув ёт пирмайтаса­ныл. 
Ма̄хманув та̄нки о̄лнэ ма̄нанылт хӯл алыщлаӈ­кве, во̄раяӈкве вос вēр­мысыт. Та̄нки ма̄гсыланыл са̄лы янмалтан ма̄ вос о̄щсыт. 

Ща̄нь ла̄тыӈ ва̄нэ хо̄тпат та̄нки ла̄тӈаныл ёт рӯпитанэ̄ныл порат арыгнув олныл ойтавет, пēс йис наканув ӯргалан нэ̄пакн ань о̄с хасвēсыт. 
То̄ва ва̄рмалит депута­тыг рӯпитам порат кӯс­тырыг ат о̄лсыт, то̄ванакт та̄наныл э̄лаль тотнэ ма̄­гыс воритотуӈкве э̄рыс, са̄всыр кӯщаит ёт потыр­тасыт. 
То̄нт Валерий Андрее­вич Чурилов ос Александр Васильевич Филипенко са̄в ё̄р пинсы̄г, ты о̄йкаг ёмас ла̄тӈыл э̄сгуӈкве э̄рēг, сосса ма̄хманув о̄лупсанылт нё̄тнэ ма̄гыс рӯпитасы̄г. Ма̄н ань ок­ру­гув намхо̄талэ яныт­лан кастыл тэ̄натэ̄н яныг пӯмащипа ла̄тыӈ кēтэ̄в.

Юи-о̄выл та̄лытт округ Дума депутатыт хантыт, ма̄ньщит, ё̄рныт ёмщакв о̄лнэ̄ныл ма̄гыс, та̄н о̄луп­саныл ӯргалан ма̄гыс Концеп­ция-нэ̄пак щё̄пи­тэ̄­гыт. То̄ва са̄в э̄рнэ ла̄тӈыл Татьяна Гоголева ос Еремей Айпин хӯлтсы̄г. 
2016 та̄лт таквсы по­раныл Татьяна Гоголева Государственный Думат депутатыг рӯпитас. Тав тот хо̄т са̄кконыт хаснэ ва̄рмалитыт нё̄тыс ос федеральный са̄кконыт палт сыресыр э̄рнэ ла̄т­ӈ­ыт хӯлтыс. Ань ос округ Думат са̄тыт созывыт рӯ­пататэ о̄вылтастэ.  
Я̄тил Татьяна Степано­вна, намхо̄талын кастыл янытлылӯв, номтыӈыг тотнэ о̄лупсав ма̄гыс яныг пӯмащипа ла̄тыӈ ла̄вēв, са̄в со̄т, са̄в щунь о̄ньщēн, рӯтанын ляпат са̄в та̄л пуста̄гыл о̄лэн!
Тамара МЕРОВА
