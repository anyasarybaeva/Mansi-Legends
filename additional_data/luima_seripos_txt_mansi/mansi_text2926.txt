
Округ кӯщай нэ̄ Наталья Комарова Россия ялпыӈ хо̄тал кастыл ка̄ркамыг рӯпитан хо̄тпат янытласанэ. То̄нт 17 э̄лумхо̄лас ма̄глын тагатан по̄сыл ос са̄всыр  янытлан нэ̄пакыл майвēсыт.
Наталья Комарова ма̄хум янытлым сака ёмас ла̄тыӈ ла̄выс: «Мо̄тэ̄тпос 28 щислат мо̄йтыт, пēс потрыт хансум э̄кван Анна Конькован яныгса̄т та̄л то̄влынӯв. Тав хансум нэ̄паканэ̄т ма̄ньщи ма̄хум мӯтраныл хансым о̄лэ̄гыт. Акв нэ̄пакт тав хансыс: «Ка̄сыӈ э̄лумхо̄лас о̄лупсатэ̄т такви лё̄ӈх о̄ньщи, тав ты лё̄ӈх хосыт э̄лаль мины». Тыхо̄тал тыт тамле ёмас лё̄ӈхыл миннэ хо̄тпат акван-атхатасыт».
О̄влэ̄т кӯщай нэ̄ Денис Баймлер «Сургутнефтегаз» нампа компаният рӯпитан хум янытластэ. Ты хум янытлан ма̄гсыл Россия Президент Указ-нэ̄пак хансыс. Ань округ кӯщай нэ̄ ты хум «За отличие в охране государственной границы» ма̄глын тагатан по̄сыл мистэ. Ты коныпал ма̄-вит ӯргалан ма̄хум, ня̄врам ханищтан хо̄тпат, лēккарыт ос ма̄-во̄й но̄х-винэ хо̄тпат янытлавēсыт.
Аквта порат мо̄т ма̄хум ос «Признание» нампа премиял майвēсыт. Наталья Комарова ос ты урыл ла̄выс: «Ты та̄л интернет хосыт ка̄сыӈ э̄лумхо̄лас хотты хо̄тпа ма̄гсыл ла̄тыӈ кēтуӈкве вēрмыс. Тыт о̄лнэ мир ты но̄х-патум  хо̄тпат танки пēриясыт».
Тамле премиял ма̄хум касыл щирыл мивет. Касыл ань китхойплов та̄л сыс ва̄рыглаве. 2015 та̄л мус хӯрум са̄всыр я̄нас тэ̄ла щирыл ва̄рыглавес, ты та̄лныл са̄т номинациял ва̄рвес. Округ янытыл 30 заявка-нэ̄пак кēтвес. Ты та̄л «Гражданское слово», «Народный контроль», «Милосердие без границ» йильпи
касылыт о̄с щё̄питавēсыт. Ты коныпал жюри-хотпат акв номинация ва̄рсыт ос «Бережливый регион» намаясаныл. Ты премиял сака ка̄ркамыг рӯпитан ма̄хум майвēсыт. Та̄н пуссын савалап ня̄врамытн, а̄гмыӈ хо̄тпатын, нуса тотнэ ма̄хумн нё̄тэ̄гыт.
