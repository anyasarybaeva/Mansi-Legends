
О̄влэ̄т ам на̄нан пуста̄гыл о̄лнэ ла̄тыӈ ла̄вēгум, хунь пуста̄гыл о̄лэ̄в, то̄нт са̄в ёмас рӯпата акван-нё̄тхатым ва̄рēв. Сосса ма̄хум тамле ла̄ттальпи о̄ньщēгыт: «хотьют миннэ лё̄ӈх котьлēныл по̄хын ё̄ӈхыгпас, тав э̄лаль о̄лнэ со̄тыӈ хо̄тал ат хо̄нты». Таима̄гыс ма̄н ва̄рнэ тэ̄ланув хот-оссувлаӈкве ат э̄ри, о̄лупсав туп ма̄нти ёмасыг ва̄руӈкве вēрмилӯв.
Пуста̄гыл о̄лнэ ма̄гсыл ма̄н округувт наука щирыл ма̄хманув ёмас номтын ёхтавет, э̄рнэ тэ̄ланыл ва̄руӈ­кве ма̄ньлат ма̄хум во̄вēгыт, та̄н номтаныл молях рӯ­питы, аквты щё̄с э̄рнут ва̄рапēгыт. 
Округувт ма̄-во̄й ос газ но̄х-виве, та хосыт ма̄н Югра ма̄в лё̄ӈханэ, ӯскананэ, па̄вылкананэ сыстамыг ос нё̄тнэг ва̄руӈкве вēрмиянӯв. Ня̄врамыт коланыл ляпат ёнгын ос ха̄йтыгтан кан вос о̄ньщēгыт. Пӯль­ницат ищхӣпыӈ утытыл ёвтыянӯв, па̄влыӈ ма̄т тамле утыл о̄с тēтыянӯв. Э̄рнэ торыг э̄лумхо̄лас мӯсхал щирыл вос пусмалтаве. 
Округ миркве, на̄н ка̄сыӈ хо̄тпан ма̄н ма̄в ма̄гсыл са̄в э̄рнэ рӯпата ва̄ри, са̄в э̄рнэ ва̄рмаль э̄лаль тоты, экономикав ма̄гсыл яныг па̄рс тоты. 
Ма̄н ма̄вт ва̄тнэ пиланув, атнэ ла̄хсанув ос мо̄т во̄р тэ̄нут ма̄н нё̄тнэг ва̄рапиянӯв ос мир янытыл тына­лаӈкве тēтыянӯв, мо̄т тэ̄нут халт сака янытлавет. Тыи ос мо̄т ва̄рмалит пуссын на̄н ва̄регы̄н, на̄н рӯпитэгы̄н, на̄н ё̄рын хосыт ма̄в щёлыӈыг ēмты.
Пуссын пуста̄гыл о̄лэ̄н, ня̄враманын янмалтэ̄н, яныгхо̄тпанын ӯргалэ̄н! 
Округ губернатор Наталья Комарова мир янытлан ла̄тӈе ма̄ньщи ла̄тӈыг Г. КОНДИНАН толмащластэ
