
Ханты-Мансийск ӯст пēс та̄гыл хӯл щё̄питан рыбокомбинат о̄лыс, тув рӯпитаӈкве са̄в ма̄хум са̄в па̄лыл тēтвēсыт. Ма̄ньлат ма̄хум ханищтахтын ма̄ныл а̄стынэ̄ныл юи-па̄лт рӯпитаӈкве хоталь тēтвēсыт, тув та минасыт.
Любовь Иосифовна Кондина 1971 та̄л порат Ханты-Мансийск ӯсн рӯпитаӈкве ёхтыс ос ва̄т нупыл хӯрум та̄л, комбинат лап-пантнэ мус, акваг тот та рӯпитас. Хумус тав тыг ёхтыс ос хо̄т самын патыс, таве ма̄н титыгласлӯв, нэ̄ тох потыртас:
– Ам Ямал ма̄т тэ̄лы ащирмат та̄л котиль э̄т­пос хӯрумхуйплов хо̄талт ма̄хманув са̄лыяныл ёт ва̄нтлуманыл порат са­мын патсум. Омам рӯтанэ са̄лыӈ ма̄хум о̄лсыт, са̄лы­яныл ёт нё̄рт яласасыт. Ам номнэм па̄сыл ма̄н акваг нё̄рт яласасӯв, са̄лыянув о̄щсӯв. Омам наме Елена Павловна Серасхова, а̄тям Иосиф Павлович Сязи, тэ̄н аквъёт торыӈ ат о̄лсы̄г. Ам ат та̄лум то̄влум порат омам мо̄т хум ва̄рыс, анēквамн тув ат майвēсум. Акваг анēквам ёт, Кузьма сасгум ос Пана ныюм ёт яныгмасум. Анēквам Татьяна Степановна Си­ба­рева самаге поста̄лыг ēм­сыг, ам тав ма̄гсылэ самыг о̄лсум. Тав, улпыл, хосат самаге поста̄лыг ēмтсы̄г ос матыр-а̄ти колсори рӯ­пата тоха та ва̄рыс, такви вēрмыс кӯр па̄лтыглаӈ­кве, тэ̄нут ва̄руӈкве, а̄ны-са̄н ловтуӈкве. Ам таве там­лег ты номилум.
– Наӈ хо̄т ханищтах­та­сын ос хумус тыг, Ханты-Мансийск ӯсн, ёхтысын?
– Ам Приуральский район Катравож па̄выл интернатын тотвēсум, тот ма̄н о̄лсӯв, ханищтахта­сӯв. Ōвлэ̄т рущ ла̄тӈыл потыртаӈкве щар ат ха̄с­сӯв, ханищтан хо̄тпанув тōват та̄нти ханты ла̄тӈыл потыртасыт. Ла̄щал тох та рущ ла̄тӈыл потыртаӈ­кве патсӯв.
Туи порат нё̄рт са̄лыӈ­колт о̄лсӯв, а̄нумн тот сака ёмас о̄лыс. Ётыл анēквам а̄тимыг ēмтыс, Кузьма сас­гум нэ̄ тотыс, Катравож па̄вылн о̄лмыгтас, ам тав ня̄враманэ ёт яныгмасум. Туи порат тав а̄нум Āсн хӯлуп на̄тылтаӈкве ак­ваг ёт вуйластэ, яныг йӣв ха̄пыл сыступыл тот та товēгум. Э̄т палыт хӯл алыщ­лымēн, па̄г ёхты­мēн ос хӯл пирмайтан ма̄н то­тыянмēн, та̄рвитыӈ хӯргы­тыл пēргатахтыгла­с­мēн.
Номилум, то̄ва порат хӯлупмēн на̄тнэ̄тэ сыс ёл-оилматавем, сасгумн са̄йкатавем, тавēн хӯлпе но̄х-атуӈкве э̄ри, ам вос товēгум. Янгыгнув хунь ēмтсум, номсасум, молях­нув ханищтахтын порат вос ёхтынув, тох рӯпитаӈ­кве сака та̄рвитыӈ. 
Ты рӯпата ам ёмщакв ва̄глум, ма̄нь порат акво­сытыл ёт-тотыгла­вēсум. Ётыл о̄йкамēнтыл мēнти тыт хӯл алыщлаӈкве акваг о̄с ялантасмēн, акв порат яныг супыг пувыгласмēн, таса̄вит по̄р о̄ньщас. Ань тай ты хӯлыт туп хурит сунсыглыянӯв. 
Интернатыт о̄лым ам нёлолов класс а̄стласум ос э̄лаль Салехард ӯсн хӯл тэ̄нутыг щё̄питан хо̄тпаг, рущ ла̄тӈыл ла̄­ваве «консервщик», ГПТУ училищат ханищтахта­сум, таве а̄стламув юи-па̄лт хотталь тах рӯпитаӈ­кве ты тēтавēв. Хӯрум ма̄н минуӈкве ро̄выс, ты рыбокомбинатыт Ха̄ль­ӯст, Сургут ос Ханты-Мансийск ӯсыгт о̄лсыт. 
Та порат ам Юрий Кон­дин, о̄йкам, ёт ущ ва̄й­ха­туӈкве патсум, ам рума а̄гиянум ёт, тав рума пыганэ ёт аквъёт потыр­тэ̄в, хоталь рӯ­питаӈкве ми­нэ̄в. Юрий ма̄н халувт ян­гыг о̄лыс, тав ма̄навн по­тырты: «Ханты-Мансийск – яныг ӯс, нё̄тнэ ма̄т нё̄тнэ колыт ӯнлэ̄гыт, тот о̄луӈкве ёмас, тув минэ̄в». Ма̄н тавēн агтсӯв, тув минуӈкве та ка̄сащасӯв. Тӯяг ма̄н аквъёт ханищтахтам на­лыман хо̄тпа Салехард ӯсныл на̄иӈха̄пын та̄лтту­весӯв ос та минмыгтасӯв. Тыг, ӯсн, ёхтысӯв, на̄лми ва̄тат ма̄н ӯрвесӯв, кӯщаит лю̄льсыт, музыка ёнгасас, пуссын ща̄гтым ӯрхатсыт. 
Па̄г-ква̄лсӯв, аквты хурип па̄выл, нэ̄мат нё̄тнэ ӯс ат ка̄саласӯв. Самарово па̄выл на̄лми ва̄татэ ви­тын а̄марима, ма̄н па̄ртыт хосыт па̄гле ё̄мсӯв. Хо̄т-а̄ти па̄рт тротуарыт ва̄рим о̄лсыт. Юран ла̄вавēв, тыт па̄влыг о̄лы ос па̄гле, карыс сып тапалн те минэ̄в, тот Ханты-Мансийск ӯс, тот ма̄тэ ёмас, нё̄тнэг о̄лы. 
Ётыл па̄гле хунь мина­сӯв, аквты хурип ма̄, нэ̄­матыр нё̄тнэ ӯс ат ка̄са­ласӯв. Тыт Самароват о̄луӈ­кве патсӯв, обще­жи­тие колт колнакыл май­ве­сӯв. Рыбокомби­натыт сменат щи­рыл рӯпи­тасӯв, хӯл сака са̄в тотвес, щар мощ­щан ёл-по̄йтсуӈкве ат а̄лы­масӯв. Нэ̄т та̄нти ка­саит о̄щсыт, ка̄сыӈ ту­лё̄в­лув то̄рло̄мтыл лап-пēри­лӯв, тох атиӈк хӯлыт нё̄х­лыӈыт, няльщиӈыт, хот-волька­тэ̄гыт манос ул вос сылыл­тахтэ̄в, нумыл тулё̄влыӈ па̄сса масэ̄в. Смена сыс сака са̄в хӯл нильсӯв, яктысӯв. Ка̄сыӈ нэ̄ яктум хӯланэ ловинь­та­вет, ман­са̄вит тила о̄лыс, таса̄вит олныл э̄т­пос сыс ойтвес. Ма̄н ка̄­сыӈув са̄внув хӯл а̄л­маяӈкве таӈхыс, са̄внув вос яктэ̄в. 
Ща̄рыщ хӯл о̄с аквпи­сыг тотыглавес, цехув нэ̄мхуньт ёл ат по̄йтсас. Ма̄н хӯл яктэ̄в, мо̄т цехыт яктым хӯл охсат па̄нкатын пинавет ос та па̄йтавет. Хум хо̄тпат та̄рвитыӈ то̄­та­пыт а̄лумта̄лсыт. Ōвлэ̄т хӯл то̄тапыт тотавет, та̄на­ныл яктэ̄в, па̄йтэ̄в, тувыл па̄нкаӈ то̄тапыт тыналан ма̄н та тотавет. Яныг холодильникыт о̄лсыт, тот хӯлыт то̄тап тӣвырт по̄льтым пинтлавет, хунь тол хӯл а̄тим, тувыл хӯлыл мивēв, толэ̄гыт ос та якытлэ̄в. 
 Хунь иӈ щēмья та̄л о̄л­сум, туи порат плашкоу­тыт рӯпитасум, тот хӯл алыщлан ма̄хум хӯланыл тотыяныл, та̄наныл ам пирмайтасанум. Тот рӯ­пи­таӈкве ёмас кос о̄лыс, ос я̄ тармыл тув палыт тора­сыг ēмты, рума а̄гиянум палт тахсум. Тот матпа­лыт рӯпитэ̄гум, тувыл юв ялуӈкве та̄ртавем, ва̄им, ла̄пкат о̄с матыр ёвтуӈкве э̄рыс. 
– Ōйкан ёт хунь акван-хо̄нтхатсын? Хотыл тав о̄лыс?
– Ōйкам Юрий Гри­горь­евич Кондин Ха̄льӯс район Сӯслаӈ па̄вылт самын патыс, тот яныгмас, ань ты па̄выл щар а̄тим. Та̄н интернатаныл Полноват па̄вылт о̄лыс, тот ханищтахтас ос школа а̄стламе юи-па̄лт мощ рӯпитас. Иӈ ма̄нь порат оматэ а̄тимыг ēмтыс, тав а̄щēн ос о̄ньгēн янмалта­вес. Ётыл Юрам а̄пщиянэ-э̄щанэ янмалтаӈкве нё̄тыс.
Тувыл Салехард ӯсн э̄лаль ханищтахтуӈкве ёхтыс, тот мēн акван-хо̄нт­хатсумēн. Ма̄н са̄в а̄гит ос пыгыт халувт ва̄й­хат­сӯв, то̄ванув рӯтыг о̄лсыт, тащир акван-нё̄тхатым о̄лсӯв. Хунь тыг ёхтысӯв ос общежитият халувт нё̄тхатсӯв, хотьют ня̄нь о̄ньщи, хотьют во̄й, акван-атхатэ̄в, тэ̄пъялэ̄в, ща̄й­ло̄мт аēв. Кӯщаянув сака ёмасыт о̄лсыт, акваг ураль­тавесӯв, нэ̄мхотьют нуса ул вос тотыс, тэ̄та̄л ул вос ӯнлыс. 
Юрам армиян ялыс, тит та̄л тот тотыглавес, ювле ёхтыс ос мēн Ханты-Мансийк ӯст аквъёт о̄луӈ­кве патсумēн, акван-хас­хатсумēн. Наташа а̄гимēн 1975 та̄лт сӯкыр э̄тпост самын патыс, та порат нэ̄ хо̄тпат ня̄вра­маныл ёт юн хоса ат ӯнлысыт, а̄гим яслин вуйвес, ам ōста рӯпитаӈкве минасум. Тувыл 1977 та̄лт Слава пыгум самын патыс, таве мощ янмалтаслум, та̄л ох­саг ущ ēмтыс, рӯпитаӈкве минасум. Ам хунь э̄т­накт сменам о̄лыс, няв­ра­магум э̄ти садикт хуль­тсасы̄г. Ōйкам кате­рыл яласым рӯпитас. Ма̄нь­нув пыгагум Гришам 1982 та̄лт самын патыс ос Мишам 1985 та̄лт. Ōйка­мēнтыл нила ня̄в­рам янмал­тасмēн – акв а̄ги, хӯрум пыг. Ань ат апыг о̄ньщēгум. 
Ань ос та урыл потыр­таӈкве таӈхēгум, рыбо­комбинатувт мо̄йтак о̄с ва̄рвес, ты кастыл ма̄н хӯл сахыт акван-атсанӯв, та̄н матпалыт па̄йтвēсыт, тув о̄с матыр тэ̄лыгтавес. Хум хо̄тпат мо̄йтак ма̄г­сыл во̄рт нюлы, ховт та̄л атсыт, хӯл сахыт па̄йтнэ порат тув та̄лыт та̄ртавет, мо̄й­так ёмас атыл вос пасыс. 
Рыбокомбинатувт са̄в­сыр ёмас, атыӈ тэ̄нут ва̄р­вес, мо̄т хо̄н ма̄н па̄н­ка­нув тēтвēсыт, тот тына­ла­вēсыт. Рӯпитамум сыс ам ка̄тагум та̄ра ща̄­рыщ хӯл ос я̄ хӯл таса̄вит та минас, таса̄вит та якты­сум. Ань то̄ва порат сы­мум ща̄рги, тамле яныг рӯпата кол витыг та тот­вес. 1990 та̄лыт порат рӯ­пата мощщаг ēмтуӈ­кве патыс, ма̄хум тувыл по̄­хын ми­ныг­лаӈкве патсыт ос тувыл щар лап та пантвес. 
– Ётыл хо̄т рӯпитасын? Ань пенсият маныр ва̄руӈкве ка̄сащēгын? 
– Ам та юи-па̄лт Ханты-Мансийск ӯс мирколн рӯпитаӈкве патхатасум, колкан ловтым лов арыг­тем та̄л рӯпитасум. Ӯс кӯщаит пуссын ва̄га­нум, та̄н пуссын ёмас э̄лум­хо̄ласаквет. 
Хунь рыбокомбинатыт о̄йкамēнтыл рӯпитасмēн, ма̄н Самарово а̄лумпа̄лт тэ̄пкан ва̄рнэ ма̄гсыл ма̄л майвесӯв. Йӣвыт хот-са̄грысанӯв, ма̄тэ саква­тас­лӯв ос картопка ян­мал­таӈкве патсӯв. Ётыл морковка, лук, огурец, помидор ос мо̄т тэ̄нут о̄с янмалтэ̄в. 
Хӯрмит та̄лт о̄йкам а̄тимыг ēмтыс, тав та̄лэ дачамн пыгагумн тотыг­лавем, аквъёт рӯпи­тэ̄в. Тот ам теплицат о̄нь­щē­гум, са̄всыр нё̄тнэ лӯп­тат ӯнттэ̄гум, арбуз ян­мал­тэ̄гум. Ам рӯпата та̄л ӯн­луӈкве ат ха̄сэ̄гум, туи да­чамт тэ̄пканум сыстам­тэ̄гум, матыр ва̄рēгум. Тэ̄лы тыт колум по̄хат тӯйт хот-хилэ̄гум, пувлынко­лум ма̄гсыл на̄йив халта­лэ̄гум. Кон ка̄сыӈ хо̄тал ё̄мыгтэ̄гум, рӯпитэ̄гум. Кон ат те ква̄ллэ̄гум, ла̄гла­гум-ка̄тагум тув ка̄ртэ̄г, э̄ри ка̄сыӈ хо̄тал нёв­суӈ­кве, ма̄н ма̄хманув пēс порат  акваг нёвсасыт. 
Любовь Иосифовна мо̄лты та̄л оигпан порат ва̄т са̄грапнал э̄тпос хӯрумхуйплов хо̄талт 70 та̄лэ то̄влыс, таве сымыӈыщ янытлылӯв! Акваг тох ка̄ркамыг вос о̄лы, апганэ, ня̄враманэ ёт та̄глыӈ пасаныл вос ӯнлахо̄лэ̄гыт, пуссын пуста̄гыл вос о̄лэ̄гыт. То̄румн, На̄й-Ōтыранылн вос ӯргалавет!
Галина КОНДИНА
 
