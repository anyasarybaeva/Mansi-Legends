
Михаил Заплатин такви нэ̄пакēт «В лесах Северной Сосьвы» тох хансыс: «Ня̄хщамво̄ль па̄выл карыс сып ва̄тат ӯнлы, хоталь ат а̄ӈкватэ̄гын – пуссын на̄ӈки. Ёмас хо̄талыт Пас Нё̄р ка̄салаӈкве ро̄ви, та нё̄рт тӯйт вольги. Ня̄хщамво̄льн ёхталам мӯй  ма̄хум ты нё̄тнэ ма̄т ка̄салым,  сыманыл нас ща̄гтэ̄гыт.
О̄влэ̄т ты ма̄т ма̄нь­щит о̄лмыгтамыт. Та юи-па̄лт сараныт тыг ёхтысыт. Е.М. Носова, па̄влувт о̄лум э̄ква, потырта̄лас: «Тыг Нё̄р тапал ēрныл хунь йисӯв, акваг туп ном­сысӯв, хӯл, во̄руит са̄в­нув вос тот о̄лнӯв. Ня̄хщамво̄ль ё̄рыл но̄х-патсӯв, тэ̄та̄л ат ӯсысув». То̄нт Сибиряков купса (Щип­рах) лё̄ӈх о̄ньщас, «Щип­рах лё̄ӈ­хыг» Сибиря­ковский трак­тыг ла̄выг­лавес.
Ня̄хщамво̄ль пēс па̄в­лыг кос о̄лы, тувыл ань о̄лнэ нэ̄пакыт щирыл миркол тот туп 120 та̄лт ювле хультум порат ва̄рвес. Ты та̄л рēтыӈ ю̄свой э̄тпос ялпыӈ хо̄­та­лыл ва̄рыглавесӯв. Ма̄хум янытлаӈкве Ха̄льӯс кӯщай В.И. Фомин, Хулюмсӯнт миркол кӯщай Я.В. Ануфриев ёхталасы̄г.

Ялпыӈ хо̄талт 80 та̄лныл яныгнув яныг­па̄ла хо̄тпат янытла­вēсыт. Ань па̄влувт ты яныгпала хо̄тпат о̄лэ̄­гыт – тыи Нина Василь­евна Анемгурова, Анна Александровна Алексан­дрова, Нина Родионо­вна Ануфриева, Матвей Владимирович Ануф­риев, Алексей Влади­мирович Ануфриев, Нинель Михайловна Ануфриева, Александр Владимирович Ануф­риев, Галина Емелья­но­вна Бакшеева, Алексей Иванович Батманов, Мария Яковлевна Канева, Тимофей Ефимович Канев, Мариэта Михай­ловна Подосе­нина, Агра­фена Алексе­евна Осипова, Алекса­ндра Василь­евна Самбин­далова, Павел Федото­вич Хозяинов.  
Ты та̄л самын патум ня̄враманыл ма̄гсыл Ворошиловыт, Рядьки­ныт, Ждановыт, Муф­ти­евыт ос Омановыт щēмьят янытлавēсыт. 

Са̄в та̄л аквъёт о̄лнэ э̄кват-о̄йкат о̄с мӯйлуп­сал мӯйлуп­тавēсыт. Та̄н халанылт 55 та̄л аквъёт Александр и Валентина Ануфриевыг о̄лэ̄г. Тэ̄на­тэ̄н янытлан пищма округ кӯщай нэ̄ Наталья Комарова кēтыс. Ущты акван-минам ма̄ньлат нэ̄т-хумит ос янытлан нэ̄пакыл майвēсыт.  Ня̄хщамво̄ль урыл э̄рыг хансум э̄ква Н.С. Артеева тот янытлавес. Па̄влув миркол кӯщай нэ̄ Т.К. Волкова ялпыӈ хо̄тал ва̄руӈкв нё̄тнэ ма̄хумн пӯмащипа ла̄тыӈ ла̄выс.
Ань па̄влув урыл са̄в мир ва̄г. Владимир Игошев такви карти­нанэ по̄слуӈкве акваг ёхталас. Тав по̄слум хуриянэ ань са̄всыр музейт о̄лэ̄гыт. Ня̄х­щамво̄ль па̄выл урыл кинат по̄слувēсыт. Юи-о̄выл та̄лыт «Югра» нампа телевидениет рӯпитан хум Лев Ва­хитов кина по̄слуӈкве ёхталас.  
Карыс сып ва̄тат – па̄влув ӯнлы,
Та̄гт я̄ овтанты, 
О̄лнэ ва̄рмалюв ми­нанты,
Та о̄лантэ̄в па̄выл­рищувт!!!
Наталья ТАСМАНОВА
 
