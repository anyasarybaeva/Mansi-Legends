
Округ Дума депутатыт яныг таквс э̄тпос 29 хо̄талэ̄т кит сапра̄ни ва̄рыгласыт. О̄выл сапра̄ниянылт та̄н 40 сыресыр ва̄рмалит урыл потыртасыт ос матахмат са̄кконытн хӯлтыглан ла̄тыӈ хассыт. Тувыл са̄выӈпа̄лэ хансым са̄кконыт о̄выл щёс манос китынтыг пирмайтасаныл. 
Са̄ртын та̄н ма̄хум янытлан нэ̄пакыл ос ма̄глын тагатан по̄сыл мӯйлуптан о̄вылтыт потыртасыт. Тот ка̄сыӈ э̄лумхо̄лас ёмас рӯпитан ос са̄всыр хо̄йхатнэ на­канэ уральтавет. Ань кит хо̄тпаг са̄кконыт ёмщакв щё̄питан ос э̄лаль тотнэ ма̄гыс ма̄гылн тагатан пōсыл майвесы̄г, ос 236 хо̄тпа Почётный грамо­тал мӯйлуптавēсыт. Та̄н халанылт сосса хо̄тпаг о̄лсы̄г – Светлана Ранды­мова, Ирина Фирсова.
Та юи-па̄лт хӯрум хо̄тпа сутьяг пēриявēсыт. Счётный палата-колн В.Ж. Маркунас кӯщаиг о̄с э̄лаль паттувес. Депута­тыт тав ва̄рум рӯпататэ э̄сгияныл, Владислав Жанович та колт 2011 та̄лныл рӯпиты, ань тот хо̄т та̄л э̄лаль пуӈктотуӈ­кве паты. 
Депутатыт округ бюд­жет 2024 ос 2025-2026 хӯрум та̄лытн пирмайтан порат са̄всыр тэ̄лат урыл Вера Дюдина китыгласыт. Ка̄сыӈ та̄лн та̄стым олныт янгыщ мирн нё̄тнэ ма̄­гыс, колыт ӯнттын, ма̄хум пусмалтан, ня̄врамыт ха­нищтан ос каснэ ва̄рма­лит ма̄гыс холтавет. Ты порат ос СВО ма̄н ми­нам хумыт щēмьянылн са̄в нё̄тмил ва̄руӈкве патвес. 
Ка̄сыӈ та̄л бюджетн хансым олныт ма̄-во̄й тынэ акв баррель ма̄гыс долларыг ловиньтыяныл. Ты олн тынэ то̄ванакт но̄х-мины, мо̄тынтыг ёл-мины. Ос округувт ка̄­сыӈъēмт са̄в ма̄-во̄й но̄х-выгыт, та щирыл са̄внув олн сэ̄лэ̄гыт. 
2023 та̄лт 215 млн тонна но̄х-винэ ма̄-во̄й акв баррель ма̄гыс 63,4 доллар ловиньтавес, мо̄­тыт та̄лн округт 222 млн тонна ма̄-во̄й но̄х-виӈкве ла̄в­хатсыт. Ос 71,3 са̄вит доллар щирыл ловинь­тасаныл ос хӯрум та̄л ма̄гыс бюджет хассаныл. 
На̄лок-олнытыл са̄в солко̄ви бюджетын о̄с атэ̄гыт. Ты олн ойтнэ ва̄рмалит хумле щирыл о̄лэ̄гыт ос хоты рӯпитан ма̄ныл, хоты хо̄тпаныл ювле хультум кит та̄л сыс, 2023 та̄лт олн атсыт, ты тэ̄лат урыл на̄лок атнэ колт кӯщаиг рӯпитан хум Михаил Бирюк потыртас. 
Тав юи-па̄лэт Ханты-Мансийск ӯс кӯщай Максим Ряшин такви рӯ­пататэ о̄вылтыт потыртас ос хури суссылтас, ӯсув ма­нах са̄всыр колыт ӯнт­тувēсыт, хумус ма̄хум о̄лэ̄гыт, ня̄врамыт, ма̄нь­лат хо̄тпат маныр ва̄рē­гыт. Ты та̄л РФ Президент В. Путин хӯлтум ла̄тӈе щирыл Ханты-Мансийск ӯс – «Город трудовой доблести» намыл пинвес.
Округт са̄в ищхӣпыӈ утыт ва̄рнэ̄ныл о̄вылтыт хурит суссылтым губер­натор ва̄ӈын хум Павел Ципорин потыртас. Ты хӯрум кӯщаит пуссын потраныл хӯнтлым юи-па̄лт депутатытн э̄сгувē­сыт.
Сосса ма̄хум ща̄нь ла̄тӈыт ос пēс накыт мӯс­халыг э̄лаль тотнэ ма̄гыс ты тэ̄лат ёт рӯпитан хо̄т­пат са̄внув олныл ойтуӈ­кве вос вēрмынувет, ос э̄рнэ нэ̄пакыт та̄ратан порат олныл вос та̄сту­вēсыт, ань ты урыл са̄к­конытыт йильпи ла̄тыӈ хӯлтсыт. 
Ань китыт сапра̄нит депутатыт кит са̄ккон ёмащакв ловиньтасаныл. О̄влэ̄т бюджетн хансым олныт та̄н пуссын ём­щакв та̄ра-паттысаныл, матыр хӯлтнэ ла̄тыӈ ла̄в­сыт ос э̄лаль са̄кконыг пирмайтасаныл. Тох ты хассыт:
– 2024 та̄л кастыл 339,8 млрд солко̄ви сэ̄луӈкве номсэ̄гыт, 
– 2025 та̄л кастыл 346 млрд солко̄ви ловиньта­сыт, 
– 2026 та̄лн – 347,3 млрд солко̄ви. 
Ма̄хум са̄всыр тэ̄ланыл ёмщакв ва̄рнэ̄ныл ма̄гыс манса̄вит олн холтэ̄гыт, таи нэ̄пакн хассыт. 2024 та̄лт 376,8 млрд солко̄ви тах холтаве, 2025 та̄лт – 361 млрд солкōви ос 2026 та̄лт – 375 млрд солко̄ви.  
Бюджетн ловиньтым олныт акваг ат то̄выл­хатнэ щирыл хансавет. Тох 2024 та̄лт 37 млрд солко̄ви тах ат то̄выл­хаты, 2025 та̄лт – 15,3 млрд солко̄ви, 2026 та̄лт – 27,8 млрд солко̄ви. 
Тамара МЕРОВА
