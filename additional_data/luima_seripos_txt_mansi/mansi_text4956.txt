
Пēс порат ма̄хманув ла̄пканыл ёвтнэ пормасыл хунь о̄лсыт, та̄нти хумус ха̄ссыт, таи ва̄рсыт. Ма̄нь ня̄врам хуюптан а̄пат, са̄ныт, со̄втыт, па̄йпыт, са̄с то̄тапыт ос мо̄т э̄рнут та̄нти ю̄нтсыт, тувыл ос ка̄сыӈ пормас хансал щуртсаныл. 
Ань тамле пормасыт сунсуӈкве ам «Галерея-мастерская Г.С. Райшева» колн ялсум. 
Тот «Орнаментированная береста обских угров» суссылтап ос ханищтап ва̄рыглавес. Нэ̄квет са̄в па̄лыл яныг ӯсн во̄виньта̄лвēсыт. Ханты нэ̄ са̄в о̄лыс ос ма̄ньщитныл Нина Николаевна Загайнова (Вьюткина) ёхталас. 
Выставкат ам омам Аксинья Степановна Мерова ю̄нтум а̄патэ, со̄втанэ, па̄йпе, са̄с а̄канянэ, са̄нэ, щумпыл суссылтавēсыт. Наталья Николаевна Фёдорова, искусствоведыг рӯпитан нэ̄, ла̄выс: «Ма̄н ань ма̄ньщит халт са̄с пормасыт хансал ма̄щтырыг щуртнэ хо̄тпа аты хо̄нтсӯв. Аксинья Степа-новна Мерова тав юи-о̄выл ма̄щтыр хо̄тпа о̄лыс, тав юи-па̄лэ̄т ань нэ̄мхотьют а̄тим, ты сака са̄ль. Ма̄н ань туп тав ва̄рум пормасанэ сунсыглэ̄в, тув сунсым ханищтахтэ̄в. Тахольт ты пормасыт ма̄нь а̄гитэ̄н ӯргалым о̄ньщавет ос ма̄н та̄наныл сунсыглаӈкве висанӯв. Пēс ма̄хум ёмщакв ва̄саныл, хоты ханса хоталь щуртуӈкве ро̄ви ос хоты ханса нас пормасн ва̄руӈкве ат ро̄ви.
Совныл манос нуйныл ханса ва̄рнэ порат, тав о̄влэ̄т по̄славе, тувыл ущ яктаве. Тыт са̄с тармыл тох нэ̄мхотмус ат ва̄руӈкве, ма̄щтыр нэ̄квет та̄ра щуртыяныл».
Искусствоведнэ̄ потыртаме порат яныг хурит суссылтас. То̄нт ла̄выс: «Ха̄льӯс районт Я̄сунт па̄вылт хосатнув хотты пēс сӯмъях ёлы-па̄лт са̄с то̄тап хо̄нтсум. Тав щар пēсыг ēмтум, хотлоньхатам ос хансанэ иӈ сака ёмщакв на̄ӈксыт. Ам таве вислум ос Тюмень ӯс музейн тотыслум. Хансат тот сака ма̄щтырыг ва̄рим о̄лэ̄гыт, нэ̄матыр арыг а̄тим». 
Ты хусапсовыт халт аква ла̄ви ос Хо̄рыӈ-па̄вылт хотьютныл вис. Хотьютын ва̄рвес о̄с ат ва̄гтэ. Ам тавēн хӯлтыслум, ла̄всум, омам о̄лмēт потырта̄лыс, тав а̄кве Дарья Викторовна Анямова са̄сныл матыр-а̄ти сака ю̄нтыс. Ю̄нтум утанэ аквты щёс хансал щуртлыгтыянэ, тамле са̄с то̄тапыт молях ва̄руӈкве ха̄сыс. Ам таима̄гыс са̄с то̄тапе ханьщислум, омам увщитэ (ам а̄квум) Дарья Степановна Анямова ма̄щтыр рӯт нэ̄в ю̄нтум са̄с то̄тап о̄ньщас, амти самыл ва̄слум, ма̄нь порат акваг сунсыгласлум. А̄квум тот ю̄нсхатнэ то̄рло̄мтанэ, сэ̄тапанэ о̄ньщас. О̄с акв тамле са̄с то̄тап Саранпа̄выл музейт о̄ньщаве.  
Ань Ханты-Мансийск ӯсн са̄в ханты ма̄ньлат нэ̄т ос яныгпа̄ла э̄кват ёхталасыт. Ты э̄лы-пал таквсы порат Белоярский район Ка-сум па̄вылт нэ̄квет акван-атхатыгласыт, са̄сныл са̄с то̄тапыт, хусапыт ю̄нтсыт. Ань ос яныг ӯсн во̄выгла-вēсыт, учёный ма̄хум та̄нанылн хансат урыл потыртасыт. 
Наталья Фёдорова са̄с пормасыт по̄слым хурит суссылтамēт ла̄выс: «То̄ва пормасыт сака пēсыт ос та̄н ма̄н ма̄гсылув яныг тын о̄ньщēгыт. Буклет-нэ̄пак ва̄рнэ̄в порат та̄наныл пуссын тув по̄слыянӯв».
Выставкан атах-хо̄тах а̄па тотыма. Та̄н пуссын та̄нти щирыл ю̄нтым о̄лэ̄гыт. Хансал о̄с ка̄сыӈ нэ̄ такви щирыл щуртытэ. Ос ӯлум ӯй пуссын а̄па сыст нумын по̄слыяныл. Омам ю̄нтум а̄па сыст ӯлум ӯй по̄хат ингыт щуртым о̄лэ̄гыт. Ос Наталья Фёдорова ла̄выс, ты то̄ва а̄патыт ӯлум ӯй ла̄гланыл хӯрум консыл по̄славет, ты таима̄гыс ӯй по̄хыт тамле хансат о̄с ва̄равет. Ам ётум тав ат ка̄сащас, таима̄гыс ам ма̄ньщи ма̄хманум титыглаӈкве таӈхēгум, на̄н э̄рыӈ яныг ма̄хманныл ты урыл хӯлыгласын. Ӯлум ӯй по̄хыт маныр по̄славе ос хумус ла̄ваве. Атиӈк ва̄нэ хо̄тпа сака мощща хультыс, ва̄нэ э̄лум-хо̄лас те хо̄нтэ̄в, сака ёмас о̄лнув.  
