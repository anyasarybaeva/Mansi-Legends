
Югорск ӯст о̄лнэ ма̄ньщи нэ̄ Дарья Белова мо̄лалнув Ханты-Мансийскан ёхталаме порат  кит потрыг ма̄навн тотыс. Ам тэ̄натэ̄н ма̄ньщи ла̄тӈыг толмащласа̄гум, на̄н ань ты потрыг ловиньтэ̄н.
 Лӯпта э̄тпост Дарья Ивановна Белова ос Нина Георгиевна Рукова  Ямал ма̄н ялсы̄г. Тот Шурышкарский районт Ханты-Мужи па̄вылт «Земля мастеровая-2014» нампа фестиваль ва̄рыглавес. Тэ̄н тув во̄виньта̄лвесы̄г. 

	Тот мо̄т мӯй хо̄тпат ёт  «Кедровый остров» ня̄врам ӯщлахтан колн тотыглавēсыт. Тав «Живун» нампа парк-музейт сыстам, нё̄тнэ ма̄т ӯнттым о̄лы. Анна Геннадьевна Брусницына ты музейт кӯщаиг рӯпиты. Тот о̄лнэ хантыт коланыл пēс щирыл ӯнттувēсыт ос са̄всыр пēс пормасыт 

	тув акван-атвēсыт. 

	Ня̄врамыт тот ӯщлахтынэ̄ныл сыс соссаӈ ма̄хум са̄всыр пēс йис ва̄рмалянылн ханищтавет. Ётыл та̄н ты накыт ул вос ёрувлыяныл, яныг хо̄тпатн касылыл ва̄равет. 

	А̄гирищит-пыгрищит та̄ра-паттым са̄всыр тэ̄лат урыл та̄нки э̄лаль потыртэ̄гыт. Ос пēс ва̄рмалит ёмщакв ва̄нэ ня̄врамаквет мӯйлупсал мивет. Ща̄нь-а̄щаныл тув мощщан мӯйлуӈкве о̄с во̄виньта̄лавет. Та̄н о̄с матыр-а̄ти пӯмщалаӈкве тот вēрмēгыт.

	Ты та̄л ня̄врамыт ма̄ньщи ма̄хум пēс ва̄рмалит урыл матыр ва̄ӈкве патсыт. Дарья Ивановна ос Нина Георгиевна та̄нанылн ма̄ньщи хансат урыл потыртасы̄г, нуйил, хӯл совныл пормасыт  ю̄нтуӈкве  ос турло̄псыт, пальсакыт сакныл хартуӈкве ханищтавēсыт. Пēс йис мо̄йтыт хӯнтлысыт. 

	Нэ̄квег тэ̄нки мо̄т хо̄тпат ёт ва̄йхатуӈкве патсы̄г. Тэ̄н Ольга Григорьевна Самсонова (Бадагова) ёт румалахтасы̄г. Тав, насати, ма̄ньщи нэ̄. Ты парк-музейт тав о̄выл кӯщаиг о̄лум. Ольга Григорьевна 1951 та̄л я̄ӈк на̄тнэ э̄тпос хо̄тыт хо̄талт Ня̄хщамво̄ль па̄вылт самын патыс. Ща̄не Софья Васильевна о̄лыс, а̄ще Григорий Григорьевич. 

	Нэ̄ Ня̄х-щамво̄льт школа а̄стламе юи-па̄лт культпросвет учили-щан Салехард ӯсн 

	минас. Ос таве а̄стламе юи-па̄лт о̄влэ̄т Красноселькупский район Сидоровка па̄вылт о̄лнэ 

	клубн рӯпитаӈкве кēтвес, ётыл Шурышкарский район Восяхово па̄вылт рӯпитас. 

	1973 та̄лт Мужи па̄выл районный клубт рӯпитаӈкве патыс. Тот э̄ргын-йӣквнэ кружокыт ва̄рыглас, сыр-сыр сценкат щё̄пита̄лыс. Ос тувыл са̄всыр па̄влыӈ ма̄н агитбригада ёт яласас. 

	Ты ка̄ркам, номтыӈ нэ̄ Мужи па̄вылт  1999 та̄лт музей ва̄рыс ос 

	тот кӯщаиг паттувес. 

	Тав ма̄хум ёт рӯпи-таӈкве сака ёмщакв ха̄сы, тав палтэ акваг 

	са̄в ма̄хум ёхтала̄лэ̄гыт. 

	Ольга Григорьевна Новосибирск ӯс учёныит ёт, Литва, Латвия ос Эстония ма̄ныл о̄лнэ этнографыт ёт ва̄йхаты. Та̄н ма̄гсыланыл этнографический экспедицият щё̄пита̄лыглы. 

	Ты коныпал проф-союзный комитетыт рӯпитас. Тот культура тармыл рӯпитан хо̄тпат тэ̄ланыл ёмащакв ва̄руӈкве акваг нё̄тыс. «Ямал-потомкам» нампа ассоциа
	цият соссаӈ ма̄хум акван-атхатнэ̄ныл порат та̄н ма̄гсыланыл 

	ханищтапыт ва̄рыглы. 

	Ёмащакв рӯпитанэ̄тэ ма̄гыс Ольга Самсонова «Ветеран Ямала» нам о̄ньщи, Ямал губерна
	тор па̄лыл ос «Знание» нампа Всероссийский общество па̄-лыл янытлан нэ̄пакыл мӯйлуптавес. 

	Нэ̄ ань пенсиян патхатас. Тав кит а̄ги ос пыг о̄ньщи, апганэ янмалтаӈкве нё̄ты. Ос тувыл Илья каӈке ня̄врамыг, Татьяна ос Петя, янмалтасаге. 

	Пётр армият лусытас ос  БАМт  рӯпитас, тав таима̄гыс правительственный наградал 

	майвес. 

	Ольга Григорьев-на ма̄нь пора та̄-ланэ ва̄тихал номыл
	матыгла̄лыянэ. Та̄н а̄щаныл ёт во̄раим, хӯл алыщлым пуссын яласасыт, пил ва̄тсыт. Ня̄врамыт ма̄-вит ӯргалаӈкве ос яныг-па̄ла хо̄тпат яныт
	лаӈкве ханищтавēсыт. 

	Школат о̄выл ханищтан нэ̄тэ Прасковья Гавриловна Ануфриева ёмас номтыл номылматыглытэ, ту
	выл школат ос интернатт рӯпитан  хо̄тпат, 

	тыи Г.А. Артеева, 

	М.М. Подосенина, Н.Е ос Т.Ф. Собяниныг ос Ня̄хщамво̄льт  ань о̄лнэ матумпа̄лаг ēмтум ма̄хум пуссын номиянэ. Та̄нанылн тав паща ла̄тыӈ кēты. 

	Ма̄н ос тамле ёмас сымыӈ хо̄тпа урыл хӯнтамласӯв, ма̄навн тыи о̄с ёмас. 

	Мо̄т ва̄рмаль урыл 

	Дарья Белова тох 

	потыртас. Югорск ӯст о̄лнэ музей 15 та̄лэ то̄влыс. Тот история ос этнография суссылтапыг ма̄хумн щё̄пи
	тавесы̄г. 

	А̄ти сака хосат ты 

	колт II мирхал театральный фестиваль ва̄рыглавес. Тот ӯст о̄лнэ са̄всыр мирыт акван-атхатыгла
	сыт ос та̄нки маснутыл масхатым мӯй  ма̄хум ӯрсаныл. 

	Наталья Николаевна Нестерова, культура тармыл кӯщаиг о̄лнэ нэ̄, ма̄хум ёт пащалахтас. Ос ётыл башкирыт ос хатанит «Тупыр» нампа театр, рущ ос соссаӈ ма̄хум та̄нки э̄рганыл, йӣкваныл суссылтасаныл. Музейт рӯпитан хо̄тпат суссылтапыт о̄вылтыт потыртасыт. 

	Ты театральный  фестиваль  сака пӯмщиг о̄лыс. Ма̄хум пуссын ща̄гтым, ёмас номтыл ла̄кква-мингаласыт. 

	 

	Дарья Белова потраге ма̄ньщи ла̄тӈыг 

	Тамара Мерован толмащлавесы̄г.

	 
