
О̄выл ма̄ньлат хо̄тпат комсомольцыг пирмайтым па̄сныл ань яныгса̄т та̄лэ то̄влыс. Ты кастыл сосса мирн нё̄тмил ва̄рнэ округ Ассамблея кӯщай хум Еремей Айпин комсомольцыг о̄лум ма̄хум акван-атыгласанэ. Мирколт та̄н ма̄гсыланыл пасан ва̄рыглавес, тот яныгпа̄ла ма̄хум ща̄й айсыт ос ма̄ньлат пораныл урыл потыртасыт.  
Еремей Данилович такви комсомольцыг 1962 та̄лт пирмайтавес. Ос та пēс пора урыл Нина Алексеевна Тебетева ла̄тыӈ ла̄вуӈкве во̄ввес. То̄нт тав комсомольцыт палт секретариг о̄лыс. 
Э̄ква ты намхо̄талыл тот атхатам нэ̄т-хумыт ань пуссын янытласанэ ос ла̄выс: «Ма̄н та порат ма̄ньлатыг о̄лсӯв, са̄всыр сапра̄нит ва̄рыгла̄лсӯв, аквъёт стихыт ловиньтасӯв, нё̄тнэ э̄ргыт э̄ргысӯв ос аквъёт во̄рн ӯщлахтуӈкве яланта̄лсӯв. Ма̄нки ма̄в янытыл яласасӯв, са̄всыр ма̄т рӯпитасӯв. Тыт колыт ӯнттысӯв, лё̄ӈхыт ос унсахыт ва̄рсӯв, рӯпатта̄л ат ӯнлысӯв. Ма̄навн нэ̄матыр та̄рвит а̄тим о̄лыс. Та о̄лум ва̄рмаль ам акваг номуӈкве патылум. Татем ёмас ща̄гтыл о̄лсӯв».
Ты хо̄тпат мирколт щё̄скем о̄лсыт. Потраныл а̄стум юи-па̄лт кӯщай хум Еремей Айпин ка̄сыӈ хо̄тпан нэ̄пакыт ос газетат мӯйлуптас. Та хо̄тал «Октябрь» нампа культура колт ма̄хум о̄с акван-атхатыгласыт. Тот комсомольцыт халанылт потрамасыт, по̄слахтасыт ос аквъёт концерт суссыт. 
