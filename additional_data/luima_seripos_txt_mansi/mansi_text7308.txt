
Та̄л котиль э̄тпост Ханты-Мансийск ӯст яныгма̄хум Совет ōлыс. Наталья Николаевна Чайникова, такви о̄парищ наме Вахрушева, яныгпа̄ла хо̄тпат Советн (рущ щирыл «Совет старейшин») тув рӯпитаӈкве пирмайтавес.
Ты Совет кӯщаиг ханты хум Александр Михайлович Констан­тинов о̄лы. Тот пуссын аквъёт ловманкем ханты ос ма̄ньщи яныгпа̄ла хо̄т­пат рӯпитэ̄гыт. Та̄н сосса мир тэ̄лат мӯсхал щирыл щё̄питаӈкве нё̄тэ̄гыт. 
Яныгпа̄ла хо̄тпат ак­ван-атхатыгламаныл по­рат пасан ва̄рыгласыт. Наталья Николаевна такви янмалтам пиланэ̄­тыл атыӈ ня̄нь ва̄рыглас ос ёт-тотыглас. Ма̄хум саӈк­влыпил, морах а̄рта­ласыт ос ща̄й айсыт. Та̄на­нылн ты тэ̄­нутыт сака мӯстысыт.  
Ань ты Советыт рӯ­питан хо̄тпат са̄всыр общественный рӯпата ва̄рēгыт. Та̄н сосса мир ща̄нь ла̄тӈаныл ос о̄лнэ-хӯлнэ ва̄рмаляныл э̄лаль тотуӈкве нё̄тэ̄гыт. Хӯл алыщлан ос во̄раян хо̄т­пат тэ̄ланыл мӯсхал щи­рыл щё̄питэ̄гыт. 
Та̄нки ма̄нылт о̄лнэ сосса ма̄хманув матыр та̄рвит ва̄рмаль о̄ньще­гы̄т ке, та̄н ос ты Советын ла̄тыӈ кēтуӈкве вēр­мē­гыт. Тот рӯпитан яныг­па̄ла хо̄тпат хӯлтнэ ла̄тыӈ ла̄вēгыт ос рӯпа­таныл ёмасыг ва̄рнэ ма̄­гыс ху­мус вēр­мēгыт, нё̄т­милыл ва̄рияныл. Та̄н рӯ­пат­та̄л о̄лнэ сосса хо̄т­патн ос нё̄тэ̄гыт. 
Тувыл та̄н пӯрлахтын ма̄нанув ӯргалан ма̄гыс о̄с са̄в рӯпата ва̄рēгыт. Финно-угор мирыт аквъёт юртыӈыщ вос о̄лсыт, та̄н ты тэ̄ла щирыл ос са̄в рӯ­питэ̄гыт. Хоты э̄лум­хо̄лас янытлан намыл миӈкве э̄ри, ты Советыт та̄н пēриēгыт ос э̄лаль э̄рнэ нэ̄па­кыт хан­сэ̄гыт.
Ма̄н ма̄вт рӯпитан кӯщаит матыр сапра̄нит, конференцият манос мо̄т э̄рнэ рӯпата ва̄рнэ̄ныл порат ты хо̄тпат тув во̄­виньта̄лыяныл. Та̄н ханты ос ма̄ньщи ва̄рмалит ём­щакв ва̄ганыл, тот та̄на­ныл хӯлтыглаӈкве вēрмē­гыт. 
Ты ва̄рмалит ма̄гыс та̄н хӯрум э̄тпос сыс акв-кит щёс акван-атхатыглэ̄­гыт. Тамле э̄рнэ рӯпата яныг­па̄ла хо̄тпанув сосса мирув ма̄гыс ты ва̄рēгыт.
Ань о̄лум сапра̄нин ты сосса хо̄тпат ёхталасыт: Александр Михайлович Константинов, Дмитрий Васильевич Лельхов, Мария Кузьминична Вол­дина, Евдокия Андре­евна Нёмысова, Диана Васильевна Гера­симова, Фаина Павловна Ишти­мирова, Светлана Сили­вёрстовна Дини­сламова, Раиса Германовна Реше­тникова ос ань тув пир­майтым нэ̄ Наталья Николаевна Чайникова.
Йильпи та̄лув о̄выл­тахтам па̄сныл ханты ос ма̄ньщи газетагув кӯщаиг Светлана Силивёрстовна Динисламова паттувес. Сапра̄ни о̄лум порат Ассамблея кӯ­щай хум Еремей Айпин ёхталас. Тав Светлана Динисла­мова янытластэ ос такви хан­сум нэ̄пакыл мӯйлуптастэ. Ань мо̄т щёс ос тӯяг ма­тыр тэ̄лат ва̄рнэ ма̄гыс ак­ван-атхатыглэ̄­гыт тах. 
Николай МЕРОВ
