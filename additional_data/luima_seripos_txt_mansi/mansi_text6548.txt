
Ха̄льӯс район Хулюмсӯнт па̄вылт округув 90 та̄лэ то̄влум кастыл «От ремесла к искусству» нампа конференция ня̄врамыт ма̄гсыл рӯпитас. Ты ва̄рмаль Хулюмсӯнт па̄выл искусство школат рӯпитан нэ̄ Надежда Константиновна Маслова ня̄врамыт ма̄гыс ва̄рыглас. 
Ня̄врамыт ма̄ньщи ос мо̄т мирыт пēс йис ва̄р­маляныл урыл са̄внув вос ва̄гыт, тамле конферен­ция ка̄сыӈ та̄л та па̄вылт щё̄пита̄лаве. То̄нт та̄нки потраныл ловиньтаӈкве онтолов ня̄врам акван-атхатыгласыт. Жюри-хо̄т­паг искусство школат кӯ­щай нэ̄ Ольга Влади­ми­ро­вна Ручей ос Хулюм­сӯнт школат ня̄врамыт ха­нищтан нэ̄ Татьяна Андреевна Головина о̄лсы̄г. 
О̄влэ̄т а̄гит ос пыгыт та̄нки хансум потраныл ловиньтасыт. Та̄н Хулюм­сӯнт па̄вылт о̄лнэ ма̄щтыр ма̄хум, ма̄ньщи пēс йис ва̄р­маляныл, ялпыӈ хо̄та­ланыл, ма̄-вит ӯргалан тэ̄ла ос са̄в мо̄т пӯмащ ва̄р­ма­лит урыл потыр­тасыт. Ты юи-па̄лт ня̄врамыт са̄в­сыр щирыл ма̄щты­рлаӈ­кве патсыт.

Ня̄врамытын доклад-нэ̄­пакыт хансуӈкве ханищ­тан хо̄тпат нё̄тсыт. Мо̄лты та̄л «Со̄рни ю̄нтуп» нампа организация Хулюмсӯнт па̄вылт ва̄рвес. Ань ма̄хум ю̄нсхатуӈкве, сакныл хо­рамыт хартуӈкве ос са̄в мо̄т щи­рыл ма̄щ­тыр­лаӈ­кве тот ак­ван-атха­тыг­лэ̄гыт. Ты ма̄щ­тыр ма̄хум ня̄в­ра­мы­тын док­ладыт хан­суӈ­кве о̄с нё̄тсыт. 
  
Конференция оигпан э̄лы-па̄лт ня̄врамыт пус­сын янытлавēсыт ос мӯй­лупсал мӯйлуптавēсыт. Ха­нищтан хо̄тпат диплом-нэ̄пакыл майвēсыт. 
Округув янытлан хо̄тал кастыл Хулюмсӯнт па̄вылт суссылтапыт рӯпитасыт. Тот ма̄ньщи нэ̄ Надежда Константиновна Маслова такви ва̄рум рӯпатанэ суссылтасанэ. Ты нё̄тнэ аньщарыт тав пуссын пēс пормасытныл ва̄рсанэ. Аквта порат Геннадий Степанович Райшев ка̄­тыл по̄слум хуриянэ ос па̄влыӈ ма̄хум по̄слум хурияныл выставкат сус­сылтавēсыт.

Людмила ТЕТКИНА
