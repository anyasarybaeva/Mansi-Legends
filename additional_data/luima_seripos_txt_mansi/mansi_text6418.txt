
Людмила Яковлевна Канева Ха̄льӯст о̄лы, 32 арыгкем та̄л пӯльницат ма̄нь лēккарыг рӯпиты. Ам Людмила Яковлевна рӯпататэ ос о̄лупсатэ урыл китыгласлум, тав тамле потыр о̄ньщас:
– Ам амки Саран­па̄вылныл о̄лэ̄гум. Тот самын патсум, яныгма­сум, школат о̄с та па̄­вылт ханищтахтасум. Омагум-а̄тягум лов ня̄врам янмалтасы̄г. 
А̄тяв наме Яков Тро­фимович Канев о̄лыс, омам Прасковья Ивано­вна Канева, такви опа­рищ наме Вьюткина о̄лыс. Ма̄н иӈ ня̄врамыг о̄лсӯв, а̄тяв а̄тимыг ēм­тыс, омав ма̄нав таккēт янмалтасанэ. 
А̄тяв саран хумыг о̄лыс, юн ма̄н акваг са­ран ла̄тӈыл потыртасӯв. Ма̄ньщи ла̄тыӈ ам о̄с ва̄глум, торгамтэ̄гум, тувыл ёмащакв потыр­таӈкве ат ха̄сэ̄гум. 
Ань ма̄н туп нила хо̄тпа хультсӯв. Кит ягпыгагум Саран­па̄вылт о̄лэ̄г, э̄щум ам палтум о̄лы. Э̄щум а̄г­мыӈ-мосыӈ ня̄врамыг самын патыс. Омам ос а̄гмыл хартыс, тыи­ма̄гсыл ам ма̄нь та̄­гыл лēккарыг рӯпи­таӈ­кве тахсум. 
1986 та̄лт школа а̄ст­ласум, ты юи-па̄лт Ханты-Мансийск ӯсн ма̄нь лēккарыг ханищ­тахтуӈкве минасум. Ма̄н группавт 32 а̄ги ха­нищтахтасыт, та̄н ха­ланылт ма̄ньщи, ханты а̄гит о̄с о̄лсыт. Ты а̄гит Ханты-Мансийский, Белоярский ос Ха̄ль­ӯс районытныл ханищ­тахтуӈкве ёхталасыт. Ма̄н халувт рущ, хатань, азербайджан-а̄гит о̄л­сыт. Халанувт ма̄н пус­сын юртыӈыщ о̄лсӯв.
1988 та̄лт ханищ­тах­туӈкве а̄стласум ос та̄ра Ха̄льӯсн минасум. О̄йттур э̄тпос атыт хо̄­талэ̄т Ха̄льӯс пӯльницан хирурги­ческий отделе­ниян рӯпитаӈкве вуй­вēсум, та па̄сныл тот рӯпитэ̄гум.  
1991 та̄лт Тюмень ӯсн анестезиологыг ха­нищтахтуӈкве кēтыгла­вēсум. Ты юи-па̄лт са̄в­сыр операцият ва̄рнэ ма̄т анестезиологыг рӯ­питэ̄гум. Ань Ха̄льӯс районт о̄лнэ мир ва̄ти­хал коронавирус а̄гмыл ēмталэ̄гыт, тыима̄гсыл ань илттыг а̄гмыл ēм­тум ма̄хум операциял туп ва̄риянӯв.  
1988 та̄лт рӯпитаӈкве хунь о̄вылтахтасум, та̄ра профсоюзный орга­ни­зациян хасхатасум. Тув хасхатнэ хо̄тпат ка̄сыӈ э̄тпос сэ̄лум олнаныл­тыл олн-ло̄мт кēтэ̄гыт. Ам ты организацият кӯ­щаиг ань паттувēсум, пӯльни­цат рӯпитан ма̄­хум ма̄н са̄всыр щирыл нё̄ты­я­нӯв.

Ты та̄л акв хо̄т­пав о̄лнэ колэ на̄йн ё̄свес, ма̄н таве нё̄тыс­лӯв, олныл та̄стыслӯв. Хо̄тпанув намхо̄тала­ныл кастыл мӯйлупсал мӯйлуптыя­нӯв. Э̄лум­хо̄лас проф­союзный организациян ка̄сыӈ э̄тпос олн ке мыг, ӯщ­лахтуӈкве ялуӈкве вēр­ми. Мо̄лты та̄л ма̄х­ма­нув Крымн ялсыт. Ты та̄л о̄с путёвкал май­лувесӯв, тувыл корона­вирус а̄гм пат­тат нэ̄м­хотьют ӯщлах­туӈ­кве ат минас. 
Пульницат «коллек­тивный договор» нампа нэ̄пак хансуӈкве ма̄н о̄с нё̄тэ̄в. Ос са̄в мо̄т рӯпата ва̄рēв. Ма̄н палтув пӯль­ницат рӯпитан ма̄хум та̄нки та̄рвитыӈ ва̄рма­ляныл ёт ва̄тихал ёхта­лэ̄гыт, та̄наныл пуссын нё̄тыянӯв.
Тамле ёмас, ка̄ркам нэ̄ Ха̄льӯст о̄лы ос ма̄нь лēккарыг рӯпиты. Людмила Яковлевна хӯрум пыг о̄ньщи. Яныг пыге наме Михаил, котиль пыге — Дмитрий ос ма̄нь пыге Максим.
Людмила Яковлевна ла̄выс, Ха̄льӯст сосса ма̄хум ялпыӈ хо̄талыт ва̄тихал ва̄рыглавет. Тав о̄йкатэ ос ма̄нь пыге ёт тув о̄с яланты. Ма̄нь пыге са̄всыр касылыт акваг касы. О̄йкатэ молдованин-хум, сосса ма̄хум о̄лупсал о̄с сака пӯмщалахты.
Людмила ТЕТКИНА
