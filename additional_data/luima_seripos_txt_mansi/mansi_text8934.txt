
Мо̄лты тāл Елена Петровна Белая, Нефтеюганск ӯст историко-художественный музейт рӯпитан научный сотрудник нэ̄, ёт ам Ханты-Мансийск ӯст хōнтхатыгласум. Тав «Посыӈ э̄т Нефтеюганскыт ōлме порат» нампа вāрнэ рӯпата урыл потыртас.
Историко-художе­ственный музейт рӯпи­тан кӯщай нэ̄ Наталья Астрелина ос культура щирыл рӯпитан колт кӯщай нэ̄ Наталья Поливенко тав ётэ о̄с ōлсы̄г. Музейт рӯпитан нэ̄г Дарья Дука ос Зиля Серебренникова ос ня̄в­ра­мыт ёт рāктыныл вā­рим пупāп­щитев хури ōльпыл сартсыт.
Елена Белая мӯй мāхумн такви щё̄питам сус­сылтапе урыл потыр­тас: «Посыӈ э̄т Нефте­юганскыт ōлме порат» мāн рӯпитан мāхум ёт яныг суссылтап ёт рӯпи­тэ̄в, хумыс пēс йис порат сāвсыр хультум культура колыт ӯнттысыт. Мāхма­нув ӯс урыл сāвнув вāӈкве патэ̄гыт.
Суссылтап мāн ня̄врам ос мāньлат хо̄тпат мāгыс щё̄питаслӯв, пēс йис накыт вос вāганыл ос вос пӯмщалахтэ̄гыт. Музей колт Ханты-Мансийск ӯст школат ханищтахтын ня̄врамыт мӯйлуӈкве ёхталасыт. Ос мōт ӯсыт­ныл ос пāвлытныл мāхум мāн сака ӯриянӯв, сāв хōтпат вос ёхталāлэгыт, ӯщлахтэ̄гыт, сāв йильпи номтыт вос о̄ньщēгыт, мāн ётув вос ва̄йхатэ̄гыт.
Ёхталан хōтпат мāгыс «Пупāпщикве тумпкве» нампа пēс йис потыр щирыл суссылтап вāрсӯв. Сāв мир вāганыл, Нефте­юганск ӯс кит я̄г халт яныг тум­пыт ӯнлы. Хунь гео­логыт ты мāн рӯпитаӈкве ёхты­сыт, пупāпщикве тāнанылн тох лāвыс: «Я̄ сāв хӯл ōньщи, мā-вит щёлыӈ, тыт сāв пил, йӣвыт ос лāхсыт яныгмēгыт, мā-вōй ос газ щёлыт то­тэ̄гыт».
Пупāпщи ӯс гербыт пōслым ōлы, тав аквтуп э̄лаль ё̄манты, тав ё̄р ōньщи ос ма̄н тав нупылэ сунсым ōлнэ тэ̄лав ём­щакв вāрēв. Таима̄гыс ты суссылтапт мāхум рāкты­ныл вāрим пупāп­щитēв хури ōльпыл сартсыт».
Оксана АЛБИНА
