
Лӯпта э̄тпос 22 хо̄талэ̄т ма̄ньщи поэтув Юван Николаевич Шесталов намхо̄талэ о̄лыс. Ты та̄л тав 83 та̄лэ то̄влынув.
Ма̄ньщи о̄йка 2011 та̄лт а̄тимыг ēмтыс. Ань ка̄сыӈ та̄л «То̄рум Маа» музейт  рӯпитан хо̄тпат тав самын патум хо̄талэ кастыл са̄всыр суссылтапыт ва̄рыглэ̄гыт. 
2014 та̄лныл та̄н «Когда заря с зарею сходится…» нампа хо̄нтхатыглап щё̄пита̄­лэ̄гыт. Ма̄хум музейн ёхталэ̄гыт, таве касты­яныл, ма̄ньщи ос рущ ла̄тӈыл хансум стиханэ ловиньты­яныл. 
2017 та̄лт Юван Шесталов 80 та̄лэ то̄влум кастыл «То̄рум Маа» музейт рӯпитан хо̄тпат ищхӣпыӈ утыт «ВКонтакте» нампа ло̄псыт «ЧитаЮ Шеста­лова» касыл ва̄рыгла­сыт. Ос ка̄сыӈ ка̄сащан хо̄тпа ма̄ньщи поэтув стиханэ ловиньтаӈкве тот вēр­мыс. То̄нт 41 э̄лумхо̄лас – тыи ня̄вра­мыт, ма̄нь­лат а̄гит-пыгыт, артистыт, поэтыт ос яныг хо̄тпат Юван Николаевич 53 хансум стиханэ ловинь­тасыт ос кинан по̄слы­саныл. 
Ха̄льӯс район Хулюм­сӯнт па̄вылт о̄лнэ ма̄ньщи а̄ги Татьяна Сивцова «Сильный ветер» нампа стих та порат ловиньтастэ. Ханты-Мансийс ӯст о̄лнэ нэ̄ Фаина Павло­вна Иштимирова «Ща̄й» стихе ловиньтастэ. 
Юван Николаевич э̄ще Альбина Николаевна Мехнина ма̄ньщи ла̄т­ӈыл хансум «Миснэ» нампа стихе ловиньтас. Тав ла̄вме щирыл, ты стих Николай Тимофе­евич а̄ще сака э̄руп­тастэ. Ма̄хум рущ ос ма̄ньщи ла̄тӈыл ловинь­там стиханыл ань ищ­хӣпыӈ ут «То̄рум Маа» музей ло̄псыт ос «ВКонтакте» сунсуӈкве, хӯнт­луӈкве ро̄ви.  
Ты та̄л музейт рӯ­питан хо̄тпат китыт щёс тамле ва̄рмаль щё̄пи­тэ̄гыт ос округувт о̄лнэ ма̄хум Юван Николаевич стиханэ ищхӣпыӈ ут хосыт ловиньтаӈкве во̄вияныл. 
Ма̄ньщи ма̄хум, Юван Николаевич Шесталов хансум нэ̄паканэ ке э̄руптэгы̄н, тав стиханэ ловиньтэ̄н ос по̄слум ма̄нь кина-охса «То̄рум Маа» музейн лӯпта э̄тпос оигпан мус кē­тэлы̄н. 
А.Н. Мехнина
Миснэ
Во̄ркве щар мат лылты, юнсы,
Щар мат мовала̄лы,
Ма̄ньщи мо̄йтыт щир тот сунсым,
Миснэ яласа̄лы.
Сохыт нир хольт Миснэ карыс,
Лӯи ма̄ хольт хуриӈ.
Рēгыӈ щар мат рēгыӈ а̄ращ, 
Ёмас нэ̄ хольт ёрыӈ.
                               Ӯйхул хуриӈ сахи масы,
                               Со̄лиӈ ха̄ль хольт вольги.
                               Ма̄ньщи нэ̄ хольт ё̄муӈкв ха̄сы, 
                               Ла̄щалакве саге сульги. 
                               Вос кос лӯи ма̄кен яныт 
                               Няӈра по̄рхай порги,
                               Нёмса самыӈ Миснэ самет
                               Рēгыӈ хо̄тал хорги.
                               А̄ӈкваты ке – тӯйткве толы, 
                               Ка̄скве сымын ёхты, 
                               Матум хо̄тпа марщум холы,
                               Нарыӈ а̄гум рохты.
                               Лю̄лиг со̄ль ке ēмты номтын,
                               Миснэ ляпан ро̄ви
                               Рēгыӈ ла̄тыӈ ӯрнэ самынн
                               «Тю̄пыӈ» ла̄тыӈ ла̄ви.
                               Миснэ, Миснэ – сымыӈ нэ̄рищ, 
                               Юртыг виӈкве ро̄ви. 
                               По̄льнэ сымкем щар мат а̄ращ 
                               Рēгыӈ Миснэ во̄ви.
                               Во̄рквет щар мат лылты, юнсы.
                               Во̄ркве мовала̄лы.
                               Ма̄ньщи мо̄йтыт щир тот сунсым, 
                               Миснэ яласа̄лы.
                               Хо̄т туп таве хо̄нтыгпилум?!..
                               Сака яныг во̄ркве.
                               Аквтыпыл ам кинсантылум:
                               Сымум о̄ньщи ё̄ркве.      
Ты стих «Нюлы э̄рыг» нампа нэ̄пакт хансым о̄лы. 1984 та̄л.

Людмила ТЕТКИНА
