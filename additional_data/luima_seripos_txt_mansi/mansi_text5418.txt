
Туи ам а̄квум Галина Константиновна Алгадьева палт Хулюмсӯнт па̄вылт мӯйлысум. Хо̄тал палыт ам ня̄врамыт ёт ёнгасасум, ӣтипа̄лаг а̄квум ёт потыртасум, ма̄ньщи ос рущ э̄рганэ хӯнтлысанум.
А̄квум Яныгпа̄выл (Искарский) па̄вылт са­мын патыс. А̄ще Конс­тантин Васильевич Сам­биндалов та па̄вылт школа а̄стлас. Ща̄не Ма­рия Григорьевна Ня̄х­щамво̄льт ханищтахтас, тувыл «Кирова» нам­па колхозт счетоводыг рӯпитас. А̄квум 1943 та̄лт ма̄нь таквс э̄тпос хӯрум щислат самын патыс. Мо̄лты та̄л тав 75 та̄лэ то̄влыс. Школа Ня̄хщамво̄льт а̄стлас. Тувыл ща̄нягēн-а̄щагēн Ханты-Мансийск ӯсн ма̄нь лēккарыг ханищ­тахтуӈкве кēтвес. Ты юи-па̄лт Хулюмсӯнт па̄вылн рӯпитаӈкв ёхтыс. Тот хум ва̄рыс, о̄йкатэ наме Илья Никитич Алгадьев о̄лыс. 

Тэ̄н хо̄т ня̄врам о̄щсы̄г: хӯрум а̄ги, хӯрум пыг. Та̄н пуссын ма̄нь та̄гыл ма̄ньщи ла̄тӈыл потыр­таӈкве ха̄сэ̄гыт.

Галя а̄квум акв ма̄т щар ат ӯнлы, акваг ма­тыр ва̄ри. Тав Хулюм­сӯнт музейн ва̄тихал во̄выглаве. 2001 та̄лт Ху­люмсӯнтыт Ӯй йӣквес. 2011 та̄лт Лэ̄плат ма̄хум Ӯй йӣквуӈкве акван-атхатыгласыт, а̄квум о̄с тув ялыс. «Шешкинский чтениян» о̄с во̄выглавес. 
 


А̄квум ю̄нсхатуӈкве сака ха̄сы, такви ю̄нтум сахил Ӯй йӣквнэ ма̄н ялыс. Сак харты, са̄всыр хорамыт, пēрнат ю̄н­тупыл ю̄нты.

2008-2013 та̄лытт  Я̄сунт па̄вылн ня̄врамыт ӯщлахтын «Ма̄нь Ӯскве»   ма̄н во̄выглавес. Тав  «Время поющих стрел»  ос «Путешествие по реке времени» нампа сменат ня̄врамыт ханищтас.
Финно-угор ма̄хум са̄всыр ханищтапытн, фестивалитн, ялпыӈ хо̄талытн са̄в щёс во̄­выглавес. 2011 та̄лт фин­но-угор мирыт мирхал фестиваляныл Ханты-Мансийскат ва̄рыглавес. Ты э̄лы-па̄лт 2005 та̄лт «Ма̄ньщи э̄ргыт суйт­сыт» фестивалит тав о̄с э̄р­гыс. А̄квум сака э̄ссам­тас, хунь ма̄хум сымыӈ э̄рганэ ма̄гсыл пӯмащи­па ла̄тыӈ ла̄всыт. Галина а̄квум ювле ла̄выс: «Ты ма̄ньщи э̄ргыт сымын хо̄ēгыт». Фестиваль по­рат студентыт мо̄йтыт, э̄ргыт, пēс йис ва̄рмаль урыл потрыт ёл-хассыт, та̄нанылн тав о̄с нё̄тыс.

Ма̄хмыт акваг тав пал­тэ ёхталэ̄гыт, тав урēтыл кина по̄слэ̄гыт, потранэ нэ̄пакн хансэ̄гыт. Тав э̄рганэ учёный нэ̄ Е. И. Ромбандеева 2008 та̄лт нэ̄пакн хассанэ.  Санкт-Петербург ӯст Кунсткамера музейт рӯпитан учёный нэ̄ Еле­на Геннадьевна Фёдо­рова, Санкт-Петербург ӯст А.И. Герцен нам­па Лӯима̄ ма̄хум инс­ти­тутт рӯпитан нэ̄ Ва­лентина Селивер­стов­на Иванова, Ханты-Мансийск ӯст А̄с-угор­ский институтт рӯпитан нэ̄ Свет­лана Алексеевна Попова ос Татьяна Дмитриевна Слинкина а̄квум палт ёхталасыт, тав потранэ, мо̄йтанэ нэ̄пакн хасса­ныл. Ӯй йӣквнэ урыл С.А. Попова «Медвежий праздник на Северном Урале» нампа нэ̄пак та̄ратас, а̄квум потранэ тот о̄с о̄лэ̄гыт. А̄квум урыл «Югорият» кина суссылтавес. «Югра» тав урēтыл о̄с кина ва̄рыс.  «Жизнь Югры», «Лӯима̄ сэ̄рипос» газетагт тав урēтыл ма̄хум потрыт хансыгласыт.

Тав са̄в янытлан  нэ̄пакытыл мӯйлупта­вес. Та̄наныл тав норыт онтсыл та̄гатым о̄ньщи­я­нэ. Са̄в ня̄врам янмал­таме ма̄гсыл ма̄глын тагатан посыл ос са̄в та̄л ка̄ркамыг рӯпитаме ма̄гсыл «Ветеран труда ХМАО-Югры» намыл майвес. Наме учё­ный ма̄хум халт «золо­той фонд» нампа нэ̄пакт хансым о̄лы. Тав мо̄йтыт, э̄ргыт, пēс потрыт ва̄нэ хо̄тпаг о̄лы, тыи­ма̄гсыл наме тув хасвес.

Потрум ты оигпи ос таи ла̄вуӈкв таӈхēгум, ам сака ща̄гтым о̄лэ̄гум, ам тамле а̄кв о̄ньщēгум. Тав мо̄т ма̄хмытн са̄в нё̄ты, потырты,  пēс йис  щирыл хумус ва̄руӈкве э̄ри, суссылты. Ма̄ньщи ла̄тыӈ хӯнтлуӈкв сака пӯмыщ, ща̄нь ла̄тыӈ ва̄ӈкве ущпыл ёмас.
Анēквам Наталья Константиновна Тасма­нова палт хунь о̄лыг­лэ̄гум, мēн потырты­мēн ос ма̄ньщи э̄ргыт хӯнтлымēн.
 
