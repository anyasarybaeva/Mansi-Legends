
Ма̄ньполь э̄тпост Ханты-Мансийск ӯст «То̄рум Маа» музейт ханищтап ва̄рыглавес, сосса нэ̄квет маснутаныл пēс щирыл сакыл ю̄нтсаныл. 
Тот ма̄ньщи нэ̄ Татьяна Ермиловна Тарасова ка̄саласлум, потрамасмēн. Ла̄ви, ма̄ньта̄гыл сакныл турло̄псыт, пальсакыт харты, ань ма̄ньщи супыт ос тучаӈыт ю̄нты. На̄н ань э̄лаль Татьяна Ермиловна потре ловиньтэлы̄н.
– Амти о̄парищ намум Сангилева. Яныг таквс э̄тпос 1965 та̄лт Ха̄льӯс район Кимкъясӯй па̄вылт самын патсум, тот яныгмасум. Школат Кульпаст ханищтахтасум. Нёлолов класс а̄стламум юи-па̄лт Салехар­дын минасум, тот радио­опе­ра­тор судовой радио­связи тэ̄лан ханищтах­тасум. Тувыл Белоярский район Сосновка па̄вылн кēтвēсум. О̄влэ̄т телефо­нисткаг рӯпитасум, ётыл Сорум нампа па̄вылн ва̄нтлысум, тот «ГазПром» ма̄н патхатасум. Хум ва̄рсум, наме Николай Васильевич Тарасов. Кит ня̄врам о̄ньщимēн, пыг­мēн щēмьятэ ёт Сургут ӯст о̄лы. А̄гимēн Югорскыт рӯпиты.

Омам Мария Дмитрие­вна Сайнахова Сӯкыръят яныгмас. Я̄сунтыт увщитэ Анна Дмитриевна Немдазина о̄лыс. А̄тям Ермил Ильич Сангилев Ягримныл о̄лыс, Ялъюс па̄вылт самын патыс. Колта̄глувт ат ня̄врам о̄лсув, мēн ань Надя увщимēнтыл хультсумēн, тав Кимкъясӯйт о̄лы. 
Хунь пēнсиян патхата­сум, Белоярский ӯсн о̄л­мыгтасум, ка̄тыл матыр-а̄ти ма̄щтырлаӈкве пат­сум – ю̄нсхатэ̄гум, сакныл тур­ло̄псыт, пальса­кыт ос мо̄т сыре-сыр хора­мыт хартэ̄гум. 
– Татьяна Ермиловна, сакныл татем нё̄тнэ хора­мыт ва̄рмын, щаквщуӈкве хо̄т ханищ­тахтасын?
– Кульпас школат ня̄в­рамыт ханищтым ма̄нь­щи нэ̄ рӯпитас Анфиса Михайловна Хромова, сакныл матыр-а̄ти ва̄­руӈкве тав ты ма̄нав ханищ­тастэ. Пальсакыт, олн­касыт ос мо̄т порма­сыт хартсӯв. Тав сака ма̄щтыр нэ̄ о̄лыс, са̄всыр тэ̄лат урыл потыртас, са̄всыр ханищтапыт ма̄­навн суссылтас. 

Омам па̄квпалыӈ ма̄нь­щи супыт ю̄нтыс. Хунь ю̄нсхатас, номилум, ма̄ньщи э̄ргыт э̄ргыс. Тав хосат а̄тимыг ēмтыс. Ам ань о̄с па̄квпалыӈ супыт ю̄нтэ̄гум, амки йинэ̄гум. 
Нуйсахи ю̄нтсум, Ханты-Мансийск ӯст о̄лнэ Райшев нампа музей колн мислум, ань тот хо̄т та ханы, мирн суссылтаве. Хӯл совныл тучаӈ ю̄нтсум, та̄н ва̄руӈкве ха̄сэ̄гум. Омам хумус ма̄щтыр­лас, а̄нум ханищта̄лыстэ, ань та номтанум щирыл та щаквщēгум. Сэ̄тапыл о̄с школат ханищтахтынэм па̄сыл сагēгум. Нилыт классыт а̄тям юв па̄ля пун тотыс, мощ ла̄кква-утсанэ, ам ляльтум ла̄ви: «Наӈ ань, а̄гикве, сэ̄тап ва̄рен, тувыл носки саген». То̄нт шерстяной носки ла̄пкат ат тыналавес. Сэ̄­тап ва̄руӈкве ханищтах­тасум, тувыл колта̄гыл ма̄х­манум пуссын носкил саг­санум.

– Тамле ханищтапын наӈ ва̄тихал ёхталэ̄гын?
– «То̄рум Маа» музейн ам ань о̄выл щёс ёхтысум. 2019 та̄лт Белоярский ӯст ос Касум па̄вылт о̄лнэ ма̄щтыр э̄кват ёт ва̄йхатсум, та̄н ётаныл щаквщуӈкве патсум. Тувыл ялпыӈ хо̄талыт порат аквъёт выступай­тэ̄в, «Кӯринька» йӣквēв. Ам ма̄ньщи э̄ргыт э̄ргēгум, мир ёт ща̄нь ла̄тӈыл па­щалахтэ̄гум. Ма̄нти мас­нутанув масыянӯв. Кон то̄­ва­накт ащирмаӈ, ракви ман тӯйи, ёмащакв мас­хатэ̄в, ул вос по̄лявēв.
Ханты нэ̄квет сака ка̄ркамыт, са̄всыр пормас, маснут ва̄рēгыт, ю̄нсха­тэ̄гыт. Халанылт акваг ща̄нь ла̄тӈыл потыртэ̄гыт, ня̄враманыл ханищты­яныл, аквъёт йӣквēгыт, э̄ргē­гыт.
Ань потрумēн та оиг­пас. Татьяна Ермиловнан пӯмащипа ла̄тыӈ ла̄вēгум. Пус ка̄т, пус ла̄гыл вос о̄лы, са̄в нё̄тнэ пормас ка̄тыл вос ва̄ри. 
Светлана РОМБАНДЕЕВА
