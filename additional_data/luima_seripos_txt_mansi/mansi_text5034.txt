
Хулюмсӯнт па̄выл нэ̄ Мария Тихоновна Двинянинова таи потыртас. Ва̄т та̄л ювле хультум порат тав ма̄ньщи газетав урыл нэ̄матыр ат ва̄м, ты э̄лы-па̄лт тав «Ленин пант хуват» ханты газетат ма̄ньщи потрыт ка̄салы ке, таит ща̄гтым ловиньтасанэ. Тувыл яныг а̄гитэ Ханты-Мансийскат лēккар хо̄тпаг ханищтаме порат «Ханты ясанг» газета хасылтам. Тав по̄слум хурит суссанэ ос потрыт ловиньтым тай нэ̄матыр тот ат торгамтас. Ётыл Светлана Динисламова мирколт кӯщаиг рӯпитаӈкве патыс, тав 1992 та̄лт  нэ̄пак ловиньтан колн «Лӯима̄ сэ̄рипос» газета хасылтам. Хулюмсӯнт ма̄хум ты тэ̄ла та̄ра-паттысаныл ос мо̄тыт та̄лт то̄ват та̄нки ма̄гсыланыл ты газета  хасылтаӈкве  патсыт.
Мария Тихоновна э̄лаль ла̄выс: «А̄нумн о̄влэ̄т потрыт ловиньтаӈкве о̄с хотмус та̄рвитыӈ о̄лыс. Пыгум газета ка̄тн вистэ ос ла̄тӈыт суиӈыщ ловиньтаӈкве патыс. Я-а, тав такем кӯпнитыг ловиньтытэ, ла̄тӈанэ щар ма̄к ма̄ньщи щирыл тэ̄лэ̄гыт. Амтирот номсэ̄гум, пыгум ловиньтаӈкве вēрмыс, ам ос хумус ат вēрмēгум. То̄нт мо̄т щирыл хансым ла̄тӈыт торгамтаӈкве та патсанум. 
Аквнакт «Лӯима̄ сэ̄рипос» газетан ам урумтыл С. Динисламова потыр хансум. То̄нт ам пӯльницат лēккарыг рӯпитасум. Ам ос па̄влувт ялпыӈ хо̄талыт о̄лнэ̄ныл порат ма̄нь потрыт хансыгласум. Светлана ла̄выс, ма̄ньщи газетан потрыт вос кēтыянум. 
Ам ювле ла̄вēгум, «Э̄ссырма, хумус хансуӈкве ат ва̄глум». 
Тувыл акв ёмас ва̄рнэ тэ̄ла урыл номылматсум, хоты хо̄тпа хотьютн ёмас ва̄рыс, ма̄хумн матыр тэ̄лат нё̄тыс, та э̄лумхо̄лас урыл ам хансуӈкве тах патэ̄гум. Та хо̄тпа тамле наке ловиньтытэ, тавēн о̄с сака ёмас ēмты, мо̄т ма̄хум э̄лаль пӯмщалахтэ̄гыт. 
Ма̄н акван-хо̄нтхатэ̄в ос та̄н хотща̄гтым яныг пӯмащипа ла̄вēгыт. Акв щёс Е.И. Ромбандееваныл письма ёхталас. Тав хансыс, ам потранум ловиньтыянэ, сым тармыл тавēн такем ёмас, тав са̄в ма̄к ма̄ньщи хо̄тпат о̄лнэ̄ныл урыл о̄с хӯнтамлы. Мирн ва̄нэ э̄лумхо̄лас а̄нум  тох хансыс, тав ма̄ньщи ла̄тӈув ӯргалым о̄ньщитэ, газетан хансум потранум э̄сгиянэ, ва̄им, ань э̄лаль хансуӈке патэ̄гум. Хансум потранум ма̄гыс воссыг ат э̄ссамтасум ос ат хурахласум. О̄лупсат о̄лыглам пӯмыщ накыт акваг хансыгласум. Ма̄ньщи газета ма̄нки о̄ньщēв, такем ёмас, сым рēг».
Ётыл Мария Тихоновна такви стихыт, э̄ргыт хансыс ос ма̄н газетавн кēтыгласанэ. Тувыл сосса хум хо̄тпат хо̄нтлым ма̄н ялум тэ̄лат урыл ва̄ӈкве патсӯв. Ма̄нь та̄гыл ва̄нэ мо̄йтанэ ня̄врамыт ма̄гыс номылматсанэ ос ма̄н газетавн хассанэ. Хотты ня̄врамаквен па̄вылт ка̄салаве ос ла̄ваве, тав хансум ма̄ньщи мо̄йтэ ловиньтасаныл ос то̄ва ла̄тӈыт та̄нки торгамтасаныл, мо̄таныт яныг хо̄тпаныл китыглыяныл. Тох ща̄нь ла̄тыӈ ханищтэ̄гыт. 
 
