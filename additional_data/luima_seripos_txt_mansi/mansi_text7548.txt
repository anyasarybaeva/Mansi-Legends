
Россия ма̄ янытыл «Я служил в Росгвардии» нампа ва̄рмаль о̄вылтавес. Ханты-Мансийск ӯст ты ёмас ва̄рмальн концертный дирижёр кӯщай хум Сергей Свиридов хасхатас. Тав Росгвардият капитаныг лусытас. Ты хум са̄в ма̄т яласас, ань такви рӯпататэ урыл мощ потыртас.
Сергей Узбекистан ма̄т Самарканд ӯст 1985 та̄л сӯкыр э̄тпос атхуйплов хо̄талт самын патыс. Тав а̄тятэ ма̄шинал яласым лусытас, тыима̄гыс пыгри­щакве ма̄ньта̄гыл лу­сы­таӈкве ка̄сащас. Нила та̄лэ то̄влум порат та̄н колта̄глыл Мурманск ӯсн ва̄нтлысыт. 
2000 та̄лт ма̄ньлат пыг тот э̄ргын ос ёнгын училищат ханищтахтуӈ­кве патыс. Училище а̄стламе юи-па̄лт Москва ӯс П.И. Чайковский нам о̄щнэ колн лусытан тэ̄ла щирыл э̄лаль ханищтахтуӈкве минас. 
2009 та̄лт Сергей ханищтахтын маныл тот а̄стлас ос лейтенант намыл майвес. Тувыл Сибирь ма̄хум ӯргалан ма̄н э̄рыгсов та̄ныт ёнгын кӯщаиг рӯпитаӈкве кēтвес. 
Хум ла̄выс: 
– Ма̄н ялпыӈ хо̄талыт о̄лыглан порат лусытан хо̄тпат ос та̄н щēмьяныл ма̄гыс хо̄нтлын ва̄рмаль урыл хансым э̄ргыт акваг э̄ргыгласӯв. Тувыл са̄всыр ялпыӈ хо̄талытт ма̄н о̄с ёнгуӈкве во̄винь­та̄лве­сӯв. Ёнгын хо̄тпат хо̄нт­лын тэ̄ла пуссын ёмщакв ва̄ганыл, ма̄н ма̄нки са̄всыр ля̄ххалыт хассӯв ос мо̄т рӯпата ва̄рсӯв. 
Победа хо̄тал нёлса̄т нупыл ат та̄лэ то̄влум порат Сергей Свиридов Новосибирск ӯс э̄ргын ос ёнгын кол кӯщаиг о̄лыс. Ты ва̄рмаль ва̄тихал номылматыгла̄лытэ. Та̄н яныг хо̄нт порат хо̄нт­лум хо̄тпат, та порат юн та̄рвитыӈ рӯпата ва̄рум яныгпа̄ла ма̄хум ос ӯст о̄лнэ мир ма̄гыс хо̄нтлын нак урыл э̄ргыт э̄ргысыт.
2010 та̄лт тӯяг Россият о̄лнэ ёнгын колыт халт касыл щё̄пита̄лвес. То̄нт Сергей Свиридов ёт рӯ­пи­тан хо̄тпат щар ёмщакв э̄рыгсов та̄ныт ёнгын ос ёмащакв э̄ргынэ̄­ныл ма̄гыс о̄выл местал майвēсыт. 
Та юи-па̄лт таквсы порат хум Москва ӯс Ф.Э. Дзержинский нам о̄щнэ ёнгын кол кӯщаиг патту­вес. 2011-2012 та̄лыгт Москва ӯст Победа-хо̄тал о̄лум порат «Выгыр кант» та̄н ты э̄ргысыт. Хум лусытаме урыл тох ла̄выс: 
– Армият лусытамум хосыт ё̄рыг ос та̄ксарыг ēмтсум, о̄лупсам кӯпнитыг э̄лаль мины. Лусытан ма̄хум ёт рӯпитанэм сыс, та̄н ва̄рмаляныл пуссын ёмщакв ханищтасанум. 
Ам Росгвардият лусы­там ос ань лусытан хо̄т­пат пуссын янытлыянум. Нэ̄матыр лю̄ль нак ул вос ēмтыс, та̄н э̄тэ-хо̄талэ мир ӯргалэ̄гыт. Ты хо̄тпат колта̄гланыл ёт То̄румн вос ӯргалавет, пуста̄гыл вос о̄лэ̄гыт.
Сергей Свиридов са̄в та̄л хо̄нлын нак урыл э̄ргыт э̄лаль тотнэ̄тэ ма̄гыс «За отличие в службе I, II, III степени» «Николай Римский-Корсаков», «За ратный труд» ос ма̄гылн тагатан мо̄т по̄сытыл мӯйлуптавес. 
2014 та̄лт Сергей Свиридов о̄лнэ-хӯлнэ накыт э̄лаль тотнэ округ департамент кӯщайн Ханты-Мансийск ӯсн рӯпитаӈкве во̄ввес. Ань хум ма̄н ма̄вт ёнгын кол кӯщаиг рӯпиты.
Округ Росгвардият ля̄ххал тотнэ хум Артём Енов кēтум потре ма̄ньщи ла̄тӈыг Николай МЕРОВ толмащластэ
Хурит Сергей Свиридов кēтсанэ
