
Мощēртын ханищтахтын пора ёхты, ня̄врамыт школан минэ̄гыт. Округувт о̄лнэ школат пуссын ёмщакв хот-щё̄питавет, ханищтахтын нэ̄пакыл та̄ставет ос мо̄т э̄рнэ ва̄рмаль ва̄раве. 
Ты тэ̄ла щирыл во̄ртур э̄тпос са̄тхуйплов хо̄талт Ха̄льӯс район миркол кӯщай Павел Артеев ищ­хӣпыӈ ут хосыт ма̄­хумн потыртас, хумус та̄н шко­ланыл йильпи ха­нищ­тах­тын та̄лн щё̄пи­тахтасыт. 
Кӯщай хум ла̄вме щирыл, Ха̄льӯс район янытыл о̄лнэ школат йильпи ханищтахтын та̄л кастыл пуссын а̄стлавē­сыт. Ка̄сыӈ школат на̄й харыгтан утыт ва̄рвēсыт. Тот лēккарыт ма̄гыс кол­накыт та̄стувēсыт.
По̄х хо̄тпат школан мори ул вос щалтсыт, а̄ви сӯнтыт ищхӣпыӈ утыт тӯщтувēсыт ос по̄слын то̄тапыт тагатавēсыт. Школат ёмщакв хот-щё̄­питавēсыт, колнакыт о̄ль­пыл сартвēсыт. Тэ̄нут па̄йтнэ колыт ос э̄рнэ щирыл ва̄рвēсыт. Павел Владимирович тох ла̄выс:
– Ма̄н районт о̄лнэ пӯльницат ёт договор-нэ̄пак хассӯв. Та̄н ка̄сыӈ школан лēккарыт рӯпи­таӈкве кēтсыт. Та лēкка­рыт школан ёхталан хо̄т­пат пуссын уральтыяныл. Учитель-хо̄тпат ос ханищ­тахтын а̄гит-пыгыт хащ­та̄л коронавирус-а̄гм ул вос тотсыт. То̄ва учитель-хо̄тпат ань туи порат э̄лын ӯщлахтасыт, ма̄н та̄наныл о̄с уральтахтуӈкве ла̄ви­янӯв. Та̄н ня̄врамыт ты та̄рвит а̄гмыл ул вос ха̄х­тысаныл.  
Ань школат ня̄врамыт ма̄гыс э̄рнэ са̄вит ханищ­тахтын нэ̄пакыт ёвтвēсыт. Ха̄льӯс районт ня̄врамыт ханищтым хо̄тса̄т атпан нупыл акв учитель-хо̄тпа ань рӯпиты. Ты ма̄хмыт­ныл китса̄т онтолов са̄­вит э̄лумхо̄лас садикыт ня̄врамыт ӯргалэ̄гыт. Школат ня̄врамыт ханищ­тым ос ниласа̄ткем хо̄тпа рӯпиты. Хультум ма̄хум ос мо̄т ханищтахтын колт ня̄врамыт ханищтэ̄гыт.
Павел Владимирович ла̄вме хосыт, ты та̄л районт о̄лнэ школат ма̄гыс нила млн арыгнув солко̄ви та̄стыглавес. Тот китхуйплов школа, са̄т ма̄нь ня̄врам кол, хӯрум – ты мо̄т ханищтахтын колыт рӯпитэ̄гыт. 
Ханищтахтын хо̄талыт о̄вылтахтын э̄лы-па̄лт, кӯ­щаит ос школат ханищ­тахтын ня̄врамыт та̄н оманыл-а̄тяныл ёт ураль­тахтым яласэ̄гыт. Та̄н ла̄внэ̄ныл щирыл, йильпи ханищтахтын та̄л кастыл ань школат пуссын ём­щакв та̄стувēсыт.
Ты та̄л школатын хӯрум со̄тыра атса̄ткем са̄вит ня̄врам ёхтэ̄гыт. Ань о̄выл классын тот пуссын аквъёт хӯрумса̄т налыман нупыл нёлолов ма̄нь ня̄врам тотаве тах. Та̄н ма̄гсыланыл ва̄т ну­пыл акв ёмщакв щё̄пи­тым классыт та̄стувēсыт. Са̄выӈпа̄лэ о̄выл смена щирыл ханищтахтэ̄гыт, туп Ха̄льӯст о̄лнэ нила­са̄ткем ня̄врам китыт сменал ханищтахтэ̄гыт, тот шко­лат колнак ат то̄­выл­хаты. 
Ты ва̄рмаль щирыл 2020 та̄лт округ миркол кӯщаит Ха̄льӯст йильпи школа ӯнттын хо̄тпат ёт договор-нэ̄пак хассыт. Ань тот са̄тса̄т атпан са̄вит ня̄врам ханищтан ма̄гыс йильпи школа ӯнттаве, ты кол хӯрум накпаг паты. Тот са̄всыр пормасыт ак­ван-атнэ ма̄гыс музей-кол щё̄питаве, ниласа̄т атпан э̄лумхо̄лас ма̄гыс яныг колнак ва̄раве, каснэ колнак, нэ̄пак ловиньтан колнак, лēккар колнак ос учитель-хо̄тпат колнакы­тыл та̄ставет. Ты школа хунь пӯнсаве, район янытыл ня̄врамыт ущта пуссын о̄выл смена щи­рыл ханищ­тахтуӈкве па­тэ̄­гыт тах. 
Тувыл ань ты таквсы Россия ма̄т о̄лнэ школатыт ня̄врамыт ма̄тев ӯргалан ва̄рмальн ханищтаӈкве патавет. Акв са̄т сыс акв хотты хо̄талыт тамле урок ня̄врамыт ма̄гыс ва̄рыглаӈкве патаве. Ха̄ль­ӯс район школатыт ня̄врамыт о̄с ты ва̄рмальн ханищтаӈкве о̄вылтавет, ты тэ̄ла «Разговор о важ­ном» намаим о̄лы. Сӯкыр э̄тпос о̄выл хо̄талныл ка̄­сыӈ понедельник о̄выл урок ты тэ̄ла урыл минуӈ­кве паты. 
Ха̄льӯс район янытыл о̄выл классыт ханищ­тах­тын ня̄врамыт хо̄тал сыс акв щёс исум тэ̄нутыл тыт­тавет. Льгота о̄щнэ ня̄в­рамыт ос хо̄тал сыс кит щёс тэ̄пъялэ̄гыт. Та хо̄тал мус китхуйплов ханищ­тап колытныл, са̄т школа­тыт ищхӣпыӈ ут хосыт пēрияп щё̄пита̄лаве. Тэ̄­нут ва̄рнэ хоты колыт но̄х-патэ̄гыт, та̄н ня̄вра­мыт ма̄гсыл тэ̄нут тах па̄йтэ̄гыт. Ня̄врамыт ма̄­гыс та̄нки ё̄ранылт ат ханищтап колытыт тэ̄нут ва̄­раве. Школатт тэ̄нут па̄йтнэ хо̄тпат акваг ураль­тавет.
Ха̄льӯс район янытыл ня̄врамыт ма̄гыс хӯрум тамле ханищтап колыт рӯпитэ̄гыт: ты Ягрим па̄­вылт «Творчество кол», Приполярный па̄вылт «Ма̄щтырлап кол» ос Саранпа̄вылт «Поиск» нампа ханищтап кол. Тот ня̄врамыт каснэ ва̄р­мальн, щуртнэ хаснэ­йӣвыл хурит по̄слын тэ̄лан, пēс йис о̄лнэ-хӯлнэ накытн ос мо̄т ва̄рмалит ханищ­тавет. Ань ты колытн пуссын аквъёт кит со̄тыра атса̄т са̄вит а̄гит-пыгыт ялан­тэ̄гыт.
Николай МЕРОВ
