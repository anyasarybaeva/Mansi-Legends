
Ханты-Мансийск ӯст мирхал онтоловит IT-Форум ва̄рыглавес. Тыи ищхӣпыӈ утыл пӯмщалахтын ос та̄н ётаныл рӯпитан нак тох ла̄ваве. Тыг мо̄т хо̄н ма̄нытыл са̄в ма̄хум ёхталасыт, тыт акван-хо̄нтхатыглам ма̄наныл БРИКС ос ШОС намыл ла̄вавет.

	Форумн Уральский федеральный округт кӯщаиг о̄лнэ хум Игорь Холманских, связь ос ищхӣпыӈ утыт ёт рӯпитан министр РФ хум Николай Никифоров, Россия президентув палт советникыг о̄лнэ ос тот ищхӣпыӈ ва̄рмалит та̄ра-паттын хум Герман Клименко ёхталасыт. Та̄н ётаныл ос пуссын мӯй ма̄хум ёт округ губернаторув Наталья Комарова пащалахтас ос аквъёт ёмщакв э̄лаль рӯпитан ла̄тыӈ ла̄выс. Акв тамле паща ла̄тыӈ Российский Федерацият мо̄т хо̄ныт ва̄рмаляныл та̄ра-паттын министр-хум Сергей Лавров кēтыс. Ос та юи-па̄лт Мадагаскар, Китай, Индия, ЮАР мо̄т хо̄н ма̄ныл ёхталам кӯщаит ос ЮНЕСКО колт пуӈктотнэ хум докладаныл ловиньтасыт.

	Ты форумын кит со̄тыра атса̄т арыгкем э̄лумхо̄лас акван-атхатыгласыт, та̄н 46 са̄всыр мо̄т хо̄н ма̄ныл ос 44 российский са̄всыр регионытныл о̄лсыт. Кит хо̄талыг сыс та̄н ма̄гсыланыл ва̄тахкем са̄вит сыре-сыр мероприятият ва̄рыглавēсыт ос тот та̄нки халанылт акван-нё̄тхатым, аквъёт рӯпитым са̄тхуйплов соглашение-нэ̄пакыт хассыт. Индияныл ёхталам делегация ма̄н округув ёт кит меморандум-нэ̄пакыг хассы̄г. Тыи  Югорский ищхӣпыӈ ва̄рмалит та̄ра-паттын ос технологият ханищтан институт ёт наука щирыл акван-нё̄тхатым тах рӯпитэ̄гыт, ос а̄гмыӈ ма̄хум пусмалтан ма̄гыс ищхӣпыӈ ут хосыт ханищтан ва̄рмалит суссылтаӈкве патэ̄гыт.

	Тувыл ищхӣпыӈ то̄тапсовн акван-атым э̄рнэ нэ̄пакыт, олныт акв ма̄н хансым нэ̄пакыт нэ̄мхотталь иллтыг ул вос тыпсыт, хащта̄л хо̄т-патын ул вос тӯлмантавēсыт, ты ва̄рмалит о̄вылтыт са̄в номсысыт ос потыртасыт. О̄влэ̄т ты ка̄сыӈ странан йильпи ищхӣпыӈ то̄тапсовыт та̄нкина̄нылн ва̄руӈкве э̄ри ос тувыл та̄нки ма̄гсыланыл ӯргалахтын йильпи программат вос щё̄питэ̄гыт. Хунь та̄н та щирыл ва̄рēгыт, то̄нт тэ̄ланыл но̄х-во̄рмалтыяныл тах. Ос ань ты пормасыт ёвтнэ ма̄гыс та̄н мо̄т хо̄ныӈ щёлыӈ ма̄тын кредит винэ олныл саралавет, о̄влэ̄т ул кос мощ нё̄тавет, ётыл тот са̄в а̄рнтаӈыг ēмтэ̄гыт.

	Ань пуссын ты ва̄рмалит «Инфофорум — Югра» конференцият та̄ра-паттувēсыт, тувыл мӯй ма̄хум ма̄гыс «Информационные технологии для всех» нампа суссылтап ва̄рыглавес. Тот ма̄хум пусмалтан, ма̄-во̄й ос газ но̄х-винэ ищхӣпыӈ утыт, ханищтапыт, ЖКХ рӯпатат э̄лумхо̄ласн нё̄тнэ утыт суссылтавēсыт. Ань матырсыр э̄рнэ йильпи пормасыт аквтох э̄лаль ва̄руӈкве ро̄вēгыт, ка̄сащегы̄т ке, акван-нё̄тхатым рӯпитаӈкве вēрмēгыт. Онтоловит щёс ва̄рыглым форуманыл сака пӯмщиг о̄лыс, мӯй ма̄хум ань са̄в тэ̄лат ва̄нэ̄г о̄ньщияныл. Мо̄т хо̄н ма̄ныл ёхталам хо̄тпат округт о̄лнэ кӯщаитн яныг пӯмащипа ла̄тыӈ ла̄всыт.
