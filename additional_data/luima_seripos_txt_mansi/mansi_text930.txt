

	Ты э̄тпос 12 хо̄талэ̄т Пыть-Ях ӯст о̄лнэ мир «Ӯринэ̄ква хо̄тал» о̄с янытласыт. Ялпыӈ хо̄тал та ӯст о̄лнэ музей ва̄рыглы. Кӯщаиг Зоя Лазаревна Жавко тот  рӯпиты. 


		Такви тав хантыиг о̄лы, о̄парищ наме Каюкова. Тав а̄нумн ла̄выс: «Ӯринэ̄ква хо̄тал хӯрум та̄л ювле хультум порат окружной ялпыӈ хо̄талыг ва̄рвес. Та па̄сныл ма̄н ма̄хум тыг акван-атыглыянӯв. Ӯсувт туп 67 ма̄ньщи ос ханты хо̄тпа о̄лы, та̄наныл о̄с пуссын тыг во̄виньта̄лыянӯв».

		Пыть-Ях ӯст рӯпитан музей ос Ханты-Мансийск ӯст о̄лнэ  «Торум Маа» нампа музей хольт ва̄рвес. Ӯс по̄хат во̄рт соссаӈ ма̄хум о̄лнэ кол, со̄мьях, ня̄нь ва̄рнэ кӯр ос мо̄т во̄р коланыл ӯнттувēсыт. Тув ёхталан ма̄хум ма̄ньщит ос хантыт  о̄лупсаныл, культураныл урыл потыртавет. 

		Пыть-Ях ӯст «Ӯринэ̄ква хо̄тал» ма̄хум та̄нки щирыл янытлэ̄гыт. Ты э̄лы-па̄лт музейт рӯпитан хо̄тпат ка̄сыӈ организациян нэ̄пак кēтыгласыт, ма̄хум са̄всыр конкурсыт касуӈкве во̄выгласаныл. Ты та̄л нёлолов организация та̄нки ма̄хманыл тув касуӈкве кēтыгласаныл. Пӯльницат, садикыт, ӯс мирколт, ма̄-во̄й но̄х-винэ ос мо̄т ма̄тт рӯпитан ма̄хум са̄лы сун ӯлтта поргысыт, тынщаӈ па̄хвтысыт ос хотьют моляхнув ха̄йтыгты, тох о̄с кассыт. Жюри-хо̄тпат та̄н халаныл щар ма̄к ё̄р хо̄тпа пēриясыт.

		Ялпыӈ хо̄тал о̄вылтахтаме порат Инна Петровна Тарасова, Пыть-Ях ӯс кӯщай нэ̄, ос Радика Ивановна Стадлер, ӯс миркол кӯщай нэ̄,  ма̄хум янытласанэ̄н. Ос ты юи-па̄лт Владимир Шесталов са̄ӈквылтапыл са̄ӈквылтас, тувыл а̄ще Юван Шесталов хансум стихотворениятэ э̄ргыг ва̄рме, о̄с э̄ргыстэ. 

		Ты коныпал воссыг нэ̄мхотьют аты э̄ргыс, аты йӣквыс. Ты урыл Зоя Лазаревна ла̄выс: «Пыть-Ях ӯс миркол кӯщаянувн ла̄ввесӯв, соссаӈ ма̄хум э̄рганын, йӣкванын ӯсыӈ мир хӯнтлаӈкве ат патэ̄гыт, ма̄н туп акв-кит э̄рыг манос йӣкв вос щё̄питэ̄в, тыил са̄внув ат э̄ри. Ос ялпыӈ хо̄талын са̄в ма̄хум вос ёхталы, пӯмащ касыл вос ва̄рēв. Тыи ма̄гсыл то̄ва ма̄хманув «Ӯринэ̄ква хо̄тал» рущ ла̄тӈыл  «День здоровья» тох ла̄вияныл. 

		Ам ка̄сыӈ та̄л Ханты-Мансийск ӯсн манос мо̄т ма̄н ялуӈкве такос кусэ̄гум,  кӯщаитн ат та̄ртавем. Ӯринэ̄ква хо̄тал мо̄т ма̄т хумус янытлаве, сунсуӈкве  таӈхēгум. Тувыл ма̄нки ты ялпыӈ хо̄тал мӯсхалыг ва̄рнувлӯв». 

		Ты та̄л та ӯст ма̄ньщи ос ханты нила ня̄врам самын патыс. Та̄н ялпыӈ хо̄тал о̄лум порат туп наманыл ла̄ввēсыт ос оманыл-а̄тяныл сценан аты во̄виньта̄лвēсыт, аты янытлавēсыт. Ам ты ва̄рмаль урыл Зоя Лазаревна китыгласлум, тав ювле ла̄выс: «Ты э̄лы-па̄лт ма̄ньщи, ханты ня̄врам янытлалсанӯв ос мӯйлупсал майла̄лсанӯв. Ань та̄л сыс самын патум ня̄врамыт ща̄няныл-а̄щаныл олныл ойтавет, тыи ма̄гсыл сценан ат во̄выгласанув». 

		 

		Людмила Тасманова 

		 

 
