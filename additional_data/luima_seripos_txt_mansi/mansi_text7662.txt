
Ты э̄тпост Россия Президентув В.Путин тамле хӯлтнэ ла̄тыӈ хансыс – йильпи ялпыӈ хо̄тал вос ва̄раве, рущ ла̄тӈыл тав тох вос ла̄ваве – День семьи, любви и верности. Ань о̄йттур э̄тпост о̄выл щёс ты янытлавес. 
Округ яныг кӯ­щаюв Наталья Комарова ты ялпыӈ хо̄тал кастыл мирколн то̄ва щēмьят во̄выгласанэ. Та̄н ма̄г­сы­ланыл Семейный Совет яныг сапра̄ни тот о̄лыс, тав ка̄сыӈ та̄л ва̄рыглаве. Тув ёхталам са̄в ня̄вра­мыӈ щēмьят, са̄в та̄л аквъёт о̄лнэ нэ̄т-хумыт яныт­ла­санэ ос са̄всыр мēталил мӯйлуптасанэ.
Пуӈктотнэ кӯщай нэ̄в Наталья Владимировна Комарова та̄нанылн тох ла̄выс: «Округувт тамле ёмас тэ̄лат э̄лаль тотнэ ма̄гыс ка̄ркам хо̄тпат са̄в­сыр проект-рӯпата та̄нти но­мылматэ̄гыт, нэ̄пакн хан­сыяныл, тувыл ты тэ̄ла­ныл урыл комиссия э̄лы-па̄лт ёмащакв по­тыртэ̄гыт – манрыг ты рӯ­пата ма̄н о̄лнэ ма̄вт ва̄руӈкв э̄ри. Та̄н потра­ныл щирыл, со̄ль, ёмас тэ̄ла ва̄руӈкв те ро̄ви, то̄нт та̄н миркол па̄лыл олныл мивет». 
Ань тамле олн-нё̄тмил вим юи-па̄лт щēмьятн нё̄тнэ ма̄гыс 44 са̄всыр ёмас тэ̄ла округувт ва̄­раве. 
То̄ва ёхталам хо̄тпат ос ты урыл потыртасыт. Акв нэ̄ ла̄выс, юи-о̄выл та̄лытт колта̄глыт ёма­щакв вос о̄лэ̄гыт, нуса ул вос тотэ̄гыт, та̄нанылн нё̄тнэ ма̄гыс хотмус тамле йильпи рӯпата ва̄руӈкв э̄ри. То̄ват та̄нти ня̄вра­маныл юн ханищ­таӈкв таӈ­хēгыт, та̄нти ос мо̄т матыр рӯ­пата ва̄ӈкв ка̄сащēгыт. Ань «семей­ное образо­ва­ние» урыл са̄ккон хан­суӈкв ос пир­майтаӈкв э̄ри. 

Янытлым колта̄глыт
Мо̄лты та̄л ма̄н окру­гувт «Отцовская слава» нампа йильпи мēталь ва̄рвес. Ты та̄л о̄выл хум хо̄тпа тавēтыл янытлавес – ты хум наме Андрей Конев. Тав са̄в та̄л Ханты-Мансийский технолого-педа­гогический колледж колт рӯпиты, тот ханищ­тахтын а̄гит-пыгыт матыр ка̄тыл ва̄руӈкв ханищ­тыянэ.
Тэ̄н э̄кватэ̄нтыл хо̄т ня̄врам о̄ньщēг: нила а̄ги ос тит пыг. Сас Ханты-Мансийск ӯст самын пат­сы̄г, тыт яныгмасы̄г. Ня̄в­раманэ̄н пуссын школат ханищтахтэ̄гыт. Та̄н кол­та̄глыл та̄нти коланылт о̄лэ̄гыт, тэ̄пкан ос ӯйхул о̄ньщēгыт. Пуссын аквъёт рӯпитэ̄гыт, халанылт ак­ваг нё̄тхатэ̄гыт. 
Мо̄т са̄в ня̄врамыӈ нэ̄ Оксана Груздева Нижневартовск ӯст о̄лы. Тэ̄н хумитэ̄нтыл ат ня̄в­рам янмалтасы̄г, аквъёт 30 та̄л о̄лэ̄г. Ос Нягань ӯсныл Нурмагомедов щēмья янытлавес, тот о̄с ат ня̄врам яныгми. 
Тувыл Наталья Кома­рова лов щēмья я̄нас янытласанэ – ты Арич, Вторушин, Дьячков, Зве­рев, Измайлов, Лукьян­чиков, Сергеев, Сморчков, Соколенко, Спиридонов колта̄глыт. 
Та̄н халанылт акв А̄с нэ̄ о̄йкатэ̄нтыл о̄лсы̄г. Зверев нэ̄г-хумыг 25 та̄л аквъёт о̄лэ̄г. Нэ̄тэ наме – Анна Илларионовна, тав а̄ги о̄парищ наме Гришкина, Белоярский район Тугияны па̄вылт самын патыс. О̄йкатэ рущ хум, тэ̄н акван-минамēн па̄сыл Ханты-Мансийск ӯст о̄лэ̄г, ня̄врамагēн ян­гыг.
Анна Илларионовна такви сака ка̄ркам нэ̄кве, ань юи-о̄выл та̄лыт мōт ханты нэ̄квет ёт э̄ргыт э̄р­гим хо̄т-а̄ти акваг яла­сэ̄­гыт. Мо̄т ма̄н о̄с во̄выг­ла­вет. 
Округ кӯщай нэ̄ Наталья Комарова ты щēмьят янытламе порат ла̄выс, ка̄сыӈ щēмья о̄с аквтох вос о̄лы, халанылт вос нё̄тхатэ̄гыт, нэ̄матыр лю̄ль ул вос о̄лыгла̄лы. Мо̄т щēмьят та̄н нупыланыл сунсым та̄нти колта̄гла­ныл вос янытлыяныл ос ня̄враманыл ёмас хо̄тпаг вос янмалтыяныл. 
Округ мирколныл тēтым ля̄ххал ма̄ньщи ла̄тӈыл В. УЗЕЛЬ хансыстэ
