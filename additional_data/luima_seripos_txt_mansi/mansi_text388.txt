
 

	Ты э̄тпос 9-13 хо̄талытт Ханты-Мансийск ӯст ма̄ньщи ос ханты ма̄хум ма̄гыс научно-практический семинар ва̄рыглавес. Хум хо̄тпат хӯл алыщлан пормасыт ва̄рсыт, нэ̄ хо̄тпат ос са̄сныл са̄всыр пормасыт ю̄нтсыт. Ма̄хманув са̄ттем ма̄щтырласыт.


		Семинар «Торум Маа» музейт ва̄рыглавес. Акв-ты хольт ма̄хум о̄выл щёс тот 1999 та̄лт атхатыгласыт. Ювле хультум атхуйплов та̄л сыс ма̄н ма̄щтыр ма̄хманув са̄в рӯпата суссылтасыт – са̄сныл са̄всыр пормасыт, хорамыӈ супыт ю̄нтсыт, са̄пса сагсыт, ма̄ньха̄пыт ва̄рсыт ос са̄в мо̄т щирыл ма̄щтырласыт. То̄ва пормасыт ань йист ат ва̄равет, хот-ёрувлавēсыт. Ос ма̄ньщи ман ханты мир халт пēс йис мӯтра ва̄нэ хо̄тпат то̄ва ма̄т иӈ о̄лэ̄гыт. Музейт рӯпитан ма̄хумн та̄н та̄ра-паттавет ос ты ӯсн во̄выглавет. Ты порат тот нила ма̄ньщи ос нила ханты ма̄щтыр хо̄тпа рӯпатаныл мирн суссылтасаныл.

		О̄выл хо̄тал ма̄хум научный докладыт хӯнтлын ма̄гыс яныг библиотекан во̄виньта̄лвēсыт. Са̄в хо̄тпа о̄лыс - учёныит, ма̄щтыр ма̄хум, сту-дентыт, ля̄ххал тотнэ хо̄тпат. То̄ва хо̄тпат Ха̄льӯс, Белоярский, Сургутский районытныл ёхталасыт. Акв яныг учёный э̄ква Елена Геннадьевна Фёдорова Санкт-Петербург ӯсныл ёхталас. Тав ис-торический наука кандидатыг о̄лы, антропология ос этнография музейт (Кунсткамерат) старший научный сотрудникыг рӯпиты. Ловиньтам потре тох намаим о̄лыс: «Ханты и манси – рыболовы бассейна Оби». 

		Ха̄льӯс район Тэ̄к па̄вылныл ёхталам нэ̄ 

		Галина Михайловна 

		Курганова та урыл потыртас, ань школат ня̄врамыт ханищ-тахтынэ̄ныл сыс, тав та̄наныл са̄сныл са̄всыр хусапсовыт ва̄руӈкве ханищтыянэ. Галина Михайловна ты коныпал тот география учителиг о̄лы. Никита Калистратович Партанов А̄с ма̄ньщит хӯл алыщлан пормасаныл урыл потыртас. Тав «Торум Маа» музейт научный сотрудникыг рӯпиты. Докладыт янгыщ Ханты-Мансийск ӯст о̄лнэ ма̄хманув, учёныянув та̄н ловиньтасыт.

		Китыт хо̄тал ма̄хум пуссын «Торум Маа» музеин минасыт. А̄лпыл, лов щё̄с порат, рӯпатаныл та о̄вылтахтас. О̄влэ̄т музей кӯщай Валентина Николаевна Кочетыгова потыртас. Акван-атхатам мирн тав са̄в 

		ёмас, сымыӈ ла̄тыӈ ла̄выс, ма̄щтыр ма̄х-манув наманыл пуссын ла̄всанэ, та̄н халанылт вос ва̄йхатэ̄гыт. Ты юи-па̄лт ма̄хум рӯпитаӈкве, ханищтахтуӈкве та вуйхатасыт. Ка̄сыӈ хо̄тпа маныр ва̄руӈкве таӈ
		хыс, тавēн ро̄внэ ма̄щ-тыр хо̄тпатэ палт минас, тав ётэ рӯпитас, матыр пормас ва̄рыс, щаквщис.

		Акв-кит ла̄тыӈ ма̄щ
		тыр ма̄хум урыл хан-сэ̄гум. О̄влэ̄т ма̄ньщи ма̄хманув наманыл ла̄виянум: ты Анатолий Николаевич Хомяков, хо̄нтаӈ ма̄ньщи, Кондинский район Половинка па̄вылныл ёхталас. О̄йка па̄влэ̄т Учинский  историко-этнографический музей ӯнттыс. Анатолий Николаевич хӯл алыщлан камка ва̄рыс. Камка ва̄рнэ йӣв охса тав юил тотыс, тав ла̄внэ̄тэ щирыл, тыт илттыг хо̄т хо̄нтыгпēгыт. Таима̄гыс тав тыг тотум э̄рнэ пормасанэ хосатта̄гыл атсанэ. Са̄глат тыт ёргысанэ, ӯльпа та̄р о̄с тыт щё̄питас.

		Рудольф Васильевич Меров Ха̄льӯс район Хо̄рыӈпа̄вылныл ёхталас. Тав ос толыг хасыс. Ты э̄лы-па̄лт тав э̄тпостем са̄глат ёргыс, та̄р щё̄питас. 

		Хӯрмит ма̄щтыр хо̄тпав ты Рудольф Васильевич тав а̄гитэ - Галина Рудольфовна Кондина. Тав Ханты-Мансийск ӯст о̄лы, ты ма̄ньщи газетавт кӯщаиг рӯпиты. Галина па̄йп ю̄нтыс, та халт ханищтахтын а̄гит, ёхталам нэ̄квет со̄втыт, са̄ныт, ма̄нь па̄йпыт ю̄нтуӈкве ханищтасанэ. Тав ётэ ка̄сыӈ хо̄тал ловмантем хо̄тпа рӯпитас.

		Анатолий Васильевич Вадичупов о̄с Ханты-Мансийск ӯст о̄лы, «Торум Маа» музейт рӯпиты. Тав са̄сныл вит-вит ва̄рыс, ма̄хум тав нупылэ суссыт, пӯмщалахтасыт.

		Ханты ма̄хумныл о̄с нила хо̄тпа ма̄щ-тырласыт. Ханты-Мансийск ӯст о̄лнэ о̄йка Юрий Григорьевич Кондин овам камка ва̄рыс. Ты камка ва̄рнэ ма̄гыс Рудольф Васильевич 

		са̄глат ёргыс, та̄р щё̄-питас.  

		Ос хӯрум нэ̄ хо̄тпат са̄сныл са̄всыр пормасыт ю̄нтсыт - ты Галина Михайловна Курганова Ха̄льӯс район Тэ̄к па̄вылныл ёхталас, Жанна Александровна Хохлянкина Нижневартовский район Корлики па̄вылныл о̄лыс ос Зоя Никифоровна Лозямова, Ханты-Мансийск ӯст о̄лнэ э̄ква. Та хо̄талыт сыс ты музейт рӯпитан хум Вячеслав Юрьевич Кондин ос косум ва̄рыс. Тав са̄с ӯльпа та̄рыл акван-ю̄нтыстэ, косум сӯнтэ ос паттатэ ля̄мйив тэ̄лыщ та̄рыл ю̄нтыстэ.

		Музейн ёхталам мир ма̄щтыр хо̄тпат ёт са̄в-сыр пормасыт ва̄рсыт, та̄нанылныл ханищ-тахтасыт, ма̄щтырласыт. Хотьют ка̄сащас, нэ̄ хо̄тпат ёт са̄сныл матыр ва̄рыс, ю̄нтыс. То̄ва хум хо̄тпат ёрыгхатсыт, 

		камка манос толыг ва̄руӈкве нё̄тсыт, ханищтахтасыт. 

		Юи-о̄выл хо̄тал, э̄ти-па̄лаг, ма̄щтыр ма̄хум ос ханищтахтам ма̄хум ва̄рум пормасаныл акван-тотсаныл, суссылтасаныл. Ты хо̄талыт сыс та̄н аквъёт насати 47 пормас ва̄рмыт, ма̄щтырламыт. Музей кӯщай В.Н. Кочетыгова ла̄тыӈ ла̄выс, ма̄хум янытласанэ. Валентина Николаевна ла̄внэ̄тэ щирыл, ты пормасыт пуссын та̄нти палтаныл хультуптыяныл, ка̄сыӈ хо̄тпа наме тув хансаве, тав ань музей ма̄гыс яныг тэ̄ла та ва̄рыс.

		 

 
