
Акв па̄вылквет э̄кваг-о̄йкаг ня̄врамыӈ та̄гыл о̄лсы̄г. Ня̄врамыт ка̄сыӈ э̄т а̄прамтахтасыт. Ща̄няныл тыкос ла̄ви:
– Ня̄врамаквет э̄тииг ēмтыс, мори ул каēн, ул а̄прамтахтэ̄н. Э̄ти ос матарын тах ёхтавēн. 
Ня̄врамыт ат хӯнтлэ̄гыт, ка̄сыӈ э̄т та а̄прамтахтэ̄­гыт. Акв хо̄тал о̄йкатэ яныг пыге ёт во̄рн во̄ра­яӈ­кве минасы̄г. Э̄кватэ ма̄нь ня̄вра­мыт ёт юн таккēт хультыс. Акв­матэ̄рт э̄типа̄лаг хотьют а̄ви ра̄туӈ­кве патыс. Э̄ква ня̄враманэ нупыл ла̄ви: 
– Ты кос ла̄всасум, ул а̄прамтах­тэ̄н, ань ты ёх­ту­весӯв.
Ня̄врамыт пēрина ёлы-па̄лн тӯйтсанэ, а̄ви па̄лыг-пӯнсыстэ, тот кит мēӈкв о̄йкаг лю̄лēг. Э̄ква мēӈкв о̄йкаг пасан ва̄тан тэ̄пъялаӈкве вōвсаге. Такви хӯл ма̄гсыл кон-ква̄лыс. Кон о̄лнэ̄тэ сыс ты хал кӯтюванэ кēри. Ту­выл хӯл юв тӯлыс. Мēӈкв о̄йкаг матыр хӯл юн о̄лыс, пуссын юв-тэ̄санэ̄н ос ла̄вēг:
– Мēн иӈ тэ̄ӈкве таӈ­хи­мēн.
Э̄ква ла̄ви:
– Сар ла̄щал, ам кон-ква̄лсэ̄гум, нё̄выль тӯлэ̄гум.
Кон о̄лнэ̄тэ сыс ты хал ос кӯтю­ванэ кēри. Тувыл нё̄выль тӯлыс. Мēӈкв о̄йкаг нё̄выль пуссын юв-тэ̄стэ̄н, ла̄вēг:
– Мēн иӈ тэ̄ӈкве таӈ­химēн.
Э̄ква кон-ква̄лыс, сол­валыӈ хӯл таӈыртан а̄хвтасыт юв тӯлсанэ ос ла̄ви:
– Нэ̄н па̄квсам мощ пурēн, ам во̄рн ялэ̄гум, нэ̄н ма̄гсылын тэ̄нут тотэ̄гум. 
Э̄ква кон-ква̄лапас, сунын та̄лматас, кӯтюванэ та тахасыт. Во̄рн о̄йкатэ ос пыге палт ёхтыс, ла̄ви:
– Молях минэ̄в юв, кит мēӈкв о̄йкаг ёхтысы̄г, пуссын тэ̄нутыт юв-тэ̄са­нэ̄н, иӈ тэ̄нут во̄вēг. Ня̄в­раман­мēн пēрина ёлы-па̄лн тӯйтсанум, молях минэ̄в, матыр лю̄ль ул вос ēмты. 
О̄йка пыгēнтыл сунын та̄лмат­сы̄г, а̄мпыт ня̄в­лым ювле та мин­мыгта­сы̄г. Мēӈкв о̄йкаг а̄хвтас такос пурēг, пуӈканэ̄н щар пулиг-сакватасанэ̄н. Акв мēӈкв о̄йка кӯтюв хорт хӯнтамлас, кон-ква̄лыс, а̄ӈкватас, кит хум хо̄тпаг писалиӈ та̄гыл ювыг. Мēӈкв о̄йкаг хот-рох­ты­сыг, туп а̄ви ро̄хсата̄лыс, во̄рн та тахасыг. Та юи-па̄лт ня̄врамыт вос­сыг ат а̄прамтахтасыт. Таи­ма̄гыс ла̄ваве, э̄ти мори капыртаӈкве ат ро̄ви.
Ня̄хщамво̄ль па̄вылт ōлум нэ̄ Анна Владимировна Тасманова мо̄йтэ Николай МЕРОВ нэ̄пакн хансыстэ
