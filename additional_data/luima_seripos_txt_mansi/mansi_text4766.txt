
Ты туи Ханты-Мансийск ӯст ма̄щтыр ма̄хум ловит мирхал фестиваляныл о̄лыс. То̄нт са̄всыр ма̄ныл мир мӯйлуӈкве тыг ёхталасыт. Ка̄сыӈ хо̄тпа такви мире о̄ньщиглам пормасанэ суссылтаӈкве ёт тотыгласанэ. Ма̄хум тыт тыналахтасыт, то̄ват ос пормасыт ма̄щтырласыт.
Раиса Хусаинова
 
Ты ма̄щтыр нэ̄ Сургут ӯст о̄лы. Тав «Пēс Сургут» музейт ялпыӈ хо̄талыт щё̄питым рӯпиты. Нэ̄ Башкирия ма̄т самын патыс, тот яныгмас ос школа а̄стлас. Округувн налыман нупыл ат та̄л ювле хультум порат рӯпитаӈкве ёхтыс. Та па̄сныл акваг тыт ты о̄лы. Такви мире пēс йис о̄лупса ос ща̄нь ла̄тӈе ат ёрувластэ, ань тыг мус э̄лаль тотытэ. Ма̄щтырлан хо̄талыт тав башкир ос хатань ма̄хум а̄канит суссылтас.
Аквматнакт округувт «Ремёсла Центр» колт рӯпитан нэ̄ Ольга Бубновене ты ма̄щтыр нэ̄ ёт хо̄нтхатыглас. Нэ̄ ва̄рум пормасанэ сунсыгласанэ ос тыг тотуӈкве ла̄всанэ. Нэ̄ о̄влэ̄т маснутыт сэ̄тапыл сагыс ос са̄всыр пормасыт ю̄нтыс. Ань ты порат ос а̄канит ва̄рыс. Ты пормасанэ тыт мирн суссылтасанэ ос тыналасанэ. 
Надежда Харчевникова 
Ты нэ̄ Сургутский район Лянтор ӯсныл ёхталас. Тав тот пēс йис пормасыт атнэ колт рӯпиты. Нэ̄ тыт ханты ма̄хум э̄нтап сэ̄тапыл сагыс. Ты тэ̄лан ханищтахтын ма̄гыс тав Сургутский районт во̄рт олнэ ханты нэ̄ Анна Петровна Нимперова палт ялыс. Тот тав хӯрум хо̄тал сыс пēс щирыл э̄нтап сагуӈкве ханищтавес. Ань такви ма̄щтырыг сагуӈкве ха̄сы. 
Тот о̄лме сыс ханты о̄лупса мощ ханищтастэ. Хумус ня̄нь ва̄раве, сов тынтлаве, ты ва̄рмаль ань о̄с ва̄гтэ. Та йис ма̄ныл ювле ёхтуме юи-па̄лт ӯст ня̄врамыт ос яныгхо̄тпат ханищтаӈкве патсанэ. Ётылнув научный нэ̄пакыт ловиньтас, тот потрыт хо̄нтыс. Пēс порат ханты ма̄хум сэ̄тапыл э̄нтапыт о̄с сагмыт. Ань тав палтэ сагнэ ос ю̄нсхатнэ ва̄рмальн ва̄тахкем ня̄врам ханищтахтэ̄гыт. Та̄нанылн ты ва̄рмаль сака мӯсты.
Алексей Горюшин
 
Ты а̄гмыӈ-мосыӈ хум Мегион ӯст о̄лы, тав ё̄мыгтаӈкве ат вēрми, коляскал яласы. Тав музейт нила та̄л рӯпиты, пормасанэ юн ва̄ри. Ка̄тыл сагуӈкве так-ви ханищтахтас. Са̄всыр нэ̄пакыт ловиньтас. О̄влэ̄т соссаӈ ма̄хум э̄нтап ощща ква̄лгыл сагыс. Тувыл мо̄т са̄в-сыр мирыт э̄нтапыт ос нортнэ то̄рыт ва̄руӈкве патыс. То̄ва то̄ранэ хорамыл ва̄риянэ. Ла̄щал-ла̄щал ханьщувлас, ань матыр-а̄ти такем ма̄щтырыг ва̄ри. Ань ӯскант тав сагум пормасэ округ кӯщай нэ̄ Наталья Комарова суссанэ ос тыима̄гыс хум янытластэ. 
Ты ма̄щтыр ма̄хма-нув кит та̄л сыс акв щёс округувт хотты ӯст акван-атхатыглэ̄гыт. То̄ва хо̄тпат мо̄т хо̄н ма̄ныл тыг ёхталэ̄гыт. Ты сака ёмас ва̄рмаль, пēс йис та̄гыл о̄щнэ пормасанув э̄лаль ва̄равет. Ань, сакати, ня̄врамыт ос ма̄ньлат ма̄хум ты пормасыт ва̄руӈкве о̄с ханищтавет.
