

	Ха̄льӯс район Саранпа̄вылт акв ка̄ркам ма̄ньлат ма̄ньщи а̄ги о̄лы, тав наме Анастасия Албина. Наста ма̄нь та̄гыл Дмитрий Георгиевич Агеев палт ялантас. Тав тот ма̄ньщи йӣквыт йӣквуӈкве, э̄ргуӈкве, са̄ӈквылтаӈкв  ханищтахтас. «Са̄лы лё̄ӈх» ня̄врамыт ёт са̄всыр ма̄н ос ӯсытн йӣквыт, э̄ргыт суссылтым ялыс. 


		Ка̄сыӈ тув Я̄сунт па̄вылн «Ма̄нь ӯсквен» ня̄врамыт ӯщлахтын ма̄т ӯщлахтас. Юрт а̄гирищанэ ёт та̄н тот сака пӯмащ о̄лсыт. Э̄типа̄лаг ос рущ э̄ргыт гитарал са̄ӈквылтым а̄ращ ва̄тат э̄ргысыт.

		Школа а̄стламе юи-па̄лт тав та̄ра Ханты-Мансийск ӯсн ма̄нь ня̄врамыт ёт рӯпитан нэ̄г ханищтахтуӈкв минас. Тув порат практикат рӯпитан ма̄гсыл такви па̄вылн ялантас. Ты ханищтахтын кол а̄стламе юи-па̄лт та̄ра Саранпа̄вылн о̄луӈкв минас. Тот хум ва̄рыс. О̄йкатэ о̄с ма̄ньщи хо̄тпа. Тав ЖКХ ма̄т яныг машинал яласан хумыг рӯпиты. Ӯщлахтан порат во̄раим ос хӯл алащлым яласы.

		Тэ̄н ма̄нь а̄ги о̄ньщēг, а̄гитэ̄н наме Яна. Тав ань ма̄нь ня̄врамыт колн яланты. Мо̄тантыг ханищтахтуӈкв мины. Наста ань «Поиск» нампа ДЮЦ-колт рӯпиты, тав палтылэ яласан ня̄врамыт йӣквуӈкв ос э̄ргуӈкв ханищтыянэ. 

		Тамле ёмас ма̄ньлат ма̄ньщи хо̄тпагн ам щунь-паща ла̄тыӈ тēтэ̄гум. На̄й-О̄тырн щēмьятэ̄н вос ӯргалаве, са̄в та̄л пуста̄гыл о̄луӈкв ос ма̄ньщи ва̄рмалянув э̄лаль тотуӈкв ла̄виянум. 

		Александр 

		Вьюткин

		 

 
