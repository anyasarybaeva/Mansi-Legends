
Валентин Тэвлин – са̄лыӈ хум, щēмьяӈ та̄гыл тав Сургутский районт пēс йис ма̄т о̄лы. Ты тӯяг тав мо̄т са̄лыӈ ма̄хманэ ёт Русскинская па̄вылн са̄лыл касуӈкве ёхталас. 
Ма̄ньполь э̄тпост та па̄вылт ялпыӈ хо̄тал ва̄рыглавес, рущ ла̄тӈыл «Слёт оленеводов, охот­ников и рыбаков» тох намаим о̄лыс. Тамле ка­сыл та па̄вылт 1974 та̄л па̄сныл щё̄­пита̄лаве, са̄в ма̄хум мӯйлуӈкве ка̄сыӈ та̄л тув ёх­талэ̄гыт. Сосса ма̄хум тот са̄лыл касэ̄гыт, моль­щаӈыл, сахил мас­хатым аквторыг хāйтэ̄­гыт ос хум хо̄тпат та̄нки халанылт пēрщēгыт. 
Сургутский районт ань хӯрум со̄тыра арыгкем ханты хо̄тпат о̄лэ̄гыт. Та̄н пуссын во̄рт та̄нки са̄лыяныл ӯрēгыт, хӯл алыщлэ̄гыт, во̄раēгыт. Ня̄враманыл ёт пуссын ща̄нь ла̄тӈыл потыртэ̄гыт. 
Ты тӯяг Валентин Тэвлин са̄лыл касуӈкве Русскинская па̄вылн о̄с ёхталас. Тав щēмьяӈ та̄гыл са̄лы ӯрим Ямал ляпат о̄лы. Русскинская па̄­вылныл миннэ лё̄ӈхе палытэ 140 вēрыста. Валентин ла̄выс, такви са̄лыянэ са̄ртын ханищ­таӈкве о̄вылтыянэ. Русскинская па̄вылн ё̄р ос пēлпыщ ха̄йтнэ са̄лыянэ тотыянэ. Такви урēтыл тав таи ла̄выс: 
– Ам Сургутский районт во̄рт самын патсум, тот яныгмасум. Школан миннэ порам ёхтыс, Русскин­ская па̄вылн интернатын кēтвēсум. Школа а̄стла­сум, та̄ра ювле яныгмам ма̄мн ёхтысум. 
О̄влэ̄т а̄тям са̄лыянув ӯруӈкве нё̄тсум, во̄раясум ос хӯл алыщласум. Тувыл амки щēмьяӈыг ēмтсум. Нэ̄м наме Наталья, такви о̄парищ наме Покачева. Тав о̄с пēс йис ма̄т яныг­мас, омаге-а̄тяге о̄с са̄лы о̄ньщēг. Ань мēн хӯрум ня̄врам янмалтымēн – Оля, Виталий ос Антон. 
А̄гимēн ты та̄л 9 класс а̄стлас, тавēн 16 та̄лэ то̄в­лыс. Ань тав Ноябрьск ӯст колледжит ханищта­х­ты. Оля ка̄ркам а̄ги, оматэ̄н колсори рӯпата ва̄руӈкве нё̄ты, щаквщуӈкве, ю̄нс­хатуӈкве сака ха̄сы. 
Пыгум Виталий 12 та̄л яныт, тав 6 клас­сыт Русскинская па̄вылт ханищтахты, тот интерна­тыт о̄лы. Ань ӯщлахтын порат юв ёхтыс, а̄нумн нё̄ты. Ам ётум во̄рт яласы, са̄лы ӯруӈкве ханищтах­ты. Антон иӈ ма̄нь, ты та̄л хо̄т та̄лэ то̄влыс, мēн ёт мēн во̄рт о̄лы. 
Туи ма̄н пуссын аквъёт пил ва̄туӈкве, ла̄хс атуӈ­кве ялантэ̄в. Пилыт, ла̄х­сыт, са̄лы нё̄выль, хӯлыт э̄лаль  тыналыянӯв. Сэ̄лум олныл ла̄пкат тэ̄нут ёвтэ̄в. 

Валентин ос ля̄па рӯ­танэ ма̄-во̄й но̄х-винэ компаният ёт соглаше­ние-нэ̄пакт хасхатасыт. Та̄н ты нэ̄пак щирыл ол­ныл нё̄тавет, моторыл, ха̄пыл ос мо̄т э̄рнэ пор­масыл та̄ставет. Тэвлиныт щēмьят ёт ань «Лукойл» нампа компания рӯпиты. 
Ты ва̄рмаль урыл са̄лыӈ хум тох ла̄выс: 
– Ты компаниян нё̄та­вēв кос, олныл ойтавēв, пормасыл та̄ставēв. Тувыл са̄лы ӯрнэ ма̄ тыт щар а̄тим. Ам яныгса̄т са̄лы о̄ньщуӈкве туп вēрмēгум. Тыгыл са̄внув са̄лы ке ēмты, та̄н тэ̄пыӈ ма̄л ат то̄влавет. Сургутский районт о̄лнэ ма̄в хантыт ос ма̄-во̄й но̄х-винэ компаният халт пуссын лāкква-уртым о̄лы. Ма̄н тыт яныгмасӯв, тыт о̄лэ̄в, тыима̄гсыл мо̄т ма̄н са̄лыянув ёт ва̄нтлуӈкве щар ат ка̄сащēв. 
Валентин хосат та̄гыл «Союз оленеводов Югры» нампа организа­циян хасхатас. Ты орга­низацият кӯщаиг Степан Кечимов рӯпиты. Вален­тин ты кӯщай хум ва̄ӈын хо̄тпаг ань о̄лы. 
Тав ла̄выс, ань са̄в сосса ма̄хум о̄с акв тамле та̄рвитыӈ ва̄рмаль о̄нь­щēгыт, са̄лы тэ̄пыӈ ма̄л та̄н ат то̄влавет. Ты тэ̄ла урыл Валентин округ кӯ­щай нэ̄н пищма хансыг­лас. Наталья Комарова ювле хансыс, та̄н ань щар нэ̄матыр ва̄руӈкве ат вēрмēгыт, яныгнув ма̄л та̄н воссыг ат мивет.
Хум са̄в та̄л «Югра лылыēп» нампа обще­ственный организациян хасхатым о̄лы. Са̄всыр сапра̄нин ва̄тихал во̄­выглаве. Та районт о̄лыг­лам касылын, ялпыӈ хо̄талын щēмьяӈ та̄гыл тав акваг яланты. 
Ка̄сыӈ туи Нефте­юганский район «Сказка» нампа ӯщ­лахтын ма̄т ма̄ньха̄пыл сосса ма̄хум касуӈкве акван-атхатыг­лэ̄гыт. Тув о̄с ялан­та̄лы, то̄ва порат тот но̄х-паты. Са̄лыл каснэ мāт о̄выл, китыт манос хӯрмит места о̄с вуйла̄лы.   
Людмила ТЕТКИНА
