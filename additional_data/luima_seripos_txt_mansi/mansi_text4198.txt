
Ты накт округ губернаторув Наталья Комарова Нягань ӯсн ос Октябрьский районт о̄лнэ Приобье па̄вылн ялыс. Тот тит хо̄тал рӯпитас. О̄выл хо̄тал тав Нягань ӯст рӯпататэ о̄вылтастэ, тот кӯщаит пуссын акван-атыгласанэ, яныг сапра̄ни ва̄рыглас. Та̄н тот ня̄врамыт пуссын а̄лпыл порат ханищтахтын урыл потыртасыт. Титыт ва̄рмаль та урыл о̄лыс, ань са̄всыр порс таса̄вит хульты, таве матыр э̄рнэ утыг ва̄рнэ ма̄гсыл, ты кастыл маныр ва̄руӈкве ро̄ви.
Аквта хо̄тал губернатор-нэ̄ Нягань ӯст ня̄врамыт ханищтахтын искусство школан щалтсас. Ты кол ущнув та̄л котиль э̄тпос 8 хо̄талт рӯпитаӈкве патыс. Кӯщай нэ̄ тот рӯпитан хо̄тпатын ханищтахтын колнакытыл суссылтавес, тот ня̄врамыт э̄ргуӈкве, са̄всыр инструментыл са̄ӈквылтаӈкве, по̄слуӈкве ханищтавет, а̄гирищит-пыгрищит ёт потыртас. Ня̄врамыт ма̄гсыл нэ̄пак ловиньтан колнак о̄с олы.
Акв тот тав ётэ хо̄нт-хатыглан ма̄гсыл са̄в ма̄хум атхатыгласыт, районт рӯпитан миркол кӯщаит ёхталасыт. Ма̄хум та̄нти ва̄руӈкве ка̄сащан проектаныл урыл кӯщай нэ̄н потыртасыт, то̄ва ёмас ва̄рмаль ма̄гсыл тав номтэ патыс, ос та ма̄хум рӯпатаныл э̄лаль ва̄рнэ ма̄гсыл олныл нё̄туӈкве патавет. Э̄типа̄лаг Нягань ӯс миркол кӯщай хум И.П. Ямашевыл акван-хо̄нтхатыгласы̄г.
Мо̄тыт хо̄тал тав норытныл са̄всыр па̄ртыт сылнэ «ЛВЛ-Югра» нампа заводн ялыс. Тот рӯпитан ма̄хум ос кӯщаит ёт потыртас, хумус рӯпатаныл кӯстырнувег ва̄руӈкве ос ва̄рнэ па̄ртаныл хоталь тыналаӈкве.
Та юи-па̄лт Приобье па̄вылн минас ос Октябрьский район кӯщай нэ̄ А.П. Куташова ёт хо̄нтхатыглас. Район миркол нэ̄ потыртас, хумус та̄н ма̄хум пēс колытныл йильпи колн ва̄нтлуптыяныл, хӯл алыщлан ма̄хумн нё̄тэ̄гыт, та̄н пувнэ хӯланыл па̄нкаг ва̄руӈкве э̄рēгыт ос мо̄т ва̄рмалит урыл яныг кӯщайн потыртас. Приобье па̄вылт каснэ ос ню̄нсалахтын кол ӯнттын ма̄ныл а̄стлавес, ань Наталья Комарова ёхталамēт ты кол тавēн суссылтавес, тот яныг кол капай ӯнттувес, уигтан тит бассейныг о̄с о̄ньщи. Са̄всыр щирыл каснэ ма̄гсыл матыр-а̄ти пуссын о̄лы. Та юи-па̄лт Наталья Владимировна «Новое поколение» нампа ня̄врамыт ма̄щтырлан колн тотыглавес. Тот ос ня̄врамыт хумус ханищтавет, таил суссылтавес.
Ирина САМСОНОВА хансум потыр ма̄ньщи ла̄тӈыг Галина КОНДИНА толмащластэ
