
Хо̄нтаӈ район Кондинский па̄вылт о̄лнэ э̄кваг-о̄йкаг Ольга Марковна ос Анатолий Аркадьевич Грязновыг хӯрум ня̄врам янмалтасы̄г, ань хо̄т апыгрищ о̄ньщēг. Аквъёт тэ̄н 42 та̄л о̄лэ̄г. 2022 та̄лт щēмьят янытлан хо̄тал кастыл Хо̄нтаӈ район миркол кӯщай па̄лныл янытлан нэ̄пакыл майвесы̄г. 
Акв па̄вылт яныгмасы̄г
Ольга Марковна такви колта̄глэ урыл тох потыр­тас:
– Мēн о̄йкамēнтыл сас Кондинский па̄вылт самын патсумēн, яныгмасмēн. 1982 та̄лт акван-минас­мēн, пури ва̄рсумēн. Хӯрум ня̄врам янмалтасмēн. Пыгагмēн Николай ос Дмитрий Тюмень ӯст о̄лэ̄г. 
Ма̄нь пыгмēн Дмитрий та ӯст университетыт а̄стлас, ётыл Урай ӯст рӯпитас. Тувыл Тюмень ӯсн рӯпитаӈкве во̄ввес, колта̄глэ ёт тув ва̄нтлас. Тот кол ёвтыс, э̄кватэ ёт кит ня̄врам янмалтэ̄г. Коля А.И. Герцен нампа университетт ханищтах­тас, нилыт курсыт по̄хын минас, аты а̄стлас. Ётыл о̄с Тюмень ӯсн ва̄нтлас, э̄кватэ ёт кит пыг о̄ньщēг. 
А̄гимēн Екатерина Ханты-Мансийск ӯст о̄лы. Тав о̄с та университет а̄стлас, тувыл Кондинский па̄выл школан практикан ёхталас. Тувыл ня̄врамыт ёт рӯпитаӈкве ат патыс, ань «То̄рум Маа» музейт рӯпиты. О̄йкатэ хащтал а̄гм нэ̄глум порат а̄гмыл ēмтыс ос хотталь щалтыс, ань Катя ня̄врамаге так­кēт янмалтыяге.
Рӯпитаӈкве ма̄ньта̄гыл ханищтасанэ̄н
Ня̄враманмēн ма̄нь­та̄гыл мēнамēн нё̄тсыт. Ма̄н омавн-а̄тявн о̄с рӯпитым янмалтавесӯв. Мис посуӈкве ялантасӯв, туи пум са̄грысӯв, таквсы пил ва̄тсӯв, карто̄пка хил­сӯв. Ма̄н па̄вылт о̄лэ̄в, рӯпата акваг са̄в о̄ньщēв. 
Ня̄враманмēн 90-ыт та̄лытт яныгмасыт, то̄нт ла̄пкат тэ̄нут, маснут сака ат тыналавес. Мисувн тыттувесӯв. Пум са̄груӈ­кве пуссын аквъёт минэ̄в. О̄йкам пыгагмēн ёт хӯлп ӯнттэ̄гыт, хӯл пувēгыт, ис­мит па̄йтэ̄в. Пуманув ёт а̄стэ̄в, пил ва̄туӈкве минэ̄в. 
Акв порат ма̄нь пыгум а̄нумн ла̄выс: «Ма̄н самын туп патсӯв, улпыл, та̄ра карто̄пка хилуӈкве ла̄в­ве­сӯв». Карто̄пка мощ хилыс, ōста ля̄галас: «А̄нумн тыса̄вит карто̄пка то̄влы, воссыг хилуӈкве ат патэ̄гум». Ам тавēн ювле ла̄вēгум: «Наӈ тай то̄влавен, мисув карто̄пка та̄л та хульты». Тав воссыг нэ̄матыр ат ла̄выс, мисэ ма̄гсыл карто̄пка э̄лаль та хилыс. 
Туи ос таквсы пил ва̄­тым яласасӯв. То̄нт ня̄в­раманув иӈ ма̄нит, во̄рн ми­нуӈкве ат ка̄сащēгыт. Ам та̄­нанылн ла̄вēгум: «Ма̄н ань пуссын ат хо̄тпа во̄рн минэ̄в, вēтранув та̄ра та̄гиньтэ̄гыт. Холытан ке минэ̄в, тыил са̄внув ва̄тэ̄в».
Мощ янгыг ēмтсыт, та̄нки во̄рн ялантаӈкве пат­сыт. А̄тян ха̄пыл тота­вет, та̄н молях пил ва̄т­лыг­тэ̄гыт ос та̄ра э̄лаль ты­налэ̄гыт, маныр э̄ри, ёвтэ̄гыт манос клубн кинан ха̄йтэ̄гыт. 
Янгыг хунь ēмтсыт, то̄нт ущ торгамтасыт, ма̄ньта̄­гыл рӯпитаӈкве ханищ­тавēсыт. Колямēн армиян Белгородский областин тотыглавес. Акв порат пум са̄груӈкве ла̄ввēсыт, та̄н пуссын ӯст яныгмам пы­гыт, ат ха̄сэ̄гыт. То̄нт Колям пум са̄груӈкве вуйхатас. Юв ёхтыс, а̄нум ла̄выс: «Насати, рӯпитаӈкве а̄нум ханищтаслын». 
Ня̄врамыт ханищтан хо̄тпаг рӯпитас
Ольга Марковна са̄в та̄л школат ня̄врамыт ханищтас. О̄йкатэ 45 та̄л «Ростелеком» нампа колт рӯпитас. Ты урыл Ольга Марковна тох потыртас:
– Ам са̄в рӯтанум ня̄в­рам ханищтан хо̄тпаг рӯ­питасыт. А̄квум Хо̄нтаӈ районт мирн ва̄нэ хо̄тпаг о̄лыс, тав са̄в та̄л ня̄вра­мыт ханищтас. Рӯпататэ сака ка̄ркамыг ва̄рыстэ, ма̄глын та̄гатан са̄в пō­сыл майвес. А̄тямн акваг ла̄выглавēсум: «Наӈ тай щар учитель!» 
Лов класс а̄стламум юи-па̄лт Ленинград ӯст А.И. Герцен нампа инсти­тутт о̄выл классыт ня̄в­рамыт ханищтан хо̄тпаг ханищтахтасум. 1981 та̄лт а̄стласлум, Хо̄нтаӈ район Леуши па̄вылн рӯпитаӈ­кве кēтвēсум. Ты э̄лы-па̄лт Алтай па̄выл школан во̄ввēсум. 
Омам то̄нт ла̄выс: «Леуши па̄вылн минэ̄н, тэ̄лы лё̄ӈхыл юв ёхта­лаӈкве тах вēрмēгын». Та па̄выл школа-интер­натыт воспитателиг акв та̄л рӯпитасум. Тувыл Кондинский па̄вылн «Дом пионеров» нампа колн кӯщаиг паттувēсум. Ты юи-па̄лт ханищтап щирыл рӯпитан комите­тыт методистыг о̄лсум. Ётыл ущ учителиг рӯпи­таӈкве во̄ввēсум. 2014 та̄лт пенсиян школаныл патхатасум. 
90-ыт та̄лытт та̄рвитыӈ пора о̄лыс, хӯрум-нила э̄тпос сыс олныл ат ойт­весӯв. Па̄влувт са̄в мир о̄лыс, хӯрум-нила о̄выл классыт атыглавēсыт, ка̄­сыӈ классыт са̄в ня̄врам. Ань па̄влыӈ ма̄хманув мо̄т ма̄н акваг та миныглэ̄гыт, школат ня̄врам мощща. 
О̄выл школан ялантан ня̄врамыт иӈ ма̄нит, пус­сын такем пӯмащит, са̄в­сыр лю̄ль намыл ат пи­навен, ат намталавен. Та̄н урокыт ёмащакв хӯнтлэ̄­гыт, юн рӯпата ва̄руӈкве ке ла̄вавет, пуссын э̄рнэ щирыл хансэ̄гыт, ва̄рēгыт. 
Акв порат ам ханищ­тан о̄выл классумт туп пыгрищит о̄лсыт. Пере­мена о̄вылтахты, та̄н та ха̄й­тыгтэ̄гыт, поргēгыт, та̄нки халанылт алхатэ̄­гыт. То̄нт классын пасан тотсум, ла̄всанум: «Пыгри­щит, тыт ам ма̄шинанын ма̄гсыл яныг гараж-кол ва̄рсум. Холытан на̄нки ма̄нь ма̄шинан тыг тотэ̄н». Мо̄тыт хо̄талт та̄нки ёнгын утаныл ёт-тотсаныл, ты пасан ва̄тан пуссын ёнгысыт. Воссыг мори ат ха̄йтыгтасыт, ат поргысыт. 
Ма̄ньщи рӯтанэ урыл
Ольга Марковна такви о̄парищ наме Кичигаева. Тав а̄тятэ ма̄ньщи хо̄тпаг о̄лыс. Рӯтанэ урыл тав таи ла̄выс:
– Ма̄н щēмьят хӯрум ня̄врам яныгмасӯв. Увщим ань Новосибирск ӯст о̄лы, каӈкум а̄тимыг ēмтыс. А̄тяв Кауръя па̄вылт са­мын патыс, тот яныгмас, ётыл Кондинский па̄вылн ва̄нтлас. 
Ань Дима пыгум хӯл алыщлаӈкве акваг тув яланты. Во̄ркол тот ӯнт­тыс. То̄ва порат такви щēмьятэ ёт ёхты, нэ̄тэ ос ня̄враманэ па̄вылт хуль­туптыянэ, такви хӯрум-нила хо̄тал во̄рт яласы. Тав тай щар ма̄ньщи хо̄тпа. 
Аквнакт а̄нумн ки­тыгластэ: «Наӈ манрыг рӯтанув урыл нэ̄матыр ат ва̄гын? Ащо̄йкав Алексей Иванович хоты ма̄ныл Кауръя па̄вылн ёхтыс?» Ам ювле ла̄вēгум: «Рӯта­нув пēс йис порат та па̄­вылн о̄лмыгтасыт, таи­ма̄г­сыл ат пӯмщалахтасум». 
А̄тям акв-кит ма̄ньщи ла̄тыӈ ва̄с. Э̄ргуӈкве сака ха̄сыс. Тав во̄раян хо̄тпаг рӯпитас. Колувт акваг во̄руй совыт тōслым ха­на­сыт. А̄тям яныг щēмьят яныгмас, щащēквам ос о̄пам са̄в ня̄врам о̄щсы̄г. Рӯт са̄в о̄ньщēв. А̄квум Юмас па̄вылт о̄лыс, ётыл колта̄глэ ёт тыг ва̄нтлас. Тав о̄с са̄т ня̄врам янмал­тас. 93 та̄лэ̄т а̄тимыг ēмтыс. 
А̄тям нила класс мус туп ханищтахтас, тувыл та̄ра рӯпитаӈкве патыс. Омам санэпидстанцият рӯпитас. О̄ныпум ань мēн ёт мēн о̄лы. Тав акваг ла̄ви: «Ань колум нас тох лю̄ли, па̄вылт рӯпата ке о̄лыс, ня̄вра­манын яныг ӯсн ат миныгласыт, тыт о̄лнувыт».
Мēнки о̄с яныг квар­тира-кол тыт о̄щсумēн, ня̄враманмēн ла̄кква-мины­гласыт, мēнккемēн хульт­сумēн. О̄йкамн ла̄всум: «Яныгпа̄лаг ты ēмтымēн, мēнккемēн та яныт колт хультсумēн». Ты юи-па̄лт омагум-а̄тягум о̄лум колэ̄н пōхат мēнки ма̄гсыламēн кол ӯнттысмēн. Ань тыг ва̄нт­ласмēн, колмēн а̄ти сака яныг. Ня̄враманмēн та̄н палтанылн во̄вавемēн, мēн тай тыт о̄луӈкве хань­щувласмēн, яныг ӯсн ва̄нтлаӈкве щар ат ка̄са­щимēн. 
Людмила ТЕТКИНА
