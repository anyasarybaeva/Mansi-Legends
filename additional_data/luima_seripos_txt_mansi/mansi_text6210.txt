
Округ ханищтап де­партамент-кол па̄лыл школан ялантан сосса ня̄врамыт ма̄гыс «IТ-стойбище» нампа проект-тэ̄ла ва̄рвес. 
Ты мат йильпи ха­нищтап туп ищхӣпыӈ ут хосыт рӯпиты, таи­ма̄гыс сосса ня̄врамыт о̄лнэ па̄влыт пуссын интернетыл ва̄рвēсыт. Ань 700 арыгтем а̄ги­рищит-пыгрищит ищ­хӣ­пыӈ ут хосыт ха­нищ­тахтуӈкве вēр­мē­гыт.
Округ Дума депу­тат Александр Новьюхов ла̄выс, ань «IТ-стой­бище» ма̄нь па̄влытыт о̄лнэ ня̄врамытн сака э̄ри. Ищхӣпыӈ ут хосыт та̄н са̄в хо̄тпан ханищ­таӈкве патавет, яныг ӯсытыт яныгман ня̄вра­мыт хольт матыр-а̄ти пуссын ва̄ӈкве патэ̄­гыт. Хунь тамле ут о̄лы, ома­ныл-а̄тяныл ном­таныл ёмас – ня̄врама­ныл мӯсхал щирыл ха­нищ­тах­тэ̄гыт, та̄н ос та ут хо­сыт э̄рнэ нэ̄пака­ныл хо­таль-а̄ти кēтасаӈ­кве вēрми­яныл, нэ̄м­хотталь минуӈ­кве ат э̄ри.
Ты та̄л ма̄-во̄й но̄х-винэ ма̄хум ос Сургут­ский район кӯщаит сосса мирн нё̄туӈкве ла̄всыт. Та̄н ля̄ххал тотнэ колт, ПАО «МТС» ос ПАО «МегаФон» ма̄т рӯ­питан ма̄хум ёт Сургут­ский районт о̄лнэ Юган ос Таурова па̄влыгн нё̄туӈкве потыртахта­сыт. Тот ханищтахтын ня̄врамыт ма̄гыс «IТ-стойбище» ӯнттэ̄гыт.
Ань тамле пилыщмаӈ а̄гм ма̄гыс мирыӈ ма̄т сака яласаӈкве ат ро̄ви. Тащиӈк ищхӣпыӈ ут сосса мирн яныг па̄рыс тоты – ань янге-ма̄не тэ̄ланыл пуссын та ищ­хӣпыӈ ут хосыт ва̄руӈ­кве паты­яныл. 
О̄лнэ ма̄в янытыл ты проект щирыл ищхӣпыӈ ут 30 арыг ма̄нь па̄влытт ва̄рвес.
Округ Дума ля̄ххал колнакныл кēтым потыр ма̄ньщи ла̄тӈыг Светлана РОМБАНДЕЕВА толмащластэ
