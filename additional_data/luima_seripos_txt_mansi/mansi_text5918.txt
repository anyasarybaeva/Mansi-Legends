
Ты э̄тпос 17 хо̄талэ̄т Светлана Силиверстовна Динисламова 60 та̄лэ то̄влыс. Таве яныг намхо̄талыл янытлан ма̄гыс Ханты-Мансийск ӯст «То̄рум Маа» музейт са̄в махум акван-атхатыглас.
Мӯйлын хо̄тал порат тав ляпа рӯтанэ, ва̄нэ хо̄тпанэ, юртанэ ос ма̄ньщи ма̄хманув тавēн са̄в ёмас сымыӈ ла̄тыӈ ла̄всыт. Ка̄сыӈ потыртам хо̄тпа матыр ёмас ва̄рмаль номыл­матыгла̄лыс. 
Светлана Силиверсто­вна 1960 та̄лт Кульпас па̄вылт самын патыс. Школа юи-па̄лт 1979 талт Ханты-Мансийский медучилище а̄стлас. Лов та̄л пӯльницат рӯпитас. Та юи-па̄лт 1990 та̄лт Хулюмсӯнт па̄выл миркол кӯщаиг пēриявес, тот о̄с лов­мантем та̄л рӯпитас. 2000 та̄л порат та̄н щēмьяӈ та̄гыл Ханты-Мансийск ӯсн ва̄нтлы­сыт. Та па̄сныл тыт ты о̄лэ̄гыт.
Тав оматэ Татьяна Романовна Садомина са̄в пēс ма̄ньщи э̄рыг ос мо̄йт-потыр ва̄нэ хо̄тпаг о̄лыс, ма̄нь порат са̄лы ӯрнэ ма̄т яласасыт. А̄тятэ Селиверст Семенович Садомин (Алгадьев) 18 та̄лэ то̄влуме юи-па̄лт яныг хо̄нтын вуйвес, Берлин ӯс мус хо̄нтлым ялыс. 
Ань Светлана Дини­сламова потыртас, тав стихыт хансуӈкв Хулюм­сӯнт па̄вылт рӯпитаме порат патыс. О̄выл сти­ханэ ня̄врамаге, оматэ ос а̄тятэ урыл хассанэ, та нэ̄паке 2004 та̄лт нэ̄глыс. Ань юи-о̄выл та̄лыт сыс тав са̄в ловинь­тан нэ̄пак та̄ратас. 
Ка̄сыӈ та̄л ма̄нь ня̄врамыт ма̄гыс «Вит­сам» нампа журнал щё̄питы. Ань ты нэ̄пак хаснэ ма̄гыс тав проект нампа тэ̄ла хансы, вуя­нтытэ ос та юи-па̄лт олныл та миве. Ты нэ̄пак хансуӈкве тавēн са̄в ма̄ньщи хо̄тпа нё̄тэ̄гыт.
Ань ты мӯйлын хо̄­талт Светлана Силивер­стовна урыл са̄в хо̄тпа потыртас, ка̄сыӈēн са̄в ёмас ла̄тӈыл ла̄ввес. Санкт-Петербург ӯс­ныл тав о̄с янытлавес, Александр Александро­вич Петров ос Валентина Селиверстовна Иванова, увщитэ, тина суссылтан то̄тап щирыл тав ма̄г­сылэ потыртасы̄г. Ув­щитэ ань лӯима̄ мирыт Институтт рӯпиты, тот ханищтахтын ня̄врамыт ма̄ньщи ла̄тӈыл потыр­таӈкве ханищ­тыянэ.

Намыӈ-суиӈ хо̄тпат мӯйлын колн ань о̄с ёхталасыт – ты Еремей Айпин, Мария Волдина, Евдокия Нёмысова, Альбина Глухих. Ка̄сыӈ хо̄тпа матыр ёмас ла̄тыӈ ты ма̄ньщи поэт-нэ̄тевн ла̄выс. 
Еремей Данилович таве тох янытластэ, ань ма̄ньщи мир халт туп Светлана Силиверстовна ма̄к тав ёмас стихыт хансы. Матыр э̄рнэ порат тав щар ул вос э̄ссамты, Юван Шесталов хольт та̄кыщ ос суиӈыщ вос потырты. 
Ань Светлана Дини­сламова А̄с-угорский нампа институтт рӯ­питы, наука рӯпата ва̄ри. Тав матах та̄л ювле хультум порат «Совет старейшин» нампа колн нё̄туӈкв во̄ввес, тав тот са̄всыр рӯпата ва̄руӈкв о̄с а̄лыми. Тамле ты тав ка̄ркам хо̄тпа, хо̄т-а̄ти акваг нё̄ты, ма̄ янытыл са̄всыр ма̄тт яласы. 
Ма̄н, ма̄ньщи ма̄хум, таве яныг намхо̄талэ кастыл янытлылӯв. Са̄в та̄л пуста̄гыл То̄рум ёт, О̄тыр ёт вос о̄лы. Такви На̄й-О̄тыранэ̄н вос ӯргалаве.
Валентина УЗЕЛЬ
