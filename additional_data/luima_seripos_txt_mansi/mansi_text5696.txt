
Улпыл ка̄сыӈ хо̄тпа хуньт юридический ва̄р­малит палт я̄рмыглас. Матыр титыг­лаӈ­кве манос ва̄ӈкве таӈхыс. Ос юрист-хо̄т­патыл ти­тыглахтынэ̄н ос э̄рнэ нэ̄пакыт ва̄рнэ ма̄гсыл олн ойтуӈкве э̄ри. Таи­ма̄гыс ань округувт «Бес­платная юриди­ческая помощь в ХМАО-Югре» са̄ккон рӯпиты. 
Ты накт тув ос э̄рнэ ла̄тӈыт хас­вēсыт. Мир­колытыт рӯпи­тан ма̄хум ты ва̄рмальт ань мирн нё̄туӈкве о̄с патэ̄гыт.
Округувт ма̄нь па̄влыӈ ма̄т ос во̄рколанылт о̄лнэ ханты, ма̄ньщи ос ё̄рн ма̄­хум юрист-хо̄тпа ёт олн ойтта̄л потыртаӈкве вēр­мēгыт. Та̄н я̄рмум ва̄рма­лянылт нё̄тавет, э̄рнэ нэ̄­пакыт атуӈкве ла̄вавет ос маныр ва̄руӈкве – хӯлтавет.
Ты коныпал о̄выл груп­пал хансым а̄гмыӈ-мосыӈ э̄лумхо̄лас, хо̄нтлын ма̄н то­тыглым хо̄тпат, Россий­ский Федерация, Совет­ский Союз Герой нам о̄щнэ хо̄т­пат, Герой Труда, 65 та̄л­ныл янгыг ēмтум ма̄­хум, ма̄нь порат концла­герит ос мо̄т пилыщмаӈ ма̄т саватым хо̄тпат, во­е­н­ный службат о̄йка­ныл порсум нэ̄т (пуссын ак­въёт ловманкем са̄всыр категориян хан­сым ма̄­хум), та̄н олн ойтта̄л юрис­тытн та порат нё̄тавет, хунь матыр пормас манос маснут ёвтнэ̄­ныл порат ла̄плавет ос ёвтум утаныл ювле ат вивет, олнаныл ат мивет. То̄нт та̄н юрис­тытн хӯлтавет, хоталь э̄ри минуӈкве, манхурип нэ̄­пакыт атуӈкве ос сутыт та̄н тэ̄ланыл ёт рӯпитаӈ­кве патэ̄гыт.  
Тув ос тамле ма̄хум хас­вēсыт, хотьют квартира яныг колт ёвтыс ос тох иӈ тув ат ва̄нтлыс, та̄н коланыл ӯнттын ма̄ныл ат а̄стлавēсыт, ты щēмь­ятын юристыт о̄с олн ойт­та̄л тах нё̄тэ̄гыт. Туп ты ма̄хум коланыл «ре­е­стр проблемных объек­тов» нампа нэ̄пакн хансым вос о̄лсыт, то̄нт та̄н олнаныл ос коланыл ёт хумус э̄лаль о̄луӈкве потырта­вет, манхурип нэ̄пакыт атуӈкве, хоталь та̄наныл тотуӈкве ла̄ва­вет.  
Предпенсионерыг ла̄в­нэ хо̄тпа, хотьют ань рӯ­пата та̄л о̄лы, рӯпата хо̄н­туӈкве ат вēрми, тав пенсиятэ ма̄гсыл э̄рнэ нэ̄паканэ атнэ̄тэ порат хотты тэ̄лан те я̄рмыс, тамле э̄лумхо̄лас о̄с нё̄­таве, юристыт тав ётэ олн ойтта̄л тах потыртэ̄гыт, пуссын https://deppolitiki.admhmao.ru ловиньтэ̄н. 
 
