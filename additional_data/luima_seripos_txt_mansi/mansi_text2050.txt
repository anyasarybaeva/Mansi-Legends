

	О̄йттур э̄тпос о̄выл хо̄талэ̄т Ханты-Мансийск ӯс котильт о̄лнэ «Бориса Лосева» нампа во̄р щахлыт ня̄врамыт янытлан хо̄тал ва̄рыглавес. Та хо̄тал ня̄врамыт ӯщлахтан тит сменаг хал хо̄талыг о̄лыс, рущ ла̄тӈыл «Бегом по радуге» ла̄всаныл. 

	Ӯщлахтан смена о̄лме сыс ёмщакв рӯпитам ва̄т ня̄врамыт округ кӯщаюв  Наталья Комарова ма̄нь мӯйлупсал ос трудовой нампа нам нэ̄пакыл мӯйлупсанэ.  

	Наталья Комарова ёт тав ва̄ӈын хо̄тпатэ Алексей Путин ос Ханты-Мансийск ӯс тармыл кӯщаиг о̄лнэ хум Василий Филипенко о̄лсыг. 

	Ня̄врамыт янытлан хо̄тал пӯснэ̄ныл юи-па̄лт халанылт ла̄кква-уртхатым акв юи-па̄лт ва̄нтата̄лым са̄всыр ёнгыт ёнгысыт. А̄хвтасыӈ лё̄ӈх тармыл по̄слысыт, нэ̄пак ло̄псытыл товлыӈ ха̄пыт ва̄рсыт ос а̄канит ю̄нтсыт.

	Александр анямов
