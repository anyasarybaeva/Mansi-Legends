

	Тамара Егоровна Гындыбина, такви 

	о̄парищ наме Хозумова, колта̄глэ ёт Ха̄льӯс район Саранпа̄вылт о̄лы. Тав «Саранпаульский» нампа совхозт ма̄щтыр нэ̄г рӯпиты.


		Рēтыӈ ю̄свой э̄тпост са̄лыӈ ма̄хум ялпыӈ хо̄таланыл о̄лум порат ам ты ма̄щтыр нэ̄ ёт ва̄йхатасум ос рӯпататэ урыл китыгласлум. Тамара Егоровна тамле потыр о̄ньщас.

		– Ам совхозт са̄в та̄л рӯпитэ̄гум. О̄влэ̄т о̄йкамēнтыл са̄лыӈколт яласасмēн. О̄йкам наме Пётр Иванович Гындыбин. Яныг пыгумēн школан ханищтахтуӈкве миннэ поратэ̄т мēн на̄лув по̄йтсумēн, Саранпа̄вылн о̄лмыгтасмēн. На̄лумт о̄луӈкве патсумēн, ам совхозт ю̄нсхатнэ нэ̄г рӯпитаӈкве патхатасум. 

		О̄йкамēнтыл нила ня̄врам о̄ньщимēн, хӯрум пыг, акв а̄ги. Серёжа, Ваня ос Алеша армия юи-па̄лт Ханты-Мансийск ӯсн минасыт, ань тот о̄лэ̄гыт. Яныг пыгум Серёжам А̄с-угорский театрыт рӯпиты. Ваням ос Югорский университетыт ханищтахты, о̄с театрыт рӯпиты. Алёша пыгум колледжит ханищтахты. Ма̄нь а̄гим лов классын яланты. 

		Амки Я̄сунт па̄-вылныл о̄лэ̄гум, о̄йкам ос Кимкъясӯй па̄вылныл о̄лы. Оматэ ос рӯтанэ та па̄вылт о̄лэ̄гыт. Тав ма̄ньлат хумыг тыг ёхтыс, нё̄рт лов бригадат рӯпитас. Мēн Саранпа̄вылт акван-хо̄нтхатсумēн, тувыл аквъёт Нё̄рн минасамēн. О̄йкам пенсиятэ мус совхозт рӯпитас. Кит та̄л пенсия-олн выг. Ам о̄с акв та̄л пенсиям мус хультыс, 23 та̄л совхозт рӯпитэ̄гум. Пӯркат, ня̄рат ос са̄в мо̄т пормасыт ю̄нтэ̄гум. Манарыл ла̄вавēв, таи та ва̄рēв, таи та ю̄нтэ̄в. 

		Ты рӯпата ва̄руӈкве хунь патхатасум, са̄в нэ̄ совхозт рӯпитасыт, ань ма̄н хӯрум ма̄щтыр нэ̄ хультсӯв. Нэ̄квет пуссын ты рӯпатал по̄хын миныгласыт, акваг ю̄нсхатым ка̄таныл а̄гмалтэ̄гыт 

		ос саманыл поста̄л патэ̄гыт. 

		Ю̄нсхатуӈкве омамн ханищтавēсум. Тав сампыльта̄л о̄лыс, тувыл сака ма̄щтыр нэ̄ о̄лыс. Ма̄ньта̄гыл тав нупылэ сунсым ю̄нсхатуӈкве ханищтахтасум. Ам тав по̄хēн ӯнтэ̄гум, маныр тав ва̄ри - сунсэ̄гум, тох ма̄щтырлаӈкве ханьщувласум. Ня̄рат, ва̄ит, пӯркат ос тапочкат ю̄нтуӈкве пуссын ха̄сэ̄гум. Ма̄ньщи супыт ю̄нтуӈкве о̄с кос ха̄сэ̄гум, тувыл са̄лы сов ёт рӯпитаӈкве 

		ханьщувласум, ты пормасыт ёмаснувег тэ̄лэ̄гыт. 

		Ань манкем вēрмē-гум, таса̄вит ю̄нтэ̄гум. Са̄в олн ке э̄ри, са̄внув рӯпитэ̄гум, э̄тпос сыс тапочки лов пара ке ю̄нтэ̄гум - лов со̄тыра солко̄ви сэ̄лэ̄гум. 

		Ялпыӈ хо̄талыт манос выставкат ма̄гсыл сувенирыт ва̄рēв. Ю̄нтум пормасанув Ханты-Мансийск ӯст са̄всыр ялпыӈ хо̄талыт о̄лыглан порат тыналавет. Саранпа̄вылт тамле 

		пормас сака мощща 

		хо̄тпа ёвтэ̄гыт. 

		Ам Тамара Егоровна ос китыгласлум, 

		ма̄ньлат нэ̄т сов-хозт рӯпитэ̄гыт ман а̄ти. Тамара Егоровна ювле-ла̄выс: «Ань а̄гит ты 

		тэ̄лал щар ат пӯмщалахтэ̄гыт, ма̄н яныгмам поравт оманув нупыл сунсым ханищтахтасӯв. Та̄н 

		тай тувле нупыл 

		тэ̄ланыл щар а̄тим, ма̄щтырлаӈкве сака ат ка̄сащēгыт ос рӯпитаӈкве тыг ат ювыт».  

		Са̄лыӈ ма̄хум олимпиаданыл о̄лум порат Владимир Иванович Фомин, Ха̄льӯс район миркол кӯщай хум, Саранпа̄вылн ёхталас. Тав совхозт ка̄ркамыг рӯпитан ма̄хум 

		янытласанэ ос янытлан нэ̄пакыл мисанэ. Тамара Егоровна то̄нт о̄с янытлан нэ̄пакыл мӯйлуптавес. Ам Тамара Егоровна ты кастыл ос янытлылум, потре ма̄гсыл пӯмащипа ла̄тыӈ ла̄вēгум. Ма̄ньщи нэ̄ пуста̄гыл э̄лаль 

		вос о̄лы. На̄й-О̄тыранэ̄н вос ӯргалаве.

		 

		Людмила Теткина

 
