
Еремей Данилович Айпин – тав ань намыӈ-суиӈ, мирн ва̄нэ хо̄тпа. Ты э̄тпос 27 хо̄талэ̄т яныг намхо̄талэ ēмты, тав 70 та̄лэ то̄влы. Ты кастыл Ханты-Мансийск ӯст таве янытлан хо̄тал о̄лыс.
Таве янытлан мāгыс са̄в мир атхатыглас. Та̄н ты хум хо̄тпа ёт мощ потрамасыт, таве янытласаныл. Еремей Данилович тув э̄кватэ ёт, а̄гитэ ос апганэ ёт ёхталас. О̄влэ̄т ма̄хум спектаклил суссылтавēсыт, «Хо̄тал» нампа театрыт рӯпитан а̄гииг-пыгыг ёнгысы̄г.
Тувыл Еремей Данилович о̄лупсатэ урыл потыр та о̄вылтавес.
Ты хум хо̄тпа Варъёган па̄выл Нижневартовский районт самын патыс. Тав иӈ ма̄ниг о̄лыс, оматэ а̄тимыг ēмтыс. Нёлолов класс а̄стламе юи-па̄лт рӯпитаӈкв патыс, во̄раяс ос хӯл алыщлас. Тувыл  педучилищан ханищтахтуӈкв минас, то̄нт ты тав о̄выл потре «Ленинская правда» газетат ты хасвес. Э̄лаль тав литературный институтт ловиньтан нэ̄пакыт хансуӈкв ханищтавес.
Рӯпитаӈкв Ханты-Мансийск ӯсн ёхтыс, округ творчества колт рӯпитас. То̄нт ты тав са̄в нэ̄пак хансыс.
1989 та̄лт депутатыг пēриявес, та па̄сныл ос ань ты хо̄тал мус Еремей Данилович са̄всыр кӯщаиӈ рӯпата та ва̄ри. Государственный Дума депутатыг о̄лыс, Президентын нё̄тмил ва̄рнэ хо̄тпаг пēрия̄лвес. Са̄всыр мо̄т ма̄тт тав пуӈктотыс. Ос ловиньтан нэ̄пакыт тав акваг хансыс. Кос хо̄т тав рӯпиты, нэ̄паканэ ла̄щлакв та хансыянэ.
Ань атхатыглам ма̄хум ка̄сыӈ хо̄тпа тавēн пӯмащипа ла̄тыӈ ла̄выс. Со̄ль, Еремей Данилович нэ̄паканэ ловиньтаӈкв сака пӯмыщ. Тав мирн титыглавес, нэ̄пакыт хансуӈкв хумус о̄вылтахтас. Айпин о̄йка ювле ла̄выс, тав пēс рӯтэ яныг ня̄йтыг о̄лыс. Тав йис потыр ос мо̄йтыт са̄в ва̄с, ма̄нь апганэ̄н потырта̄лсанэ:
«Хо̄тпа хунь са̄в пēс потыр, пēс мо̄йт о̄ньщи, тавēн мо̄т хо̄тпатн та̄наныл потыртаӈкв э̄ри. Ам ос ты пēнтсыл ловиньтан нэ̄пакыт хансуӈкв патсум».
