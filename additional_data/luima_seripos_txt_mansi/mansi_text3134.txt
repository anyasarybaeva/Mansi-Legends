

	Ханты-Мансийск ӯст ля̄ххал тотнэ ма̄хум общественный связь департаментыт акван-атыглавēсыт. Тот рӯпитан ма̄хум «Социально-ориентированные услуги» нампа проект урыл потыртасыт. 

	О̄влэ̄т департаментыт рӯпитан ма̄ньлат хум Яков Самохвалов ты ва̄рмаль урыл ла̄тыӈ ла̄выс. Ма̄н округувт ань хӯрум со̄тыра са̄всыр некоммерческий организацият рӯпитэ̄гыт. Та̄н халанылт кит со̄тыра организация мирн нё̄тэ̄гыт, ос ты рӯпата ва̄рим олн ат сэ̄лэ̄гыт. Та̄н та̄нки нэ̄паканыл ты департаментын кēтуӈкве вēрмēгыт ос рӯпатаныл ма̄гсыл олн виӈкве. Тувыл тамле олн ма̄гсыл туп аквта ма̄хум нэ̄паканыл кēтыглэ̄гыт, мо̄таныт по̄хыт хультэ̄гыт. Ань округувт о̄лнэ мир китыглавет, манхурип тэ̄ла ма̄гсыл ты организациян олн та̄стуӈкве. Ка̄сыӈ э̄лумхо̄лас такви ла̄тӈе ищхӣпыӈ ут щирыл тыг www.crowdugra.ru кēтуӈкве вēрми. 

	«Открытый регион» нампа центрыт кӯщаиг рӯпитан нэ̄ Оксана Макеева ла̄выс: «Ка̄сыӈ э̄лумхо̄лас такви ла̄тӈанэ сӯкыр э̄тпос 30 хо̄талэ мус ма̄н палтув вос кēты. Ма̄н тав номтанэ ёмащакве тах ловиньтыянӯв. Тамле рӯпата ва̄рим  ма̄н са̄в э̄рнэ тэ̄ла тах ва̄рēв».

	 

	Людмила Теткина 
