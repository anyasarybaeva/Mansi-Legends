
Мо̄лты та̄л Ханты-Мансийск ӯст тэ̄нут-пормас тыналан ва̄рмаль о̄лыс. Та порат Белоярский район Касум па̄вылныл Валентина Григорьевна Тарлина ёхталас.

	Тав тот во̄руй совныл ю̄нтым па̄ссат, сэ̄тапыл сагим хорамыӈ щулкиныт, пӯркат ос ка̄тыл ва̄рим са̄всыр маснутыт ос пормасыт тыналас. Ты ханты нэ̄ такви о̄лупсатэ урыл мощ потрамас.

	Аквматнакт тэ̄н о̄йкатэ̄нтыл Юрий Кузьмич Тарлин ёт пēрма ва̄рнэ ма̄гсыл э̄рнэ нэ̄пакыт атсы̄г. Са̄лыт янмалтан ма̄гыс государства па̄лыл онтырса̄т нупыл нёлолов со̄тыра солко̄вил майвесы̄г. Ты олнытыл нэ̄г-хумыг нила са̄лы ёвтсы̄г. Юрий Кузьмич ща̄няге-а̄щаге са̄в та̄л са̄лыӈколт яласасы̄г. Тэ̄нки са̄в са̄лы о̄щсы̄г. Валентина ос Юрий тувыл тэ̄нки ма̄гсылэ̄н са̄лы висы̄г ос я̄нас ма̄н ва̄нтлысы̄г. Ань тот са̄в та̄л са̄лы ӯрим о̄лэ̄г.

	Са̄лы пӯӈ аня са̄внувēг ēмтнэ ма̄гыс, о̄йкатэ э̄тэ-хо̄талэ са̄лыт ӯргалым во̄рт яласы. Са̄лыт та̄нкирот яласаӈкве патэ̄гыт ке, та̄н хот-тыпēгыт, тувыл ма̄колыӈо̄йкан понигтавет манос мо̄т ва̄рмаль ēмты. Та̄наныл акваг уральтаӈкве э̄ри.

	 

Ма̄ньлат порат ё̄рнколн ялыс

	 

	Валентина Григорьевна о̄йкатэ̄нтыл хус та̄л аквъёт о̄лэ̄г. Нэ̄ ла̄выс: «О̄выл щёс о̄йкамн хунь са̄лыӈколн тотвēсум, лё̄ӈхыт «Буран» сунэ хот-ойматас. Ам э̄ти-па̄лаг тӯр котильт амккем хультсум. Тав ат хӯнтамластэ, акваг э̄лаль та минас. Колн хунь ёхтыс, ущта ка̄саластэ, ам суныӈ та̄гыл хотты ма̄т хультмум, ос ювле ё̄ӈхыпас, а̄нум та тотыстэ.

	То̄нт о̄йкам рӯтанэ, тав ща̄не-а̄ще, сасганэ тот о̄лсыт. Та̄н а̄нум татем ёмщакв ля̄льт хо̄нтсаныл. Ща̄не а̄нумн та̄ра сахи, хорамыӈ ва̄й мӯйлуптас, ам татем ща̄гтсум. Та порат о̄выл щёс ё̄рнколт э̄т хӯлсум. Йис ма̄ сымумн сака хояс, ты ма̄ сака э̄руптаӈкве патыслум. Тамле ма̄т э̄лаль о̄луӈкве тахмаясум. Номтум татем ёмас о̄лыс».

	Таквсы порат нэ̄г-хумыг аквъёт хӯл алыщлэ̄г. Пувум хӯланэ̄н, акв пāлэ совхоз пēрман тыналыянэ̄н. Тот охсарыт янмалтавет, щапакыт тув тотыянэ̄н. Яныгнув хӯлыт ос э̄лыл ма̄шинал ёхталан хо̄тпатн тыналыянэ̄н. Тыщир, сакати, тэ̄нки ма̄гсылэ̄н олн сэ̄лэ̄г.

	 

Са̄в пупа̄пщикве 

во̄рт ё̄мыгты

	 

	Юи-о̄выл та̄лытт во̄рт са̄в пупа̄пщикве ё̄мыгтаӈкве патыс. Таима̄гыс о̄йкатэ тӯяг па̄сгыт акваг ловиньтым о̄ньщиянэ. Тав ла̄внэ̄тэ щирыл, та̄н акваг хотталь тыпēгыт. Тӯяг, хунь ма̄колыӈо̄йка но̄х-ква̄лы, та порат тав па̄сыгрищит пувумтыянэ. О̄йкатэ ты урыл тох ла̄выс: «Са̄лыт са̄литаӈкве патыянмēн ке, акваг вуньщалыг ēмтымēн. Тав кас, матса̄вит са̄лы вис, тав вос, тавēн о̄с ва̄туӈкве э̄ри».

	Ос ма̄колыӈо̄йкат та̄н о̄лнэ ма̄ныл ляпан ва̄тихал ёхталэ̄гыт ке, хум лэ̄сыт ӯнтты. Хантыт тох ла̄вēгыт, во̄рто̄лнут лэ̄сын щалтыс ке, тав киснэ наке такви хо̄нтыстэ. Сосса ма̄хум а̄пщикве нас тох мори ат новияныл. Ос ка̄тынпаттыяныл ке, Ӯй йӣквēгыт.

	 

Са̄лыт ӯруӈкве рӯтанэ̄н нё̄таве

	 

	О̄выл щёс нэ̄г-хумыг атхуйплов са̄лы о̄щсы̄г. То̄нт Юрий Кузьмич а̄ще совхозныл по̄хын минас, такви са̄лыянэ ёт висанэ. 1993 та̄л порат та̄рвитыӈ ва̄рмаль о̄лыс. Ма̄хум рӯпата олныл ат ойтвēсыт. Таима̄гыс са̄лыӈколт рӯпитан ма̄хум олн пēнтсыл са̄лы висыт. Та порат тэ̄н а̄щēн са̄лыл мощ майвесы̄г. Ань ты накт нэ̄г-хумыг са̄лы пӯӈēн са̄вмыс.

	Юрий Кузьмич са̄лыт ӯруӈкве каӈканэ̄н нё̄таве. Ляпат мо̄т са̄лыӈ ма̄хум о̄лэ̄гыт. Са̄лыт сака э̄л ул вос минасыт, тыима̄гыс ань ты тӯяг хумыт пӯсас ва̄руӈкве патэ̄гыт. Ягпыгыт аквъёт во̄рколыт ӯнттэ̄гыт, во̄раēгыт, хӯл алыщлэ̄гыт, сака юртыӈыщ о̄лэ̄гыт.

	 

Пыгēн о̄с 

ма̄щтырлы

	 

	Нэ̄г-хумыг акв пыг янмалтэ̄г. Тав наме Артём, сака ка̄ркам ос ма̄щтырлапыӈ пыг, матыр-а̄ти пуссын ва̄руӈкве ха̄сы. Пыг ты та̄л хо̄тхуйплов та̄лэ то̄влы тах. Артём школа а̄стланэ̄тэ юи-па̄лт са̄лыт пусмалтан хумыг ханищтахтын ма̄н э̄лаль минуӈкве таӈхи. Ханты-Мансийск ӯс колледжит тамле ва̄рмалин ня̄врамыт ханищтавет ке, тав та̄ра тув патхаты. А̄ти ке, ос мо̄т ма̄т ты тэ̄ла кинсуӈкве паты. Артём ща̄нягēн-а̄щагēн акваг нё̄ты, юн о̄лнэ са̄всыр рӯпата ва̄ри. Тӯяг а̄тятэ̄нтыл са̄лыт па̄ляныл по̄сыл ва̄риянэ̄н. Тэ̄н са̄лыянэ̄н пуссын ёмщакв ханьщиянэ̄н.

	Мо̄лты та̄л суссылтап о̄лум порат Артём о̄с ёхталас. Тав ла̄выс: «Ам хунь лов та̄лум то̄влыс, ёрыгхатуӈкве патсум. Амки олн сэ̄луӈкве таӈхēгум. Тыналахтын ма̄н яланта̄лнэм порат ма̄ньха̄пыт, ёнгасан утыт ос мо̄т пормасыт тыналаӈкве тотыглэ̄гум. Пӯмащ ма̄гыс номсахтым ёнгасан са̄всыр утыт ва̄рēгум. Ты мӯтраӈ утыт ва̄руӈкве а̄тямн ханищтавēсум. Пормасыт ва̄руӈкве о̄с тав а̄нум хӯлтыглы.

	Яныг ӯст хӯрум хо̄тал рӯпитанэм сыс олн мощ сэ̄лэ̄гум. Ты олнанум та̄ра мори ат холтыянум, акван-атыянум. Ща̄нягумн-а̄щагумн ма̄ньта̄гыл олныт юв ӯрмыгтаӈкве ханищтавēсум. Са̄внув олн атэ̄гум, матыр э̄рнэ ут амки ма̄гсылум ёвтэ̄гум».

	 

Рӯпатаныл ма̄гыс олныл ойтавет

	 

	Ты колта̄гыл са̄лы о̄щнэ ма̄гыс государствал ка̄сыӈ та̄л олныл ойтавет. Ты олныт хосыт тэ̄нут-пормас, пенщин, тэ̄рпит ос мо̄т э̄рнэ утыт во̄рн ёвтэ̄гыт. Валентина Григорьевна ла̄выс: «Ма̄н во̄рт ёмщакв о̄лэ̄в, ма̄нки тэ̄нут ва̄рēв. Нё̄выль, хӯл, пил, ла̄хыс, па̄кв, матыр-а̄ти пуссын о̄ньщēв. Па̄выл ла̄пкат туп ща̄й, са̄ккар, колас ос мо̄т щар э̄рнэ тэ̄нутыт ёвтэ̄в, тувыл та. 

	Тот ня̄нь вāрнэ кур о̄ньщēв. Атыӈ ня̄нь ос мо̄т са̄всыр тэ̄нут ма̄нки ва̄рēв. Во̄рт о̄лымав, нэ̄матыр а̄гмыл ат ēмталэ̄в. Ам тот о̄луӈкве сака ка̄сащēгум. Лылыēп сыстам, ма̄тэ сытам, рӯпатта̄л ат ӯнлэ̄в, ка̄сыӈ хо̄тал матыр ва̄рēв. Ты ма̄тем нэ̄мхуньт ат хультуптылум».

	Юи-о̄выл та̄лытт са̄внув соссаӈ хо̄тпа та̄нки йис ма̄нанылт ӯйхул янмалтым о̄луӈкве патсыт. Ты сака ёмас ва̄рмаль, ма̄к йис ма̄т о̄лнэ соссаӈ ма̄хум та̄н ты ща̄нь ла̄тыӈ ос йис та̄гыл о̄лнэ-хӯлнэ нак э̄лаль тотыяныл. Акв тамле ёмас са̄лыӈ колта̄гыл Касум па̄выл ляпат ты о̄лы. Ам Валентина Григорьевнан, Юрий Кузьмич о̄йкатэ̄н ос тав ляпа рӯтанэ̄н тамле ла̄тыӈ кēтэ̄гум. О̄лупсаныл кӯпнитыг вос о̄лы. Са̄лыяныл акваг вос са̄вмēгыт. То̄рум, ёт, О̄тыр ёт, пус ка̄т, пус ла̄гыл са̄в та̄л э̄лаль вос о̄лэ̄гыт. На̄й-О̄тыранылн вос ӯргалавет!
