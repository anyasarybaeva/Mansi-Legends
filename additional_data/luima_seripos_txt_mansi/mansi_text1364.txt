
Тӯяг соссаӈ ла̄тӈыл потыртан щирыл ня̄в-рамыт ханищтан ма̄хум халт окружной касыл ва̄рыглавес. То̄нт ма̄ньщи ос ханты ма̄хум халт ма̄н ма̄ньщи хумиюв но̄х-патыс, тав наме Владимир Савельевич Меров.Володя ань Ханты-Мансийск ӯст о̄лы. Тав ня̄врамыт ханищтым «Лылыӈ союм» колт рӯ-питы. Ня̄врамыт са̄ӈк-вылтапыл, нарсъюхыл 

	са̄ӈквылтаӈкв, хум ня̄врамыт йӣквуӈкв ос тӯлыглахтуӈкв ханищтыянэ. 

	Мощēрт Всероссийский нампа касыл ты ēмты. Ты та̄л тав яныг таквс э̄тпос са̄тхойполов хо̄талт Москва ӯст ва̄раве. Тув Россия ма̄ янытыл са̄всыр ща̄нь ла̄тӈыл ня̄врамыт ханищтан ма̄хум ёхтэ̄гыт. Ка̄сыӈ ёхтын хо̄тпа 

	такви ма̄тэ̄т о̄с акв 

	тамле щир касылт но̄х-патыс. Ты касыл тит-хӯрум хо̄тал тах мины. 

	О̄влэ̄т та̄нти ва̄рнэ рӯпатаныл мастер-класс щирыл такталаӈкв э̄ри. Та касыл рущ ла̄тӈыл «Мой регион, моя школа, моя профессиональная деятельность» тох ла̄ваве. Тувыл лов кум палыт телевизор хосыт ня̄врамыт ёт рӯпитан 

	ханищтап суссыл-талаӈкв э̄ри. Та хо̄таланыл сыс ка̄сыӈ хо̄тпа такви маснутыл масхатым вос о̄лы. Ты коныпал та̄нти масну
	таныл ос хораманыл урыл иӈ мощ потыртаӈкв во̄вавет. Владимир Меровн касылн щё̄питахтын ма̄гсыл Майя Ефимовна Макарова ос Ирина Борисовна Белявская нё̄тэ̄г.

	Москва ӯст ма̄ньщи хумиювн ёмащаквēг каснэ̄тэ щирыл ма̄н са̄в щунь ос но̄х-патнэ ла̄тыӈ тēтэ̄в. На̄й-О̄тыранэ̄н вос ӯргалаве ос нё̄таве.

	Александр ВЬЮТКИН

	 
