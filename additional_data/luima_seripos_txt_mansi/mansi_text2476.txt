

	Ха̄льӯс район Восыӈтӯр па̄вылт са̄в ня̄врамыӈ колта̄гыл о̄лы. Николай Степанович Анимов ос э̄кватэ Ирина Леонидовна ма̄ньщи хо̄тпаг, ат ня̄врам о̄ньщēг. Ам та̄н коланылн щалтсасум, тэ̄н ётэ̄н мощ ӯнлахо̄лсум, потрамасум. На̄н ань э̄лаль Николай Степанович потре ловиньтэлы̄н.

	– Ам Восыӈтӯрт са-мын патсум, лӯпта э̄тпос 28 хо̄талэ̄т 1968 та̄лт. Омам та порат Новинские па̄выл сов-хозт рӯпитас, ам тот яныгмасум. Омам наме Мария Петровна, а̄ги о̄парищ наме Сайнахова. Тав Хо̄рыӈпа̄выл манос Ло̄пмус па̄выл ēрныл о̄лыс. Ам хунь иӈ ма̄ниг о̄лсум, ворил ты номилум, омам ёт тав самын патум ма̄тэ̄н ялсум. Рӯтанув ань тот хо̄т о̄лэ̄гыт, 

	тув ат яланта̄лэ̄в, нэ̄мхотьют ёт ат ва̄йхатэ̄в. 

	Омав потырта̄лыс, тэ̄н увщитэ̄нтыл 

	манос э̄щēнтыл яныг каӈкēн тыгле тотвесы̄г. Та̄н оманыл ос а̄тяныл хотталь щалтсы̄г, та̄нттēныл о̄лсыт. Ты ва̄рмаль яныг 

	хо̄нт порат о̄лыс. 

	Ань ам потрум хотты рӯт хо̄тпанувн ловиньтаве те, а̄нумн пищма вос хансэ̄гыт. Э̄рыӈ хотты нас по̄х хо̄тпа омав ва̄стэ, аквъёт яныгмасыт ман ханищтахтасыт, а̄нумн акв-кит ла̄тыӈ вос 

	хасумтанув. Омав урыл сакати ма̄нь потыр та̄ра вос паттынувӯв.Ща̄нь-а̄щагув Восыӈтӯрт акван-минасы̄г. Колта̄глувт ма̄н ат ня̄врам самын 

	патсӯв –хӯрум каӈк, кит яга̄ги. Ма̄н нила тыт о̄лэ̄в – яныг каӈкум Александр, тав ёлы-пал каӈкум Сергей, Таня увщим ос ам. Щар яныг увщиюв 

	Зоя щēмьяӈ та̄гыл Украинат о̄лы. Тыт поварыг ханищтахтас, тэ̄нут па̄йтым на̄иӈха̄пыт ос ня̄врам садикт рӯпитас. О̄йкатэ ёт тыт акван-хо̄нтхатасы̄г, 1980 та̄лыт порат Украина ма̄н ва̄нтлысы̄г. Тот ань хо̄нтлын ма̄т пыгēн порслувес. Ты урыл увщим ла̄тыӈ кēтсас. Ань аман хумус о̄лэ̄гыт, тавагт, хосат ат потыртасӯв.Пēс йис ма̄ньщи па̄вланувт нэ̄мхотьют ат о̄лы, пуссын яныг па̄влытн о̄лмыгтасӯв, ты ма̄гсыл сымум сака ща̄рги. Туи яныгмам па̄влумн, Новинскийн, ялсум. Пумын лап-яныгмима, лылыēпе сыстам, 

	татем нё̄тнэ ма̄кве. Па̄гле ё̄мсум, ла̄гыл маснутагум хот-а̄хвсагум, ня̄р ла̄глыл мощ ё̄мыгтасум. Я̄тил ма̄тенув, па̄вылтенув пумыннирын лап та яныгмавет. Ма̄н ань а̄хвтасыӈ лё̄ӈх тармыл та ё̄мēв, машина мины, сэ̄й но̄х-лапи, тыил та лылтэ̄в.

	Ань ма̄ньлат ма̄хум пуссын яныг ӯст о̄луӈкве таӈхēгыт, щēмьяӈ та̄гыл тув ва̄нтлэ̄гыт. Ма̄нти па̄вланувт о̄лсӯв те, ня̄враманув сыстам лылыēпыл лылтым яныгманувыт, ма̄нти хӯлтенув, пиланув та̄им о̄лнувыт.Э̄квам ёт мēн тыт акван-хо̄нтха-тасмēн, ат ня̄врам о̄ньщимēн. То̄ванамēн янгыт, ня̄врамыӈыг ēмтсыт. Тэ̄лы ам кочегаркат 

	кӯр па̄лтыглым рӯпитэ̄гум, туи отпускат о̄лэ̄гум. Хӯл алыщлэ̄гум, хӯлта̄л ат о̄лэ̄в, ня̄рхул тэ̄гӯв. Ань то̄ванакт ма̄хум ла̄выглэ̄гыт: хӯл а̄тим, 

	тав хумус а̄тим, алыщлаӈкв минэ̄гын, тэ̄нэ са̄вит пувēгын. Николай Степанович э̄кватэ Ирина Леонидовна 1976 та̄лт самын патыс, тав о̄с мощ потрамас. 

	– Омам наме Валентина Ефимовна Лихачёва, рущ нэ̄, тыт самын патыс, а̄ги о̄парищ наме Непомнящих. А̄тям ма̄ньщи хум о̄лыс, Леонид Андреевич Лихачёв. 

	Тав Неремово па̄вылт самын патыс, Но-винскийт яныгмас, хумыг-ӯиг ēмтме порат Восыӈтӯр па̄вылн о̄лмыгтас. Омам ёт тыт акван-хо̄нтхатасы̄г. Тав о̄лтēт ма̄ньщи ла̄тӈыл потыртас. Мо̄лты та̄л а̄тимыг ēмтыс. Ма̄н хо̄т ня̄врам самын патсӯв. Толя каӈкув хотталь щалтыс, тав щар яныг о̄лыс. Ма̄н ань тыт нила о̄лэ̄в, ма̄нь э̄щув Шайтанкан ва̄нтлыс, Оксана Лихачёва. Пуссын тыт яныгмасӯв, школа а̄стласӯв. Ам совхозт мис посым рӯпитасум.

	Школат ма̄н ма̄ньщи ла̄тыӈ ханищтасув, Гындыбина Елена Николаевнан ханищтавесӯв. Тав уроканэ̄н ща̄гтым ялантасӯв, ма̄нав сака ёмащакв ханищтастэ. Нэ̄ холаме юи-па̄лт ла̄тӈув та по̄илттавес. Ня̄врамыт ань Роза Семёновнан ханищтавет. Урокын ялантаӈкве сака ат таӈхēгыт. Ща̄нь ла̄тӈаныл ат ва̄ганыл, ат иӈ хӯлыглыяныл, улпыл таима̄гыс 

	уроканылн ка̄смоста̄л та ялантэ̄гыт.

	О̄йкамēнтыл ат ня̄врам о̄ньщимēн. Яныг пыгмēн Андрей, тувыл Таня, Толя, Света. Питипатта пыгмēн Алеша, китыт та̄лэ то̄влыс.

	Ты я̄тил ма̄ньщи нэ̄г-хумыгн ам са̄в ёмас, сымыӈ ла̄тыӈ ла̄вēгум. Ня̄враманэ̄н ёт пуста̄гыл вос о̄лэ̄г, На̄й-О̄тыранылн вос ӯргалавет!

	 

	Сакв я̄ ва̄тат о̄лнэ ма̄ньщиянув, э̄рыӈ хотьют ва̄стэ Николай Степанович оматэ – Мария Петровна Сайнахова. Тав урēт матыр хӯлыгласы̄н те, газетавн манос Восыӈтӯр па̄вылн пищма вос хасумтанувын, ла̄тыӈ вос кēтнувын. Ма̄нь таквс э̄тпос № 19 газетат ос Александр Прокопьевич Сайнахов урыл хансыгласум, о̄с Восыӈтӯр па̄вылт о̄лы. Тав а̄тятэ хоты ма̄ныл о̄лыс, о̄с торыӈ ат ва̄гтэ – наме Прокопий Антонович Сайнахов, 1933 та̄лт самын патыс. Александр ла̄вме щирыл, аман Кульпас ēрныл о̄лыс, аман Ло̄пмус па̄-вылныл, ат ва̄гтэ. 

	Ма̄н ань «Жди меня» рущ программа хольт ты хансэ̄в, тот ма̄хум татем хо̄нтыгпавет. 

	Ма̄н о̄с акван-юрщха-тэ̄в, халанувт нё̄тхатэ̄в, китгагув нё̄тыягӯв. Я̄тил ма̄ньщи ма̄хуматēнув, таяныт ёмас ва̄рēн, матыр 

	та̄ра-паттэгы̄н те, газетавн пищма хансэ̄н. Пуссын пуста̄гыл о̄лэ̄н, То̄рум ёт, О̄тыр ёт о̄лэ̄н!

	Светлана Ромбандеева
