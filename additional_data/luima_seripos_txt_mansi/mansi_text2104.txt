

	Во̄ртур э̄тпос 9 щислат соссаӈ мирыт янытлан мирхал хо̄тал кастыл Ханты-Мансийск ӯст ялпыӈ хо̄тал о̄лыс. Та хо̄талэ̄т ӯскант «Город мастеров» нампа суссылтап рӯпитас. Са̄всыр ма̄ныл ёхталам ма̄щтыр хо̄тпат са̄всыр пормасыт, сувенирыт тыналасыт. 

	Соссаӈ ма̄хум общинат хӯл, пил, ла̄хыс тыналаӈкве ёт тотыгласыт. Ка̄сыӈ э̄лумхо̄лас хӯл, нё̄выль ос мо̄т тэ̄нут ёвтуӈкве  вēрмыс. Ня̄врамыт са̄всыр пӯмащ ёнгилыл ва̄рыглавēсыт, та̄н са̄лы сун ӯлтта поргысыт, тыньщаӈ па̄хвтысыт ос мо̄т щирыл кассыт. Акв та хо̄талэ̄т соссаӈ ма̄хум янытлан ма̄гсыл концерт о̄лыс, э̄ргын ос йӣквнэ хо̄тпат округ янытыл тыг ёхталасыт. Ты коныпал Москва ӯсныл ос Алтай ма̄ныл мӯй ма̄хум э̄ргуӈкве ос йӣквуӈкве во̄виньта̄лвēсыт.  

	Ялпыӈ хо̄тал о̄лум порат «Славим человека труда» нампа конкурс ма̄щтыр хо̄тпат ма̄гсыл ва̄рыглавес. Ма̄н округувт но̄х-патум хӯрум хо̄тпат Татьяна Уколова, Александр Синицын ос Надёжда Павлова ёт касуӈкве 12 э̄лумхо̄лас ёхталас. Та̄н та̄нки о̄лнэ ма̄т Ямалт, Свердловский, Курганский, Тюменский ос Челябинский областит  о̄с о̄выл места висыт. 

	Акват са̄сныл хусап ва̄рсыт, мо̄таныт йӣвныл та̄й ёргысыт ос хӯрум хо̄тпат хӯл манос са̄лы совныл тучаӈ ю̄нтсыт. Та̄н нила щё̄с рӯпитаӈкве туп вēрмысыт. Ты пора сыс хо̄тпа рӯпататэ ва̄руӈкве ат ке алымас, ювле та хультыс. Та̄н онтолов щё̄с порат рӯпитаӈкве о̄вылтахтасыт ос акв щё̄с порат пуссын а̄стысыт. Ты юи-па̄лт жюри но̄х-патум хӯрум ма̄щтыр хо̄тпа пēриясыт. 

	Яныг кӯщай нэ̄ Наталья Комарова соссаӈ ма̄хум ялпыӈ хо̄талыл ма̄щтыр хо̄тпат янытлаӈкве о̄с ёхталас. Тав та̄нанылн са̄в сымыӈ ла̄тыӈ ла̄выс. 

	Йӣвныл са̄всыр пормасыт ёргын хо̄тпат халт Юрий Деняев о̄выл места вис. Тав Челябинский областиныл ёхталас. Са̄сныл са̄всыр хусапыт ва̄рнэ хо̄тпат халт ос тав пыге Владимир Деняев но̄х-патыс. Ос са̄лы манос хӯл совныл са̄всыр пормасыт  ю̄нтум хо̄тпат халт Яков Салиндер, Ямалт о̄лнэ хум, о̄выл местал майвес. 

	Акв та порат Юван Николаевич Шесталов премиял маим хо̄тпат янытлавēсыт. Тамле премиял соссаӈ мирыт пēс йис ва̄рмаляныл э̄лаль тотнэ ма̄хум мивет. Ты та̄л тамле олныл кит ма̄ньщи хо̄тпаг А̄с-угорский институтыт рӯпитан учёный нэ̄ Светлана Алексеевна Попова ос  «Э̄лы хо̄тал» нампа общинат рӯпитан кӯщай  нэ̄ Ольга Александровна Фомичёва майвесы̄г.  Тэ̄натэ̄н янытлаӈкве Григорий Ледков, Россия янытыл о̄лнэ мощщаг хультум мирыт Ассоциацияныл кӯщай хум, Москва ӯсныл ёхталас.

	 

	Людмила Алгадьева
