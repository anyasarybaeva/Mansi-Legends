
Тынакт Ханты-Мансийск ӯст КВЦ «Югра-Экспо» колт ма̄хум та̄нти янмалтам, ка̄тыл ва̄рум тэ̄нутаныл тыналасаныл. Тамле э̄рнэ тэ̄ла Фонд развития Югры хосыт ва̄рыглаве, рущ щирыл тох намаявес: «Югорская фермерская ярмарка выходного дня». 
Аквторыг нила ма̄т ва̄рыгла̄лаве – Сургут, Нижневартовск, Нягань ос Ханты-Мансийск ӯсытыт. Мо̄тыт тамле тэ̄ла ма̄нь таквс э̄тпос 22-23 хо̄талагēт ēмты.
Округт рӯпитан ма̄хум коныпал, ты колн тэ̄нут Уральский федеральный округт о̄лнэ хо̄тпат тотэ̄гыт. Пуссын акван-ловиньтаӈкве те, 90 арыгтем тэ̄нут ва̄рнэ сельскохозяйственный колыт ос организацият атхатэ̄гыт. 
Тув ялсум, сустēмт, матыр-а̄ти пуссын о̄лы – хӯл, нё̄выль, щаквит, колбасат, сыр, ма̄г, ня̄нь, пил, ща̄й ос мо̄т са̄в тэ̄нут. Туп сунсыглахтэ̄н, матыр пēриēн ос ёвтэ̄н.
Александр Михайло­вич Кукушкин хӯл ос во̄рт яныгман тэ̄нут ты­на­лас, хум тох потыртас:
– Хӯл щё̄питан цехув Нефтеюганский район Лемпино па̄вылт о̄лы. Хӯланув тот солвалтыя­нӯв, то̄слыянӯв, тувыл Ханты-Мансийск ӯсн тотыянӯв, тыт тыналыя­нӯв. Ты коныпал ма̄н ла̄хс атэ̄в, пил ва̄тэ̄в, ту­выл о̄с хот-щё̄питыянӯв.
Кӯщай хумиюв наме Станислав Сергеевич Михайлов. Тав ла̄выс, мощēртн ва̄рнэ тэ̄нутанув Ханты-Мансийск ӯс коныпал Нефтеюганск, Пойковский ос мо̄т ма̄н кēтуӈкве патыянӯв. Ты э̄лы-па̄лт тамле сус­сылтапыт ма̄н са̄в щёс о̄лсӯв, таима̄гыс ма̄нти ва̄рнэ тэ̄нутанув округт о̄лнэ мирн ва̄вет, ёвтавет.
Ирина Васильевна Кучина о̄с аквтох хӯл, пил, ла̄хс, та маныр тыналас:
– Ам во̄рт яныгман тэ̄нут сака э̄руптэ̄гум. Пил, ла̄хс амти атэ̄гум, тувыл хот-сыстамтыянум, ловтыянум, па̄йтыянум. Хӯл о̄с ма̄нти щё̄питэ̄в, солвалтэ̄в. Ты тэ̄ла торыг ам атыт та̄л ты рӯпитэ̄­гум. Ма̄хум ань ва̄ганыл, а̄нумн свонитэ̄гыт, ёвтэ̄­гыт. То̄ванакт ла̄вēгыт, та̄н палтаныл юв вос тотэ̄гум тэ̄нут, пенсионерыт манос а̄гмыӈ-мосыӈ хо̄тпат. Коланыл мус амти ялэ̄гум, тэ̄нутыл ля̄льт тотыянум. Номсэ̄гум, ва̄гта̄л хо̄т­патын нё̄туӈкве э̄ри. Тэ̄нут ва̄рнэ тэ̄лав намаяслӯв «Сибирский погребок». Ма̄н палтув ёхталэ̄н, атыӈ тэ̄нут ёвтэ̄н. 
Ханты-Мансийск ӯст о̄лнэ ма̄хум, мӯй хо̄тпат, тамле ма̄н ялантэ̄н, тот ма̄к ёмас, атыӈ тэ̄нут ка̄салаӈкве ро̄ви. Матыр пēриēн, ёвтэ̄н. Пуста̄гыл о̄лэ̄н!
Светлана РОМБАНДЕЕВА
