
«Лӯима̄ сэ̄рипос» газета ва̄рнэ колн учёный нэ̄ Наталья Андреевна Кошелюк ёхталас. Ма̄ньщи, ханты ос рущ ла̄тӈыл потыртам потранув ёл-хассанэ. Нэ̄ рӯпататэ урыл китыгласлӯв, аман манрыг потранув ёл-хансыянэ, округт о̄лнэ сосса миранув пӯмщалыянэ. Наталья Андреевна тох ла̄выс:
– Ам Москва ӯст «Выс­шая школа экономики» нампа национальный исследовательский уни­верситетт рӯпитэ̄гум. Тот ма̄н кит ла̄тӈыл потыр­тан ма̄хум потраныл ха­нищ­тыянӯв. На̄н, ань тыт рӯпитан ма̄ньщи ос ханты ма̄хум, кит ла̄тыӈ ва̄гын – на̄нти ла̄тӈын ос рущ ла̄тыӈ. Тыхо̄тал ам на̄н потранын ёл-хассанум, та̄н ётаныл тах рӯпитаӈ­кве патэ̄гум. 
Ма̄навн таи та̄ра-пат­туӈкве э̄ри – округт о̄лнэ сосса ма̄хум рущ ла̄тӈыл хумус потыртэ̄гыт, ла̄тӈыт хумус ла̄вияныл, рущ хо̄тпа хольт манос мо̄т­нув щирыл потыртэ̄гыт. Ты тэ̄ла рущ ла̄тӈыл ла̄­ваве – обско-угорский билин­гвизм. 
Тувыл таи ханищтэ̄в, ӯст о̄лнэ хо̄тпат ос па̄влыӈ ма̄хум акв хольт манос мо̄т щирыл ла̄тӈаныл суйтэ̄гыт. Ка̄сыӈ потыр хӯнтлуӈкве патылӯв, то̄нт тах та̄ра-паты, округ сосса ма̄хманын хумус потыртэ̄гыт.
Ты коныпал ам Российский Академия Наук В.П. Иванников нампа институтт научный сотрудникыг о̄лэ̄гум. Тот ос ма̄ньщи ла̄тыӈ ёт рӯ­пи­тэ̄гум, таве нэ̄пакыт ос словарит хосыт ханищ­тылум. 
2022 та̄лт кандидат­ский диссертация нэ̄пак хассум, тох намаяслум: «Первые кириллические памятники на мансий­ском языке XVIII-XX веков». Ты нэ̄пакум ло­винь­таслум, тувыл кан­дидат филологиче­ских наук учёный намыл май­вēсум. 
– Наталья Андреевна, наӈ ма̄ньщи ла̄тӈув хумус ханищтаӈкве патыслын?
– Ам Томск ӯс универси­тетт культурологический факультетт ханищтах­та­сум. Э̄лаль этногра­фия манос антропология щирыл рӯпитаӈ­кве ном­сысум. Хунь ты урыл ла̄всум, та̄ра-патыс, насати а̄нумн э̄рнэ группан са̄в хо̄тпа хасхатамыт, ам юв хультсум.
Ётыл учёный нэ̄ Юлия Викторовна Норман­ская ла̄выс, лингви­стика тэ̄ла­ныл щирыл уральский ла̄тӈыт ёт вос рӯпитэ̄гум. Тувыл тав а̄нумн ма̄ньщи ла̄тыӈ урыл са̄всыр зада­ният мис, ам пуссын ва̄р­санум. Юлия Викторов­на ща̄гтым ла̄выс, татем ёмащакв хассанум, ка̄са­щēгум те, э̄лаль ма̄ньщи ла̄тыӈ ёт вос рӯпи­тэ̄гум. 
Хунь ты тэ̄лан вуй­ха­тасум, ханты ла̄тыӈ о̄с ха­нищтаӈкве патыслум, то̄ва предложеният а̄ла ты аквхурипат. Ань мощ тор­гамтэ̄гум, хо̄тпа ма̄ньщи манос ханты ла̄тӈыл потырты. Тыт ань на̄н ётын ва̄йхатасум, мо̄т щёс ма̄нь па̄влытн ялуӈ­кве номсэ̄гум. Тэ̄лы порат э̄рыӈ Саран­па̄вылн ялэ̄гум, тот ла̄вēгыт, са̄лыл яласан касыл ва̄рыгла̄­лаве, ма̄ньщи мир тув са̄в ма̄ныл атха­тыглэ̄гыт, та̄н ётаныл потыртанувум. 
– Учёный нэ̄пакын ма̄ньщи ла̄тӈыл хансым о̄выл кириллический памятникыт урыл щё̄пи­таслын, ос хо̄т та̄наныл хо̄нтсанын?
– Пēс йис порат хансыг­лым ма̄ньщи ла̄тӈыт ос потрыт ам нэ̄пак о̄щнэ колытт хо̄нтсанум, рущ щирыл тох ла̄вавет: ар­хивные рукописи. А̄нумн э̄рыс са̄всыр диа­лекты­тыл хансым ла̄тӈыт хо̄н­туӈ­кве, та̄ра-пат­туӈкве, ань ла̄тыӈ хоты диалек­тыл о̄лы, тувыл са̄всыр ма̄т о̄лнэ ма̄ньщи ма̄хум ла̄тӈаныл акван-ёхтэ̄гыт ман а̄ти. 
Рӯпатам щирыл ва̄г­лум, ма̄ньщи ла̄тыӈ «Линг­водок» программан хас­вес. Тот хотталь со̄й­муӈкве патум ла̄тӈыт ак­ван -ата­вет. Ам номсэ̄­гум, ма̄­на­вн ань са̄в по­тыр ма̄ньщи ла̄тӈыл хан­суӈ­кве э̄ри, хуньт тах та ут хосыт ма̄хум на̄н ла̄тӈын хӯнтлуӈкве ос ханищтаӈкве патыяныл.
– Наӈ хо̄т самын пат­сын, яныгмасын?
– Ам Томск ӯсныл о̄лэ̄­гум, 1991 та̄лт самын пат­сум. Школа а̄стламум юи-па̄лт, э̄лаль журна­листика тэ̄лан ханищтахтуӈкве номсысум. Ос ма̄ньта̄гыл акваг пēс о̄лупса пӯмща­ласум, сыресыр суссыл­тапыт ва̄щинтасум, тувыл культурология тэ̄ла та пēрияслум. Рӯпатам щи­рыл Москва ӯст о̄луӈкве э̄ри, таима̄гыс ты та̄л Москва ӯсн та о̄лмыгта­сум. 
– Ханты-Мансийск ӯсн хуньт ёхталасын?
– А̄ти, ты ӯсн о̄выл щёс ёхтысум, рӯпатам щирыл ты ам щар о̄выл экспедициям. Татем нё̄тнэ ма̄кве, тыт ёмас ма̄хум о̄лэ̄гыт. Номсэ̄гум, на̄н пуссын татем рӯпитэгы̄н, ам ос потрыт хансым тыт яласанэм, на̄нанн торас ул вос ва̄рēгум. На̄н ам ётум татем сымыӈыщ потрамасы̄н, ты ма̄гыс на̄нанн пӯмащипа ла̄тыӈ ла̄вēгум. 
Светлана РОМБАНДЕЕВА
