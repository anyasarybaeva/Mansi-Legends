
Оксана Викторовна Курышева Сургут ӯст о̄лы ос пормасыт ю̄нтнэ колт рӯпиты. Рӯпататэ коныпал са̄всыр мирыт о̄лупсал пӯмщалахты, ня̄врамыт ялпыӈ хо̄таланыл ва̄рнэ ма̄гыс тув сыре-сыр супыт ос пормасыт, а̄канит ю̄нты. 
Кондинский район Силава па̄вылт ма̄-вит ӯргалан фестиваль ва̄­рыглавес, лӯима̄т о̄лнэ ма̄нь­щит ос мо̄т мирыт мӯй­лысыт. Ма̄хумн пēс накыт ос музейн акван-атым пормасыт суссыл­тавēсыт. Оксана Сургут ӯсныл волонтёр-хо̄тпаг фес­тивалит матыр нё̄­туӈ­кве тув ёхталас.
Ма̄-витэ тот такем нё̄т­нэг о̄лы, я̄ овты. Мӯй хо̄т­пат ёт тав норколт о̄лыс-хӯлыс, ёмщакв ӯщ­лахтас. Тав хосат та̄гыл сосса ма̄хум о̄лупсаныл сунсуӈкве таӈхыс, ань тахольт та номтэ тэ̄лаг ēмтыс. 
Силава о̄вылтыт Оксана а̄нумн тох ла̄выс: 
– Ам тот о̄лмум сыс са̄всыр пӯмыщ накыт та̄ра-паттысанум. Хо̄нтаӈ ос лӯима̄т о̄лнэ ма̄ньщит ёт румалахтасум, ань та̄н о̄лупсаныл ва̄глум. А̄л­пыл хо̄тал нупыл по̄йк­щан пēс нак а̄нумн сака мӯстыс.
Хо̄тал палыт рēгыӈ по­сыӈ хо̄талыг о̄лыс. Тувыл Наталья юрта̄гим ёт о̄выл щёс кӯрт ня̄нь ва̄рсумēн. Анатолий Брусницин кӯр па̄лтыглас ос ня̄нь ва̄рнэ колас хунь кӯрн ӯнттаве, мēнамēн хӯлтыс. Ня̄нь та­кем атыӈыг о̄лыс, ма̄хумн пуссын аты то̄влувēсыт.  
Фестивальт ма̄ньщи ла̄тӈыт ос э̄р­гыт хӯнтлы­сум, мас­нутаныл ка̄сала­санум. Та̄н ётаныл акв мӯйлын колт о̄лсӯв-хӯл­сӯв, Поло­винка па̄вылт о̄лнэ музейн тотыглаве­сӯв. Тот о̄с са̄всыр порма­сыт сунсыгласанӯв, то̄ва тэ̄­латыт хот-о̄щатахтасум.
Пēс порат, насати, ма̄ньщи нэ̄квет ня̄врама­ныл ма̄нь­колт самын патсыт. Хумыт пӯмыщ хӯл алыщлапыт, во̄раян утыт ва̄рсыт. На̄н ща̄нь ла̄тӈыл хунь потыртэгы̄н, хӯнтлэ̄гум – ла̄тӈын такем суиӈ, нё̄тнэ.
Ань округт о̄лнэ ка̄сыӈ э̄лумхо̄лас сосса ма̄хум о̄лупсаныл о̄вылтыт матыр-а̄ти вос ва̄нув ос нас пӯмщала̄лнув. Ӯст о̄лнэ хо̄тпат рӯпатаныл ос юн ӯнлантан коныпал нэ̄матыр ат ва̄щинтэ̄гыт, ул­пыл, ка̄смоста̄лыг о̄лэ̄­гыт. 
Ам ань амки кит та̄л пандемия о̄лме сыс нэ̄мхотталь ат яланта̄л­сум, ань тыг ёхталамум ма̄гыс сака ща̄гтым о̄лэ̄­гум. Миннэ лё̄ӈхум мощ та̄рвит о̄лыс кос, тувыл тыт са̄всыр ма̄хум халт о̄лнэм сыс, ва̄гтал патмум урыл щар хот-ёрувлас­лум. 
Оксана такви рӯпататэ ёмщакв ва̄ритэ, Сургут ӯст ос районт ва̄рыглан касылытт касы, тох но̄х-патыгламе ма̄гыс дипло­мыл майлувес. Пыг о̄ньщи, школат ханищ­тах­таме па̄сыл «Ритм гор» йӣквнэ колн тотыгластэ. О̄влэ̄т пыге мощ э̄ссам­тас, ань тахольт апрыӈыг йӣкви. Нэ̄ йӣквнэ ос э̄р­гын ма̄х­мыт ма̄гыс супыт ю̄нты, пēс порат о̄ньщим масну­тыт щирыл аквтох щё̄пи­тыянэ. 
Ты накт Сургут ӯст «ФейриФейст» ялпыӈ хо̄тал ва̄рыглавес. Тот савсыр маснутыл мас­хатам хотпат халт касыл ва̄рыглавес. Оксана тот каснэ̄тэ ма̄гыс суп ю̄нтыс ос но̄х-масыгластэ.
Ос са̄всыр суссылтапыт суснэ̄тэ халт каснэ щё̄сэ ёрувламе, юв хультум. Ма̄хумн тав ю̄нтум супе сака мӯстыс, пӯм­щала­са­ныл ос тав по̄хатэ̄т акваг по̄слахтасыт. «Я, тав кас, – Оксана ла̄выс, – мо̄тыт та̄лт тах о̄с но̄х-масылум манос мо̄т суп ю̄нтэ̄гум». 
А̄нумн ты нэ̄ ёт потыр­таӈкве пӯмыщ о̄лыс, тав ма̄н мирув о̄лупса урыл о̄с акваг  китыглахтас. 
Тамара МЕРОВА
