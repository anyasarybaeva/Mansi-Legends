

	Ты ва̄рмаль урыл сапра̄нит кӯщаит потыртасыт. Яныг кӯщай нэ̄ Наталья Комарова ла̄выс, Сургут ос Сургутский районт ма̄шинал яла-сан лё̄ӈх ёмащакв щё̄питан ма̄гсыл «Сур-гутнефтегаз» ма̄-во̄й но̄х-винэ компания олн та̄стыс. Ты компания са̄в та̄л округ кӯщаит ёт соглашение-нэ̄пак хосыт рӯпиты. Ты нэ̄пак щирыл 2016 та̄лт ма̄-во̄й но̄х-винэ компания 14 млрд. арыгкем солко̄ви са̄всыр э̄рнэ ва̄рмалит ма̄гсыл тах мыг. Ты коныпал Сургут ос Сургутский районт ма̄шинат яласан лё̄ӈхыт ва̄рнэ ма̄гсыл 192,9 млн. солко̄ви та̄стыс. 

	Мо̄тыт та̄л ма̄-вит ӯргалан та̄лыг тах намаве. 2017 та̄л сыс ман-хурип рӯпата ва̄руӈкве патаве ос аквта сапра̄нит кӯщаит потыртасыт. Наталья Комарова та урыл ла̄выс: «Тыхо̄тал «Спасти и сохранить»  нампа мирхал акция рӯпитаӈкве по̄йты. Ма̄-вит ӯргалан хо̄тпат мо̄тыт та̄л ос тах акван-атхатыглэ̄гыт. Та та̄л Россия янытыл ма̄-вит ӯргалан та̄лыг намаяве. Таве янытлаӈкве ма̄н ань щё̄питахтуӈкве о̄вылтахтасӯв. Тыи ма̄гсыл ты йильпи нэ̄пак пирмайтэ̄в». 

	Округувт о̄лнэ ма̄хум ты нэ̄пак ищхӣпыӈ утыт ловиньтаӈкве вēрмысыт. Сергей Пикунов, ма̄-вит ӯргалан департаментыт кӯщаиг о̄лнэ хум, сапра̄нит ты урыл потыртас. Тав ла̄выс ты нэ̄пакн 104 са̄всыр э̄рнэ тэ̄ла хасвес, та та̄л сыс тыт о̄лнэ ма̄хум ма̄-вит ӯргалан ма̄гсыл са̄всыр рӯпата пуссын аквъёт ва̄руӈкве тах патэ̄гыт.   

	 

	Людмила Теткина 
