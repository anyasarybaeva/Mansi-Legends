
Ка̄сыӈ э̄лумхо̄лас сэ̄лум олнанэ ань банковский картат о̄ньщиянэ. Тот олнанэ тӯлмантаӈкве вēрмавет. Ма̄н округувт о̄лнэ ма̄хум хумус ӯрккуптавет, олнаныл хумус тӯлмантавет, та урыл полицият рӯпитан кӯщай хум Алексей Бородин ля̄ххал тотнэ ма̄хумн потыртас. 
Тав ла̄выс, юи-о̄выл та̄лыт сака са̄в ма̄хум тох олн та̄л хультэ̄гыт, лӯпта э̄тпос сыс яныг ӯст о̄лнэ хо̄тпа лов млн солко̄ви ос мо̄т э̄лумхо̄лас нёлолов млн солко̄ви тāл хультсы̄г. 
Ань Сургут, Нижневар­товск, Ханты-Мансийск, Нягань, Мегион ос Сургут­ский районт янгыщ тот о̄лнэ мир ӯрккуптавет, та̄н по̄х хо̄тпан та̄нки ол­на­ныл ва̄тихал кēтыяныл. Тамле лю̄ль ва̄рмаль Покачи ӯст ос Ханты-Мансийский, Октябрьский ос Ха̄льӯс районытт мощщанув о̄лыглы. 
А. Бородин ла̄выс, ань ма̄хум свонитавет ос ла̄вавет, та̄н картат о̄лнэ олнаныл ты тӯлмантавет, тох ул вос ēмты, та̄нанылн «пин-код» ла̄вуӈкве э̄ри. Хо̄тпа хот-рохты ос «пин-код» ла̄витэ, тох олн та̄л та хульты. 
Ма̄хум ань лāвавет, э̄рттум банкыт рӯпитан хо̄тпа э̄лумхо̄ласн сво­ниты ос ла̄витэ, олнанэ тӯлмантаӈкве вēрмавет, тох ул вос ēмты, банкын олн кēтуӈкве ос ты коны­пал кредит-олн виӈкве э̄ри. Ма̄н округувт ва̄тихал яныгпа̄ла хо̄тпат пенсия­ныл лю̄ль ма̄хумн кēтыя­ныл ос кредит-олн выгыт.  
Ань са̄в хо̄тпат ищхӣ­пыӈ ут хосыт маснут, тэ̄нут ос мо̄т пормас ёв­тэ̄гыт. Ос пормасаныл ма̄г­сыл та̄ра о̄йтхатэ̄гыт, тувыл олн ос ёвтум пор­маса­ныл та̄л та хуль­тэ̄гыт. Тох а̄гит ос пыгыт ӯрк­куп­тавет. 
Ань ос мо̄т щирыл ма̄­хум ӯрккуптаӈкве пат­вēсыт, э̄лумхолас мо̄т ма̄н минуӈкве щё̄питахты ос ищхӣпыӈ утыт «Бла­Бла­Кар» нампа ло̄псыт ма̄шина хонты. Ос са̄ртын ойтхатуӈкве тав ла̄ваве. Олн туп о̄йты, картат о̄лнэ олнанэ та̄ра та тӯлман­тавет. 
А. Бородин ла̄выс: 
– Минуӈкве ке щё̄пи­тах­та­сын, ты ищхӣпыӈ ут хосыт олн ул ойтэ̄н. Ка̄тн олн маēн, то̄нт э̄рнэ ма̄н ёхтэ̄гын ос олн та̄л ат хультэгы̄н. 
Кӯщай хум ла̄выс, э̄лумхо̄лас тох ке ӯрккуп­тавес ос олнанэ ке тӯлма­тавēсыт, полициян та̄ра вос ёхты. 
Людмила ТЕТКИНА
