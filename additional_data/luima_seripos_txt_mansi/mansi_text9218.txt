
О̄йттур э̄тпос 8 хо̄талэ̄т сосса ма̄хум Ассамблеят рӯпитан хо̄тпат яныг сапра̄ни ва̄рыгласыт. Пирмайтым са̄кконыт, нё̄тмил ва̄рнэ программат, та̄рвитыӈ ва̄рмалит урыл потыртаӈкве округувт о̄лнэ ма̄ньщи, ханты ос ё̄рн мирыт тув во̄выгласаныл.  
Са̄в э̄рнэ са̄кконыт пирмайтавēсыт
О̄влэ̄т округ яныг кӯ­щай ва̄ӈын хум Алексей Шипилов кӯщай пēнтсыл рӯпитан хум Руслан Кухарук кēтум ла̄тӈе ловиньтастэ. Тав ла̄выс, 1995 та̄лт ма̄н округувт сосса ма̄хумн нё̄тмил тотнэ о̄выл са̄ккон пир­майта­вес. Та па̄сныл са̄в та̄л ювле хультыс, ань ты мирыт 70 са̄кконыт, про­граммат хосыт нё̄тавет.
Григорий Ледков ищ­хӣпыӈ ут хосыт ла̄тыӈ ла̄выс. Ты ё̄рн хум Москва ӯст Совет Федерация-колт рӯпиты ос Россият мощщаг хультум мирыт ассоциацияныл кӯщаиг о̄лы. Тав таи ла̄выс: 
– 2020 та̄лныл Россият сосса ма̄хум акв реестр-нэ̄пакн хансавет. Ань са̄в щēмьят та̄нки нэ̄паканыл тув кēтсыт. Юи-о̄выл та̄лытт во̄раян, хӯл алыщ­лан хо̄тпат ма̄гсыл пир­майтым са̄кконыт лильпи ла̄тӈыл хасвēсыт. Пенсия урыл са̄кконт мощщаг хультум мирыт урыл ла̄тыӈ о̄с о̄лы. Во̄раян, хӯл алыщлан, са̄лы ӯрнэ хо̄тпат са̄ртынув пенсиян патхатуӈкве вēрмēгыт. 
Мо̄тыт та̄лт ассоциация 35 та̄лэ тах то̄влы. То̄нт Москва ӯст «Сокровище Севера» нампа суссыл­тап ва̄рнэ порат Россия янытыл о̄лнэ сосса ми­рыт яныг сапра̄нин тах во̄выглыянӯв.
Кол ёвтнэ лильпи программа 
Ты юи-па̄лт ма̄н окру­гувт Уполномоченыиг рӯ­питан нэ̄ Наталья Стребкова ла̄тыӈ ла̄выс: 
– О̄выл щёс ма̄ньщи, ханты ос ё̄рн ма̄хум яныг сапра̄нин 1989 та̄лт Ханты-Мансийск ӯст акван-атхатыгласыт. Ты юи-па̄лт тыт «Югра лылыēп» ассоциация ва̄рвес. Та па̄сныл 35 та̄л ювле хультыс. Ты пораныл округувт ты мирыт ма̄г­сыл са̄в яныг рӯпата ва̄раве. Лов арыгкем та̄л сыс та̄н кол ёвтнэ манос кол ӯнттын программа щирыл субсидия-олныл та̄ставет. Ты та̄л оигпан мус ты очередин хасха­там щēмьят пуссын олн-нё̄тмилыл тах мивет. Мо̄тыт та̄лныл лильпи программа рӯпитаӈкве тах о̄вылтахты, кол та̄л о̄лнэ ма̄ньщи, ханты, ё̄рн щēмьят тув хасхатуӈкве тах вēрмēгыт.
Сапра̄нит сосса хо̄тпат э̄сгын нэ̄пакыл майвēсыт. Округ Дума па̄лныл По­чётный грамотал Ха̄льӯс район Хулюмсӯнт па̄вылт ня̄врамыт ӯргалан колт рӯпитан ма̄ньщи нэ̄ Мария Алгадьева ос Белоярский ӯст А̄с-угорский институтт рӯпитан ханты нэ̄ Римма Потпот янытлавесы̄г.
Нэ̄пак щё̄питасыт
Депутат нэ̄ Татьяна Гоголева «Югра лылыēп» организация хумус рӯ­питаӈкве о̄вылтахтас, та урыл потыртас. Тав такви ма̄хманэ ёт «Коренная Югра: восстанавливая утраченное» нампа нэ̄пак щё̄питас. «Югра лылыēп» ассоциация ва̄рум ма̄хум потраныл, пēс хурит, пēс нэ̄пакыт тув ва̄рсаныл. Мощēрт ты лильпи нэ̄пак тах та̄ратаве. 
Ассамблея кӯщай хум Еремей Айпин ла̄выс, округувт пирмайтым са̄к­коныт ёмащакв рӯпи­тэ̄­гыт, мощщаг хуль­тум мирыт тыт са̄вмēгыт. 1989 та̄лт 17 со̄тыра 391 ма̄ньщи, ханты ос ё̄рн хо̄тпат о̄лсыт, ань 32 со̄тыра 148 сосса ма̄хум тыт о̄лэ̄гыт. 
О̄лнэ ма̄наныл та̄нки нупыланыл хансуӈкве ат вēрмияныл 
Ма̄н округувт нё̄тмил ва̄рнэ яныг программа рӯпиты, рущ ла̄тӈыл «Устойчивое развитие коренных малочислен­ных народов Севера» намаим о̄лы. Ты нэ̄пак хосыт ань нёлолов департаментытт рӯпитан хо̄тпат са̄всыр рӯпата ва̄рēгыт. 
Во̄рт о̄лнэ щēмьят ма̄-вит ӯргалан департамент па̄лныл нё̄тавет. Ты ва̄р­маль урыл тот рӯпитан хум Евгений Лавров по­тыртас: 
– Ань округувт 475 пēс йис ма̄т о̄лэ̄гыт, та̄н пус­сын реестр-нэ̄пакн хас­вēсыт. Тот о̄лнэ щēмьят во̄ркол, пувлынкол ос мо̄т колыт ӯнттын ос са̄всыр э̄рнэ техника ёвнэ ма̄гсыл олныл та̄ставет ос мо̄т щирыл нё̄тавет. 
Сапра̄нин ёхталам хо̄тпат ла̄всыт, ты реестр-нэ̄пакн во̄рт о̄лнэ ма̄хум са̄в та̄л сыс хасвēсыт. Ань нэ̄пакыт тув ат пир­майтавет. Тувыл са̄в щēмьят во̄рт о̄лэ̄гыт, са̄лы ӯрēгыт, во̄­раēгыт, хӯл алыщ­лэ̄гыт. Та̄н та нэ̄пакн ат хансавет ос нё̄тмилыл ат та̄ставет. Ма̄-во̄й но̄х-винэ компа­ният та̄н ётаныл согла­шение-нэ̄пак о̄с ат хан­сэ̄­гыт, олныл ат ойтыяныл.   
Еремей Айпин ла̄выс, ань 50 арыгкем щēмьят о̄лнэ ма̄наныл реестр-нэ̄пакн ат хансавет. Ассам­блеят рӯпитан депутатыт са̄всыр кӯщаит ёт ты ва̄рмаль урыл акваг потыртэ̄гыт, тувыл рӯпатаныл э̄лаль щар ат лакви. Ты ма̄хум аты нё̄тавет. 
Сосса ма̄хум та̄рвитыӈ ва̄рмаляныл
Когалым ӯсныл ёхта­лам ханты нэ̄ Елена Ер­ма­кова ты урыл потыр­тас. Когалым ӯс ос Русскинская па̄выл по̄хат са̄в ма̄хум са̄лы ӯрим о̄лэ̄гыт. Юи-о̄выл та̄лыт ӯльнаг ха̄йтыгтан кӯтьвыт во̄рт сака са̄выг ēмтсыт. Ань са̄ккон щи­рыл ты кӯтьвыт алуӈкве ат ро̄ви. 
Людмила Кнезьянова Русскин­ская па̄выл ляпат о̄йкатэ ёт са̄лы ӯрим о̄лэ̄г. Ӯльнаг ха̄йтыгтан кӯтьвыт тэ̄на­тэ̄н о̄лнэ кум щар ат мыгыт, са̄лыяныл алыя­ныл. Тэ̄н 20 са̄лы о̄щсы̄г, ань туп 9 са̄лы хультыс. Ты кӯтьвыт э̄лумхо̄ласыт­ныл щар ат пилэ̄гыт. Мо̄т са̄лыӈ щēмьят о̄с савалэ̄гыт, са̄в са̄лыяныл кӯтьвын щама пуравет. Та̄н са̄всыр кӯщаитн пищмат такос хансэ̄гыт, нэ̄матыр аты ва̄раве. 
Сургутский район Угут па̄вылныл ёхталам нэ̄ Людмила Леонидовна Когончина о̄с акв та̄рвит урыл ла̄выс: 
– Ань пил ва̄тнэ, лахс, па̄кв атнэ пора ёхтыс. Сосса ма̄хум ӯрхатасыт, пилыт ёмащакв хунь понсэ̄гыт. По̄х хо̄тпат ёхтыгпасыт, ня̄р пил ва̄тлыгтасыт ос э̄лаль тыналасаныл, во̄рт о̄лнэ щēмьят вунь­щалыг та хультсыт. Ты та̄лытт па̄кв са̄в о̄лы, по̄х хо̄тпат во̄рн ёхта­лэ̄гыт, па̄кв атнэ ма̄гсыл ӯльпат ёл-са̄грияныл. Э̄лаль ке тох мины, Сургутский районт во̄рт ӯльпа ат хульты. 
Са̄всыр районытныл ёхталам хо̄тпат ла̄всыт, та̄н о̄с акв тамле та̄рви­тыӈ ва̄рмаль о̄ньщēгыт. 
Сапра̄нит ма̄ньщи ос ханты ла̄тӈыг э̄лаль тотнэ урыл ма̄хум потыртасыт. Ма̄н редакциявт кӯщай пēнтсыл рӯпитан ханты нэ̄ Надежда Рагимова сапра̄нит ла̄выс, юи-о̄выл та̄лыт ма̄н редакцияв «Югра» нампа телеком­пания-колн тӯлуӈкве таӈ­хаве. Ма̄н, кит газетагт рӯпитан ма̄хум, номсэ̄в, тыщирыл ке ва̄раве, ётыл редакцияв лап-пантуӈ­кве ос газетат та̄ра­тан хо̄тпат по̄хын кēтуӈ­кве вēрмавет.
Сапра̄нит ма̄хум мир пусмалтан урыл, ма̄ньлат хо̄тпат ханищтан тэ̄ла ос са̄в мо̄т э̄рнэ ва̄рмалит урыл потыртасыт. Сосса ма̄хум Ассамблея кӯщай Еремей Айпин ла̄выс, та̄н ты та̄рвитаӈ ва̄рма­лит резолюция-нэ̄пакн хансыяныл ос ётыл кӯ­щаитн кēтыяныл. 
Людмила ТЕТКИНА
