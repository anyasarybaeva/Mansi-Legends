
Ма̄ньщи, ханты ла̄тӈыл ля̄ххал хаснэ ма̄хум ма̄гсыл «Мыслящие люди» нампа касыл 2016 та̄л па̄сныл округувт ва̄рыглаве. Газетат ос телевиденият рӯпитан хо̄тпат та̄нки ща̄нь ла̄тӈыл хансум потраныл ос по̄слум кинаныл ты касылн кēтыглэ̄гыт. 
Ты та̄л хо̄т номина­цият щирыл 90 рӯпата ёхтысыт. Са̄всыр де­партаментыт рӯпитан ма̄хум, А̄с-угорский институтыт, «Лылыӈ союм» ханищтахтын колт, ня̄врамыт ща̄нь ла̄тӈыл ханищтан нэ̄т ос учёныит жюри-хо̄т­паг о̄лсыт. Та̄н ты пот­рыт ловиньтасыт, ки­на­ныл суссыт ос но̄х-патум хо̄тпат пēриясыт.  
 «Лӯима̄ сэ̄рипос» ма̄ньщи газетат рӯпи­тан нэ̄ Тамара Мерова «Год языков коренных народов» нампа номина­цият о̄выл места вис. Ханты газетат рӯпитан нэ̄ Ирина Самсонова кит номинациягт «Югра многоликая» ос «Храни­тели традиций» но̄х-патыс. «Ханты ясаӈ» газетат рӯпитан нэ̄ Людмила Гурьева «Десятилетие детства» нампа номинацият пēриявес. «Северный колорит в объективе» номинацият о̄выл места «Лӯима̄ сэ̄рипос» газетат рӯпитан ма̄ньщи нэ̄ Людмила Теткина вис. 
Ты касылт ня̄врамыт ма̄гсыл «Юный кор­рес­пондент» номина­ция о̄лы. Ма̄н «Лӯима̄ сэ̄рипос» ос «Ханты ясаӈ» газетагн ня̄вра­мытын хансым потрыт о̄с тув кēтсанув. Жюри-хо̄тпат та̄н потраныл ёмащакв ловиньтаса­ныл ос но̄х-патум ня̄в­рам пēриясыт. О̄выл места Ха̄льӯс район Хулюм­сӯнт па̄вылт о̄лнэ ма̄ньщи а̄ги Виктория Рядькина майвес. Тав диплом-нэ̄пакыл ос тыныӈ мӯйлупсал планшетыл мӯйлупта­вес. Мо̄т ня̄врамыт Игорь Тасманов, Аня Падерина ос Марианна Тимиргалеева, Надежда Клещенок диплом-нэ̄пакыл ос супохсал майвēсыт. 

Виктория Рядькина ма̄ньщи газетан са̄в потыр хансыглас. Ка­сылн ма̄н «Галя а̄квум» потре кēтыслув. Тав Хулюмсӯнтыт о̄лнэ а̄кве Галина Константиновна Алгадьева урыл хансыс. Галина Константиновна мӯтраӈ хо̄тпаг о̄лы, са̄в ма̄ньщи пēс потрыт, э̄ргыт, мо̄йтыт ва̄г. Тав урēтыл «Югра», «Югория» нампа теле­виденият кинат суссыл­тавет, «Жизнь Югры» районный газетат о̄с потыр хансыглавес. 
Ха̄льӯс район Ня̄х­щамво̄ль па̄вылт о̄лнэ пыг Игорь Тасманов «Лӯима̄ сэ̄рипос» газетан о̄с са̄в потыр хансыс. Касылн «Пӯмащипа тавēн ла̄вēв» нампа потре кēтыслӯв. Ма̄ньщи пыг Яков Иовлевич Рочев, хо̄нтлаӈкве ялум саран хум, урыл потре о̄лыс. Война юи-па̄лт са̄лы ӯрим Нё̄рт яласас. Ка̄тыл по̄слан хум Владимир Игошев Ня̄хщамво̄льн ялме порат Яков Иовлевич Рочев хурин по̄слыстэ. Ка̄тыл по̄слам хуритэ ань Ханты-Мансийск ӯст Владимир Игошев музей-колт суссылтаве.  

Ха̄льӯст о̄лнэ а̄ги Аня Падерина такви яныг ащо̄йкатэ Михаил Ефимович Молданов урыл потыр ма̄ньщи газетан кēтыглас. Яныг ащо̄йкатэ хумус хо̄нт­лаӈ­кве ялыс, та урыл а̄ги хансыс. Ты потре ма̄н касылн о̄с кēтыслӯв.
Кит ханты ня̄врамыг Марианна Тимиргалеева ос Надежда Клещенок «Ханты ясаӈ» нампа газетан потрыг хан­сыгласы̄г. Ня̄врамыг Белоярский район Ванзеват па̄вылт о̄лэ̄г. Ханты газетат рӯпитан нэ̄т тэ̄н хансум потра­нэ̄н касылн о̄с кēтыг­ласа­ныл.   
Ма̄н, редакцият рӯ­питан ма̄хум, ты ня̄вра­мыт пуссын янытлыя­нӯв, са̄в ёмас, сымыӈ ла̄тӈыл ла̄виянув. Ма̄ньщи газетан са̄в потыр вос хансэ̄гыт, ты касылт ос но̄х вос патэ̄гыт. 
Людмила ТЕТКИНА   
