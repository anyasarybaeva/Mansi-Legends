
Россия 39 са̄всыр областитт ос округытт «Бережливая поликлиника» нампа проект рӯпиты. Ма̄н о̄лнэ ма̄вт тамле тэ̄ла ва̄руӈкве о̄с о̄вылтавес.

	Мир пусмалтан округ департамент кӯщай хум Алексей Добровольский ла̄выс, ты тӯя порат Советский ӯст рӯпитан лēккарыт ханищтапыл ва̄рыглавēсыт. Ты юи-па̄лт Ханты-Мансийск ӯс пӯльницат рӯпитан ма̄хум акван-атыглавēсыт, йильпи щирыл рӯпитаӈкве ос са̄внув э̄лумхо̄лас пусмалтаӈкве ханищтавēсыт.

	Ма̄нь лēккарыт мо̄т щирыл рӯпитаӈкве о̄с ла̄вавет, хо̄тал сыс са̄внув рӯпата вос ва̄рēгыт. Кӯщай хум ла̄выс, пӯльницат мо̄т щирыл рӯпитаӈкве ке патэ̄гыт, то̄нт са̄внув олн та̄нки-на̄нылн хультуптаӈкве тах ро̄ви. Ань ты проект хосыт мир пусмалтан департамент Сбербанк ёт рӯпитаӈкве потыртахтасы̄г ос ты кастыл соглашение-нэ̄пак хассы̄г.

	Ты банкыт рӯпитан хум Александр Солоп ла̄выс, ты э̄лы-па̄лт та̄н та̄нки ма̄хманыл о̄с ханищтасаныл. Ань акв хо̄тпа хо̄тал сыс са̄внув рӯпата ва̄руӈкве а̄лыми. Тыи ма̄гсыл ты банкыт рӯпитан хо̄тпат лēккарыт ханищтаӈкве патыяныл.

	Ма̄н округувт «Бережливый регион» нампа яныг программа рӯпиты. Мир пусмалтан департаментыт ва̄рнэ тэ̄ла о̄с тув хансым о̄лы. Ты яныг программа таи ма̄гсыл ва̄рвес, са̄в олн наска̄ссыг ул вос холтаве.
