
Яныг учёный хо̄тпав Евдокия Ивановна Ромбандеева яныгпо̄ль э̄тпос ва̄т нупыл титыт хо̄талт яныгса̄т нупыл ат та̄лэ то̄влынув, ты хо̄тал кастыл Райшев музей-колт ēӈта пасан ва̄тан ма̄хум атхатыгласыт ос «Героический эпос народа манси (вогулов)» нэ̄пак урыл потыртасыт. Татьяна Гоголева, округ депутат-нэ̄, ма̄хум янытласанэ ос Евдокия Ромбандеева урыл, тав ва̄рум рӯпататэ урыл ёмас ла̄тыӈ ла̄выс.   
Пēс порат ма̄н ма̄вн финн, венгр ос немец учёный хумыт ёхталасыт ос ма̄ньщи ма̄хманувныл пēс потрыт, мо̄йтыт хансыгласыт. Тувыл ты пēс йис потрыт Евдокия Ивановна транс­лите­ра­ция ва̄рыс ос рущ ла̄тӈын научный щирыл тол­мащ­ласанэ. Трансли­те­ра­ция тох ва̄рыстэ – ты ла­тиница букватыл хансым потрыт кириллицан хас­санэ. Ты пēс потрытыл осыӈ нэ̄пак ва̄рвес, тот акв ло̄псыт ма̄ньщи ла̄тӈыл, мо̄т ло̄псыт рущ ла̄тӈыл толмащлым ловинь­таӈ­кве ро̄ви.  
Евдокия Ивановна о̄лмēт венгр учёныит ёт са̄в рӯпитас, Москва ӯст академият рӯпитас, таи­ма̄гсыл тав ты ва̄рмаль мӯсхалыг ханищтастэ, хумус ва̄руӈкве э̄ри, ём­щакв ва̄стэ. Ма̄ньлатнув порат тав ул иӈ номсах­тас ос ётыл яныгпа̄лаг ēмтме порат ты пēс йис потрыт ёт рӯпитаӈкве вуй­хатас ос ань ма̄ньщи мирув потрыт са̄в мир рущ ла̄тӈыл ловиньтыя­ныл. 
Наталья Николаевна Фёдорова, искусствовед нэ̄, ла̄выс: 
– Ма̄н, ань о̄лнэ ма̄хум, со̄тыӈыг о̄лнэ̄в, ма̄н акв порат тамле намыӈ-суиӈ, номтыӈ хо̄тпат ляпат о̄л­сӯв, та̄н ляпанылт рӯпи­тасӯв, ты Геннадий Райшев, Евдокия Ромбандеева ос мо̄т ма̄хманув. Геннадий Степанович ты нэ̄пак ка̄тын вимēт ловиньтаӈ­кве патыс ос тав номтэ̄н хурит ёхтысыт, та̄ра по̄слуӈкве патыс. Ты э̄лы-пал тав ханты ма̄хум потраныл о̄с кос ловинь­тасанэ, ос ма̄ньщи потрыт ловиньтаме юи-па̄лт та̄ра по̄слуӈкве тахмаяс. 
Светлана Алексеевна Попова, Āс-угорский ин­ститутт рӯпитан нэ̄, Па̄кв-По̄сы-Вуйкан-Ōтыр урыл пēс йис потыр потыртас. Таве са̄в щёс 18 нот па̄сыл са̄всыр учёнытын нэ̄пакн хансыглыма, акв хо̄тпа Та̄гт я̄ хосыт о̄лум, тавēныл хансым, тувыл атпан та̄л ювле хультум порат ос Сакв я̄ хосыт о̄лум э̄лумхо̄ласныл мо̄т учёныин хансым, ка̄сыӈ хо̄тпа мощ такви щирнув мо̄йтыстэ. Тох ты пēс йис потрыт акв хо̄тпаныл мо̄т хо̄тпа нупыл потыртавē­сыт, тав ос э̄лаль та ми­нас. Пēс йис мо̄йтыт – ты хуньт ма̄кыг о̄лум э̄лум­хо̄лас урыл потыртаве, тав мире вуянтан ма̄гсыл ё̄рва̄гыл капыртас, мо̄т ма̄ныл ёхтын утыт ёт хо̄нтлыс, таима̄гсыл ма̄ньщитын тав На̄й-О̄тырыг о̄ньщаве, яныт­лаве. 
Тох ты Па̄кв-По̄сы-Вуйкан-Ōтыр пыге акв потыр щирыл Хо̄рыӈ­па̄вылт янытлавес, тав тот хуньт о̄лыс. Мо̄т потыр щирыл тав Хо̄нт То̄рум Ōйкаг ла̄ввес ос ӯс ща­хылэ Мувынтес а̄лумпа̄­лыт сӯй щахылт о̄лыс. Акв щёс ты потыр Евдокия Ромбандеева 1959 та̄лт Егор Семёнович Овёсо­выл Хо̄сло̄хт хансыгла­стэ, юи-о̄вылт 1992 та̄лт Никита Партановын Ягрим па̄вылт Парасковья Николаевна Пакинаныл хансыглавес.   
Светлана Силивер­стовна Динисламова ты пēс йис «Героический эпос народа манси (вогулов)» потрыт ёт о̄с рӯпитас, та̄н Юван Шесталов ёт акван-нё̄тхатым ты мо̄йтыт ос потрыт литера­турный щирыл толмащ­ласаныл ос стих хольт хассаныл, ты нэ̄паканыл «Именитые богатыри Обского края» намтсаныл. 
Геннадий Степанович Райшев по̄слум хурит ань лӯпта э̄тпос мус тах суссылтавет, тув ялэ̄н, ма̄ньщи о̄тырыт урыл хурит сунсэ̄н.  
Галина КОНДИНА
