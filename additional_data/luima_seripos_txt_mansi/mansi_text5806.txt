
Та э̄тпос оигпам порат округ миркол кӯщай ва̄ӈын хум Алексей Забозлаев порс ак­ван-тотнэ ма̄ ва̄рнэ урыл потыртас. Ань Нефте­юганский районт яныг­са̄т тонна са̄вит порс акван-тотнэ ма̄гыс ма̄ щё̄питаве. Ты ма̄ ва̄рнэ ма̄гыс та̄нки рӯпата о̄щнэ хо̄тпат ос округ мирколт рӯпитан ма̄хум соглашение-нэ̄­пак хас­сыт, ань акван-нё̄тхатым ты ма̄ та̄сты­яныл.
Ам ля̄ххал тотнэ ма̄хум ёт ювле хультум та̄лт туи порат тув ял­сум. То̄нт ты ва̄рмаль щирыл кӯщаиг рӯпитан хум Евгений Барзыкин тох ла̄выс: «Ма̄н ты ма̄ 2017 та̄лт щё̄питаӈкве патыслув. О̄влэ̄т ма̄-вит ӯргалан ма̄хмытныл ро̄­внэ нэ̄пак висӯв. Ань тот э̄рнэ рӯпата ва̄рēв».
Ма̄шинал тотнэ пор­сыт ты йильпи ма̄н со̄­сантан э̄лы-па̄лт, та̄н о̄влэ̄т вēскалавет. Тувыл тот ищхӣпыӈ ут тӯщ­таве, э̄льм хусапыт, нэ̄­пакыт ос мо̄т пормасыт ла̄кква-атуӈкве патавет. Ётыл та̄н заводын тота­вет, тот китынтыг матыр пормасыг ва̄равет. Тыил са̄выӈпа̄лэ ё̄мыгтан лё̄ӈ­хыт, кон ӯнлахо̄лнэ ула­сыт ва̄равет.
Ты порс атнэ ма̄ лов та̄лын то̄вылхаты. Тувыл 2030 та̄лт та ляпат о̄с йильпи ма̄ та̄ставе тах. Тув со̄сантан порс акв мēтра карсытыг хунь ēмты, нумыл ма̄л лап-равтаве, тувыл порсыл аквтох хунь тāгиньтап­таве о̄с ма̄л лап-равтаве. Ты таима̄гыс тох ва̄раве, во̄руит порсын ул вос новхатэ̄гыт ос ла̄кква ул вос хартыглыяныл.

Ань ты порс атнэ ма̄ ёмщакв щё̄питаве, Нефтеюганский район янытыл о̄лнэ па̄влытыт ос Пыть-Ях ӯст порс атнэ ма̄т пуссын лап-пантавет. Тувыл э̄лаль атхатнэ порсыт пуссын та йильпи ма̄н тотуӈкве патавет тах.
Порс атнэ ма̄ э̄лы-па̄лт Россият ва̄рим йильпи ищхӣпыӈ утыт ӯнттавет. Ма̄-вит ул вос па̄ӈквтувес, лю̄ль ва̄рмаль тотнэ пормасыт тув со̄сантаӈкве ат па­тавет, та̄н китынтыг пормасыг ва̄рнэ ма̄гыс э̄лаль кēтавет тах. 
Ты ма̄ янытэ̄т мӯсхал щирыл щё̄питан ма̄гыс акв млрд яныгса̄т млн. солко̄ви холтаве. Округ миркол па̄лыл ос китса̄т арыгтем млн. солко̄ви нё̄тмил ва̄рвес. Ты нё̄т­мил хосыт ма̄хум кон со̄сантан порсаныл ма̄­гыс мощщанув олн ой­туӈкве патэ̄гыт. 
Са̄ртыннув кӯщаит ла̄выгласыт, ты ма̄ 2021 та̄лт ущ а̄стлаве. Ос ань та̄н потраныл щирыл, рӯпатаныл молях э̄лаль мины, тыима̄гыс порс атнэ ма̄ ты та̄л а̄стлаӈ­кве ла̄всаныл.
 
