
Ты э̄тпос са̄тыт хо̄талэ̄т ля̄ххал тотнэ колн Вячеслав Акиндинович Арчиков, Нефтеюганск ӯс миркол кӯщай, во̄виньта̄лвес. Ӯсанылт маныр ва̄рмаль о̄лы, ос хумус тот рӯпатаныл мины, тав ты урыл потыртас. 

	«Ма̄н ӯсувт са̄в рӯпа
	та ва̄раве. 2015 ос 2016 та̄лыгн бюджет пирмайтаслӯв кос, ос ты та̄стум о̄лнанув то̄ва тэ̄лат ма̄гыс ат то̄вылхатэ̄гыт. Та сыс са̄внакпа колыт ӯнттын ма̄гыс ма̄н ма̄ ла̄щал щё̄питэ̄в. Тув 130 млн. солко̄ви холтуӈкве номсэ̄в. 

	Акв тамле тэ̄ла о̄ньщēв, Нефтеюганск ӯст са̄в щēмьят пēс колытт о̄лэ̄гыт. Ты колыт 1960 та̄лытт ӯнттувēсыт, щар пēсыг ēмтсыт. 

	То̄ва ма̄хум ос балокытт иӈ ты о̄лэ̄гыт. Округув янытыл ты ва̄рмаль щар ма̄к та̄рвитыӈыг ты о̄лы. Ӯсувт китса̄т 

	нёлса̄т са̄виткем кол 

	щар пēсыг хасвēсыт. 

	Ты колыт хосат хот-виӈкве кос э̄рēгыт. 

	Ӯс тумп хурип ма̄т ӯнттувес. Аквпалъēрēт Юганский А̄с я̄ овты, мо̄тпалъēрēт ос А̄с я̄ о̄вты. Ты коныпал ӯс ма̄-во̄иӈ ма̄ тармыл ӯнлы. Тот о̄лнэ щуниӈ ма̄-ло̄мтыт лап-пантым о̄ньщавет. Тамле ма̄т кол ӯнттуӈкве ат та̄ртаве. Ма̄н ань пēс колыт хот-выганӯв, тот йильпи 

	колыт ӯнттуӈкв патэ̄в. О̄влэ̄т пēс колытт о̄лнэ ма̄хум мо̄т колыл миӈкв э̄рēгыт. 

	Са̄ртын кол ӯнттын кит предприятие о̄лыс. Ань 12 предприятие рӯпиты. Та̄н хосытаныл ма̄н ань ка̄сыӈ та̄л са̄ткем пēс кол хот-ло̄сталэ̄в. 

	Мо̄т ва̄рмалит о̄с о̄лэ̄гыт. Ма̄н йильпи рӯпитан ма̄т та̄стэ̄в. Рӯпитан ма̄хум олнаныл та̄ра вос ойтвēсыт, ты ва̄рмаль о̄с акваг уральтым о̄ньщилӯв. 

	Ты та̄л округувт тэ̄лы сыс са̄в тӯйт патыглас. Ӯсхулыт хот-сыстамтаӈкве ворил ты а̄лымасӯв. Ты патыглам тӯйт ма̄н хот-вислӯв кос, ос ты рӯпатав сака та̄рвитыӈ о̄лыс.  

	Нефтеюганск ӯст са̄в э̄лумхо̄лас о̄лы. Тот са̄тлов со̄тыра са̄виткем са̄всыр машина яласы. Машинат 

	ӯнлын ма̄т тӯйт хот
	сыстамтаӈкве нэ̄мхот-мус. Матъёмас ЖКХ ма̄т рӯпитан хо̄тпат ос лё̄ӈхыт уральтан полиция та̄н сака нё̄тсыт. Тэ̄лы сыс пуссын аквъёт хо̄тса̄т арыгтем са̄вит кубометр тӯйт ӯсныл э̄л тотвес. Мо̄лты та̄л сунсуӈкве ке, то̄нт 

	мощщанув тӯйт ӯс 

	коныпалн тотсӯв».

	Кӯщай хум ла̄выс, 2020 та̄л мус колыт ӯнттуӈкв патавет. Пēс колытт 

	о̄лнэ ма̄хум пуссын йильпи колыл миӈкв номсыяныл. Тыи ос мо̄т ва̄рмалит урыл кӯщай хум щё̄скем потыртас. Ты о̄лупса тэ̄лат мӯсхалыг щё̄питан ма̄гыс иӈ са̄в рӯпата ва̄руӈкве э̄ри. 

	 

	Николай МЕРОВ

	 
