
Ты э̄тпос 16 хо̄талэ̄т «То̄рум Ма̄» музейт «От экспедиции к экспозиции» выставка рӯпитаӈкве о̄вылтахтас. Хунь музейт рӯпитан хо̄тпа соссаӈ ма̄хум палт ялы, та̄н ма̄наныл тав матыр а̄ныса̄н, маснут ман пēс пормас тоты те – ты сака э̄рнэ ва̄рмаль. Музейт рӯпитан хо̄тпат командировкан ман экспедициян ялантаманыл сыс ла̄щал-ла̄щал са̄в пормас атсыт.

	1999-2001 та̄лытт ма̄ньщи ос ханты 

	ма̄хум палт Зоя 

	Никифоровна Лозямова, Александр Константинович Матюков ос Анфиса Михайловна Хромова ва̄тихал яланта̄лсыт. Тыт ань 

	та̄н тотыглам пормасаныл ты суссылтавет. 

	«Народный мастер России» нам о̄щнэ 

	ханты э̄ква Зоя 

	Никифоровна ла̄выс: «Ам Белоярский 

	районт о̄лнэ ханты ма̄хманув палт са̄в щёс ялсум. Тувыл пēс пормасыт, а̄ныса̄ныт 

	тотыгласум. Акв

	матнакт Помут па̄вылн хо̄игласӯв, тот нэ̄мхотьют ат о̄лы, пēс па̄выл. Ам а̄мпарын щалтсум, тот таса̄вит пормас, о̄щнут, а̄па та маныр. Акв нэ̄пак хо̄нтсум, 1949 та̄лт хотьют хансум, ань 

	маныр ёвтуӈкве э̄ри, тэ̄нут ман о̄щнут, манах са̄лы матыр ма̄гыс пēнтуӈкве э̄ри, хотьютн манса̄вит са̄лы миӈкве э̄ри... Тувыл ам са̄в 

	пормас тотыгласум, 

	са̄в хури ва̄рсум. Тарлиныт, Молдановыт па̄влыгн ялсум». 

	Александр Константинович ка̄тпосыт урыл потыртас. Тав Зоя Никифоровна ёт ханты ма̄хум палт ялыс, тот ка̄тпосаныл урыл та̄наныл китыгласанэ 

	ос по̄слысанэ. Ань мо̄рсыӈ хо̄тпа ка̄тпосэ ва̄гтэ, э̄лнаӈ ка̄сыӈ колта̄гыл такви ка̄тпосыл о̄лыс. Ты рущ хум ты тэ̄ла ханищты, пēс ка̄тпосыт наманыл та̄ра-паттыянэ.

	Ловумтам ма̄ньщи хо̄тпав Анфиса Михайловна Хромова о̄с са̄в ма̄т о̄лыс, музейн са̄в пормас тотыглас, 

	Ха̄льӯс район янытэ̄т яласастэ. Свердловский областьт о̄лнэ Лӯсум ма̄ньщиянув палт 

	ялыс, та̄наныл по̄слысанэ, потраныл ёл-хассанэ. Тувыл та̄в ма̄ньщи суп ос ла̄гыл маснут тотыглас.

	«То̄рум Ма̄» музейт рӯпитан ма̄хманув тамле э̄рнэ ва̄рмаль та ва̄рēгыт. Ты пормасыт э̄тпостем суссылтаӈкве патавет. 

	 

	 

	 

	Светлана 

	Ромбандеева
