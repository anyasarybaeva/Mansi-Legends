
Ты э̄тпос Югорский государственный университетын ля̄ххал тотнэ ма̄хум во̄выглавēсыт. Та̄н ётаныл ты ханищтахтын кол кӯщай нэ̄ Татьяна Дмитриевна Карминская потрамас. Ты та̄л ЮГУ кол 15 та̄лэ то̄влыс. 

	2001 та̄лт ма̄нь таквс э̄тпос 5 хо̄талэ̄т РФ Министерство образование па̄лыл э̄рнэ нэ̄пак щё̄питавес – ань Ханты-Мансийск ӯст высший образование тэ̄лан ханищтахтын кол ӯнттувес, тыгыл э̄лаль ма̄хум тот рӯпитаӈкве патэ̄гыт, ма̄ньлат хо̄тпат ханищтахтуӈкве о̄вылтахтэ̄гыт. Та па̄сыл атхуйплов та̄л овум-лас. Та колт ань 89 са̄вит са̄всыр рӯпатан ма̄хум ханищтахтэ̄гыт. Татьяна Дмитриевна ла̄выс: «Ма̄н университетув намыӈ-суиӈыг ēмтыс, тав ань Россия янытыл ос э̄лы хо̄н ма̄т ва̄ве. Тыт ханищтахтын тэ̄ла коныпал ма̄хум наука щирыл рӯпитэ̄гыт, тувыл ос ва̄тихал са̄в-сыр хо̄нтхатыглапыт ва̄рыгла̄лэ̄в. Россиявт тамле колыт сака э̄рēгыт, тот ань яныгман а̄гит-пыгыт о̄луӈкве ханищтавет, та̄нти о̄лнэ ма̄наныл, Россияныл янытлаӈкве вос ха̄сэ̄гыт, ӯргалаӈкве вос вēрмēгыт». 

	Тот ань хо̄тыл порат хӯрум со̄тыра атса̄т арыг ма̄ньлат хо̄тпа ханищтахты, со̄тыра арыг хо̄тпа юил та̄л сыс кит щёс ёхталым ханищтавет. Та̄н халанылт хӯрумса̄ттем соссаӈ хо̄тпа. Ты уни-верситет округув яны-тыл филиалыт о̄ньщи – Нефтеюганск, Сургут, Нижневартовск, Лянтор ос Лангепас ӯсытыт. Тот нила со̄тыра арыг хо̄тпа ханищтахты. 

	Ань юи-о̄выл та̄лытт ма̄хум янгыщ тамле тэ̄ла пēриēгыт: «Нефтегазовое дело», «Электроэнергетика и электротехника» ос хащта̄л тэ̄ла – «Управление персо-налом». Мо̄т тэ̄лат – «Юриспруденция», «Экономическая безопасность», «Журналистика» ос «Филология» о̄с сака пӯмщалавет. 

	Ты университет э̄лы хо̄н ма̄т – Европа, США ос Китай ма̄т о̄лнэ организацият ёт рӯпиты, аквъёт са̄всыр проектыт ва̄рēгыт, акван-нё̄тхатым рӯпитэ̄гыт. То̄ва ня̄враманув мо̄т хо̄н ма̄т ханищтахтэ̄гыт – Финляндият, Венгрият, Чехият, Китайт ос Южный Кореят. Тот та̄лтем о̄лэ̄гыт.

	Кӯщай нэ̄ ла̄вме щирыл, ЮГУ а̄стлам хо̄тпат пуссын округт рӯпитэ̄гыт. Ва̄им, ты кол таима̄гсыл ты ӯнттувес, тот ма̄хум округн па̄рыс ва̄рнэ ма̄гыс ханищтахтэ̄гыт. Ань округув янытыл са̄всыр ма̄т ЮГУт ханищтахтам лов со̄тыра арыг хо̄тпа рӯпиты. Ты ма̄гыс кӯщай нэ̄ номтэ ёмас. 

	ЮГУ рӯпитаӈкве патме па̄сыл атхуйплов та̄лыг то̄влыс, ты кастыл Татьяна Дмит-риевна аквъёт рӯпитан ма̄хманэ̄н ос тот ханищтахтын мирн са̄в ёмас сымыӈ ла̄тыӈ ла̄выс.

	Светлана Матвеева 

	 
