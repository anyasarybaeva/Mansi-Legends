
Юрий Кылевыч Вэлла – тав потрыт ос стихыт хансум ё̄рн хум о̄лыс. О̄йка о̄лыс ке,  ма̄ньполь э̄тпос китхуйплов хо̄талт са̄тлов та̄лэ то̄влынув. Тав рӯтанэ̄н, юртанэ̄н ос рӯманэ̄н акваг ка̄стыглаве. Стихыт ос потрыт хасме коныпал о̄йка сосса ма̄хум о̄лупсаныл ӯргалым о̄лыс, та̄н ла̄тӈаныл, пēс йис наканыл э̄лаль тотнэ ма̄гыс акваг воритотыс.
Ханты-Мансийск ӯст «На̄й лылы» кина суссылтан фестиваль о̄лум порат тав о̄с ка̄стыглавес. То̄нт Г.С. Райшев хурит по̄слын мастерской-колэ̄т тав урēт потыртасыт. Ты тэ̄ла тот Ольга Корниенко, Сургут ӯст о̄лнэ ос кина по̄слын нэ̄, щё̄пита̄лыс. Тув атхатам ма̄хум о̄влэ̄т «Люди РФ. Человек мира Юрий Вэлла» кина суссыт. Тамле кина «Вместе – РФ» нампа каналт рӯпитан хо̄тпатн 2017 та̄лт ва̄рвес. Тот Вэлла-Айваседа колта̄гыл о̄щнэ хурияныл ос Ольга Корниенко «Последний монолог» по̄слум кинатэ то̄ва ло̄мтыт о̄с тув по̄слувēсыт. 
Тав урēт Тайна Карымова ос Лада Айваседа-Туркова а̄гияге, Елена Фёдоровна э̄кватэ ос юртанэ пӯмыщ о̄лум накыт потыртасыт. Та̄н Варъёган па̄вылт ӯнлын коланылт музей ва̄рсыт ос са̄в ма̄ныл ёхталан мӯй ма̄хум акваг тув щалтсэ̄гыт.
Ханты-Мансийскат ты кина суссылтым порат Тайна Карымова о̄лыс. Тав ётыл а̄тятэ урыл о̄с мощ потыртас, тувыл ам таве наме урыл китыгласлум. Та̄н а̄гит пуссын пӯмыщ намыл намтвēсыт. Ань Тайна ма̄навн ла̄выс: «Ам самын патмум порат а̄тям юн а̄тим о̄лыс, хӯл алыщлым ма̄хманэ ёт  яласас. Тувыл та̄н хунь ёхтысыт, ма̄хум тавēн ла̄всыт, наӈ а̄гин самын патыс. А̄тям хот-ща̄гтыс, ха̄пныл пāг-квāлыс ос ла̄выс – наме Тайна вос о̄лы. Тыи а̄ти рущ ла̄тыӈ нам, Тайна – тыи ё̄рн ла̄тӈыл «э̄лн» толмащлахты, ам самын патмум порат тав  э̄лн о̄лыс, таима̄гыс тох та намтвēсум. 
Тав апганэ о̄с такви намтсанэ. Кит апгаге тав о̄лме порат самын патсы̄г. Акватэ тав Майлю намыл намтыстэ, тыи «щāнь-а̄щаге ща̄гтыл» толмащлаве. Мо̄т апге намтуӈкве тав палтэ тотыглавес, то̄нт тав такем ща̄гтыс. Ня̄врамакве ё̄рн намыл пинуӈкве тав палтэ та ёхтысыт. Тав апге нупыл а̄ӈкватас ос ла̄выс: «Тав Хушилёма вос о̄лы». Рущ ла̄тӈыл ты «легендарный богатырь» толмащлахты. Ань, со̄ль, тав нупылэ ма̄н сускēвт, тав такем ка̄ркам, та̄ксар пыгрищиг яныгми. Юрий Кылевич са̄лы ӯрнэ тэ̄латэ Кольчу ос Антон апгагēн э̄лаль тотаве. Тэ̄н колта̄гланэ̄нтыл во̄р пāвылт о̄лэ̄г». 
Тувыл  ма̄хум мо̄т кинал суссылтаӈкве патвēсыт. «Тонья. В поисках легенды» намтым кит ма̄нь кинаг Ольга Корниенко по̄слысаге. Тот Юган я̄ ва̄тат о̄лнэ ханты ма̄хум йис порат о̄лум Тонья О̄тыраныл урыл потыртэ̄гыт. Тав о̄лум-хӯлум ма̄тэ кинсым яласэ̄гыт, хоты ма̄т тав мо̄т ма̄ныл ёхтум ма̄хум ёт хо̄нтлыс, маныр ва̄рыс, таит та̄ра-паттувēсыт. Вориӈ Тонья Юган ма̄тэ сака ӯргаластэ, ётыл ма̄хманэ̄н тав На̄й-О̄тырыг о̄ньщуӈкве патвес.
Ты ва̄рмалит пуссын сака пēс порат о̄лсыт кос, ос ань о̄лнэ ма̄ньлат ханты хо̄тпат ань тыг мус номияныл. Та̄н о̄паныл, ащо̄йканыл мо̄йтыглам мо̄йтыт аквта хольт мо̄йтсаныл ос кинан по̄слувēсыт. Ты накт Югра ма̄вт щар пēс йис накыт кинсуӈкве патвēсыт, ла̄вēгыт, ма̄кев 900 та̄лэ то̄влыс. 
Кос хотты нотыт о̄лум ханты, ма̄ньщи ос ё̄рн ма̄хум та̄нки На̄й-О̄тыраныл нупыл по̄икщим э̄лаль о̄луӈкве воратасыт. Ка̄сыӈ порат хотты та̄ксар, ка̄ркам хо̄тпат та̄нки халанылт о̄с о̄лсыт. Ос та̄н нупыланыл ро̄влахтым соссаӈ ма̄хманув аквтох та̄к номтыл э̄лаль о̄лэ̄гыт.
Ётылнув А̄с-угорский институтт Юрий Вэлла 70 та̄лэ то̄влуме кастыл ма̄хум акван-атхатыгласыт. Тув ма̄ньщи ос ханты  газетагувт, Югорский университетыт, стихыт, потрыт хаснэ хо̄тпат, Ханты-Мансийскат о̄лнэ музеитт ос са̄в мо̄т ма̄тт рӯпитан ма̄хум ёхталасыт. Та̄н о̄влэ̄т ты кина суссыт, тувыл ка̄сыӈ мӯй хо̄тпа Юрий Кылевич урыл ёмас, сымыӈ ла̄тыӈ ла̄всыт. 
Александр Николаевич Семёнов, педагогика наукат докторыг о̄лнэ хум, ё̄рн ма̄хум о̄лупсаныл, пēс наканыл ханищты ос та урыл пӯмыщ лекция-потыр ловиньтас. Оксана Динисламова, институтт рӯпитан нэ̄, ос мо̄т ма̄ньлат хо̄тпат стихыт ловиньтасыт.  
