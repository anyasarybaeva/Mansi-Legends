
Ня̄врамыт ӯщлахтын ва̄рмаль кӯщаит ак­ваг ӯральтым о̄ньщияныл. Ань ты накт Ханты-Мансийск ӯст ты ва̄рмаль палт рӯпитан ма̄хмыт акван-атыглавēсыт ос о̄выл сменат ня̄врамыт ху­мус ӯщлахтасыт, та урыл китыглавēсыт.
Лӯпта э̄тпост округ янытыл 428 са̄всыр ӯщлахтын ма̄ рӯпитас, тот 28 со̄тыра 471 а̄гирищпыгрищ ӯщлахтасыт. Ты халт 120 ня̄врам этностойбищатн ял­сыт. 4 со̄тыра 862 ня̄врам ща̄рыщ ва̄тан тотыглавēсыт. Елена Нем­чинова, мир ӯргалан департа­ментыт рӯпитан кӯщай нэ̄, ла̄выс, ӯщлахтын коныпал ня̄врамыт пӯсмалтавет.
Акв тэ̄ла урыл та̄н хоса потыр­тасыт. Нягань ӯст о̄лнэ ӯщлахтын ма̄н акв а̄гмыӈ ня̄врам кēтвес, хо̄тал палыт акв ма̄т о̄лым, аквъёт ёнгим 12 а̄гирищ-пыгрищ о̄с агмыӈыг ēмтсыт. Тыи ма̄гсыл ка̄сыӈ ӯщлахтын ма̄т лēккарыт пуссын мӯсхалыг рӯпитаӈкве ла̄ввēсыт.
Майя Соловьёва, Роспотреб­надзорыт рӯпитан нэ̄, тув ёхта­лам кӯщаитн ла̄выс, ёмащакв вос ловиньтэ̄гыт, хоты ма̄т ос манаса̄вит ня̄врам ӯщлахты. Та̄н мир ӯргалан департамен­тын акв нэ̄пак кēтэ̄гыт, тув мо̄т нэ̄пак ёхты. Та̄н аты ва̄ганыл, манаса̄вит ня̄врам о̄выл сменат ӯщлахтасыт.
