
Ювле хультум э̄тпос юи-о̄выл хӯрум хо̄талыт сыс «Государственный библиотека Югры» нампа колт ня̄врамыт ма̄гыс нэ̄пак ловиньтан ловит фестиваль ва̄рыглавес. Ты ва̄рмаль округ янытыл са̄всыр ӯсытт ос па̄влытт о̄лыс.

	Та хо̄талытт ня̄врамыт ханищтахтын ма̄ныл ӯщлахтасыт. Таима̄гыс та̄н нэ̄пак ловиньтан колн во̄виньта̄лвēсыт. Ма̄нь а̄гиквет, пыгквет янытлаӈкве стихыт, потрыт хаснэ хо̄тпат са̄всыр ма̄ныл тувёхталасыт.

	Ты кастыл ма̄нь ня̄врамыт ма̄гыс нэ̄пакыт хаснэ нэ̄ Анна Игнатова Санкт-Петербург ӯсныл тыг ёхталас. Тав тот атхатам ня̄врамыт пуссын янытласанэ. Ос ва̄тихал са̄всыр нэ̄пакыт та̄нанылн ловиньтаӈкве ла̄выс. Нэ̄ Ленинград ӯст самын патыс, тот яныгмас. Школа а̄стламе юи-па̄лт э̄лаль А.И. Герцен институтт ханищтахтас. Тувыл тот ня̄врамыт ханищтан хо̄тпаг матахмат та̄л рӯпитас.

	Нэ̄ хӯрум та̄л юи-па̄лт ущ нэ̄пакыт хансуӈкве о̄вылтахтас. Ты э̄лы-па̄лт мо̄рсыӈ порат хансыс. Тав ня̄врамыт ма̄гыс са̄в пӯмыщ стихыт, потрыт хансыс. Хансум нэ̄паканэ ня̄врамытн ловиньтаӈкве сака мӯсты.

	Лов та̄л сыс ты ва̄рмаль округ янытыл Ханты-Мансийск, Нягань, Урай, Пытъ-Ях, Нефтеюганск, Пойковский, Советский, Когалым ӯсытт ва̄рыглавес. Ты та̄л ос Нижневартовск, Покачи, Радужный ос Югорск ӯсытт щё̄пита̄лвес. Югра ма̄вт ма̄хум нэ̄пакыт ловиньтаӈкве сака э̄руптэ̄гыт.

	Ты фестиваль округ культура департаментыт рӯпитан ма̄хум та̄н э̄лаль тотуӈкве нё̄тэ̄гыт. Та колныл Наталья Михайлова ёхталас. Тав о̄лнэ-хӯлнэ накыт э̄лаль тотым са̄в та̄л рӯпиты. А̄гит-пыгыт янытлан ма̄гыс тав са̄в сымыӈ ла̄тыӈ ла̄выс.

	Ловиньтан нэ̄пакыт хаснэ кит соссаӈ яныгпа̄ла хо̄тпаг тув о̄с ёхталасы̄г. Ты хо̄нтаӈ ма̄ньщи о̄йка Андрей Тарханов ос ханты э̄ква Мария Вагатова (Волдина), тэ̄н ня̄врамытын потыртасы̄г ос стиханэ̄н ловиньтасы̄г. Тэ̄натэ̄н ка̄сыӈ ня̄врам ща̄гтым хӯнтлыс.
