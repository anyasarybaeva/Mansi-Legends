
Ань о̄лнэ йист ма̄хум тӯяг хунь тахмаēгыт, то̄нт Ӯринэ̄ква хо̄тал та мӯйлэ̄гыт. Ма̄н, сосса ма̄хум, тай акваг яныгпо̄ль э̄тпос са̄тыт хо̄талт янытлылӯв. Ос округ миркол кӯщаит акв порат хӯлтнэ нэ̄пак пирмайтасыт, тот хансым о̄лы – яныгпо̄ль э̄тпос титыт ӯщлахтын са̄тыт Ӯринэ̄ква хо̄тал вос мӯйлаве. 
Ань ты э̄тпост Ханты-Мансийск ӯст хӯрум­хуйплов щислат Б. Лосев парк кант са̄в мир акван-атхатыгласыт, са̄в районытныл ос ӯсытныл культура щирыл рӯпитан ма̄хум ёхталасыт. Ка̄сыӈ ма̄ныл суссылтан, тыналан пормасыт ёт тотыгласыт, пēс йис о̄лупса урыл, пӯмыщ ва̄рмалит урыл потыртасыт. 
Ӯскан карыс ма̄тэ̄т сцена ва̄рим о̄лыс, тот ма̄хум э̄ргысыт, йӣквсыт. Ханты, ма̄ньщи ос мо̄т мир ма̄хум са̄в па̄лыл ёхталасыт, нё̄тнэ хора­мыл ю̄нтым маснутыл ё̄мыгтасыт. Ялпыӈ хо̄тал о̄вылтым порат са̄в а̄гит ос нэ̄т, ня̄врамыт пуссын йӣквим сценан ё̄мантасыт. 
Молях йӣквнэ та̄н суйтыс, а̄гит товлыӈӯйит хольт татем нё̄тнэг йӣкв­сыт. Ёхтум ма̄хум ос ня̄в­рамыт та̄н нупыланыл сунсым о̄с йӣкващласыт. 
Тувыл стихыт хаснэ э̄ква Мария Волдина потыртаӈкве во̄ввес, яныг э̄ква мо̄йт мо̄йтыс, хумус пēс порат ӯринэ̄ква урыл ханты мо̄йт ня̄врамытын мо̄йтвес. Тав ёхталам мирн э̄лаль о̄лнэ посыӈ хо̄тал ла̄выс. Пуссын аквъёт пуӈкпинсыт, ёмас о̄лупса по̄йкщасыт. Ёхтум артистыт ма̄ньщи ос ханты ла̄тӈыл э̄ргысыт, йӣквсыт, са̄ӈквылтапыл са̄ӈквылтасыт.
«Хо̄тал» нампа Āс-угорский театр ма̄хум татем ёмас спектакль суссылтасыт, хумус хум са̄в нот-йис о̄лнэ ма̄ тинсыс, сорумн патуӈкве ат таӈхыс, такви о̄лум ма̄тэ̄т нэ̄тэ оссувластэ, хо̄т-а̄ти яласым со̄рни ма̄н, ща̄лыголн ма̄н ёх­талас, ос тох о̄лы, такви ма̄тэ̄н ювле ёхтыс, тот э̄кватэ таве ӯрим а̄тимыг ēмтум. Тав ос тот та тысты, тот та лю̄ньщи, насати э̄лум­хо̄лас нот тав ты ма̄к ёмасыг о̄лнэ̄тэ.   
Ялпыӈ хо̄талн округ кӯщай нэ̄ Наталья Комарова ос тав ва̄ӈын хо̄тпатэ Елена Шумакова ёхталасы̄г, тэ̄н мир яныт­ластэ̄н, са̄в сымыӈ ла̄тыӈ ла̄всы̄г. Яныг кӯщай нэ̄ ня̄врамыт ёт ха̄льн нё̄тнэ то̄рса̄лмыт нэ̄гыс. Ла̄вē­гыт, тамле порат э̄ри матыр ёмас номт номыл­матуӈкве, тав ётыл со̄ль тэ̄лаг тах ēмты. 
Ты тӯя Белгородский областил тотым ня̄врамыт Ӯринэ̄ква хо̄тал мӯйлын канын о̄с тотыглавēсыт, та̄н тот мо̄т ня̄врамыт ёт по̄слысыт, ӯйрищ питит ва̄рсыт, а̄канит то̄рныл пēрсыт, ёнгын кант сун­совыт ӯлтта поргысыт, тыньщаӈ рēпыгтаӈкве ханищтавēсыт. 
Ма̄хум халт ка̄сыӈ тӯя каснэ ва̄рмаль ва̄рыг­лаве. Та̄н ӯринэ̄ква хурил масхатэ̄гыт ос мир э̄лы-па̄лт суссылтахтэ̄гыт, хотьют маснутэ сака нё̄тнэг ос со̄ль ӯринэ̄ква хурипаг о̄лы, таи но̄х та паты. 
Тох ань Ханты-Мансийск ӯст ДК «Октябрь» колт  рӯпитан ма̄ньщи а̄ги Люция Мерова тамле суп ю̄нтыс. Тувыл ты маснутыл акв а̄ги Кар­гапо­лова Вероника масты­саныл, ма̄ньщи сагыл саг­саныл ос тав маснутэ ма̄гсыл о̄выл местал майвес. 
Мо̄т а̄гит ос нэ̄т о̄с сака нё̄тнэ ӯринэ̄кваг мас­хатым о̄лсыт, та̄н ёмас мӯй­лупсал майвēсыт, янытлавēсыт. О
Галина КОНДИНА
