
Ань округув янытыл яныг па̄выл нупыл мо̄т ма̄ньнув па̄влыт хансым о̄лэ̄гыт, ос та миркол тав ма̄к пуӈктотнэг ловиньтахты. Саранпа̄выл нупыл Сӯкыръя, Я̄сунт, Хо̄рыӈпа̄выл, Ло̄пмус, Кульпас, Сортыӈъя, Потрасӯй, Няхлаӈ ос Кимкъясӯй хансым о̄лэ̄гыт. Хо̄сло̄х нэ̄мхотталь хансым ат о̄лы, тот миркол нэ̄пакыт щирыл э̄рттам нэ̄мхотьют ат о̄лы.
Ань пуссын ты па̄влытыт юи-о̄выл та̄лт манаса̄вит кол ӯнттувес, та урыл миркол хум Павел Владимирович Артеев титыгласлум. Тав тох потыртас.
— Йильпи кол тай са̄в ӯнттаве. Ты та̄л Сортыӈъят тит йильпи колыг ӯнттувесы̄г. 2016 та̄лт сака са̄в кол ӯнттувес, ты Саранпа̄выл, Кульпас, Ло̄пмус, Кимкъясӯй, Сортыӈъя па̄влыт янытыл 3 со̄тыра 200 кв. метра са̄вит. Тох о̄лы, иӈ са̄в э̄ри ӯнттуӈкве, очередин иӈ са̄в щēмьят хасхатым о̄лэ̄гыт.
Са̄выӈпа̄лэ пēс колытныл ва̄нтлуптан программав ёмщакв рӯпиты. Па̄вланувт колыт ӯнттавет, та̄с колыт район миркол па̄лыл ёвтавет ос ма̄н тыт миркол па̄лыл ма̄хманувн очередь щирыл мыганӯв.
— Павел Владимирович, Саранпа̄вылт са̄в ма̄хум балокыг ла̄внэ тēрколт о̄лэ̄гыт, ань округув янытыл тамле колытыт о̄лнэ щēмьят мо̄т ма̄н ва̄нтлуптавет, тыт хумус тамле программа рӯпиты?
— Ха̄льӯс район янытыл ма̄н па̄влувт 35 балокт ма̄хум о̄лэ̄гыт, ты хунь экспедициян ма̄хум рӯпитаӈкве тыг ёхтысыт, та̄н тамле колыл майвēсыт. Округув янытыл тыи ма̄гсыл тит млрд. солко̄ви са̄вит олн та̄стувес. Саранпа̄влувн 80 млн. миве.
Тēрколт о̄лнэ щēмьят пищмал тēтавет, акв хо̄тпа ма̄гыс 18 кв. метра са̄вит ёвтнэ субсидия-олныл миве. Ха̄льӯс район янытыл акв кв.метра тынэ 60 со̄тыра солко̄ви, щēмьят нила хо̄тпа те о̄лэ̄гыт, та̄нанылн 4 млн. арыгтем солко̄ви та̄ставе. Ты олныт ка̄тын ат мивет, щēмья ёвтнэ квартира манос кол те хо̄нты, миркол па̄лыл та олныт та̄ра кол тыналан хо̄тпан тēтавет. Программат тох хансым о̄лы, хотьют 1995 та̄л мус тамле балокт хансым те о̄лыс, тав 100% са̄вит олныл миве, хотьют ётылнув, та̄н 70% са̄витыл туп та̄ставет.
Ма̄хум округ янытыл мо̄т хотты па̄вылт манос ӯст кол ёвтуӈкве вēрмēгыт. Ётыл, хунь щēмьят пуссын ты балокытыл ва̄нтлэ̄гыт, та̄н пуссын хот-ло̄сталавет, воссыг нэ̄м-хотьют тув ул вос о̄лмыгты, ты кастыл о̄с олныл тах мивēв.
— Хотьют колыт ӯнт-тым на̄н па̄вланынт рӯпиты?
— Ма̄н тыт тох ва̄рēв, кол ӯнттым ма̄ щё̄питаве, кол ӯнттын компаният та̄нти нэ̄паканыл тēтыяныл ос тан халанылт но̄х-патум компаният та̄нти олныл кол ӯнттуӈкве та вуйхатэ̄гыт. Хунь колыт а̄стэ̄гыт, та̄н район мирколн ёвтавет ос щēмьятын та уртавет.
Саранпа̄влувт НО КМНС «Сосьва», тот кӯщаиг Н.Г. Полуянов о̄лы. Кульпас, Кимкъясӯй, Ло̄пмус ос Сортыӈъят НО КМНС «Рахтынья», тот кӯщаиг Александр Голошубин рӯпиты. Ты компанияг са̄в та̄л тыт рӯпитэ̄г, та̄наныл ма̄н ёмщакв ва̄ганӯв.
— Па̄вланынт ат а̄стлым колыт о̄лэ̄гыт?
— Саранпа̄влувт Ятринский ӯсхулы хосыт хоса порат ма̄нь ня̄врамыт ма̄гсыл садик ӯнттуӈкве о̄вылтавес, ос ань тыг мус иӈыт а̄стлаве. Тот рӯпитам ма̄хум пуссын оссувласаныл ос тох та ӯнлы. Сутн хансыгласӯв, хоса ӯрхатсӯв, ань ос йильпииг нэ̄пакыт ва̄рсанӯв, мощēртын мо̄т ма̄хум тув рӯпитаӈкве ёхтэ̄гыт. Ты кастыл округувныл олныт та̄стым о̄лэ̄гыт, туп а̄стлаӈкве хультыс.
Пуссын аквъёт па̄влувт титса̄ттем щēмьят са̄всыр программатын хансым о̄лэ̄гыт, та̄н о̄лнэ колыт ӯрēгыт. Ань балокт о̄лнэ щēмьят колыт те ёвтэ̄гыт, то̄нт очередюв о̄с мощщагнув ēмты.
________________________
 
Павел Владимирович ты э̄лы-пал Ха̄льӯс мирколт колыт ӯнттын ма̄т рӯпитас, тав ты рӯпата ёмщакв ва̄гтэ. Та̄н э̄рнэ нэ̄пакыт мӯсхалыг щё̄питыяныл ос па̄влытыт о̄лнэ мир э̄рыӈ моляхнув йильпи колыӈыг ēмтэ̄гыт.
