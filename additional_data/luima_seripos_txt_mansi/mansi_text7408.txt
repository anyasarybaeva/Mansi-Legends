
Любовь Мерова «Югория» нампа ра̄тива колт хӯрум э̄тпос туп рӯпиты ос тав ла̄выс, тот тавēн пӯмыщ ос сака мӯсты. 
Потрыт хумус ханса­вет, ва̄гтэ, ты э̄лы-па̄лт Сургутский университет а̄стлас. Тот реклама ос общественный связь ва̄нэ хо̄тпаг ханищтахтас, ань ра̄тива колт тамле ха̄снутыт о̄с э̄рēгыт. Ань ра̄тива эфир ма̄гыс ля̄х­халыт ловиньтаӈкве ман студият мӯй хо̄тпаныл ёт потыртаӈкве сэ̄ръёрыг ханищтавет. 
Тот ля̄ххал тотнэ хо̄т­пат округ о̄лупсавт маныр ань ēмтала̄лы, та тэ̄лат та̄ра-паттыяныл. Та̄н ня̄в­рамыт ханищтан ва̄р­ма­лит, ма̄хум пусмалтан тэ̄лат, полицият осн-пат­тын лю̄ль накыт урыл са̄в потыр­тэ̄гыт. Сосса ма̄­хум о̄луп­са­ныл о̄вылтыт аквтох пӯм­щалахтэ̄гыт ос са̄всыр передачат щё̄пи­тэ̄­гыт. Такви рӯпататэ о̄вылтыт Любовь Мерова таи ла̄выс:
– Ам ущты Майя Макарова, «То̄рум Маа» музейт рӯпитан нэ̄ ёт студият хо̄нтхатыгласум, мēн са̄всыр проектаныл урыл потыртасмēн. Округт о̄лнэ ма̄хум пӯмща­лах­тэ̄гыт, ма̄навн свони­тэ̄гыт ос матыр китыглэ̄гыт. 
Ты рӯпатан ань хань­щувласум, та̄рвит порат Татьяна Мерова, омамн, аквписыг нё̄тавем. Хоты хо̄тпа ёт хо̄нтхатыглаӈ­кве ос тав ётэ ва̄йхатуӈ­кве, тав а̄нумн ла̄ви. Тувыл аквъёт рӯпитан нэ̄тн Мария Ширякован, Татьяна Мехрякован, Оксана Мороз пӯмащипа ла̄тыӈ о̄с ла̄вēгум. 
Ма̄н тыт «Югория» ра̄тива колт пуссын яныг команда щирыл рӯпитэ̄в. Звукорежиссёрыт Татьяна Гуляева, Екатерина Кичитова, Денис Вагнер, Анастасия Старикова передачанув пӯмщиг о̄лнэ̄ныл ма̄гыс сыре-сыр суит, э̄рыгсовыт тув ва̄­рē­гыт. Ра̄тива хӯнтлын ма̄х­манув ма̄н сака э̄руп­тыянӯв, та̄н ма̄н ётув о̄с ва̄йхатым о̄лэ̄гыт. Ма̄хум та̄нки свонитэ̄гыт ос ма­тыр ля̄ххал ла̄вēгыт, хоты хо̄тпан нё̄тмил ва̄руӈкв, хӯлтэ̄гыт. То̄ванакт акв нэ̄ свониты ос лю̄льсаӈ ля̄­га­лам ла̄тӈанув э̄рнэ щи­рыл ёмщакв ла̄вуӈкве хӯлты. Тав са̄в та̄л шко­лат рӯпитас ос ня̄врамыт ма̄кыг потыртаӈкве акваг ханищтасанэ. 
Тувыл «ВКонтакте» ищхӣпыӈ утыт ма̄н ра̄­тивав я̄нас ло̄псыл ва̄­ры­слӯв, ма̄хум тув матыр-а̄ти хансуӈкве вēрмēгыт. То̄ванакн нас «лайк» тӯщ­тыгпēгыт ке, ма̄навн тыи о̄с ёмас. Рēтыӈ ю̄свой э̄т­пост о̄выл щёс ам коман­дировкан Сургут ӯсн ял­сум. Тот «Старый Сургут» нампа музейт сосса ма̄­хум рӯпитан колт «Тылащ пори» ялпыӈ хо̄тал ва̄­рыглавес. Юв ёхтумум по­рат ам та̄ра передача щё̄питасум. 
На̄н «Югория» нампа ра̄тива ул ёрувлэ̄лы̄н, ля̄ххалыт хӯнтлэ̄н ос матыр ла̄тыӈ ювле хан­сэ̄н манос ла̄вēн. 
Тамара МЕРОВА
 
