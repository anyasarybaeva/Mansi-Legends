
Нина Николаевна Загайнова ёт ам Советский район «Таёжные знания коренной Югры» нампа ханищтапыт ва̄йхатасум. Тот тав со̄втыт ос мо̄т са̄с хусапыт ма̄хум ю̄нтуӈкве ханищтасанэ. Ма̄ньщи нэ̄ Саранпа̄вылныл тув ёхталас. Па̄вылт тамле ханищтапыт о̄лыгланэ̄ныл порат Нина Николаевна акваг тув во̄виньта̄лаве. Мо̄т ма̄н ма̄хум ханищтаӈкве тав о̄выл щёс ёхталас. Ам таве китыгласлум, хотьютын ма̄щтырлаӈкве тох ханищтавес. Ма̄ньщи нэ̄ ювле ла̄выс:
«Ам ма̄щтырлаӈкве омамн Агафья Кирилловна Вьюткинан ханищтавēсум. Тав матыр-а̄ти пуссын ва̄руӈкве ха̄сыс,  сака ма̄щтыр хо̄тпаг о̄лыс. Омам ма̄ньщи супыт, пӯркат, ва̄ит ос мо̄т маснутыт ю̄нтыс. Ма̄н ань тамле порат о̄лэ̄в, пуссын рущ маснутыл ё̄мыгтэ̄в. Омам ла̄пкат туп то̄р ёвтыглас,  маснут пуссын такви ю̄нтыс. Ам ма̄ньщи супыт, пӯркат ос мо̄т ма̄ньщи пормасыт ю̄нтуӈкве о̄с ха̄сэ̄гум.  Ма̄ньнувег о̄лсум, сакныл са̄всыр турло̄псыт, пальсакыт ос мо̄т утыт хартсум, ань самагум лю̄льсаӈ на̄ӈкēг, тамле утыт воссыг ат ва̄рēгум.
Акв порат омам  а̄нумн ма̄нь со̄вт мис. Ла̄выс, ты со̄вт ам ат та̄л яныт порат ю̄нтыслум. Ань ты ма̄нь со̄втрищин тулё̄влум ат ла̄пи. Ма̄нь порат ва̄рум со̄втум омам са̄в та̄л такви тучаӈēт о̄ньщастэ».
Ханищтап лӯпта э̄тпост о̄лыс. Та э̄тпос о̄вылтахтан порат са̄с  нуяве. То̄нт Павел Кириллович Дунаев ханищтап ма̄гсыл са̄с во̄рныл тотыс. Нина Николаевна манхурип рӯпата ханищтапыт ва̄рыс, та урыл китыгласлум. Тав ла̄выс:  «Ханищтап ма̄гсыл Павел Кириллович ёмас  са̄с тотас. Тав ты ма̄ныл о̄лы, ёмащакв ва̄гтэ, хоты во̄рт ёмас ха̄ль яныгми. Ма̄н нё̄р по̄хат о̄лэ̄в, о̄лнэ ма̄вт сака са̄в я̄ӈкылма о̄лы. Тот яныгман ха̄ль са̄сэ лю̄ль, та̄ра маныгтахты. Я̄ ва̄тат яныгман ха̄ль са̄сэ ёмаснув.
Ханищтапын ёхталам ма̄ньщи нэ̄т та̄нки пуссын со̄втыт ю̄нтуӈкве ха̄сэ̄гыт. Та̄н ос оманылн-а̄тянылн ма̄ньта̄гыл ханищтавēсыт. Тыт о̄лнэ ма̄ньщит со̄втыт ля̄мйӣв сӯлныл ю̄нтэ̄гыт, ма̄н ос та̄ныл ю̄нтэ̄в».
Нина Николаевна Марина ма̄нь а̄гитэ тав ётэ о̄с ёхталас. А̄гирище ос оматэ ёт ю̄нсхатас. Ма̄ньщи нэ̄ ма̄нь а̄гитэ ма̄ньта̄гыл ма̄щтырлаӈкве ханищтытэ. Тав са̄сныл со̄вт ю̄нтыс, а̄гитэ о̄с са̄сныл матыр ва̄рыс. Нина Николаевна ю̄нсхатас, Марина ос а̄кань ю̄нтыс. А̄гирищ  оматэ по̄хыт о̄лы, ма̄ньщи ла̄тыӈ акваг хӯлы. Ща̄нь ла̄тӈе  ёмащакв торгамтытэ. Ка̄сыӈ туи Марина «Ма̄нь Ӯскве» нампа ӯщлахтын ма̄н яланты.
Мо̄лты та̄л Нина Николаевна о̄йкатэ ёт ня̄врамыт ӯщлахтын  ма̄т рӯпитасы̄г. Тэ̄н  «Кочующая» нампа смена о̄лум порат Сакв я̄ алгаль 27 ня̄врам тотыгласанэ̄н. Ты ва̄рмаль урыл тав таи  потыртас: «Мēн Сергей о̄йкамēнтыл «Ма̄нь Ӯскве» ӯщлахтын ма̄т о̄выл щёс рӯпитасмēн. Ня̄врамыт ёт ма̄н Сакв  я̄ хосыт аквхуйплов  хо̄тал яласасӯв. Ты  пора сыс хо̄т хо̄тал раквыс. Ма̄н тув нила  ха̄пыл минасӯв. Та ня̄врам, хотьют юв воратаӈкве паты, акв ха̄пув щё̄питым о̄лыс. Нэ̄мхотьют юв ат воратас, пуссын аквъёт юв ёхтысӯв.
Ня̄врамытын тув я̄ хосыт ялуӈкве сака мӯстыс. Та̄н ётаныл хӯл алыщласӯв. О̄йкам а̄гирищит-пыгрищит ёт са̄всыр пусмалтан лӯптат атсыт. Та ма̄т тамле лӯпта са̄в яныгми. Манхурип лӯпта манырсыр а̄гм пусмалты, тав ты урыл сака са̄в ва̄г. Юн са̄всыр пусмалтан лӯптат урыл са̄в нэ̄пак о̄ньщимēн.
«Ма̄нь Ӯсквет» рӯпитан ма̄хум ла̄вēгыт, 2017 та̄лт ня̄врамыт Со̄рахта я̄ хосыт минэ̄гыт. То̄нт ня̄врамыт ёт рӯпитаӈкве мēнамēн о̄с во̄вēгыт.  Мēн о̄йкамēнтыл та я̄ хосыт во̄раян ма̄ о̄ньщимēн».
Нина Николаевна о̄йкатэ ёт Саранпа̄вылт акван-хо̄нтхатсы̄г.  Сергей Тюмень ӯсныл на̄й харыгтан хо̄тпаг тув рӯпитаӈкве кēтвес. О̄йкатэ Волгоград ӯсныл о̄лы. Ростов-на-Дону ӯст техникум а̄стламе юи-па̄лт Тюмень ӯсн рӯпитаӈкве минас. Тот тав во̄рт на̄й харыгтым рӯпитас.
Ма̄ньщи нэ̄ Сӯкыръя па̄вылт самын патыс. Школа Саранпа̄вылт а̄стлас, Сургут ӯсн тэ̄нут тыналан нэ̄г ханищтахтуӈкве минас. Акв та̄л арыгкем  тот ла̄пкат рӯпитас. Тувыл яныгмам ма̄тэ̄н  ювле ёхтыс. Тот ла̄пкат тэ̄нут тыналым рӯпитас. Ань о̄йкатэ̄нтыл сас  пенсият о̄лэ̄г.
Саранпа̄вылт хоса ат о̄лэ̄г, во̄раим ос хӯл алыщлым акваг яласэ̄г. Нина Николаевна ты урыл ла̄выс: «Мēн о̄йкамēнтыл Со̄рахта я̄  ва̄тат во̄ркол о̄ньщимēн. Тот тэ̄лы сыс о̄лымēн, лэ̄с ӯнттуӈкве ос сунсуӈкве ялантымēн. А̄лпыл но̄х-ква̄лымēн, кон иӈ турман, лэ̄сыт уральтаӈкве минымēн, ӣтипа̄лаг туп ювле ёхтымēн, хо̄тал палыт во̄рт ё̄мыгтымēн.  Акв хо̄тал сыс нёлолов манос лов вēрыста ё̄мимēн. Тӯя порат ва̄с ос мо̄т товлыӈ ӯй  па̄тлуптымēн. Хӯл алыщлым тот яласымēн. Нё̄влил, хӯлыл, ва̄сныл  са̄всыр тушёнка па̄нкат па̄йтэ̄гум.
Ам хӯрум писаль ос са̄всыр патроныт о̄ньщēгум. Па̄тлуптаӈкве ёмащакв ха̄сэ̄гум. Писаль о̄щнэ ма̄гсыл са̄всыр э̄рнэ нэ̄пак ва̄рсум. Тӯяг ва̄сыт ёхтын порат путёвка-нэ̄пак выгум ос янгуй ма̄гсыл лицензия ёвтэ̄гум. 2000-2004 та̄л порат ам «Сыгва» нампа общинат во̄раян хо̄тпаг рӯпитасум. Община кӯщаиг Надежда Геннадьевна Алексеева о̄лыс. То̄нт ма̄н план  щирыл рӯпитасӯв».
Нина Николаевна оматэ хольт ма̄щтырлы, ма̄ньщи супыт ос мо̄т пормасыт ю̄нты. А̄тятэ хольт во̄раяӈкве ос хӯл алыщлаӈкве вēрми. Ма̄ньщи нэ̄ ёмащакв э̄ргуӈкве ха̄сы. Тав увщиянэ ёт ос Ольга Владимировна Лелятова  ёт «Э̄ргин сым» нампа ансамблит э̄рги. Па̄вылт ялпыӈ хо̄талыт о̄лыглан порат та̄н э̄ргуӈкве акваг во̄выглавет.
Ма̄ньщи нэ̄ о̄йкатэ̄нтыл нила ня̄врам о̄ньщēг. Яныг а̄гитэ̄н  Агафья щēмьяӈ та̄гыл Ханты-Мансийск ӯст о̄лы. Саша ос Ваня пыгагēн Саранпа̄вылт о̄лэ̄г. Ма̄нь а̄гитэ̄н Марина школат иӈ ханищтахты.
Тамле ка̄ркам ос ма̄ньщи пēс йис ва̄рмалит э̄лаль тотнэ щēмья Саранпа̄вылт  ты о̄лы.
