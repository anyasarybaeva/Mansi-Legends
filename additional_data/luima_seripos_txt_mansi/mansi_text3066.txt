
«То̄рум Маа» нампа музейт рӯпитан хо̄тпат  акв суссылтап о̄с щё̄питасыт ос ӯст о̄лнэ ма̄хум тув во̄виньта̄лсаныл. Ты суссылтап та̄н «Кукольная история» намтысаныл ос таве ма̄ янытыл соссаӈ мирыт ялпыӈ хо̄таланыл кастыл ва̄рсаныл.

	О̄влэ̄т музей кӯщай ва̄ӈын н­э̄ Светлана Михайловна Астапо-вич тув атхатам мӯй хо̄тпат ёт пащалахтас, ялпыӈ хо̄талыл янытласанэ ос то̄ват рӯпатанылт нё̄тнэ̄ныл ма̄гыс хорамыӈ лӯптал мӯйлуптасанэ. Тыи Е.А. Нёмысова, Н.Н. Фёдорова, Т.А ос Т.А. Молдановыг, З.Н. Лозямова, Л.К. Зубакина ос А.М. Константинов. Та̄н пēс накыт ва̄ганыл, э̄рнэ торыг ма̄к ла̄тыӈ хӯлтэ̄гыт манос мо̄т ва̄рмалитыт матыр нё̄тэ̄гыт, та̄н ань акван-нё̄тхатым аквтох э̄лаль вос рӯпитанувыт ос пуста̄гыл вос о̄лэ̄гыт. 

	Тувыл музейт рӯпитан мо̄т нэ̄ Наталья Ворокосова ты выставка  урыл потыртас. Тыт суссылтан а̄канит «Музейный комплекс им. Ивана Яковлевича Словцова» нампа музейт рӯпитан хо̄тпатн акван-атыглавēсыт. Ты музей Тюмень ӯст о̄лы, ос та̄н ва̄т та̄л сыс яныгса̄т са̄вит а̄канит Тюменский область лӯима̄ ос рущ ма̄хум халт яласым акван-атмыт. Щар о̄выл а̄канит ма̄н округувныл Вах я̄ ва̄таныл 1986 та̄лт Наталья Николаевна Фёдорова тотыглас. Тав ёмас искусствовед-хо̄тпа, хурит по̄слын ма̄хум халт тав РФ Союзын пирмайтавес. 

	Наталья Николаевна мӯй-луӈкве ёхталам ма̄хумн хантыт, ма̄ньщит ос ё̄рныт палт хо̄нтум а̄канит урыл потыртас. Ма̄навн пӯмыщ хӯнтлуӈкве о̄лыс, хо̄т ос хотьютн а̄канит ю̄нтвēсыт. Та̄н то̄рыл, совныл ман пуныл ва̄рим о̄лэ̄гыт. То̄ват ю̄нтвēсыт, мо̄т утыт нас акван-ма̄нигтавēсыт. Пēс пора а̄канит щар мо̄таныт, ань ос са̄в а̄кань то̄рныл ю̄нтавет ос супаныл хорамтавет. Ка̄сыӈ а̄каньт по̄хат нэ̄пак ло̄мтыт хансым о̄лы, хотьютн ва̄рвес ос хоты па̄вылныл тав о̄лы. Ната-лья Фёдорова ла̄внэ̄тэ щирыл, ка̄сыӈ а̄кань такви ва̄рум хо̄тпа-тэ хурипа.

	Тувыл мӯй ма̄хум э̄лы-па̄лт Зоя Никифоровна Лозямова а̄канит ва̄рнэ нак суссылтас ос та̄наныл китыгласанэ, маныр тэ̄лат ва̄-руӈкве ро̄вēгыт, маныр ат ро̄ви. Ос э̄ква ла̄выс, хотьют ма̄к ла̄тыӈ ювле ла̄ви, та хо̄тпан о̄выл ва̄рум а̄кане мӯйлуптытэ тах. 

	Соссаӈ ма̄хманув а̄каняныл вильтта̄л, ка̄т ос ла̄гыл та̄л ва̄рыгласаныл. Э̄типа̄лаг а̄канит пуӈканыл мощ то̄вмасалуӈкве э̄рсыт, тыи э̄рттам та̄н ня̄врам ул вос пилуптасаныл. Тамле пēс ла̄тыӈ о̄лыс. Тувыл а̄кане Евдокия Андреевна Нёмысован мӯйлуптастэ.

	Суссылтап оигпаме юи-па̄лт музейт рӯпитан хо̄тпат мӯй ма̄хум ща̄й айнэ пасан ва̄тан во̄всаныл ос тот потраныл э̄лаль о̄лыс.

	Тамара Мерова

	хансыс ос хури ва̄рыс
