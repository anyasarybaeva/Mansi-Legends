
Лӯпта э̄тпост Россия янытлан хо̄тал кастыл Чебоксары ӯст «Вышитая карта России» нампа сусcылтап ва̄рыглавес. Ва̄рим карта ты ва̄рмаль юи-па̄лт мо̄т федеральный округыт хосыт суссылтаӈкве патаве. Тувыл та̄л оигпан э̄лы-па̄лт ва̄ти хо̄тал э̄тпос 12 щислат Москва ӯст таве суссылтаӈкве ущ а̄стлаве.
Ты яныг проект Чува­шият ва̄руӈкве о̄вылта­вес, тот ма̄щтырлаӈкв ха̄снэ хо̄тпат са̄в о̄лэ̄гыт. Та̄н тамле ю̄нсхатнэ ва̄р­маль щё̄питаӈкве номыл­матсыт, хо̄т ка̄сыӈ округт о̄лнэ ма̄щтыр ма̄хум та̄нти ма̄наныл картан по̄слы­яныл ос нё̄тнэг па̄кв­па­лытыл ос хансатыл хо­рамтыяныл.
Ма̄н о̄лнэ Югра ма̄вт рӯпитан хо̄тпат ос ты проект э̄лаль тотуӈкве ла̄вхатсыт. Творчество колт «Живая традиция» кол­накт рӯпитан нэ̄ Мария Григорьевна Эккерт ты карта хорамтастэ. Тав студият кӯщаиг рӯпиты, ма̄хмыт хорамыӈ ханты маснутыт ю̄нтуӈкве ос сагуӈкве ханищтыянэ. 

Нэ̄ ла̄выс, манхурип хансат тав ва̄рум картатэ о̄ньщи: 
– А̄нумн сака ёмас о̄лыс, округув ма̄гыс тамле яныг ос пӯмыщ рӯпатан вуйхатуӈкве. Са̄ртын ам са̄в нэ̄пакыт хансат урыл ловиньта­сум, хомус мо̄т ма̄хмы­тын торгамтан щирыл та̄на­ныл суссылтаӈкве, ю̄нтуӈкве э̄ри. 
Россия ма̄ янытыл са̄в са̄всыр мирыт о̄лэ̄гыт, са̄выӈпа̄лэ ма̄ньщи ос ханты о̄лупса урыл та̄н нэ̄мхуньт аты хӯлыгласыт, таима̄гыс а̄нумн рӯпатам тох пӯмщиг ва̄руӈкве э̄рыс, вос та̄н хансат та̄ра ма̄н пēс йис о̄лупсав мощнув торгамтасаныл, ва̄ӈкве патсаныл.
Югра ма̄м суссылтан ма̄гыс ам са̄ртын тит яныг я̄г (А̄с-я̄ ос Иртыш-я̄) хансан ю̄нтсагум, тувыл округ герб-пōсэ ю̄нтыс­лум, тот гербыт тит пуӈкуп ю̄свой по̄слым о̄лы, таве э̄рнэ щирыл хорамыӈыщ ю̄нтыслум, тувыл са̄всыр йӣвыт ва̄рсум, ос тамле па̄квпалыт, хо̄тыл торгам­тахты, хомус тыт о̄лнэ ма̄хум о̄лэ̄гыт, хомус хӯл алыщлэ̄гыт ман во̄раēгыт. Хӯлыт хурияныл ос во̄­рӯит хурияныл ва̄рсанум.
Мария Григорьевна хорамтам рӯпататэ акв­сырыг ат ю̄нтыстэ, кар­татэ са̄всыр то̄рса̄лмы­тыл ю̄нтыстэ, то̄ва ма̄т сакыл хартсанэ, то̄ва ма̄т хорамыӈ сэ̄тапытыл ва̄р­санэ. 
Рӯпататэ сака нё̄тнэг тэ̄лыс, мо̄т ма̄хмыт хунь­ таве сунсыглаӈкве паты­яныл, та̄ра тах торгамтэ̄­гыт – Югра ма̄т о̄лнэ хо̄т­пат хӯл алыщлым, во̄раим ос са̄лы о̄ньщим о̄лэ̄гыт.
Оксана АЛБИНА
