
Ханты хум Вячеслав Юрьевич Кондин Ханты-Мансийск ӯст о̄лы, «То̄рум Маа» этнографический музей отделт заведующиг рӯпиты. Тынакт хум рущ ла̄тӈыл потрыт ос стихыт хасме ма̄гыс янытлавес.
Тӯяг яныг хо̄нт оиг­паме па̄сныл 75 та̄л то̄в­лыс, Вячеслав Юрьевич ты кастыл стихыт хансыс. Стиханэ̄т хо̄нтлум сосса ма̄хум янытлыянэ, ӯлылы­янэ, тот патум мир ка̄сты­янэ. «Живой» нампа сти­хо­творениятэ̄т та урыл хан­сыс, хумус ома са̄в та̄л яныг хо̄нтыл пыге ӯритэ. 
«Герои Великой Победы – 2020» литературный конкурс ва̄рнэ хо̄тпат таве янытласаныл, хан­сум стиханэ сака мӯсты­сыт. Тувыл та̄н ла̄тыӈ кēтсыт, Вячеслав Юрьевич наме конкур­сыт но̄х-патум хо̄т­пат халн хансыма. 

«Югра. Это моя земля» нампа китыт литератур­ный конкурсыт Вячеслав Юрьевич «Как звери спасли Вороний день» потре но̄х-патыс. Хум о̄лнэ ма̄тэ сака э̄руптытэ, во̄ре-витэ янытлытэ. Тав потре щирыл, лэ̄гта̄л лэ̄ӈын Фрося, Валера нампа кощар ос Юви охсар «То̄рум Маа» музейт о̄лэ̄гыт, о̄лнэ ма̄ныл ӯрга­лыяныл, та̄н пуссын аквъёт Ӯринэ̄ква хо̄тал хот-вуян­тасаныл. 
Ты китыт конкурс округув 90 та̄л кастыл ва̄рыглавес. Жюри хо̄тпаг ты ма̄хум о̄лсыт: Максим Замшев, Ирина Пудова, Андрей Сулейков, Еремей Айпин, Елена Исламу­ратова, Мария Волдина, Владимир Меркушев ос Евдокия Нёмысова.

Но̄х-патум хо̄тпат по­траныл тах пуссын акван-атавет, хуритыл по̄славет ос нэ̄пакыг ва̄равет. Тувыл ищхӣпыӈ утын хансавет, тот ловиньтаӈкве о̄с ро̄ви. 
Вячеслав Юрьевич а̄ги-пыг янмалты, ня̄враманэ ма̄ньщи ос ханты ла̄тыӈ мощ хӯлэ̄гыт. Оматэ Лю­бовь Иосифовна пӯркит, совъя ва̄ит ня̄враманэ ма̄гыс ю̄нты. Тав са̄лыӈ­колт яныг­мас, ханты мир о̄лупса ёмащакв ва̄гтэ, пыгēн матыр ва̄рнэ порат акваг нё̄ты, хо̄т э̄ри – хӯл­тыглахты. 
Матъёмас ты сосса хум такви ма̄хманэ яныт­лыянэ, та̄н ва̄рум тэ̄ла­ныл номим о̄ньщиянэ. Вячеслав Юрьеви­чин ма̄н са̄в ёмас, сымыӈ ла̄тыӈ ла̄вēв. Пус ка̄т, пус ла̄гыл вос о̄лы, о̄с са̄в пӯмыщ потрыт вос хансы.
Светлана РОМБАНДЕЕВА  
