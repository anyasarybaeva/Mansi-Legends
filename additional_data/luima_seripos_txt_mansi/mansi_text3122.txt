

	Октябрьский район Лӯи Ня̄рихумит па̄вылт кирпащиӈ клуб-кол ос школа ӯнттым о̄лы. Ты колыг хосат нэ̄мхуньт лап ат пантыглавēг, тот ма̄хум аквписыг рӯпитэ̄гыт.  


		Туи порат та па̄вылт о̄лнэ ня̄врамаквет ма̄гыс са̄всыр ка̄с ос нас ӯщлахтын нак ва̄рылтэ̄гыт. Клуб кӯщай нэ̄ Людмила Торохова ла̄выс: «Ма̄н ка̄сыӈ туи тыт а̄гирищит-пыгрищит ёт рӯпитэ̄в. Ты э̄лы-па̄лт школа ёт потыртахтэ̄в, хоты пора мус та̄н палтаныл ня̄врамыт ӯщлахтэ̄гыт, хоты порат ма̄н палтув ёхталаӈкве патэ̄гыт. Акв та̄л ма̄н кит смена щирыл а̄гит-пыгыт клубн во̄выглыянӯв, школа акв сменан выганыл. Тувыл ос мо̄тыт та̄лт пēнтхатэ̄в. 

		Ма̄нки сменав «Солнечная телепланета» намтыслӯв. Ня̄врамыт обед юи-па̄лт кит щё̄с порат ёхталэ̄гыт ос ат щё̄с мус ма̄н ётув о̄лэ̄гыт. Тыт ёнгēгыт, йӣквыт ханищтэ̄гыт, пальсакыт, турло̄псыт хартэ̄гыт манос по̄слэ̄гыт. Э̄типа̄лаг юв миннэ̄ныл порат тэ̄ланыл урыл потыртахтэ̄гыт, матыр йильпи йӣкв сус-сылтаӈкве патэ̄гыт ке, таияныл юн ханищтыяныл. Пӯмащ э̄рыг хӯнтлуӈкве таӈхēгыт ке, таияныл ищхӣпиӈ ут хосыт кинсыяныл, тувыл тыт юртыӈыщ аквъёт ханищтыяныл.

		Па̄влыт хультум ня̄врамыт коныпал мо̄т ӯсныл манос па̄в-лытныл мӯйлуӈкве ёхтум ня̄врамаквет тыг яланта̄лэ̄гыт. Та̄н тыт рӯт а̄пщияныл, каӈканыл, увщияныл палт мӯйлэ̄гыт. Та̄нанылн тыт мӯсты, йильпи юрт тыт хо̄нтэ̄гыт ос юв ща̄гтым минэ̄гыт,. 

		Мо̄лты ма̄н рӯпатав щирыл  яныг хури нэ̄пак ва̄рсӯв. Матыр-а̄ти ёнгилыт, касылыт ва̄рнэ̄в порат пуссын хурин по̄слысанӯв. Ма̄нки ёмас номтыл о̄с хультсӯв». 

		 

		Тамара Мерова

 
