
Ха̄льӯс район Ло̄пмус па̄выл ма̄хум Римма Яковлевна Ромбандеева лēккаранылн ва̄тихал уральта̄лавет, пусмалтавет. 
Ло̄пмусн ялмум порат, ФАП пӯльницан щалт­са­сум, Римма Яков­лев­на ёт потрамасум, ки­тыглахтасум, па̄выл ма̄хум прививкатыл ва̄рвēсыт ман а̄ти, ты тэ̄ланыл хумус мины. 
Лēккар нэ̄ тох ла̄выс:
– Мо̄лты та̄л, хунь Ковид-19 а̄гм ква̄лта­пап­тувес, ма̄н щар хот-рох­тысув. Ищхӣпыӈ ут ос телевизор хосыт са̄всыр щирыл та потыртэ̄гыт, ла̄вēгыт, э̄лы хо̄н ма̄т ты а̄гм нас ва̄рвēс, тувыл ма̄ янытыл та̄ратавес. Хунь ва̄ве, хотыл ёхтум пилыщмаӈ а̄гм. 
То̄нт ня̄врамыт ос сту­дентыт ханищтахтын ко­лытныл пуссын юв та̄р­туӈкве патвēсыт, ань сытам ма̄т юн вос о̄лэ̄гыт, тох а̄гм ла̄кква ат та̄рамлы. Туи ос таквсы ёмащакв о̄лсув, нэ̄матыр а̄гм ма̄н палтув ат суйтыс. Тэ̄лы порат, хунь ма̄шинал яласан лё̄ӈх ва̄рвес, ань студентыт ӯсыт­ныл ос мо̄т па̄влыт­ныл юв ёхталаӈкве пат­сыт, я-ты, а̄гм ма̄н палтув та тотвес.

Кит колта̄гыл ма̄хум тамле а̄гмыл ēмталасыт. Ка̄сыӈаныл тестыл ва̄­рыгласанум, Ха̄льӯсн кēтсанум, тувыл э̄лаль Ханты-Мансийскан то­тыглавēсыт, то̄нт ущ та̄ра-патыс, хотьютаныл а̄гмыӈ. Пуссын тэ̄рпил мисанум, пусмалтахтасыт. О̄выл прививкатыл ма̄х­манув тӯяг, ма̄ньполь ос яныгполь э̄тпосыгт, ва̄рыгласанум. 
Та мат утув Гам-Ко­вид-­Вак (Спутник V) ла̄в­вес. Китыт щёс ва̄рнэ ма̄гыс, лӯпта ос ойттур э̄тпосыгт, ЭпиВакКорона нампа прививкатыл кē­тыглавесув, ма̄хманувн пуссын тӯщтысанум. Ань ос хӯрмит щёс ты кēтвесув тамле вакцинал, мощēртн о̄с э̄лаль прививкат ва̄­руӈкве патэ̄гум. 
– Римма Яковлевна, тамле тэ̄рпиӈ ю̄нтуп тӯщ­туӈкве па̄выл ма̄хум пуссын ка̄сащēгыт?
– Мирув са̄выӈпа̄лэ пӯльницан ёмас номтыл ювыт. Ма̄ньнув ма̄хманув сака ат ка̄сащēгыт, ла̄вēгыт: «Ма̄н э̄рыӈ ты а̄гмыл ат ха̄х­тавēв, маныр наска̄с­сыг тамле вакцина алпин та̄ртуӈкве, пилэ̄в, атиӈк матарув хотум ēмты». Тох номсэ̄гыт, таима̄гыс юв-я̄ртхатэ̄гыт, пӯльницан ат ювыт. 
Ам потыртыянум, тамле привика матыр лю̄ль хунь ва̄ри, тав хо̄тпан яныг па̄рыс тоты. Прививка ва̄рум э̄лумхо̄лас а̄гмыл ēмты те, сака савалаӈкве ат паты, аквта та̄ра пус­малтахты. Ос ва̄руӈкве ат те а̄лыми, тамле а̄гмын ёл-паттуӈкве вēрмаве. 
Прививка ва̄рум ма̄х­манув нэ̄мат та̄рвитыл ат ёхталавēсыт. То̄ванув, ла̄вēгыт, пуӈканыл мощ а̄гмыӈыг о̄лсыт, алпи тем­ператураныл а̄ти сака яныг о̄лыс.  
Ань хӯлыгласув, тамле вакцина ня̄врамыт ма̄гыс щё̄питаве. Хунь ёмащакв а̄рталаве, тӯщтуӈкве со̄ль ро̄ви те, лēккарыт тах ма̄н палтув ла̄тыӈ кēтэ̄гыт.
Па̄выл ма̄хманувн ла̄­вуӈкве таӈхēгум, прививка вос ва̄регыт, ӯргалахтым вос о̄лэгыт. Та̄нти о̄вылтыт ос ляпа ма̄хманыл урыл вос номсэ̄гыт. Ань мо̄т ма̄ныл са̄в хо̄тпа ёхталэ̄гыт, хунь ва̄ве, э̄рыӈ хотьют тамле а̄гм о̄ньщи. 
Маска вос масэ̄гыт, хащта̄л хо̄тпат ляпат ул вос ё̄мыгтэ̄гыт. Ма̄к э̄р­нэ тэ̄ла ат те о̄ньщēгыт, э̄л ул вос минэ̄гыт. Ос хот­таль щё̄питахтэ̄гыт те, ӯргалахтым вос яласэ̄гыт. Лё̄ӈхыт матараныл а̄г­мыӈыг ēмты те, та̄ра пӯльницан вос минэ̄гыт, тот вос уральтавет.
Па̄выл яныгхо̄тпанув прививкал пуссын ва̄р­санум. Ань школат ос мо̄т ма̄т рӯпитан нэ̄ ос хум хо̄тпат тӯщтыянум, рущ щирыл ла̄вуӈкве те, халанылт «коллективный иммунитет» вос о̄ньщēгыт.
Ань потрумēн та оигпас. Римма Яковлевнан потре ма̄гыс пӯмащипа ла̄тыӈ ла̄всум. Я̄тил ма̄ньщи миртēв, пус ка̄т, пус ла̄гыл о̄лэ̄н! На̄й-О̄тыранын вос ӯргалавен!
Светлана Ромбандеева      
