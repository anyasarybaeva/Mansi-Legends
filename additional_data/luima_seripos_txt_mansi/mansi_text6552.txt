
Яныгпа̄ла ханты э̄ква Мария Гавриловна Хохлянкина ва̄т са̄грапнал э̄тпост 80 та̄лэ то̄влыс. 
Мария Гавриловна Нижневартовский район Корлики па̄вылт самын патыс. Округ ма̄гыс тав са̄в ёмас тэ̄ла ва̄рыс – школат ня̄врамыт ханищ­тым са̄в та̄л рӯпитас, ма̄нь ня̄врамыт воспита­телиг о̄лыс, тувыл пēнсиян мин­нэ̄тэ мус Корлики па̄выл садикт пуӈктотыс.
Ты ялпыӈ хо̄талт э̄ква Нижневартовский район миркол кӯщайн Б.А. Сало­матин о̄йкан яныт­лавес, па̄выл миркол па̄лыл са̄в ёмас ла̄тӈыл ла̄ввес, ма̄гылн тагатан по̄сыл майвес. 
Ма̄н, «Лӯима̄ сэ̄рипос» ос «Ханты ясаӈ» газетаг ва̄рнэ ма̄хум, Мария Гавриловнан 80 та̄лэ то̄в­луме кастыл ос округув 90 та̄л кастыл пуста̄гыл о̄лнэ ла̄тыӈ ла̄вēв! Э̄ква са̄в та̄л пус ка̄т, пус ла̄гыл вос о̄лы, ханищтам ня̄в­ра­манэ̄н вос янытлаве, ляпа ма̄хманэ̄н, рӯпатэ̄н вос нё̄таве! 
Светлана РОМБАНДЕЕВА  
