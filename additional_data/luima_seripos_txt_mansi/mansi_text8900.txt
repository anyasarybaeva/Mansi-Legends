
Рēтыӈ ю̄свой э̄тпос китыт хо̄талэ̄т ханты нэ̄ Мария Григорьевна Эккерт 65 та̄лэ то̄влыс. Ань тав намхо̄талэ кастыл округ творчество колт «Лӯи сов ёлы-па̄лыт самын патсум» тох намаим э̄типа̄ла ва̄рыглавес. 
Мария Эккерт «Россия ма̄щтыр нэ̄» яныг нам о̄ньщи, тав хорамыӈ маснутыт ю̄нты ос А̄с ма̄хум пēс накыт ём­щакв та̄ра-паттын юи-па̄лт пормасыт хансал хорамтыянэ. 
Мо̄лал ӯсувт тав «Живая традиция» рӯпитан кол­нак пӯнсыс. Ма̄хум са̄в­сыр ва̄рмалит пӯмщалан, маснутыт ма̄щтырыг ю̄нт­нэ ма̄гыс тав палтэ ялан­тэ̄гыт. 
Та хо̄талт Мария Эккерт ю̄нтум маснутанэ суссылтавēсыт. Тот ат ма̄ньлат а̄гит, хӯрум а̄гирищит ос акв пыг нё̄тнэ супыл тыгле-тувле ё̄мыгтасыт. 
Та̄нанылн мастым супыт, пуӈкто̄рыт пуссын са̄всыр оспал ос сыре-сыр хансал ю̄нтым о̄лсыт. Мария Григорьевна та̄н ляпанылт лю̄лис ос стихотворение ловиньтас. Нэ̄ о̄с такви ю̄нтум хора­мыӈ супыл масхатыглас.
Нэ̄ о̄лупсатэ урыл ма̄хумн потыртан ма̄гыс о̄с акв суссылтап щё̄пи­та̄л­вес. Тот са̄всыр нэ̄па­кыт, янытлан пищманэ, пēс хурит акван-атвēсыт. Тувыл кит ма̄нь по̄слым кинаг суссылтавесы̄г. Та сыс рӯтанэ, юртанэ, аквъёт рӯпитан ман ханищтах­там хо̄тпанэ ёмас ла̄тыӈ ла̄всыт.
Мария Григорьевна такви о̄парищ наме Молданова, тав Бело­ярский район Ванщеват па̄вылт самын патыс. Омаге-а̄тяге Евгения Константиновна ос Григорий Леонтьевич Молдановыг о̄лсы̄г. Тэ̄н нила ня̄врам янмалтасы̄г.
Тэ̄н хо̄нтлам та̄лыт по­рат яныгмасы̄г, оматэ са̄в рӯпитас, а̄тятэ хо̄нт­лас. А̄гм ос нюлмиянэ пат­тат сас а̄тимыг ēмтсы̄г. 
Мария то̄нт нёлолов та̄лэ то̄влыс ос а̄пщитэ, увщияге ёт Ханты-Мансийский районт о̄лнэ Нялино па̄вылн савалап ня̄врамыт о̄щнэ колн пуссын кēтвēсыт. 
Та па̄сыл та̄н ханты пēс накыт ёрувлаӈкв патса­ныл ос ща̄нь ла̄тыӈ вос­сыг ат хӯлыгласыт. Рущ щирыл о̄луӈкве янмал­тавēсыт ос тот ю̄нсхатуӈ­кве, сэ̄тапыл матыр са­гуӈкве, колсори рӯпата ва̄руӈ­кве ханищтахтасыт. 
То̄ванакт Мария номылматыглас, хумус оманыл ка̄тыл суп ю̄н­туӈкве ӯнтылматыглас ос ты рӯпата та̄нанылн такталас. 
Нялино школа а̄ст­ламе юи-па̄лт Мария Григорьевна Ханты-Мансийский педаго­гический училищан ханищтахтуӈкве минас. Тав Наталья Васильевна Ахмедова, ханищтан хо̄тпатэ, акваг ёмас ном­тыл номитэ. 1981 та̄лныл Ханты-Мансийскат Мария Эккерт ма̄нь ня̄врам ӯрнэ колн рӯпитаӈкве патха­тас. 
1994 та̄лт А̄с ма̄хум институт па̄лыл ӯсувт акв садикыт «Шоврие» нампа я̄нас группа ва̄р­сыт. Тув ханты ос ма̄ньщи ня̄врамаквет атвēсыт ос та̄н ётаныл Мария Григорьевна сосса ма̄хум пēс накыт ханищтым рӯ­питас. То̄нт такви о̄с са̄в пӯмщалахтас ос та па̄сыл ханты мир о̄лупсатэ э̄лаль тотуӈкве патыстэ.
Тав ла̄выс, тав ань ты хо̄тал мус акваг матыр-а̄ти ва̄рмалитн ханищ­тахты. Хотты мирыт ёт ва̄йхаты, та̄н нупыланыл сунсым йильпи пӯмща­лан тэ̄лат хо̄нты ос ва̄ри. Ю̄нтум маснутанэ ос пор­масанэ касылытн кēтыг­лыянэ, тот но̄х-патыглы. 
Мо̄лты та̄л Мария Григорьевна «Вышитая карта России» яныг суссылтап ма̄гыс округ карта хансаӈ сэ̄тапыл ю̄нтыстэ. Ты э̄лы-па̄лт тав «Супербабушка г. Ханты-Мансийска 2019» касылт касыс. Ты урыл тав о̄с потыртас, тувыл ва̄ти кина суссӯв.
Ань тав намхо̄талэ янытлаӈкве са̄в ма̄хум ёхталасыт, ма̄хум такем ёмас ӯщлахтасыт. Вален­тина Швецова ханты э̄рыг тавēн э̄ргыс, «Лӯи са̄м» нампа группа ма̄ньщи э̄рыг э̄ргысыт. Шапша па̄вылныл Лидия Алясова ня̄врамыт ёт ёх­талас. Та̄н йӣквсыт, э̄ргы­сыт ос Алексей Федий апге са̄ӈквыл­тапыл такем ма̄щтырыг са̄ӈк­вылтас. 
Мария Эккерт аквъёт рӯпитам хо̄тпанэ ёт о̄с ка̄с ва̄рыс, тав Алексей Рещиков ёт «Хотаӈ» нампа са̄ӈквылтапыл акв та̄н са̄ӈквылтасы̄г. Тимофей Молданов ёт «Петущ, Петущ, кумие» э̄рыг э̄ргысы̄г. Тувыл Мария Григорьевна Анна Конькова ма̄ньщи мо̄йтэ щирыл ёнгил суссылтас. 
Тох та ма̄хум пӯмщиг ӯщлахтасыт, нёмса ханты нэ̄ янытласыт.
Тамара МЕРОВА
