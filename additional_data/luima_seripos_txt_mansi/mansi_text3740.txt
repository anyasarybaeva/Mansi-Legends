
Тавда ӯсн ма̄ньщиянув  палт ялмум порат Антонина Николаевна Исакова ёт хо̄нтхатыгласум. Тав 1936 та̄лт самын патыс, Городище па̄вылт о̄лы. На̄н ань э̄лаль тав потре ловиньтэлы̄н.

	— Омагум-а̄тягум сас ма̄ньщи хо̄тпаг о̄лсы̄г. А̄тям наме Николай Семёнович Макаров 1907 та̄лт самын патыс. Яныг хо̄нтын вуйвес, тот хо̄т Германия ма̄т патыс. Омам 1914 та̄лт самын патыс. Анēквам Акулина Кузьминична Новосёлова, номилум тав туп ма̄ньщи ла̄тӈыл потыртас.

	Ам яныгмамум порат ма̄н ма̄вт ма̄ньщи ма̄хум са̄в о̄лыс. Пуссын во̄раясыт, хӯл алыщласыт. О̄пам Семён Матвеевич са̄лыт о̄ньщас. Та̄н о̄влэ̄т Кума я̄ ва̄тат о̄лсыт. Тыт хунь о̄лнэ ма̄гыс ма̄ уртуӈкве патвес, о̄пам ня̄враманэ ёт пуссын тыг ва̄нтлысыт. Па̄влув ляпат Александров нампа тумп о̄лы, о̄пав тот акваг во̄раяс, во̄ркол о̄ньщас, алыщлап та маныр тот пуссын о̄ньщас. Са̄в нёхс ос охсар сов юв тотыглас. Ань тав пēс матаранэ, алыщлапанэ тот ма̄н ёл-яныгмавēсыт. О̄пам сака ка̄ркам хо̄тпа о̄лыс, хунь тыг о̄лмыгтас, ла̄пка пӯнсыс, са̄в мис, лув о̄ньщис. Хунь ма̄хум раскулачивайтавēсыт, тав о̄с кулакыг ла̄ввес, о̄лтуланэ ос ӯйхуланэ пуссын хот-вуйвēсыт.

	Ам Янычково па̄выл ляпат самын патсум. Омам потырта̄лыс, тэ̄н а̄тям ёт Кума ма̄ныл Гузеево па̄выл нупыл йисы̄г, ам лё̄ӈхыт самын патсум. О̄лнэ кол ат о̄щсӯв, о̄влэ̄т ловтхатнэ ма̄нь колхусапт о̄лсӯв. Тувыл хунь па̄влувт кит барак ӯнттувес, ма̄н о̄лнэ колыл майвесӯв.

	Ма̄н нё̄выль ос хӯл та̄им о̄лсӯв. Щащēквам нё̄выль о̄влэ̄т са̄ритытэ, мощ коласыл пармапта̄лытэ, тувыл щукун пӯтсов тӣвырн пинытэ, кӯрн ӯнттытэ. Тэ̄ӈкв татем та атыӈ о̄лыс. Нё̄выль ат ань тыхо̄тал мус номилум. О̄пав са̄выӈпа̄лэ во̄рт о̄лыс, хӯл алыщлас, ма̄нав тув акваг тотыгластэ. Лув, мис о̄щсӯв. Тув палыт пум ва̄рсӯв.

	О̄пав ма̄щтыр хо̄тпа о̄лыс — кӯрын ӯнттын ра̄кт пӯтсовыт ва̄рыс, лапти нампа ла̄гыл маснут сагуӈкв ха̄сыс, ня̄лыт ос са̄всыр хусапсовыт ва̄рыс, ма̄щтырлас. А̄тям лувыӈ суныт, ма̄ньха̄пыт ос йӣв ха̄пыт ва̄рыглас, мощ ётылнув о̄йкам ос каӈкум ва̄руӈкв патсы̄г, а̄тямн ханищтавесы̄г.

	Школат ам нила класс мус ханищтахтасум. Юн ма̄н прялка ос то̄р ва̄рнэ ткальный станок о̄щсув, лэ̄пхатнэ утыт, вильт сэ̄гнэ то̄рыт ма̄нти ва̄рсӯв. Лё̄н пум яныгмас, омав ёт ты пум щё̄питасӯв, ка̄миньтаг тынтлысанӯв. Тувыл та̄л палыт о̄щнут, маснут ва̄рсӯв. А̄тям ам ма̄гсылум ма̄нь прялка ва̄рыс, ам тот сэ̄тап ва̄руӈкве ханищтахтасум. Хунь омагум-а̄тягум а̄тимыг ēмтсы̄г, каӈканум яныгмасыт, та̄н ма̄гсыланыл маснут ю̄нтуӈкве, па̄ссат, носкит сагуӈкве э̄рыс, ла̄щал-ла̄щал та ханьщувласум. Ма̄н пуссын рущ маснутыл о̄лсӯв.

	Ам складыт пормас ӯргалым рӯпитасум, ла̄пкаӈ нэ̄г о̄лсум, тувыл база кӯщаиг паттувēсум. Хум ва̄рмум юи-па̄лт валенкат ва̄руӈкве патсум. Па̄лят о̄щсӯв, па̄ля пун повартта̄лсӯв, таӈрысӯв. Мо̄т ма̄хум а̄нум валенкат ва̄рылтасыт, яныгхо̄тпат манос ня̄врамыт ма̄гыс ва̄рсум.

	О̄йкам наме Василий о̄лыс, хосат а̄тимыг ēмтыс. Мēн ат ня̄врам о̄ньщигласмēн, кит пыг, хӯрум а̄ги. Володя пыгум Екатеринбург ӯст о̄лы, Любам Тюменьт, Таням ты па̄вылт ам ляпамт о̄лы. Пуссын щēмьяӈыг ēмтсыт. Та̄н лов ня̄врам о̄ньщēгыт, ам ань аквхуйплов апыг апыгрищ о̄ньщēгум.

	Яныгмамум порат ам ма̄ньщи э̄рыг манос мо̄йт ат хӯлыгласум. Яныгхо̄тпат ма̄ньщи ла̄тӈыл туп та̄нти халанылт потыртасыт, ня̄врамыт ёт рущ ла̄тӈыл потыртасыт. То̄нт ща̄нь ла̄тӈув хотталь со̄ймуӈкве та патыс. Ам тай о̄лтēмт акваг ла̄всэ̄гум — ам ма̄ньщи нэ̄.

	Антонина Николаевна по̄хатэ̄т Люба а̄гитэ ӯнлыс, тав тох ла̄выс:

	— Перепись населения о̄лум порат пыгум ла̄ви: «Ам ма̄ньщи ла̄тӈув ат ва̄глум, хумус ма̄ньщииг хасхатэ̄гум? Тох тай ма̄ньщииг хасхатуӈкве тахнувум кос, ма̄нти ла̄тӈув ат ва̄глум, сымум татем ща̄рги».

	Ань потрув та оигпас. Антонина Николаевна хо̄тпа нупыл сымыӈ э̄лумхо̄лас. Ты я̄тил ма̄ньщи э̄кван ам яныг пӯмащипа ла̄тыӈ ла̄всум. Са̄в та̄л пуста̄гыл вос о̄лы, ня̄враманэ̄н ос апыгрищанэ̄н вос нё̄таве, вос ӯргалаве. Пус ка̄т, пус ла̄гыл вос о̄лы!
