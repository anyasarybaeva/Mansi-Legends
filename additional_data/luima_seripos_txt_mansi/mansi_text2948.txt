
Мо̄лал акв ӯщлахтын хо̄талт округ губернатор Наталья Комарова са̄всыр политический партиятыт кӯщаиг о̄лнэ хо̄тпат ёт хо̄нтхатыглас. Ты ма̄хум коныпал федеральный инспекторыг рӯпитан хум Дмитрий Кузьменко, губернатор ва̄ӈын хо̄тпатэ Алексей Шипилов, округ дума кӯщай Борис Хохряков ёхталасыт.
Та̄н потраныл таквсы нэ̄пак та̄ратан урыл
о̄лыс. Туи сыс са̄всыр партият та̄нти ва̄рнэ рӯпатаныл урыл мирн потыртым мо̄т партия хо̄тпат урыл лю̄льсаӈ ул вос ла̄вēгыт, рущит ла̄внэ̄ныл хольт «ма̄хманыл па̄ӈкыл ул вос со̄сантыяныл».
Округ думат рӯпитан партият коныпал мо̄т партия кӯщаит тув о̄с ёхталасыт, ты «Гражданская платформа», «Яблоко», коммунистический партия «Коммунисты России», Российский экологический партия «Зеленые», «Партия социальной защиты», «Союз труда», «Родная Партия», «Партия профессионалов», «Партия роста», «Российский Объединенный Трудовой Фронт», «Российская партия садоводов».
Кӯщай нэ̄ ла̄выс: «Пӯмащипа на̄нан, хо̄нтхатыглан ма̄гыс матъёмас ёхталан щё̄с хо̄нтсы̄н. На̄н са̄в ма̄хум халт рӯпитэгы̄н, ва̄глын, ка̄сыӈ хо̄тпа манхурип та̄рвитыӈ тэ̄лан я̄рмуӈкве вēрми. На̄н ётын аквъёт рӯпитым государствав са̄в ёмас  ва̄рмаль э̄лаль ва̄ри. Владимир Путин ты урыл тох ла̄выс, са̄в партият манос мощща партият о̄лэ̄гыт, та̄н туп мир ма̄гсыл онтас вос ва̄рсыт. Ка̄сыӈ партия э̄лаль о̄лнэ ёмас хо̄тал ма̄гыс рӯпиты, Югравт ос Россиявт о̄лупсав ёмасыг вос о̄лыс. Ам номсытēмт, политический ё̄ранув акван вос ёхтэ̄гыт, акван-нё̄тхатым са̄в рӯпитаӈкве вēрмēв».
Наталья Комарова ла̄вме щирыл, кандидатыг патнэ хо̄тпат халанылт ул вос ля̄втэ̄гыт, са̄всыр мирыт халанылт вори ул вос тотэ̄гыт. Ма̄н округувт  политический клуб ва̄руӈкве э̄ри ос ва̄тихал акван-атхатыглаӈкве, тав ётэ ка̄сыӈ партия кӯщаит потыртаӈкве вос вēрмысыт. О̄лум ма̄хум са̄выӈпа̄лэ номтаныл патыс, мо̄т щёс о̄с тах хуньт акван–атхатыглэ̄гыт.
