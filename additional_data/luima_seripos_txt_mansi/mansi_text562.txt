
Акв хум яга̄гитэ̄нтыл тэ̄нттетэ̄н о̄лсы̄г. Такви нэ̄ ат о̄ньщис, яга̄гитэ о̄с о̄йка ат о̄ньщис. То̄рум са̄лыт, О̄тыр са̄лыт о̄щсы̄г, ӯрсы̄г. Во̄рт о̄лэ̄г, са̄в са̄лы о̄щсы̄г. Хӯрум сун са̄вит са̄лы о̄щсы̄г, са̄кваляк сампа хӯрум хо̄птыт, хансаӈ, хорамыӈ хо̄птыт мутраӈыт о̄лсыт. Аквмат хо̄тал ща̄ркыл юв ёхтыгпасыт, О̄тыраныл мувылтахи ё̄хсыт, самвитаныл пуссын во̄ртыпал нупыл овтмыт, ла̄вēгыт: 
– О̄тыракве, О̄тыракве, тыхо̄тал-хӯрмит хо̄тал ма̄н тах ё̄рн хо̄нын ты ёхтавēв, хотталь оēв ман тӯйтхатэ̄в. 
Тав са̄лыянэ̄н ат  хӯнтлы, та̄н нупланыл ла̄ви: 
– Ул хурахлэ̄н, вос ёхтэ̄гыт. 
Тамле потыр тотсыт о̄тыранылн, тувыл о̄с ща̄ркын та минасыт. Хӯрмит хо̄талыг ēмтыс, ёсаге массаге, са̄лыянэ уральтаӈкве ща̄ркын минас, ёвт-ня̄л ёт ат вис. Яга̄гитэ тактēт юн хультыс. А̄мпыт хорталтахтэ̄гыт, нэ̄ кон-ква̄лы, хӯрум ё̄рн хо̄ла ты ёхтыгпасыт, со̄ль, ё̄рн хо̄нын ёхтувēсыт. Я-ты, маныр ва̄ри, лю̄ньщим-тыстым та ё̄мыгты. Ё̄рнытын китыглаве: 
– А̄пщин хоталь минас? 
– Такви тэ̄латэ̄т хотталь во̄рн минас ё̄мыгтаӈкве. 
Таит ла̄вēгыт: 
– Колын паттэ̄лын, сунанын щё̄питэ̄н, наӈын ёт-тотылӯв. 
Нэ̄ тувыл рохтыс, са̄лыянэ-коланэ та вивет, ягпыге хо̄т тах алаве. Лю̄ньщим-тыстым та ё̄мыгты ща̄рк лё̄хт, са̄лыянэ̄н тотыглым лё̄хт. Сытамыл таит ва̄та̄л ня̄ланэ-ёвтанэ вис, пӯтин ма̄гсанэ, та лё̄х ва̄тан тотсанэ, йӣвн тув но̄х-тагатасанэ. Номсы, а̄пщитэ ёхты тах колэ уральтаӈкве, ка̄салыянэ. Тэ̄нутыл о̄с пиныстэ хӯрыгсовн, акв по̄хан тагатасанэ, такви лю̄ньщи, ла̄ви: 
– Тах э̄рыӈ хо̄нтыянэ, тэ̄ӈкве тахмаи, тэ̄ганэ.
Тувыл маныр, колэ паттувес, сунанэ та̄лттувēсыт. Я-ты, ща̄ркын минасыт, са̄лыт па̄ланыл мантем хо̄нтсыт, висыт, та хӯрум хо̄пт о̄с вуйвēсыт. Хотьют вēрмысыт, та висаныл, хотьют ат вēрмысыт, хо̄т-а̄ти та хультсыт. Пуссын хунь вēрмавет ёт виӈкве, сака са̄в. Са̄лыт пувсыт, нэ̄ а̄насанэ акван-атсанэ, та̄лтхатас, лю̄ньщим-тыстым са̄лыӈ-лӯтыӈ та̄гыл та нёвумтаптувēсыт, та тотавет. 
Хоса ман ва̄ти минасыт, о̄лнэ ма̄нанылн ёхтысыт. Сунаныл,  коланыл тӯщтысыт, са̄лыяныл та̄ртысаныл, тот та о̄лмыгтасыт. Акв осыӈ, яныг пукип ё̄рынрищ кӯщаиг о̄лы, тав а̄ги ё̄рыл нэ̄г вистэ. Тувыл хӯрум хо̄пт урыл ла̄ви: 
– Ты са̄лыт тах ам о̄ньщуӈкве патыянум. 
Щёлыӈыг ēмтсыт, са̄лы алэ̄гыт, тэ̄пъялэ̄гыт-манарēгыт. Акв-мат хо̄тал та кӯщаиг о̄лнэ утаныл ла̄ви: 
– Мощ касэ̄в, хотьютув но̄х-паты. Ты хӯрум хо̄пт ам пувиянум, кēриянум, ам та̄нанылт яласэ̄гум, на̄н ос мо̄таныт пēриēн. 
Са̄лыт пуввēсыт, кēрвēсыт, та̄н ань мӯтраӈыт, та сӯлттэ̄гыт, яласэ̄гыт. Ань хум (а̄ги ягпыге) ялы-ялы, юв ёхты, колэ ос са̄лыянэ а̄тимыт, колэ паттыма, та̄тыл колъёре о̄лы. Колъёрēт лю̄ньщим-тыстым та ё̄мыгты, номса̄лы: «Са̄кваляк сампа хӯрум хо̄птум матырпищ тыг вос ёхтынувыт». Са̄лыт та касэ̄гыт, сӯлттэ̄гыт, ань хунь О̄тыраныл тох номылматас, та̄н ха̄йтнэ̄ныл щирыл илттыг ювле ё̄ӈхыгпасыт, ань ё̄рн о̄йка капай сунэ̄ныл э̄л та рагатас. Ос хӯрум хо̄пт тотым лё̄ӈханыл хосыт О̄тыраныл палт та тахасыт, та нуйхатэ̄гыт. 
Аквматэ̄ртын О̄тыраныл палт лылтым тув та куратасыт, нēлманыл ӯлщ ӯлтта патмыт. Ань са̄лыянэ-хо̄птанэ тав палтэ ёхтыгпасыт, хум ща̄гтыс. Ня̄ланэ-ёвтанэ хо̄нтсанэ ос йим о̄вланыл хо̄т о̄лэ̄гыт, та минэ̄гыт са̄лыянэ. Та палыт ма̄, э̄тимаӈкве ты патыс. Тув колн ёхтэ̄гыт, са̄лыт О̄тыраныл нупыл ла̄вēгыт: 
– Тыт ты о̄лэ̄гыт. 
Тав тувыл нёл-ква̄лге ёл ат нэ̄гыстэ, ёл-пиныстэ, суве о̄с пиныстэ та̄лматан щирыл. Та̄н мӯтраӈ са̄лыт, тав та̄лэ хоталь тахēгыт. Тувыл хум сунэ̄ныл ёл-ва̄глыс, ня̄ланэ-ёвтанэ вис, кол по̄хēн лаквхатас, хӯнтлы. Юн мӯйлэ̄гыт, аēгыт ман матарēгыт, суяныл суйты. Тав ла̄щлакв совъя касаил па̄лыг-яктыстэ, ма̄нь халыл сунсы ювле, таса̄вит са̄лы нё̄выль, та маныр па̄йтэ̄гыт. Та яныг пукип ё̄рн о̄йка хо̄нысо̄рыл хуи, лылты, со̄рыг ва̄рим повара̄лы, ань со̄рге сыт, та маныр. Щар тав торгылэ тыт ты хуи о̄йка. Тувыл та асныл ня̄ланэ нарыгтасанэ, хартсанэ, пукит та по̄хсатаптытэ ня̄лыл, кивтасаптытэ, хо̄ла та холас. Тувыл ха̄йтыс са̄лыянэ палт, сунэ̄н та̄лматас, са̄лыянэ̄н акв-тув та нуясаптувес. 
Кӯщай о̄йка алыстэ, та юи-па̄лт ё̄рыг ēмтыс. Ань кит хо̄ла хультсы̄г. Ёты хо̄тал тув ос са̄лыянэ̄т минас, та утыг о̄с ня̄лыл па̄хвтысаге, щама-кивтасаптысаге. Увщитэ̄нтыл колэ̄н паттысы̄г, пормасанэ̄н сунын та̄лттысанэ̄н, та нёвумтасы̄г. Са̄лыянэ̄н мӯтраӈыт, та̄нти та нёвумтасыт о̄лум ма̄нанылн. Та щирыл та аласанэ пуссын ё̄рн хо̄лат. Увщитэ̄нтыл ань та о̄лэ̄г, щунēг-хӯлэ̄г. 
 
Ты мо̄йт Николай Иванович Хозумов тав 
мо̄йтыстэ, нэ̄пакын С. РОМБАНДЕЕВАН хасвес.
 
 
