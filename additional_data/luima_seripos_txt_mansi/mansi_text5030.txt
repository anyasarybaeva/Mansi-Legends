
Ма̄ньщи газета ва̄рнэ ма̄хманув халт кит яга̄гииг-ягпыгыг рӯпитасыг – ты Раиса Калистратовна Бардина ос Никита Калистратович Партанов. Тэ̄н Ха̄льӯс районт о̄лнэ Йильпи па̄вылт самын патсыг.
Раиса Калистратовна о̄выл потре «Лӯима̄ сэ̄рипос» газетат 1989 та̄лт хасвес (я̄ӈк нāтнэ э̄тпос 24 хо̄талэ̄т 10 номерт), тох намаястэ: «Ма̄нь пāвлыт саватпияныл». Тувыл э̄лаль са̄в потыр хансыглас, газета ва̄рнэ хо̄тпатн нё̄тыс. 
Никита Калистратович 1991 та̄л па̄сныл газетан потрыт хансуӈкве патыс, то̄ванакт щар тактēт рӯпитас, газета щё̄питас. О̄выл потре тох намаястэ: «Самын патум ма̄т» (1991 та̄л ма̄ньполь э̄тпос 8 хо̄талэ̄т 4 номерт хансым о̄лы).
Ты ма̄ньщи хум тох ты ла̄выс:
— Аквматнакт «Лӯима̄ сэ̄рипос» газета ва̄руӈкве ма̄хум щар а̄тим о̄лыс, кит номерыг ам амттем ва̄рсагум. Таисья Степановна Себурован ос Мария Кузьминична Волдинан нё̄твēсум, ты нэ̄г то̄нт «Ханты ясаӈ» газетат рӯпитасыг. Та порат ам «Югория» нампа радио колт рӯпитасум, ма̄ньщи ла̄тӈыл передачат ва̄рсум. Округ янытыл са̄в ма̄т о̄лсум, ма̄ньщи ма̄хманув потраныл, мо̄йтаныл, э̄рганыл магнитофонын хансыг-ласанум. Тувыл та̄н пуссын радио хосыт суйтсыт.   

Никита Калистратович я̄ӈк на̄тнэ э̄тпос 9 хо̄талэ̄т 1960 та̄лт Йильпи па̄вылт самын патыс. Школа а̄стламе юи-па̄лт Лабытнанги ӯст электросварщикыг ханищтахтас. Тувыл Санкт-Петербург ӯст о̄лнэ А.И. Герцен нампа университет юил ялантым а̄стлас. 1996 та̄лт член Союза журналистов России намыл майвес. Рущ ос ма̄ньщи ла̄тӈыл потрыт хансы, тыхал наука щирыл рӯпиты, матыр-а̄ти та̄ра-патты. Са̄в та̄л Ханты-Мансийск ӯст о̄лы. Гульнара э̄кватэ̄нтыл пыг о̄ньщēг, наме Тимур, 11 классыт ханищтахты. 
Раиса Калистратовна ва̄т са̄грапнал э̄тпос 6 хо̄талэ̄т 1964 та̄лт самын патыс. Тав о̄с каӈке а̄стлам А.И. Герцен университетт ханищтахтас. Ханты-Мансийск ӯст «То̄рум Маа» музейт, радио колт, НИИ ВОУН колт рӯпитас. Наука щирыл э̄рнэ нэ̄пакыт хансы, мирхал хо̄нтхатыглапыт о̄лыгланэ̄ныл порат такви щё̄питам потранэ ловиньта̄лыянэ. Ма̄ньщи па̄влытн яланты, пēс 
йис потрыт ёл-хансыянэ, ма̄хманув по̄слыянэ. Раиса Калистратовна исторический наука кандидат намыл маим о̄лы.
Ты я̄тил яга̄гииг-ягпыгыг пус ка̄т, пус ла̄гыл вос о̄лэ̄г, вос яласэ̄г! Ма̄ньщи мирен ма̄гыс, ща̄нь ла̄тӈēн ма̄гыс о̄с са̄в ёмас тэ̄ла вос ва̄рēг.
