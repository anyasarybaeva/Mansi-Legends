
О̄лнэ ма̄в янытыл яныгпо̄ль э̄тпост сосса ма̄хум Ӯринэ̄ква хо̄тал янытлэ̄гыт. Ань ка̄сыӈ па̄вылт ман ӯст ты ялпыӈ хо̄талт мир мӯйлэ̄гыт. Пēс ма̄хманув Ӯринэ̄ква хо̄тал тӯя ёхтын пораг ла̄всаныл, ты товлыӈуй ро̄ӈх суе хунь хӯнтамлыяныл, та ща̄гтэ̄гыт, ма̄лтыпыг тах та ēмты. Таве нэ̄ хо̄тпат ос ма̄нь ня̄врамаквет ӯргалан ма̄гыс янытласаныл.  
Нягань ӯст тамле ка̄с тотнэ нак нёлолов щислат ӯс ляпат во̄рт о̄лнэ каныт ва̄рыглавес. Тув са̄в мӯй хо̄тпат атхатыгласыт, та̄н ма̄гсыланыл тот са̄всыр касылыт, суссылтапыт щё̄питым о̄лсыт. 
О̄влэ̄т та̄н ётаныл ӯс кӯщай Иван Ямашев па­щалахтас ос музейт рӯ­питан кӯщай нэ̄ Альфия Раянова потыртас. Тэ̄н ща̄гтым ла̄всы̄г, хантыт ос ма̄ньщит пēс наканыл э̄лаль тотнэ ма̄гыс мӯй ма̄хум тыг ӯщлахтуӈкве во̄ввēсыт. Та̄н сосса ма̄­хум пēс о̄лупсаныл тыт ка̄салэ̄гыт ос матыр-а̄ти ва̄рмалитыл вос пӯмща­лах­тэ̄гыт. 
Пēс ма̄хманув ла̄внэ̄­ныл щирыл «Ӯринэ̄ква ма̄нь ня̄врамакве самын патнэ кол ляпан исы ос ёмас о̄лнэ номт тавēн по̄икщи». Нягань ӯст ань ты ялпыӈ хо̄тал порат та̄л сыс самын патум сосса ня̄врамаквет ща̄няныл-а̄щаныл ёт янытлавēсыт. 
Тот онтолов сосса щēмьят о̄парищнаманыл ла̄ввēсыт – тыи Алчиныт, Гордиенко, Гусар, Домра­чевыт, Конновыт, Муллах­метовыт, Постниковыт, Набиулиныт ос Тихоно­выт. Та̄н сценан во̄винь­та̄лвēсыт ос музей па̄лыл мӯйлупсал майвēсыт.
Тувыл ма̄хум э̄лы-па̄лт Ханты-Мансийск ос Ивдель ӯсныл ёхталам нэ̄т-хумыт э̄ргысыт, йӣкв­сыт. «Лӯи са̄м» («Север­ный край») нампа э̄ргын группа ма̄ньщи э̄ргыт э̄ргысыт ос «Куринька» та̄н са̄ӈквылтасыт ос йӣкв йӣквсыт. 
Та̄н юи-па̄ланылт Нягань ӯст о̄лнэ ма̄хум о̄выл щёс рэп-э̄ргыт ма̄ньщи ла̄тӈыл хӯнтлысыт, ты Евгений Анямов э̄ргыс. Тав ань Свердловский область Ивдель ӯст олы, тот о̄лнэ колыл майвес, юн ӯйхул янмалты ос таквирот номсахтым йильпи э̄ргыт хансы. Мӯй хо̄тпатн тав э̄ргум э̄рганэ сака мӯстысыт, та̄нанылн пӯмыщ о̄лыс, а̄гирищит-пыгрищит йӣкващлым лю̄ляхо̄лсыт. То̄ват сака о̄щатахтасыт, насати, ща̄нь ла̄тӈыл рэ̄п хӯнтлуӈкве такем пӯмыщ о̄лнэ̄тэ. 
Ма̄ньщи ос ханты са̄ӈк­вылтан та̄ныт «Ха̄йтнут э̄рыг» («Песня волка») нампа группа ищхӣпыӈ то̄тапсовн хассаныл ос та суил ёнгим э̄рганув э̄ргысаныл. Та щирыл белорус хум Игорь Сирен­ко та̄ныт тув щё̄пита­санэ, армян хум Самуэль Баллар койп ра̄тыс ос ма̄ньщи нэ̄ Юлия Яркина ёт э̄ргысы̄г. 
Акв ма̄т мӯй ма̄хум ма̄гыс суссылтапыт ман сыре-сыр ханищтапыт ва̄рыглавēсыт. Тот ма̄щ­тыр хо̄тпат та̄нки ка̄тыл ва̄рум пормасаныл сус­сылтасаныл ос тыналаса­ныл. Хоты хо̄тпат пӯмща­лахтасыт ке, та̄наныл матыр ва̄руӈкве ханищ­тасаныл. Клавдия Ксено­фонтовна Шадрина таса̄вит хорамыӈ па̄ссат ос носкит сагум, тувыл тув ёхталам э̄ргын-йӣкв­нэ хо̄тпат пуссын мӯй­лупсал мисанэ. Нягань ӯст о̄лнэ ма̄щтырыт коныпал тот Советский ос Югорск ӯсныл ма̄щтыр-хо̄тпат ёхталасыт. 
Са̄всыр школатт ханищ­тахтын а̄гит-пыгыт ма̄гыс касылыт ва̄рыглавесыт. Та̄н лӯима̄ ма̄хум каснэ щирыл кассыт, са̄лыӈ сун ӯлтта ка̄ркамыг поргысыт, э̄лаль хӯрум щёс апры­ӈыг порыгма̄лсыт, сувн тыньщаӈ рēпыгта̄лсыт. Тувыл но̄х-патум ня̄вра­мыт пуссын янытлан нэ̄­па­кытыл мӯйлуптавēсыт. 
Ос ма̄хум ка̄с ва̄рма­ныл юи-па̄лт хӯл исмит тэ̄ӈкве ос лӯптаӈ ща̄й аюӈкве во̄ввēсыт. Со̄ль, такем атыӈ хӯл исмит о̄лыс. Тувыл ма̄хум пус­сын са̄всыр то̄р са̄лмыл майвēсыт, та̄наныл ха̄ль­йӣвн нэ̄гуӈкве э̄рыс ос та сыс ёмас номт вос номылматасыт. 
Тамара МЕРОВА
