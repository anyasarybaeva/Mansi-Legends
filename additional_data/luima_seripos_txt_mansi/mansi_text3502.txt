
Рēтыӈ ю̄свой э̄тпос ва̄т нупыл хӯрмит хо̄талэ̄т Россия янытыл армият лусытан хо̄тпат ос хум ма̄хум ялпыӈ хо̄таланыл о̄лы. Ты кастыл ам Сергей Хозумов, ма̄ньщи хум, ёт потрамасум. Тав Ха̄льӯс район Саранпа̄вылт самын патыс. Тот яныгмас, школа а̄стлас. Тувыл армиян вуйвес. О̄лпусатэ хумлег о̄лы, на̄н тав потре э̄лаль ловиньтэ̄н.

	«Ам армия юи-па̄лт Ханты-Мансийск ӯсн ёхтысум. Тыт колледжит ма̄шинат щё̄питан хо̄тпаг ханищтахтасум. Аквматнакт А̄с-угорский театрын ялсум. Тот ма̄ньщи ос ханты ма̄ньлат а̄гит-пыгыт рӯпитаӈкве атвēсыт.

	Ам о̄с тув ёхтысум, кӯщай ёт потрамасум. Тав а̄нум соссаӈ мир о̄лнэ-хӯлнэ нак, ща̄нь ла̄тыӈ урыл китыгластэ. Ам тавēн омагум-а̄тягум о̄лупса урыл потыртасум. Тувыл кит хо̄тал минас ос рӯпитаӈкве та во̄ввēсум. О̄влэ̄т ка̄ста̄л рӯпитасум. Ётыл ла̄щал-ла̄щал ханьщувласум, ань ты рӯпатам сака э̄руптылум, хӯрмит та̄лыг ты ēмты, тот рӯпитанэм.

	Тот са̄ӈквылтапыл са̄ӈквылтаӈкве ос йӣквуӈкве ханищтавем. Ань то̄ва та̄ныт ва̄ганум, мощ ёнгēгум. Ты э̄лы-па̄лт школат ханищтахтынэм порат Саранпа̄выл ёнгын колн Дмитрий Агеев палт хӯрмахкем э̄тпос ялантасум. Та юи-па̄лт ос товтыл ха̄йтнэ касылын минасум. Ань номсэ̄гум, ёнгын колныл наска̄ссыг по̄хын минасум. То̄нт ханищтахтасум ке, ань са̄ӈквылтапыл са̄ӈквылтаӈкве ос йӣквуӈкве ёмас ха̄снувум.

	Ма̄ниг о̄лмум порат кӯстырнувег са̄ӈквылтаӈкве ханищтахтасум. Ань янгыгнув ēмтсум, ханищтахтуӈкве та̄рвитыӈнув. Ты а̄ти, то̄ва та̄ныт мощ номиянум. Театрувт юи-о̄выл щёс акваг спектаклит суссылтэ̄в. Йӣквнэ колувт пуссын аквъёт хусахкем а̄ги-пыг рӯпиты. Ма̄хманув пуссын ёмасыт, халувт юртыӈыщ о̄лэ̄в, нё̄тхатэ̄в. 

	Ты та̄лыт сыс са̄в ма̄н йӣквуӈкве тотыглавесӯв. Мо̄лты та̄л таквсы порат Финляндия ма̄н рут мирув палт мӯйлысӯв. Россият ос Красноярск ӯсн ялсӯв. Округув тай о̄с янытэ̄т яласаслӯв. Ань рēтыӈ ю̄свой э̄тпост ос Октябрьский районнын минэ̄в. Октябрьское, Андра, Приобье, Талинка, пуссын аквъёт са̄тахкем па̄влытыт тӯлыглапыт суссылтэ̄в тах. 

	О̄выл щёс туи порат на̄иӈха̄пыл тув мӯйлуӈкве ялсӯв. Па̄влыӈ мирн спектаклянув сака мӯстысыт, таима̄гыс та̄н ма̄н палтув свонитасыт о̄с мӯйлуӈкве во̄ввесӯв. Ам рӯпитаӈкве хунь ёхтысум, о̄влэ̄т та̄л охса нас ханищтахтасум. Тувыл акв спектаклит а̄рталахтын ма̄гыс ёнгысум ос рӯпитаӈкве тув та вуйвēсум.

	Ам омагум-а̄тягум сас ма̄ньщи хо̄тпаг. Омам наме Тамара Гындыбина, такви о̄парищ наме Хозумова, тав совхозт са̄в та̄л пӯркат ос мо̄т са̄всыр маснутыт ю̄нтым рӯпиты. Ты та̄л атпан та̄лэ то̄влы, пенсиян патхаты тах. А̄тям Пётр Гындыбин, тав хо̄тахкем та̄л пенсият о̄лы. Тав о̄с са̄в та̄л Саранпа̄выл совхозт рӯпитас.

	Са̄ртын тав са̄лыӈколт яласас. Котиль а̄пщим Иван хунь о̄выл классын минас, тав са̄лыӈколт рӯпитаӈкве по̄йтыс, на̄лув ва̄глыс. Тав нилыт бригадат са̄лы ӯрим яласас. Ань Саранпа̄выл совхозт нила бригада са̄лы ӯрим хультыс. Ты китыт, нилыт, хо̄тыт ос нёлоловит бригадат ма̄хум рӯпитэ̄гыт. 

	Та̄н ла̄внэ̄ныл щирыл, нилыт бригадат о̄щнэ са̄лыт нё̄вляныл мо̄т са̄лыт халт во̄иӈнувег о̄лэ̄гыт, китыт бригадат ос щар са̄в са̄лы о̄ньщаве. Тамле ты ва̄рмаль о̄лы. Са̄ртын са̄внув бригада о̄лыс, ла̄щал-ла̄щал са̄лыт холуӈкве патсыт, ётыо̄вылт мощща са̄лы хультум бриагадат пуссын лап-пантвēсыт, са̄лыт ос акван-тотвēсыт. Нила яныг бригада ва̄рвес.

	2010 та̄лт ам армиян вуйвēсум. Москва ӯс ляпат Пушкинский районт Софрина па̄вылт акв та̄л лусытасум. Лусытаӈкве а̄нумн сака ёмас о̄лыс. Таима̄гыс та̄лум оигпам юи-па̄лт тот хультуӈкве ēмталасум, тувыл омагум-а̄тягум ос рӯтанумн ат та̄ртвēсум, юв во̄ввēсум.

	Тот хультуӈкве ос таима̄гыс номтум патыс, лусытамум порат аквматнакт Дагестан ма̄н тотыглавесӯв. Кавказ ма̄тэ о̄с нё̄рыӈ, та нё̄тнэ ма̄ сымумн татем хо̄яс, э̄лаль тот лусытаӈкве ēмталасум. Ос рӯтанум ёт потрамамум юи-па̄лт юв минасум.

	Щēмьявт ма̄н нила ня̄врам яныгмасӯв. Хӯрум пыг, акв а̄ги. А̄пщиягум о̄с армиян ялсы̄г. Котиль а̄пщим наме Иван, тав Новосибирск ӯс морской пехотат лусытас. О̄с акв та̄лн ялыс. 2013 та̄лт юв ёхтыс. Тавēн о̄с армият сака ёмас о̄лыс. Юв ёхтыс, о̄влэ̄т колледжит катерыл яласаӈкве ханищтахтас. А̄стластэ, ань ос хӯрмит та̄л Югорский университетыт филологыг э̄лаль ханищтахты.

	Ма̄нь а̄пщимēн Алексей 2015 та̄лт армияныл юв ёхтыс. Тав о̄с ам хольтум внутренние войска ма̄т Нижний Новгород ӯс по̄хыт лусытас. Са̄всыр ма̄н командировкан ва̄тихал кēтыглавес. Тавēн лусытаӈкве о̄с сака пӯмащ о̄лыс. Тав ань о̄с колледжит инженер-строитель хо̄тпаг ханищтахты. Ты та̄л а̄стлан щирыл о̄лы, ань э̄лаль о̄с хо̄т ханищтахтуӈкве паты, ты урыл номсахты.

	Щар ма̄нь йӣгрищув Елена, тав ты та̄л Саранпа̄вылт школа а̄стлы. Ос тыг ханищтахтуӈкве ёхты тах. Ма̄н таве Югорский университетыт ханищтаӈкве во̄вилӯв. Тав ос лēккарыг ханищтахтуӈкве номсы. Хоталь номтэ паты, тув та мины.

	Ма̄н хунь юн о̄лыглэ̄в, пуссын ма̄ньщи ла̄тӈыл потыртэ̄в. Хунь мо̄рсыӈ порат потыртэ̄гын, ла̄тыӈ ёрувлахты. Иван ос Алексей ма̄ньщи ла̄тыӈ ёмщакв торгамтэ̄г кос, ос мощща потыртэ̄г. Елена тай ща̄нь ла̄тыӈ ёмщакв ва̄г. Тав школат олимпиадат ос са̄всыр конкурсыт о̄лыглан порат акваг ма̄ньщи ла̄тӈыл потрыт тув хансы. 

	Тыт о̄лнэм сыс Саранпа̄вылн акваг хартавем. Туи порат ӯщлахтуӈкве юв ёхталэ̄в. Та̄ра Хо̄рыӈпа̄вылн минэ̄в. Тот во̄раев, хӯл алыщлэ̄в. Тот пēс колув ӯнлы. Омам та колт ты яныгмас. Тувыл Анатолий сасгум о̄лмēт тот йильпи кол ӯнттыс. Па̄вылн ёхталанэ̄в порат тот о̄лэ̄в».

	Сергей ань Ханты-Мансийск ӯст кол ёвтыс. Нэ̄ тотыс, э̄кватэ ма̄ньщи а̄ги, наме Анастасия, тав Ло̄пмус па̄вылныл о̄лы.

	Ань юи-о̄выл та̄лыт то̄ва ма̄ньлат хо̄тпат ла̄вēгыт, лусытан ма̄т нэ̄матыр ва̄руӈкве, наска̄ссыг та̄лыт холтуӈкв. Сергей ты ма̄ньщи пыгытын лусытан урыл тамле ла̄тыӈ кēтыс: «Ам номсэ̄гум, армиян ка̄сыӈ пыгын ялуӈкве э̄ри. Тот на̄н та̄ксар хо̄тпаг ēмтэгы̄н, э̄рнэ номт выгы̄н, писалил па̄тлуптаӈкве ханищавēн, э̄лаль ёмас хо̄тпаг о̄лэгы̄н тах. Пилуӈкве ат э̄ри, тот нэ̄матыр лю̄ль ва̄рмаль ат ēмты. Ам лусытан ма̄хум пуссын янытлыянум, пуста̄гыл о̄лэ̄н».
