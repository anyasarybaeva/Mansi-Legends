
Лēккарыт ос са̄всыр миркол кӯщаит «Народный фронт «За Россию» нампа организацият сапра̄нин акван-атхатыгласыт. Ма̄нь па̄вылкветт о̄лнэ ма̄хум хумус ань пусмалтавет, та урыл та̄н  потыртасыт.
О̄влэ̄т «Народный фронт» отделеният кӯ-щаиг рӯпитан нэ̄ Лариса Белоцерковцева ла̄тыӈ ла̄выс. Ма̄н округувт ка̄сыӈ та̄лныл са̄внув ма̄хум пувласпи-а̄гмыл ēмтэ̄гыт. 
Ты та̄рвитыӈ а̄гм та̄ра ке хо̄нтаве, э̄лумхо̄лас пусмалтаӈкве вēрмаве. Ань ӯсытт, яныг па̄влытт о̄лнэ мир лēккар палт ялантаӈкве акваг ла̄выглавет. Па̄влыӈ ма̄хум ань хумус уральтавет ос пусмалтавет, та урыл тав лēккарыт ос миркол кӯщаит  китыгласанэ. 
Ха̄льӯс районт о̄лнэ мир пусмалтан ва̄рмаль урыл миркол кӯщай Владимир Фомин потыртас. Тав ла̄выс, тэ̄лы ос туи  «Профессиональной патология» нампа пӯльницат рӯпитан лēккарыт ма̄нь па̄вылквет о̄лнэ ма̄хум уральтыяныл. 
Тэ̄лы та̄н ма̄шинал район янытыл яласэ̄гыт, туи «Николай Пирогов» нампа на̄иӈха̄пыл тув ёхталэ̄гыт. 
Ань на̄иӈха̄п лӯпта э̄тпосныл яласаӈкве о̄вылтахты ос о̄влэ̄т Саранпа̄вылн тах мины. Па̄влытыт о̄лнэ 
ма̄хум акваг уральтым, лēккарыт са̄в а̄гм хо̄нтэ̄гыт ос та̄ра пусмалтаӈкве  о̄вылтыяныл. 
Тувыл на̄иӈха̄пыл ос ма̄шинал яласан лēккарыт то̄ва па̄вылн кит та̄л сыс акв щёс туп ёхталэ̄гыт. Ты пора сыс ма̄хум са̄всыр а̄гмыл ēмтуӈкве вēрмēгыт. 
Владимир Фомин ла̄выс, ма̄нь па̄влытыт лēккарыт кāсыӈ та̄л ке ёхталасыт, ёмаснувег о̄лнӯв. То̄нт са̄внув э̄лумхо̄лас пусмалтаӈкве  вēрмаве.
Ань Ха̄льӯс районт ка̄сыӈ та̄лныл са̄в хо̄тпат рак-а̄гманыл хо̄нтавет ос тыил а̄тимыг ēмтэ̄гыт. Тох ул вос о̄лы, лēккарытн та̄н о̄лнэ ма̄нылн сāвнув щёс ялантаӈкве э̄ри. 
Округ янытыл ёхталам миркол кӯщаит ты ва̄рмаль урыл о̄с потыртасыт. Мо̄т кӯщаит о̄с ла̄всыт, та̄н о̄лнэ ма̄нылт о̄с са̄в ма̄хум пувласпи-а̄гмыл ēмтэ̄гыт, тот о̄лнэ мир о̄с ва̄тихал уральтаӈкве  э̄ри. 
