

	А̄с-угорский институтыт Победа хо̄тал кастыл «Югорчане - солдаты и труженики Великой Отечественной войны» суссылтап рӯпитаӈкве о̄вылтахтас. Та выставкат хо̄нтлам соссаӈ ма̄хум урыл потрыт, хурит, пищмат, нэ̄пакыт акван-атым о̄лэ̄гыт. Институтыт рӯпитан ма̄хум ля̄па рӯтаныл хурияныл, ма̄глын тагатан по̄саныл, нэ̄паканыл тот о̄с суссылтыяныл.


		Тув ёхталам ма̄хум э̄лы-па̄лт А̄с-угорский институт кӯщай нэ̄ Виктория Сподина ла̄выс: «Ханты-Маснийск ӯскан по̄хат «Парк Победы» о̄лы. Тот тӯщтым а̄хвтас па̄ртыт тармыл ты ма̄ныл хо̄нтлаӈкве минам ос тот по̄рслым хо̄тпат наманыл хан-сым о̄лэ̄гыт. Соссаӈ ма̄хум халт то̄ва хо̄тпат наманыл о̄с хасвēсыт, то̄ва хо̄тпат наманыл ат хасвēсыт. Округувт «Электронная книга памяти»  нампа ёмас тэ̄ла ва̄раве. Ань ка̄сыӈ э̄лумхо̄лас хо̄нтлам рӯтэ интернет щирыл тув хансуӈкве вēрмитэ.  Хо̄нтлам ма̄хманув наманыл ва̄ӈкве ос номуӈкве э̄рēгыт. Тыи ма̄гыс ань тамле яныг тэ̄ла ва̄раве».

		Светлана Алексеевна  Попова ос Светлана Селивёрстовна Динисламова тэ̄нки 

		а̄тягēн хуриянэ̄н, удостоверения-нэ̄паканэ̄н ос ма̄глын тагатан по̄санэ̄н ты выставкан тотсагēн. Светлана Алексеевна Попова такви а̄тятэ урыл тот потыртас. А̄тятэ Алексей Алексеевич Вокуев Ня̄хщамво̄ль па̄вылныл о̄лыс. Светлана Алексеевна  тав уретыл ла̄выс: «А̄щум хо̄нтлам поратэ урыл сака ат потырта̄лас. Вой-нат сакватавес, тыи ма̄гсыл хоса ат о̄лыс. 

		Тав 45 та̄лэ туп то̄влыс, хунь а̄тимыг ēмтыс.  

		То̄нт ам 16 та̄лум то̄влыс, ма̄нь а̄пщи-рищум туп кит та̄л яныт о̄лыс. Омав ма̄нав, са̄в ня̄врам, таккēт янмалтасанэ. А̄щум 1944 та̄лт 18 та̄лэ то̄влыс, та̄ра хо̄нтлаӈкве та тотвес. Войнан хунь минмыгтас, оматэ со̄рни олн-ло̄мт ёт-мистэ. Ла̄выс, ты тыныӈ кēр-ло̄мт таве ӯргалаӈкве патытэ. Улпыл, ты кēр-о̄лнэ ӯстуӈкве пилыс, Варшава ӯст акв лēккар хумн со̄рнитэ ӯлщ пуӈкыг ва̄рвес. 1947 та̄лт юв со̄рни ӯлщ пуӈкыл ёхтыс. 

		Потырта̄лыс, Буда-пешт ӯс тавēн сака мӯстыс. Ань ам о̄с та ӯсн ялантаӈкве сака э̄руптэ̄гум. Тот хо̄нтлам ма̄хум ма̄гсыл па-мятник тӯщтым о̄лы. Тан ӯс хунь ёхталэ̄гум, хорамыӈ лӯпта  тув яланта̄лэ̄гум ос а̄щум ка̄стылум».  

		Та суссылтапт Светлана Селивёрстовна такви а̄тятэ о̄ньщум ма̄глын тагатан по̄санэ ос хуриянэ, нэ̄паканэ суссылтыянэ. Тав а̄тятэ хо̄нтлам поратэ урыл «Судьба» яныг поэма хансыс. Селивёрст Семёнович 1941 та̄лт хо̄нтлаӈкве минас, Берлин мус ялыс. Войнат пилта̄л хо̄нтлас, тыи ма̄гсыл ма̄гылн тагатан сака са̄в по̄с о̄ньщас.

		Людмила Теткина

		 

 
