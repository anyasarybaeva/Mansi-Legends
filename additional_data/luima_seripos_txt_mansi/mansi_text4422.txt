
«Ӯринэ̄ква хо̄тал» — ты ма̄ньщи ос А̄с ма̄хум ма̄н яныг ялпыӈ хо̄талӯв. Тав ань округ янытыл янытлаве. Ювле хультум ӯщлахтын порат, яныгпо̄ль э̄тпос 14 хо̄талэ̄т, «Ӯринэ̄ква хо̄талув» янытлан ма̄гыс Ханты-Мансийск ӯсканын са̄в мир ёхталас.
Ты тӯя мощ ащир-маӈнувег о̄лы. Ӯринэ̄кват ма̄н ӯсувн та са̄тыт ущты ёхтысыт. Ос ялпыӈ хо̄тал о̄лнэ порат та̄н хо̄т ляпат маттем та ро̄хсыт. Мӯйлын мир нупыл Вячеслав Смуров ос Лиза Посохова а̄гирищкве янытлан ла̄тыӈ ла̄всы̄г.
Тэ̄н юи-па̄лэ̄нт «Лылыӈ со̄юм» колн ялантан ня̄врамаквет йӣквсыт. Пыгрищит хум йӣкв суссылтасыт, а̄гирищит нэ̄ йӣквыт йӣквсаныл. Тувыл «Кӯринька» та̄нэ та сумыллас. Ма̄хум пуссын аквъёт та йӣквалтахтасыт. Педагогический колледжит ханищтахтын а̄гит о̄с йӣквсыт. Таса̄вит мир ма̄н ма̄ньщи йӣквув та йӣквсаныл.
Ос та юи-па̄лт щēмьят янытлаӈкв патвēсыт. Ты та̄л та̄н ня̄врамаӈыг ēмтсыт. Омат, а̄тят пуссын сценан но̄х-во̄выглавēсыт, тот мӯйлупсал майвēсыт. Та̄н халанылт ма̄ньщи щēмья наманыл о̄с ла̄ввēсыт — Евгения ос Александр Вьюткиныг, Татьяна Бахтиярова о̄йкатэ ёт, Анастасия Федий (Вьюткина) щēмьятэ ёт, Наталья Ткачук пыге ёт, Владислав Динисламов Людмила э̄кватэ ёт ос мо̄таныт.
Ты ялпыӈ хо̄тал кастыл касыл ва̄рыглавес — хотьют щар пӯмщиг ӯринэ̄кваг масхаты. Та ма̄хум халт щар са̄в Нижневартовский районныл ёхталам хо̄тпа о̄лыс, матум э̄кват, ма̄ньлат а̄гит, ня̄врамыт пуссын масхатсыт. Сака са̄в хо̄тпа тот о̄лыс, та̄н пуссын янытлавēсыт.
Та хо̄талт ӯст о̄лнэ мир ма̄гыс са̄в пӯмыщ щё̄питым о̄лыс. Ё̄рн-колыт тӯщталавēсыт, ханты нэ̄квет та̄нти ю̄нтум пормасаныл ос пальсакыт, турло̄псыт тыналасыт. «То̄рум Маа» музейт рӯпитан нэ̄квет а̄гирищит ос пыгрищит нирныл пити ва̄руӈкв ханищтасаныл.
Ты ялпыӈ хо̄талт ма̄ньщи ма̄хманув о̄с мӯйлысыт, то̄ваныл ты по̄слысанум.
