
Эльвира Сивкова Мужи па̄вылт о̄лнэ нэ̄, такви о̄парищ наме Лонгортова, ха̄ӈхай хурип пумныл па̄лн нортнэ са̄птат ва̄ри. Эльвира Егоровна о̄влэ̄т пумыт ёмщакв хот-тытылтыянэ, хоса пумыт пēрии ос ква̄лыг хольт акван-сагиянэ. Хоса ква̄лгыт то̄вылхатнэ са̄вит саги. Ос котильныл о̄вылтахты ква̄лыг ēӈтаг сэ̄тапыл акван-ю̄нтуӈкве. 
Ты сака хоса ва̄рнэ рӯпата. Тамле хаӈхай А̄с нупыл о̄лнэ ма̄хум атэ̄гыт. Сакв ос Та̄гт я̄г нупыл тамле пум ат яныгми, ма̄н ма̄вт туп сылылтахтын ха̄ӈ-хай яныгми. А̄с нупыл ка̄миньт хаӈхаит яныг-мēгыт, тамле пумыл са̄пта ты ва̄раве. 
Эльвира Егоровна яныг щēмьят яныгмас, та̄н хо̄т а̄ги ос хӯрум пыг о̄лэ̄гыт. Тав хӯл алыщлан па̄вылт самын патыс. Оманыл ос а̄тяныл А̄ст хӯл алыщлым о̄лсыг, ня̄враманэ̄н ёт тотыгласанэ̄н. Нэ̄ ань тыг мус номитэ, ла̄ви, таса̄вит супыг хӯл, ӯсхул, мохсаӈ пувēгыт, сака во̄иӈыт, тэ̄ӈкв ат вēрмēгыт. По̄р яныг а̄нытыл ӯнлыс, ня̄лыл пӯлащласыт. Ань та пора нас та номылматыглыяныл.    
А̄тяныл Егор Семенович Лонгортов Овгорт па̄вылныл о̄лыс, 
та̄н Саня ма̄хум. Оманыл Варвара Николаевна ня̄враманэ ма̄ниг о̄лманыл порат а̄тимыг ēмтыс, а̄тянылн янмал-тавēсыт. 
Эльвира Егоровна Мужи па̄вылт центр-колт ня̄врамыт ёт рӯпиты, та̄наныл са̄в-сыр хорамыт сакныл, хорамыӈ нэ̄пакныл ва̄руӈкве ханищтыянэ. Ханты ма̄хум пальсакыт, турло̄псыт, сакква̄лгыт аквъёт хартэ̄гыт. 
Нэ̄ такви хӯрум ня̄врам янмалтас. Роман яныг пыге Армения ма̄т товлыӈха̄пыл яласым о̄выл та̄л рӯпиты. Варвара а̄гитэ Салехард ӯс колледжит нилыт курсыт по̄слын хо̄тпаг ханищтахты. Гитарал ёмщакв са̄ӈквылты, э̄рги ос стихыт такви хансы. Сережа ма̄нь пыге лов классыт ханищтахты.
Я̄тил нэ̄квēн пуста̄гыл о̄лнэ ла̄тыӈ тēтэ̄в, такви ня̄враманэ ха̄снэ ва̄рмалēн о̄с вос ханищтыянэ. 
