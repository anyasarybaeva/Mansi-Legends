
О̄йттур э̄тпос оигпан э̄лы-па̄лт Кульпас па̄влыӈ ма̄хум ос Ха̄льӯс Дума депутат-хум Александр Голошубин та па̄вылт ӯнттым лильпи пӯльница сунсуӈкве ялсыт. 
Кол 540 кв. мēтра яныт о̄лы, акв хо̄тал сыс 24 э̄лумхо̄лас пусмалтаӈкве тот тах вēрмавет. Ань па̄­вылт акв со̄тыра э̄лум­хо̄лас о̄лы, та̄н хала­нылт 269 - тыи ня̄врамыт, ма̄ньщи хо̄тпа – 508 э̄лумхо̄лас. 
Та̄н ма̄н мирув пēс ва̄рмалит, пēс накыт э̄лаль тотым о̄лэ̄гыт, са̄в ялпыӈ хо̄тал ва̄рыглэ̄гыт. Матъёмас па̄вланылт ты пӯльница ӯнттувес.
Кульпас па̄выл мир­кол кӯщай нэ̄ Людмила Петровна Албина ла̄выс:
– Пӯльница ӯнттуӈкве ань а̄стлавес. Па̄влувт рӯпитан лēккарув сӯкыр э̄тпост тув тах ва̄нтлы ос ма̄хманув пусмалтаӈкве тот патыянэ. 
Та па̄выл пӯльница ӯнт­тын ма̄гсыл «Модер­ни­зация пер­вичного звена здра­во­охранения» нампа нэ̄пак щирыл олн та̄с­тувес. 
Ля̄ххал ма̄ньщи ла̄тӈыл Людмила ТЕТКИНА хансыстэ 
