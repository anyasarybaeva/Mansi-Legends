
Ка̄сыӈ та̄л оигпан ляпат округ кӯщаюв Наталья Комарова депу­татыт э̄лы-па̄лт прави­тельство ва̄рум рӯпатэ урыл по­тырты. Ань яныг таквс э̄тпост ты потре хӯнт­лувес. Тув са̄в па̄лыл миркол кӯщаит, общест­венный рӯпата ва̄рнэ ма̄хум, мирн ва̄нэ намыӈ-суиӈ хо̄тпат во̄винь­та̄л­вēсыт.
Кӯщаюв о̄влэ̄т инвестиционный программат урыл ла̄тыӈ ла̄выс. Инвесторыт – ты щёлыӈ ма̄хум ос компаният, та̄н са̄всыр тэ̄лан та̄нти олнаныл мыганыл, ёмас ва̄рмаль ва̄рнэ ма̄гсыл та̄с­тыяныл. Тамле олнытыл округувт ты та̄л 200 вēрста са̄вит на̄йква̄лыг ма̄нь па̄влыт мус хартвес. Ань Октябрьский район Горнореченск па̄выл мус ё̄р на̄йква̄лгыт хартвē­сыт, тот та̄лэ-тувēт на̄й пос­туӈкве паты. 
Хо̄нтаӈ ма̄т Шугур па̄вылт ос Ха̄льӯс район Ня̄хщамво̄ль па̄вылт хо̄талныл ё̄р винэ электростанцияг рӯпитаӈкве патсыг. Тот па̄влыӈ ма̄­хум ань на̄йпос акваг о̄ньщēгыт. Ты проект хосыт округ бюджетын яныг па̄рыс тоты.  
Колыт ӯнттын ма̄н 15 млрд са̄виттем солко̄ви та̄стыглавес, тот 750 со̄­тыра кв.м. о̄лнэ кол ӯнт­тувес, ты 14 со̄тыра щē­мь­ят колыӈыг ēмтсыт. Састум лё̄ӈхыт ва̄рнэ ма̄н 8 млрд солко̄ви хол­твес, 67 вēрста палыт йильпи лё̄ӈх пинвес, та ма̄т Коммунистический - Унъюган па̄влыг  халт та̄лэ-тувēт яласан лё̄ӈх ва̄рвес. Титса̄т вēрста палыт лё̄ӈх ёмщакв хот-щё̄питавес. 
Интернет молях рӯ­пи­тан ма̄гсыл Ха̄льӯс районт нила па̄влыт мус 320 вēрста палыт тēрква̄лыг ма̄ ёлы-па̄лн пиным хар­твес. Та па̄влытыт пуссын аквъёт хӯрум со̄тыра са̄т­са̄т арыгтем э̄лумхо̄лас о̄лэ̄гыт. Та̄н ищхӣпыӈ утаныл ань молях рӯпи­таӈкве патсыт. 
Кӯщаюв такви потрēт тох ла̄выс, мо̄тыт та̄лныл сахарный диабет а̄гм о̄щнэ ня̄врамыт школат хо̄тыл сыс тит щёс олн ойтта̄л тыттуӈкве патавет.  Та̄нанылн ро̄внэ тэ̄нут ва̄руӈкве патаве. 
Наталья Владимиро­вна ханищтап, мир пусмалтан ос мо̄т ва̄рмалит урыл потыртас. Округ мирув ёмщакв ос со̄тыӈыг о̄лнэ ма̄гсыл правитель­ствав са̄в рӯпата ва̄ри. Ты коныпал Наталья Комарова такви ва̄ӈын хо̄тпанэ̄н э̄лаль маныр рӯпата ва̄руӈкве та̄на­нылн ла̄выс. Юи-о̄вылт тох ла̄выс: «Ам Югра ма̄т о̄лнэ ма̄хум ма̄гсыл рӯпитэ̄гум. Ам Россия ма̄гсыл рӯпитэ̄гум».
