
Ма̄ньполь э̄тпос 1-4 хоталытт Ха̄льӯс район Саранпа̄вылт ма̄хум товтыл касуӈкве акван-атхатыгласыт, рущ щирыл «Лыжнёй Андрея» ла̄вияныл. Ка̄сыӈ тэ̄лы-тӯяг акв порат Саранпа̄вылныл ос Кульпасныл Ло̄пмусн а̄гит-пыгыт товтыл ха̄йтэ̄гыт. 
Ты та̄л Саранпа̄вылныл ня̄врамыт ма̄ньполь э̄тпос о̄выл хо̄талэ̄т товтыл минмыгтасыт. Хӯрум хо̄тал ха̄йтманыл сыс татем ёмас хо̄талыӈ хо̄талыт о̄лсыт. Государственный Дума депутат нэ̄ Татьяна Гоголева, округ этноспорт кӯщай хум Олег Хатанев, Саранпа̄выл миркол кӯщай Павел Артеев, «Поиск» нампа ня̄врамыт ёт рӯпитан кол кӯщай нэ̄ Альбина Попова ос ня̄врамыт товтыл ха̄йтуӈкв ханищтан кӯщай Иван Вокуев о̄с тув ёхталасыт. Та̄н каснэ ма̄хумн са̄в ёмас ла̄тыӈ ла̄всыт: ёмас номтыл вос ха̄йтсыт, товтаныл молях вос тахамтасыт ос ща̄гтым вос о̄лсыт.   
Ты та̄л Кульпасныл ва̄т нупыл нила ня̄врам, Саранпа̄выл ос налыман нупыл хӯрум ня̄врам товтыл ха̄йтсыт. Та̄н ётаныл са̄в мо̄т хо̄тпат ёхтысыт, мӯй мāхум са̄ртын ты тэ̄лан атхатасыт, рӯпатаныл ӯщлахтын хо̄талыт намыл висыт.
Саранпа̄выл а̄гит-пыгыт са̄тлов вēрыста ха̄йтсыт, та̄н кит хо̄тал минасыт. Акв э̄т Хо̄рыӈпа̄вылт хӯлсыт. Тот та̄н ӯрвēсыт, колытт кӯрыт ёмщакв па̄лтыглымат, вит о̄лыс. Кульпас ня̄врамыт ос налыман нупыл ат вēрыста товтыл минасыт. 
Китыт хо̄талэ̄т Саранпа̄вылныл ос Кульпасныл товтыл ха̄йтум ня̄врамыт пуссын Ло̄пмусн акван-ёхтысыт. То̄ва ня̄врамыт рӯтаныл тот ӯрхатасыт, са̄ртыннув каснэ ва̄рмаль суснэ ма̄гыс тув атхатсыт. Ты та̄л «Лыжнёй Андрея» проект ва̄рыглыматэ па̄сныл лов та̄лэ то̄влыс. Ос Ло̄пмус па̄выл йильпи школан 15 та̄л то̄влыс, товтыл каснэ ня̄врамыт ты та̄лыт сыс акваг тот ӯщлахтасыт. Ты кастыл концерт ва̄рыглавес ос Ло̄пмус па̄выл школа урыл потыртавес. Ты потыр Саранпа̄выл музейт рӯпитан нэ̄ Любовь Стаканова тав щё̄пита̄лыс. Тувыл ма̄ньщи ла̄тӈыл ня̄вра-мыт ханищтан нэ̄квен Татьяна Валерьевна Анямован Татьяна Гоголева Государственный Дума па̄лыл янытлан нэ̄пак мӯйлуптас. 
Хӯрмит хо̄талт па̄вылт товтыл каснэ ва̄рмаль ва̄рыглавес. Каснэ ма̄хум та̄ланыл щирыл ла̄кква-уртыглавēсыт. О̄влэ̄т лов та̄л яныт ня̄врамыт товтыл ха̄йтсыт. Тот о̄выл места Саранпа̄выл пыг Иван Вокуев тав вис, ты Иван Николаевич Вокуев тав апге о̄лыс. 
Товтыл ха̄йтум ма̄хум нупыл сунсуӈкве сака пӯмащ о̄лыс. Каснэ ва̄рмаль а̄стум юи-па̄лт пуссын но̄х-патум хо̄тпат янытлавēсыт ос мӯйлупсал майвēсыт. Ос тувыл та̄нки па̄вланылн ла̄кква та миныгласыт. Татьяна Гоголева ос Олег Хатанев ла̄всы̄г, ты касыл юи-о̄выл щёс о̄лыс. Хотьют ты ва̄рмаль э̄лаль тотуӈкве ка̄сащи ке, вос вуйхатэ̄гыт, кӯщаиг нё̄тмил ва̄руӈкве ла̄вхатсы̄г.
Ты потыр Оксана Рыжкова кēтыстэ, ма̄ньщи ла̄тӈыг Николай МЕРОВ хансыстэ.
 
