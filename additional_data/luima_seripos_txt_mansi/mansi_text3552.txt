
Ты э̄тпос 15-17 хо̄талыт Югорск ӯст «Славим человека труда!» нампа касыл о̄лыс, тот ма̄-вит ӯргалан ма̄хум акван-атхатыгласыт, 23 хо̄тпа кассыт. Та̄н пуссын Уральский округувныл тув ёхталасыт, ма̄н о̄лнэ ма̄вныл ат э̄лумхо̄лас тув ялсыт.

	Югорск ӯст ма̄хум «Газпромтрансгаз-Югорск» нампа предприятият кассыт. Ма̄-вит ӯргалан хо̄тпаг ханищтахтан а̄гит-пыгыт ос тув во̄выглавēсыт. Каснэ ма̄хум янытлаӈкве Россия Президент ва̄ӈын хо̄тпатэ Игорь Холманских ос округ кӯщай нэ̄ Наталья Комарова тув ялсы̄г.

	Ты юи-па̄лт Сургут ӯст на̄й харыгтан ма̄хум тах акван-атхатэ̄гыт. Та̄н ты э̄тпос 23-24 хо̄талыгт касуӈкве патэ̄гыт. Та ӯст рӯпитан на̄й харыгтан ма̄хум яныг коланыл о̄лы, ма̄хум мӯсхалыг касуӈкве тот вēрмēгыт. Ты касылн Югорский ос Нижневартовский университетыгт ханищтахтын ма̄ньлат хо̄тпат о̄с во̄выглавет.

	Округувт инспекторыг рӯпитан кӯщай Дмитрий Кузьменко ла̄выс, ма̄н ма̄вт ка̄ркамыг рӯпитан хо̄тпат Югорск ӯсн ос Сургут ӯсн о̄с во̄ввēсыт.

	Соссаӈ ма̄хум «Славим человека труда!» нампа касылн о̄с во̄выглавет. Са̄лы манос хӯл совныл са̄всыр пормасыт ю̄нтнэ хо̄тпат, са̄сныл са̄всыр хусапыт ва̄рнэ ма̄хум ос йӣвныл са̄всыр аньщарыт ёргын хо̄тпат тот касэ̄гыт. Ты рӯпата ма̄ньщи, ханты ос ё̄рн мирыт пēс йис ва̄рмаляныл э̄лаль тотнэ ма̄гсыл ва̄рыглаве.
