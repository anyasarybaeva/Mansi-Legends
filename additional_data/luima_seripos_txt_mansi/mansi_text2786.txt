
Ты э̄тпос 22 хо̄талэ̄т ма̄ньщи хо̄тпав Евдокия Ивановна Ромбандеева самын патум хо̄талэ, ты та̄л 88 та̄лэ то̄влы. Тав Ханты-Мансийск ӯст о̄лы, А̄с-угорский институтт рӯпиты. Евдокия Ивановна са̄в та̄л Ленинград ос Москва ӯсыгт о̄лыс, АН СССР языкознание Институтт наука щирыл рӯпитас. Ма̄ньщи ла̄тӈув ханищтан ма̄гыс са̄в нэ̄пак та̄ратас – 150 арыг научный нэ̄пакыт ос потрыт хансыс.

	Евдокия Ивановна Ха̄льӯс район Хо̄сло̄х па̄вылт самын патыс. Оматэ Мария Дмитриевна, а̄ги о̄парищ наме Сайнахова о̄лыс, са̄в мо̄йт ва̄с. А̄тятэ Иван 

	Петрович Ромбандеев сака ёмас охотникыг о̄лыс, «Ударник» 

	ос «Стахановец» намыл майлувес.  

	Ам Евдокия Ивановна ёт хо̄нтхатыгласум, о̄лупсатэ, рӯпататэ урыл китыгласлум, мощ потрамасмēн. На̄н ань э̄лаль тав потре ловиньтэлы̄н.

	– Ма̄н, ня̄врамыт, оманувн потыртаӈкве ханищтавесӯв, мо̄йтуӈкве, а̄мщуӈкве ханищтавесӯв. Ма̄н колувт а̄гирищит атхатыгласыт, пыгрищит ос Аньтёпка акиюв о̄йка колт атхатыгласыт. Тот мо̄йт хӯнтлэ̄гыт, са̄ӈквылтэ̄гыт, поргащлэ̄гыт. Аньтёпка о̄йка ня̄врамыт нупыл сака ёмас хо̄тпа о̄лыс. Яныг о̄йкат ос Пēтрав о̄йка колн атхатыгласыт, Сорт о̄йкаг ла̄ввес. Тав ща̄не Хо̄сло̄хын Сортыӈъя̄ныл тотыглавес.

	1938 та̄лт школан Сӯкыръя па̄вылн тотвēсум. Тот ам нила класс а̄стласум. Учителянув сака ёмасыт о̄лсыт, ат ля̄выльттавēв, ат ро̄хтавēв. Ма̄н о̄с мори ат капыртасув, ёмщаквēг хӯнтлысув. Школа кӯщаиг Леонид Иванович Проводников о̄лыс. Тав Сӯкыръян ёхтынэ̄т э̄лы-па̄лт Ло̄пмуст рӯпитам, ма̄ньщи ла̄тӈыл мощ ха̄сыс. Ма̄н рущ ла̄тӈыл щар ат ха̄ссув, тав 

	матыр потырты, ат торгамтылув, суйта̄л та ӯнлэ̄в. Тувыл тав маныр ла̄ви, тав юи-па̄лэ̄т та лēӈктантэ̄в. Мо̄йт 

	ханищтасув: «Кот 

	Васька беленький, 

	хвост у Васьки беленький». Переменат ня̄врамыт ма̄нти халувт ла̄вēв: «Васька – тай 

	ул о̄йка тав наме. Тав ул кот тынтлы...» Ётыл та̄ра-паты, ты насати 

	катирищув ӯлылаве.

	Ам э̄лаль ха-нищтахтаӈкв номса-сум. 1941-й та̄лт Лончаков Васял Кульпасн минуӈкве по-тыртахтасамēн. Рӯпи-тасмēн, толгысамēн, тувыл сӯкыр э̄тпос юи-о̄выл хо̄таланэ̄т та̄ртавесамēн, ма̄нь 

	катерн та̄лттувесмēн, Кульпасн минасамēн. 

	5-7 классыт тот та а̄стласум. Школат о̄с сака ёмас учителит о̄лсыт. Ма̄ньщи ла̄тӈыл тот Голошубин о̄йкан ханищтавесӯв. Сака пӯмыщ о̄лыс, ма̄н акваг «5»-тыл та пинавēв, 

	та ща̄гтэ̄в, номтанув сака ёмасыт.

	Ма̄н, ма̄ньлат хо̄тпат, яныг ма̄хум ёт рӯпитасӯв. Тув мос 

	та хӯл алыщлаӈкве я̄ртавēв, толгēв. Э̄лумхо̄лас мощща, о̄йкат, пыгыт пуссын армиян вуйвēсыт. 1944 та̄лт сӯкыр э̄тпост 

	Ханты-Мансийскан ущ та минасум.

	Училище кӯщаиг 

	Георгий Тарасович Величко тав о̄лыс, сака ёмас о̄йка. О̄выл 

	курсыт ма̄ньщи иӈ 

	аква а̄тим о̄лыс, ам 

	амттем.

	Ханты-Мансийскат хӯрум та̄л ханищтахтасум, учителиг та 

	ēмтсум. Амти Хо̄сло̄х па̄влумн та тēтвēсум. Школат амттем рӯпитасум, тит класс 

	туп о̄лыс – 15 ня̄врам. Яныгнув ня̄врамыт Сӯкыръя школан тотыглавēсыт.

	Амттем школат рӯпитаӈкве та̄рвитыӈ о̄лыс: ня̄враманум рущ ла̄тыӈ щар ат ва̄гыт, ма̄ньщи ла̄тӈыл ханищтан нэ̄пак а̄тим. Уроканум ма̄ньщи ла̄тӈыл 

	толмащлыянум, тащир та рӯпитасум. Ня̄враманум э̄ргуӈкве сака тахсыт, рущ 

	э̄ргыт та э̄ргēв. Та̄н акваг та̄кыщ ро̄ӈхим та э̄ргēгыт: «Есть на 

	Севере хороший 

	городок, там моя 

	подруженька живет...».

	1949 та̄лт э̄лаль ханищтахтуӈкве та 

	минасум Ленинград 

	ӯсн. Ам номсэ̄гум, Ленинград мощ тотнув о̄лы, Ханты-Мансийск тапа̄лт. Ӯст 

	лё̄х олныл майвēсум. 

	Паспорт ат о̄щсум, колхозт нэ̄мхотьютув ат о̄ньщас, нэ̄пакыл майвēсум. Ӯсн ёхтысум, ла̄вēгыт, Коля Садомин наӈ ётын Ленинградн мины. Тав тот подготовительный отделеният ханищтахтуӈкве паты. Я-ты, ща̄гтсум, кит хо̄тпал та минымēн. Ӯст на̄иӈха̄пын та̄лтту-вēсмēн. На̄иӈха̄п сака ла̄щлакв мины, 

	на̄йванэ витыӈыт, ха̄пкайӣв на̄йивыт, 

	кӯре лю̄льсаӈ па̄лтыгла-ве. Ла̄щлакв та тотавēв, такос минымēн, ва̄гта̄л патсумēн. 

	Тӯплӯсын (Тобольскын) ёхтысамēн. Рынкат са̄всыр тэ̄нут 

	тыналаве, выгыр ут ёвтсумēн, ла̄вимēн, ты ул яблока. То̄вмасаслум, насати ка̄миньта, я̄ӈк 

	супыл о̄лсум, ма̄глум ла̄п-пēрыглавес. Насати – ты помидор. Тав о̄с вуйлас, э̄л та вущкасасанамēн. Тувыл Тӯплӯст грузовой машинан та̄лттувēсмēн, ма̄хум па̄рт тармыл ӯнлэ̄гыт, мēн о̄с 

	аквтох ӯнттувēсмēн. 

	Тюмень мус та тотвесамēн. Тот ос 

	на̄иӈтуйтн та та̄лтту-вēсмēн. На̄иӈтуйт Ленинград мус та минас. Тот Государственный университетн ликмысум, филологический факультетн патсум, финноугроведение кафедран. Колям ос 

	Герцен институтт подготовительный отделеният ханищтахтуӈкве патыс.

	Университетт профессор Д.В. Бубрих рӯпитас, сака номтыӈ, хо̄тпа нупыл суснэ 

	хурип о̄йка о̄лыс. 

	Са̄в номтыл хӯлтвесӯв, майвесӯв. Преподавателянув номтыӈыт, 

	нёмса ма̄хум о̄лсыт, ма̄нав са̄литасаныл, ва̄саныл: ма̄н савалым яныгмасув, хо̄нт 

	порат пуссын рӯпи
	тасӯв, сыманув 

	э̄тгала̄лвēсыт, алпия
	нув по̄лигла̄лвēсыт.

	1954 та̄лт универси-тет та а̄стласум, дипломумт хансым о̄лы: «Квалификация – финноугровед, специальность – мансийский язык». 

	Студентыг о̄лмум порат А.Н. Баландинын ма̄ньщи ня̄врамыт ма̄гсыл «Букварь» хансуӈкве нё̄тсум, 

	учебникыт хассӯв. 

	Университет а̄стла-мум юи-па̄лт аспирантуран хуйтвēсум, тот 

	та ханищтахтуӈкве 

	патсум. Ма̄н, аспирантыт, а̄лпыл 9 щё̄ст библиотекан минэ̄в, э̄типа̄ла 9-10 щё̄с мус тот та ловиньтэ̄в, хансэ̄в: диссертация хансуӈкве ханищтах-тэ̄в, повырматнэ̄г та рӯпитэ̄в – пуссын ма̄н аквхурипат.

	Аспирантурат хӯрум та̄л ханищтахтасӯв, а̄стысӯв, хотталь 

	ла̄кква та мингаласӯв. Ам Институт языкознания АН СССР Ленинградский отделеният рӯпитаӈкве ла̄ввēсум. Тот сектор «Народов 

	Севера» о̄лыс, яныг ма̄хум тот рӯпитасыт, са̄всыр Лӯи ма̄хум ла̄тӈыт ма̄гыс нэ̄пакыт хассыт: П.Я. Скорик – чукча ма̄хум ма̄гыс 

	хансыс, А.М. Меновщиков – эскимос ма̄хум ма̄гсыл, Н.М. Терещенко – ё̄рныт ма̄гыс хансыс, О.А. Константинова – эвенкыт ма̄гыс хансыс, А.Н. Жукова – нивхыт ма̄гсыл хансыс... Та̄н ётаныл рӯпитаӈкве сака ёмас о̄лыс. Наталья Митрофановна Терещенко ёт мēн акваг финно-угорский конференциятын яланта̄лсумēн. Тав 

	сака номтыӈ, нёмса 

	э̄ква о̄лыс. Ты ёмас 

	нэ̄кве ам нэ̄мхуньт ат ёрувлылум.

	Тот ам акваг наука тармыл рӯпитаӈкве патсум: о̄выл щёс ущ та научный грамматикаг хассум – «Мансийский (вогульский) 

	язык» (1973 та̄лт); 

	«Синтаксис мансийского (вогульского) языка» (1979 та̄лт). 1984 та̄лт 

	педучилищатыт 

	ханищтахтан ма̄хум ма̄гыс «Мансийский язык» нэ̄пак хассум. 

	Евдокия Ивановна о̄лнэтэ нот палытыл 

	школа ма̄гсыл нэ̄пакыт хансыс, словарит хансыс. Кит научный 

	грамматика коныпал высший школат ханищтахтан студентыт ма̄гсыл кит грамматика хансыс. Фольклор о̄вылтыт «Героический эпос манси» (На̄й
	О̄тыр ка̄стын э̄ргыт) ос «Медвежьи эпические песни» (Ӯй э̄ргыт) хансыс. 

	1994 та̄лт тав «Заслуженный работник образования Ханты-Мансийского автономного округа» намыл майвес, 2003 та̄лт «Почетный гражданин Ханты-Мансийского автономного округа» намыл ос мо̄т са̄всыр намытыл 

	ос мēталитыл майвес.  

	Евдокия Ивановна ань тыхо̄тал мус рӯпиты, ма̄ньлат а̄ги-пыгытн нё̄ты. Ма̄н, ма̄ньщи газета ва̄рнэ хо̄тпат, 

	таве акваг китапа̄
	лылӯв, хащтал ла̄тӈыт 

	урыл тавēныл пӯмща-лахтэ̄в. Евдокия Ивановнан нё̄тавēв, ла̄тӈыт ёмащакв хансуӈкве хӯлтавēв. «Луима сэ̄рипос» ка̄сыӈ газета тав ӯритэ, ловиньтытэ.

	Ма̄н Евдокия Ивановна намхо̄талэ̄тыл янытлылӯв! Са̄в ёмас сымыӈ ла̄тыӈ тавēн ла̄вēв! На̄й-О̄тыранэ̄н вос ӯргалаве, пус ка̄т, 

	пус ла̄гыл вос о̄лы!

	Светлана 

	Хозумова
