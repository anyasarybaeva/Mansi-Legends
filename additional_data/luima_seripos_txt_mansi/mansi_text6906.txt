
О̄йттур э̄тпос 3 хо̄талэ̄т Наталья Комарова, округ кӯщай нэ̄, Нефтеюганск ӯст о̄лнэ ма̄хум ёт ищхӣпыӈ ут хосыт потыртас. 
Наталья Комарова ла̄выс: 
– Лӯпта э̄тпос сыс Нефтеюганск ӯст о̄лнэ са̄в хо̄тпат ищхӣпыӈ ут хосыт пищма а̄нумн кēтсыт. Ӯст ма̄шинат яласан лё̄ӈхыт лю̄льсаӈ ва̄равет, ма̄хум о̄лнэ коланыл по̄хат ня̄врамыт ёнгын утыт ёма­сыг ат щё̄питавет, ӯс­хулыт лю̄льсаӈ хот-сыс­там­тавет ос са̄в мо̄т ва̄р­ма­лит урыл та̄н хассыт. Ты ва̄р­малит урыл ма̄н ань пус­сын аквъёт сапра̄нит тах потыртэ̄в.
Нефтеюганск ӯс мир­кол кӯщай хум Сергей Дегтярёв маныр рӯпата та̄н ань ва̄рēгыт, та урыл китыглавес. 
Тав ла̄выс, «Ханищтап» нампа проект щирыл Нефтеюганск ӯст акв школа ӯнттуӈкве о̄выл­тавес. Ос акв школа ёмащакв ань щё̄питаве, йильпи ханищтан та̄лныл тот а̄гмыӈ-мосыӈ ня̄вра­мыт ханищтахтуӈкве тах патэ̄гыт. 
«Экология» нампа проект щирыл ӯст ляпат о̄лнэ ма̄ ань хот-сыстам­тавет. Нефтеюганск ӯс ляпат яныг порс а̄ня о̄лы. Са̄в та̄л ӯсныл порсыт тув тотавет. Ань мирколт рӯпитан хо̄тпат проект-нэ̄пак хассыт, ты порс а̄ня ма̄ ёлы-па̄лн хилуӈкве олн хо̄нтсыт. Ты рӯпата та̄н 2022-2024 та̄л сыс тах ва̄рияныл. 
Кол ӯнттын ва̄рмаль урыл Сергей Дегтярёв о̄с потыртас. 2021 та̄л сыс ӯст 79 пēс кол хот-ло̄сталавет, тот о̄лнэ 425 щēмья йильпи колытн тах ва̄нтлэ̄гыт.
Нефтеюганск ӯст о̄лнэ ма̄хум са̄всыр та̄рвитыӈ ва̄рмаль урыл сапра̄нит потыртасыт. 
Акв хо̄тпа ла̄выс, та̄н о̄лнэ коланыл по̄хат са̄в та̄л сыс ня̄вра­мыт ӯргалан кол ӯнттаве. Ань ма̄хум тот нэ̄матыр ат ва̄рēгыт, ат рӯпитэ̄гыт, тыима̄гсыл ня̄врамыт тот хāйтыг­тэ̄гыт ос ёнгасэ̄гыт. 
Нефтеюганск ӯс кӯщай ла̄выс, та̄н садик ӯнттын организацият са̄в щёс пищма хансыгласыт, кол ӯнттын ма̄н ёмащакв вос ӯргалыяныл ос по̄х хо̄тпат тув ул вос та̄рты­яныл. Э̄лаль тав ла̄выс, ты кол по̄­хат хāй­тыгтан ня̄врамыт ке ка̄са­лэ̄гыт, полициян та̄ра вос свонитэ̄гыт. 
Нефтеюганск ӯст о̄лнэ ма̄хум ос миркол кӯщай ва̄рум рӯпататэ урыл округ кӯщай нэ̄н о̄с по­тыртасыт. Мо̄лты та̄лт ӯст ня̄врамыт ма̄гсыл йильпи ёнгын ма̄т ва̄рвēсыт, тот та̄н ёнгуӈкве, поргуӈкве, хāйтыгтаӈкве, велосипе­дыл яласаӈкве ос са̄в мо̄т щирыл ӯщлахтуӈкве ань вēрмēгыт. 
Тамле ӯщлахтын ма̄ «Формирование ком­фо­р­тной городской среды» нампа программа хосыт ва̄рвес. Ты тэ̄ла ма̄гсыл ӯс мирколныл 18 млн солко̄вил та̄стыглавес. 
Сапра̄нит ма̄хум Нефте­юганск ляпат о̄лнэ са̄в порс а̄нят хот-сыстамтан урыл, ӯст ха̄йтыгтан кӯть­выт, йильпи кол ӯнттын тэ̄лат ос са̄в мо̄т ва̄рмалит урыл округ кӯщай нэ̄н потыртасыт. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ         
