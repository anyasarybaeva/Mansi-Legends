
Лӯпта э̄тпост ня̄врамыт Ханты-Мансийск ӯст о̄лнэ «То̄рум Маа» музейт рӯпитан хо̄тпатн во̄рыӈ ма̄т о̄луӈкве ханищтавēсыт. Ты тэ̄ла ма̄ньщи щирыл ла̄ваве «Та̄ксар ма̄хум» (рущ ла̄тӈыл «Крепкие люди»). 
А̄гирищит-пыгрищит лӯпта э̄тпос 12 хо̄талэ̄ныл 16 хо̄талэ мус музейт кон, колыт-сӯмъяхыт ос йӣвыт ляпат са̄в ёмас, э̄рнэ тэ̄лан ханищтахтасыт – а̄ращ па̄лтсыт, во̄рн тотыглан хӯнтмил щё̄питасыт, ня̄­лыӈ ёвтыт ва̄рсыт. Тувыл халанылт кассыт – сун­совыт ӯлтта поргысыт, ква̄лыг со̄хтысыт, ня̄л па̄хвтысыт. Ква̄лгыӈ пар­кын ялсыт, тот мощ пор­гащласыт, ха̄хталахтасыт, о̄с халанылт кассыт.

Ты тэ̄ла «То̄рум Маа» музейт рӯпитан хум Вя­чеслав Кондин ва̄руӈкве номылматастэ. Вячеслав Юрьевич са̄всыр проектыт щё̄питан отделт пуӈкто­ты, тав ла̄выс:
– «Та̄ксар ма̄хум» программа ня̄врамыт ма̄­гыс щё̄питаслӯв. Ка̄сыӈ туи та̄н ётаныл рӯпитэ̄в – акв смена лӯпта э̄тпост, мо̄т смена о̄йттур э̄тпост ва̄рыглэ̄в. А̄гирищит-пыг­рищит музейн ат хо̄тал ёхталэ̄гыт, тыт хӯрум щё̄с та̄н ётаныл ёнгасэ̄в, ха­нищтыянӯв, во̄рт ху­мус о̄луӈкве э̄ри. На̄й пēламтаӈкве вос ха̄сэ̄гыт, хӯнтмиланылн э̄рнэ пор­мас ёт вос пинэ̄гыт, та маныр. Тыи ва̄ӈкве ат те патэ̄гыт, во̄рт хот-тыпēгыт, а̄ращ па̄лтуӈкве ос колпа̄л ва̄руӈкве ат вēрмēгыт тах.
Тынакт 22 ня̄врам ёх­талас. Сустēмт, та̄нанылн тыт мӯсты, ёмас номтыл о̄лсыт, ла̄тыӈ хӯнтлысыт, ща̄гтым ханищтахтасыт. Хунь ва̄ве, э̄рыӈ во̄рн нэ̄мхуньт ат минэ̄гыт, ос ты ма̄к э̄рнэ тэ̄лат ва̄ӈкве патыяныл.

Екатерина Балина о̄с ня̄врамыт ёт рӯпитас. Тав нучный сот­рудникыг о̄лы, тох по­тыртас:
– О̄выл хо̄тал ня̄врамыт нупыл музей кол урыл потыртасӯв. Та̄нанылн тыт о̄лнэ маньщи ос ханты колыт, сӯмъяхыт, ха̄пыт, суныт ос мо̄т пор­масыт суссылтасанӯв. Тувыл хӯнтмил щё̄пита­сыт, потыртасанӯв, во̄рн миннэ̄ныл порат ёт маныр пинуӈкве э̄ри. Во̄рыӈ ма̄т хот ул вос тыпēгыт, лё̄ӈх хумус кинсуӈкве э̄ри, ханищтасанӯв. 
Ома-а̄тяныл ма̄н пал­тув ёхталэ̄гыт, са̄в ёмас ла̄тыӈ ла̄вēгыт, матъёмас ня̄враманыл э̄рнэ тэ̄лан ханищтыянӯв. Мо̄т э̄т­пост о̄с тыг во̄вхатэ̄гыт, наманыл вос хансыянӯв. Ам номсэ̄гум, ты сака э̄рнэ, пӯмыщ тэ̄ла, таима̄гыс а̄гирищит-пыгрищит ма̄н палтув ща̄гтым ха̄йтэ̄гыт. 
Светлана Ромбандеева  
