
Ты та̄лныл пенсиян миннэ пора э̄лаль лаквтувес. Ань нэ̄т 60 та̄ланыл то̄влын порат ӯщлахтуӈкве минэ̄гыт, хум хотпат ос 65 та̄ланыл порат.
Йильпи са̄ккон нэ̄глум юи-па̄лт, са̄в хо̄тпа тыи-таи китапаӈкве таӈхēгыт, таима̄гыс ань Россия Пенсионный фонд ка̄сыӈ ма̄тэ̄т пуӈктотнэ хо̄тпат ма̄хум ёт ва̄тихал хо̄нтхатыглэ̄гыт, потыртэ̄гыт.
Ювле хультум са̄тт Ханты-Мансийск ӯст ля̄ххал тотнэ хо̄тпат ёт округ Пенсионный фонд кол кӯщай нэ̄ Татьяна Зайцева, тавēн нё̄тнэ хум Александр Стручков ос нэ̄ Ольга Турнаева, тувыл рӯпата минэ департаментыт пуӈктотнэ хум Алексей Варлаков потыртасыт. Хо̄нтхатыглап тох намая̄лвес: «Изменения пенсионного законодательства: предпенсионеры». 
Татьяна Зайцева ла̄вме щирыл, ань тыгыл э̄лаль хо̄тпа хунь пенсиян миннэ̄тэ мус ат та̄л хульты, тав предпенсионерыг ла̄вуӈкве патаве. 2019 та̄лныл тох 1964-1966 та̄лытт самын патум хум хо̄тпат ла̄вавет, нэ̄т халт ос хотьют 1964-1966 та̄лытт  самын  патыс. 
Лӯима̄т о̄лнэ мир йильпи са̄ккон щирыл, хум хо̄тпат 60 та̄л порат пенсиян минэ̄гыт, нэ̄т – 55 та̄л. Кит ос тыгыл са̄внув ня̄врам янмалтам нэ̄т лӯима̄т са̄в та̄л рӯпитасыт те, 50 та̄лт пенсиян паттавет. Во̄раян ос хӯл алыщлан хӯм хо̄тпат о̄с аквты порат ӯщлах-туӈкве минэ̄гыт. 
Алексей Варлаков тох ла̄выс: «Ань предпенсионер хо̄тпа ат те рӯпиты, безработица хосыт винэ олнанэ но̄хнув нё̄твēсыт. Рос-сия янытыл 11 со̄тыра 280 солко̄вил ойтавет. Округувт ос Кондинский районт о̄лнэ предпенсионер ма̄хум 14 со̄тыра 664 солко̄ви, мо̄т районытт – 16 со̄-тыра 920 солко̄вил та̄ставет. Рӯпитам ма̄хум манах солко̄ви вуйласыт, тувыл хӯрум э̄т-пос 75% са̄витыл ойтавет, тувыл э̄лаль нила э̄тпос ос 60% са̄витыл, та юи-пал э̄тпосытт та̄л мус 45% са̄вит олныл ойтавет. Ань округ янытыл 171 предпенсионер хо̄тпа ты щирыл  ойтаве». 
Хум э̄лаль та урыл потыртас, ань ты ма̄хум рӯпатаныл по̄хан-кēтуӈкве ат ро̄ви. Хоты кӯщай тох ва̄ри те, тав пуваве ос сутытаве. Пенсия пораныл ляпаман ма̄хум ма̄гыс са̄в э̄рнэ нэ̄пак хансым о̄лы. Хотьютн лю̄камтавет те, са̄ккон щирыл  тармыл  патавет. 
Предпенсионер ма̄хум ма̄гыс са̄всыр ханищтапыт ва̄рыглавет, хо̄тпа профессия о̄ньщи те, та щирыл йильпииг ханищтахтуӈкве вēрми. Рӯпата киснэ департамент па̄лыл та э̄лумхо̄лас сыресыр ва̄рмалянэ пуссын ойтавет.
