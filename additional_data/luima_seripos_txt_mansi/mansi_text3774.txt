
Тӯяг Ханты-Мансийск ӯсн пусмалтахтуӈкве Александр Владимирович Хозумов ёхталас. Тав Ха̄льӯс район Ло̄пмус па̄вылт о̄лы. Ам таве хосат та̄гыл ва̄глум, мēн пӯльницат ӯнлахо̄лсумēн, потрамасмēн. Ам таве о̄лупсатэ урыл мощ титыгласлум, хо̄т самын патыс, хо̄т яныгмас. Та̄н Пуписум ма̄хум, пēс порат та̄н та па̄вланылт о̄лсыт. Ань мēн Сашал потрумēн э̄лаль ловинтэлы̄н:

	— Мēн Щēртимтыл юртыӈ ня̄врамыг. То̄нт омагум-а̄тягум иӈ Пуписумт о̄лсы̄г. Мēн самын патнэмēн э̄лы-па̄лт омам ха̄пыл Ло̄пмусын тотвес. То̄нт «Пётр Шлеев» на̄иӈхап яласы, на̄иӈхапыл тав Кульпасн минас. Мēн тот туи о̄йттур э̄тпос 17 хо̄талт 1960 та̄лт самын патсумēн. Ма̄н щēмьявт о̄лэ̄в — яныг каӈкув Валера, тувыл мēн Серёжал, Лёня а̄пщиюв ос Таня э̄щув.

	Пуписумт пуссын рӯтанув о̄лсыт. Сонька а̄квум, ты а̄тям тав увщитэ, Каллистрат, а̄тям а̄пщитэ. Пēс порат Ущтин о̄пам тав тот о̄лыс, та̄н хӯрум ягпыг Унтари, Петр ос Ущтин о̄лсыт. Хунь мēн ханищтахтуӈкве патсумēн, то̄нт ма̄н Ло̄пмусн о̄лмыгтасӯв. Тот хӯрум класс мус ханищтахтасӯв ос э̄лаль Кульпасн тотавēв, тот интернатыт о̄лсӯв. Мēн лов класс а̄стласмēн, та юи-па̄лт армиян вуйвесамēн. Ам о̄влэ̄т Московский областит хо̄т э̄тпос армият ханищтавēсум, тувыл Хабаровский крайн тотвēсум, тот служитасум.

	Юв ёхтысум, Ло̄пмуст охотникыг о̄лсум, ПОХн минэ ма̄гсыл алыщласум, пил ва̄тсум, сӯйпил лӯпта, ва̄льйив атсум, тох титхуйплов та̄л рӯпитасум. Ос хунь ПОХ лап-пантвес, ам рыбоучастокн патхатсум. Хӯл алыщласум, тох акв та̄л рӯпитасум, тав ос хот-вуйвес. Ос то̄нт Ламбин хум община о̄ньщас, тот ат та̄л рӯпитасум. Ётыл «Рахтынья» общинат договор щирыл рӯпитасум, хӯл алыщласӯв.

	Ань ам щēмьяӈ, э̄квамēнтыл хусахтем та̄л о̄лымēн. Мēн ат ня̄врам о̄ньщимēн, хӯрум а̄гиянум Лена, Люда, Саша школат ханищтахтэ̄гыт.

— Саша, омагын-а̄тягын наманэ̄н ла̄вен. Тэ̄н урēнтыл мощ ос потыртэн.

	— А̄тям наме о̄лыс Владимир Устинович, тав хосат а̄тимыг ēмтыс. О̄лмēт акваг ос во̄рт алыщлас, туи акваг толгысыт, тэ̄лы хӯлп ӯнттысыт. Ма̄н аквъёт таквсы пил ва̄тыгласӯв, тыналан ма̄гсыл са̄в пил атыгласӯв. Омам Елена Константиновна наме о̄лыс, тав такви о̄парищ наме Юрьева. Омамтыл ма̄н аквъёт о̄лсӯв, ам а̄гиянум пуссын о̄лсыт, то̄нт тав а̄тимыг ēмтыс. Та̄н пуссын та порат ха̄йтыгтасыт, потыртасыт.

— Ам ва̄глум, наӈ ёсат, ха̄пыт ва̄руӈкве ха̄сэ̄гын. Ань матыр ва̄рыглэ̄гын?

	— Ам ма̄ньхапыт, ёсат, тӯпыт, саранха̄пыт, суныт, са̄грапналыт ва̄руӈкве ха̄сэ̄гум. То̄ва ма̄хум а̄нумн ва̄рылтэ̄гыт. Голошубин общинатэ ма̄гсыл ам саранха̄пыт ва̄рсум.

— Акв та̄л ам номилум, ма̄н Ло̄пмусныл Со̄рахта хосыт катерыл минасӯв, тувыл э̄лаль Хулюм хосыт ос ха̄пыл. Тот хум хо̄тпат пӯрлахтын ма̄н минасыт. Ты урыл ос мощ потыртэн.

	— Ты ма̄н То̄рум канын ялсӯв. На̄н, нэ̄ ма̄хум, Хулюм тыпалт хультсын, тот нэ̄ хо̄тпатын ро̄ви, ма̄н ос э̄лаль То̄рум канын пӯрлахтуӈкве та минасӯв. Ты 1997 манос 1998 та̄лыт порат о̄лыс. То̄нт ма̄н тув лув тотыгласӯв, йирхатсӯв.

	Яныг ма̄хманув потырта̄лсыт, Хулюм а̄лумпа̄лыт са̄т уча ӯнлэ̄гыт, кан ӯргалэ̄гыт. Та̄н ма̄ньнув хумияныл канын тēтыяныл, тав сунсы ос ла̄ви: «Ма̄хманув ёхтысыт».

	А̄тям, сасгум потырта̄лсыт. Илья хо̄тал тувле ялантасыт. А̄нъя, Ло̄пмус, Сакв толих ма̄хум, Та̄гт ма̄хум акван-атхатэ̄гыт, пӯрлахтэ̄гыт, касэ̄гыт. Хӯрум каснэ ха̄п о̄лсыт — Ло̄пмусныл ха̄п, Мувынтēсныл ха̄п ос Хо̄рыӈпа̄вылныл ха̄п. О̄йкат касэ̄гыт, тупыл та товēгыт. Каснэ ха̄пыт янгыт, ха̄пн та̄лэ̄гыт, канын товēгыт, хотьютаныл моляхнув ёхты. Ло̄пмусныл Яныг Со̄рахта хосыт товēгыт, Хулюм я̄н щалтэ̄гыт. Тот я̄тэ тосам те, Хулюм сӯнтыт ла̄глыл минэ̄гыт, ха̄паныл хультуптыяныл. Тув лув тотэ̄гыт манос са̄лы. Йирхатэ̄гыт, пӯрлахтэ̄гыт, тот о̄с касэ̄гыт, пēрщēгыт.

	Ма̄н то̄нт ялмув юи-па̄лт воссыг нэ̄мхотьют ат ялыс. Пēс ма̄хманув тэ̄лы са̄лы, туи порат лув тотэ̄гыт. Хунь са̄лыӈ ма̄хум тэ̄лы нё̄рныл на̄лув ва̄глэ̄гыт, та порат ялантасыт.

— Нан юн на̄нти халынт ма̄ньщи ла̄тӈыл потыртэгы̄н ма̄н а̄ти?

	— Мēн э̄квамēнтыл халмēнт ма̄ньщи ла̄тӈыл потыртымēн, ня̄враманмēн ёмщакв торгамтэ̄гыт ос мощ потыртэ̄гыт. Щар ма̄к потыртаӈкве ат вēрмēгыт.

	Ты ма̄ньщи щēмьян ам пуста̄гыл о̄лнэ ла̄тыӈ ла̄вēгум. Александр Владимировичин потре ма̄гсыл пӯмащипа ла̄тыӈ тēтэ̄гум, То̄румн вос нё̄таве, моляхнув вос пусмалтахты. Ня̄враманэ ёмас хо̄тпаг вос янмалтыянэ.
