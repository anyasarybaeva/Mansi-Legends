
Акв пāвылт мāхум ōлнэ̄ныл. Ōлмыт-ōлмыт, Атайп-э̄кван ёхтымет. Акваг та атыньтахтынэ̄тэ. Хотьют матыр супанэ-ӯламанэ улян нōх-ко­сая̄лавет, лāвнэ̄тэ: 
– Тыин ōлуӈкв ат рōви, вōрн тотуӈкв э̄ри. 
Ос хотьют нōх-косая̄­лаве ке, акваг вōрн та тотнэ̄тэ, лылыӈ тāгыл ёл та щё̄питанэ̄тэ. 
Аквматнакт акв хум ёхтум. Сāлыл сӯлттанэ̄тэ, хӯнтлы, аман хотьют савынкан торыг тортāл та лю̄щнэ̄тэ суйты. Тув минам, сунсы: насати, ёл-щё̄питым ут лю̄ньщи. Нōх-хилумтэ – тахурип ёмас āги. 
– Āнум ул новекēлн, ам, – лāвнэ̄тэ, – Атайп-э̄кван атаявēсум, тыг тотвēсум, ёл-щё̄питавēсум. Āнум ул вуекēлн, ам нōх-квāлуӈкв ат тāртавем. 
Та хумн āги āлмаявес, юв тотвес. 
Юв тотвес. Пāвлыӈ ма̄хум лāвнэ̄ныл: 
– Мāн Атайп-э̄кв ōньщēв, тыгыл пуссын ты холэ̄в. Атаявēв, акваг лылыӈ тāгыл вōрн та тотавēв. Хотьют нōх-косамлāлаве ке, тавēн ōлуӈкв ат рōви, лылыӈ тāгыл вōрн тотыгпаве, ёл-щё̄питапаве, тот ащир­ман та тэ̄ве. 
Ёхтум хум лāвнэ̄тэ: 
– Атайп-э̄кв хōт ōлы?
 Ёхтум хумн Атайп-э̄кв консыгтыме, сыплувēныл квāлгыл са̄сумтыме, сун пōсумн нэ̄гумтыме. Та сӯлтты, Атайп-э̄кв сып­луве хот та манумтыме. Атайп-э̄ква та порслыме. Ущта мāхум щāгтмыт: 
– Ань тай тах ущта ōлэ̄в! 
Тахольт та сāлыӈ хум ёхталас, Атайп-э̄кваныл порславес. Та хум ат ке ёхталас, акваг та атаяну­вет. Матырсыр маснут улян нōх ке косамлāлаве, ōньщуӈкв ат рōви, тāра вōрн тагматаве, вōрн вущкасаӈкв э̄ри, атиӈк Атайп-э̄кван атаяве. 
Александра Васильевна Анямова мōйтум мōйт А. АЛГАДЬЕВА нэ̄пакн хансыстэ
