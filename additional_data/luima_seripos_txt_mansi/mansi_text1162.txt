
Хантыт ос ма̄ньщит халт пēс накыт ӯргалан хо̄тпа ка̄сыӈъēмт мощщамлы. Тувыл тамле хо̄тпат ёт ва̄йхатахтынэ̄в порат ма̄н хот-ща̄гтым о̄лэ̄в. То̄внакт та̄н ты кос та̄рвит о̄лупсал о̄лэ̄гыт, ос пēс наканыл ат хультуптыяныл, э̄лаль тотыяныл.Мо̄лал Русскинская па̄вылн ялмумт акв ханты нэ̄ ёт ва̄щинтахтасум. Нэ̄ наме Клавдия Григорьевна Покачева, тав щēмъяӈ та̄гыл са̄лыл каснэ ва̄рмальн ёхталас. На̄н потре э̄лаль ловиньтэлы̄н.

	– Мēн о̄йкамēнтыл акв юи
	па̄лт хӯрмит та̄л тыг са̄лыл касуӈкве ёхтала̄лымēн. Ты та̄л омам мēн ётмēн о̄с ёхтыс, тав 77 та̄лэ 

	то̄влыс. А̄тям ювле хультум нила та̄л порат та̄рвит а̄гме ма̄гыс хотталь щалтыс. Са̄ртын ма̄н колта̄глыл Пим я̄ по̄хат Винка ма̄т о̄лсӯв, ма̄нки атпан са̄вит са̄лы о̄щсӯв. Щēмъяв 

	яныг, омагум-а̄тягум онтолов ня̄врам янмалтасы̄г, ань са̄т ня̄врам хультсыт. Ам 1973 та̄лт во̄рт самын патсум. 

	Тувыл ма̄н яныгнувēг 

	ēмтмув порат Русскинский па̄выл ляпан ва̄нтлысӯв. Тув ханищтахтуӈкве тотыглавесӯв. Ос ты ēрт о̄лмувт нусаг о̄луӈкве  патсӯв, са̄лыянув мощщам
	ласыт. Омам ань ва̄т нупыл ат са̄вит са̄лы туп о̄ньщи.

	Ётыл ам хум ва̄рсум, хумум наме Альберт Николаевич Покачев. О̄йкам ща̄няге-а̄щаге 

	хосат а̄тимыг ēмтсы̄г, тэ̄н о̄с са̄лы янмалтым о̄лсы̄г. 

	Ам щēмьям ёт ань Трома
	ганыт о̄лэ̄гум. Ма̄н о̄с ва̄т са̄вит са̄лы о̄ньщēв. Тыи пуссын 

	ма̄нки янмалтым са̄лыянув, по̄х ма̄ныл ат ёвтыгласӯв. Мēн о̄йкамēнтыл хо̄т нэ̄ви са̄лы о̄щсумēн, мо̄лты акв нэ̄ви са̄лыюв хот-тыпыс, нэ̄мхот ат та хо̄нтыгласлумēн.

	Ӯйхул пусмалтан лēккарыт ма̄н палтув та̄нки ат ю̄выт. Та̄н палтаныл ла̄тыӈ кēтэ̄в ос тувыл ма̄нки ДНС ляпа ма̄н са̄лыянув по̄сыянӯв. Та ма̄т та̄н прививкатыл ва̄равет ос тувыл ювле та минэ̄в. Тамле ва̄рмаль ма̄навн сака та̄рвитыӈыг о̄лы.

	Ма̄нки Русскинская па̄вылн ёхталанэв порат лēккарыт палт ялантэ̄в. Во̄рн та̄л сыс аптечка-то̄тапсов щирыл 

	тэ̄рпил кēтыглавēв. Ань тыг ёхтумувт пӯльницан щалтсуӈкве ат а̄лымасӯв. Ялпыӈ хо̄тал 

	ма̄гыс ё̄рнколыт тӯщтымав, кӯрыт па̄лтымав сыс порав аквта щёс минам.

	Каснэ ма̄гыс тыг ёхталаӈкве ма̄н 120 вēрыста са̄лыл ёхталэ̄в. Лё̄ӈхув та̄рвит кос, ос ма̄навн тыт пӯмащ. Са̄в ма̄хманув ёт тыт акван-хо̄нтхатыглэ̄в, тувыл ня̄врамагмēн тыт ханищтахтэ̄г. Милана а̄гимēн хо̄т классыт 

	ханищтахты, Радик пыгмēн атыт классыт. Света а̄гимēн онтолов класс а̄стлас, ос ётыл хум ва̄рыс. Кит ня̄врамагмēн а̄тимыг 

	ēмтсы̄г. 

	Касылыт са̄лыянув ёт но̄х ат патыгласӯв, ма̄хумныл сака пилэ̄гыт. Юн о̄лтēвт хотты мӯй хо̄тпа о̄лэ̄гыт ке, та̄н коральн ат щалтэ̄гыт, во̄рт хо̄т ха̄йтыгтэ̄гыт. Ма̄нки хультэ̄в, тувыл ущ щалтэ̄гыт. 

	Нефтянникытн мощ нё̄тавēв. Хӯрум э̄тпос сыс акв хо̄тпа кит со̄тыра солко̄вил ойтаве, тыгыл ма̄н налог-олныл  ювле пувавēв. Снегоход «Бураныл»  нила та̄л сыс акв щёс майла̄лавēв ос китхойплов пēнщин-пӯщкал майла̄лавēв. Тыгыл ат товлавēв, ма̄нки я̄нас о̄с ёвтэ̄в. Тувыл «Буран» хот-саквалы ке, ма̄нки о̄с ва̄риянув. Тув сыресыр щаӈквыт ёвтуӈкве э̄рēгыт.

	Тэ̄нут ёвтнэ ма̄гыс олн мощ ма̄нки сэ̄лэ̄в. Пил ва̄тэ̄в, тувыл Нижний Сортым па̄вылн, Сургут ӯсн манос машина яласан лё̄х хосыт тыналаӈкве то
	тыянӯв. 

	Тамле о̄лупсал та о̄лэ̄в. Ня̄враманмēн пēс нак щирыл о̄луӈкве патэ̄гыт манос а̄ти, ат ва̄глумēн. Ханты ла̄тыӈ ва̄гыт, юн потыртэ̄в. Тувыл ма̄нки хурип ю̄нтым супыл, сахил, ла̄гыл маснутыл ос масхатэ̄гыт, ат э̄ссамтэ̄гыт. 

	Касыл ва̄рнэ хо̄талыт Клавдия Васильевна са̄лыянэ̄н ювле-ё̄ӈхыгпавēсыт. Акв э̄лумхо̄лас та̄н э̄лы-па̄лытыт хури по̄слуӈкве нэ̄глапас, нэ̄ са̄лыянэ рохтуптасанэ. О̄йкатэ мо̄т каснэ хумит халт мощнув ювлехультыс. Я, тав кос, вēк мо̄тынтыг тэ̄н со̄тэ̄н ēмты. 

	Ма̄н ос ты колта̄гыл мирхал соссаӈ ма̄хум ялпыӈ хо̄талыл янытлыянӯв. Тувыл ты э̄тпост э̄кваг-о̄йкаг акван-минамен пасыл хус та̄лыг ēмтыс. Пус ка̄т, 

	пус ла̄гыл, ос То̄рум ёт, О̄тыр ёт та̄н э̄лаль вос о̄лэ̄гыт!

	Тамара 

	Мерова

	 
