
Ма̄ янытыл Омат ялпыӈ хо̄тал 1998 та̄л па̄сныл янытлаве. Ха̄льӯст ма̄ньщи ос ханты нэ̄квет ня̄враманыл, апганыл ёт ты кастыл культура центр колт акван о̄с атыглавēсыт.
Кӯщаиг тот Калерия Акрамовна Супрун о̄лы. Ты ялпыӈ хо̄тал та̄н ювле хультум э̄тпос 23 хо̄талэ̄т янытласаныл. Тув яныгпа̄ла хо̄тпат, ма̄ньнув нэ̄квет ёхтала­сыт. Са̄всыр атыӈ тэ̄нут ёт-тотыгласыт, пасан ва̄рыгласыт.
Калерия Акрамовна та̄­нанылн са̄в ёмас сымыӈ ла̄тыӈ ла̄выс. Ка̄сыӈ хо̄т­па янытластэ. Тав тох по­тыртас:
– Касыӈ ня̄врам ла̄вум о̄выл ла̄тӈе – Ома. Ма̄н пуссын оман янмалтаве­сӯв, оманув ма̄н тох ла̄ви­янӯв – Омакве, Оматем. Ма̄ньщи ос ханты мирыг ма̄гыс Омаг о̄лнэ нэ̄кве – ты ма̄к э̄рнэ хо̄тпа. Тыхо̄тал ма̄н тыт нас­ка̄ссыг хунь атхатсӯв, халувт мощ потрамēв, ӯнлахо̄лэ̄в, мощ мӯйлэ̄в.

Тувыл нэ̄квет ма̄нь тина-охса суссыт. Тот Зоя Захаровна Сидорова по̄слым о̄лы. Матах та̄л ювле хультум порат «Супер-бабушка» нампа Ха̄льӯст о̄лум касылт тав мо̄т э̄кват ёт касыс. Такви щēмьятэ урыл тот потыртас, маныр ха̄сы, таи мирн суссылтас.
«Ма мувем» нампа коллективн ялантан нэ̄квет ос ня̄врамыт матыр ялпыӈ хо̄тал о̄лнэ порат мир э̄лы-па̄лт акваг йӣквēгыт ос э̄ргēгыт. Ань Калерия Супрун ос Надежда Пузина ма̄ньщи йӣкв йӣквсы̄г.

Тувыл хотьют ка̄сащас, тав потыртас манос э̄р­гыс. Ты ялпыӈ хо̄талн ёхталам нэ̄квет то̄ват ань та̄нки яныгпа̄лаг ēмтсыт, то̄ваныл анēкваг манос щащēкваг о̄лэ̄гыт. Ос та̄нти оманыл номыл­матыгла̄лманыл порат сыманыл ща̄ргим потыр­тасыт ос самвитаныл нэ̄г­лысыт.
Ты ялпыӈ хо̄тал кастыл ты колт суссылтап ва̄рвес. Тув ю̄нтуп тӯщтын то̄рыт атвēсыт, та̄наныл Ӯст о̄лнэ нэ̄квет ю̄нтсаныл. Любовь Васильевна Кашлатова ка̄сыӈ то̄р урыл я̄нас потыртас, тав хотьютн ю̄нтвес, э̄рнэ щирыл ва̄рвес ман а̄ти. 

Ня̄врамыт ос мо̄т кол­накт о̄лсыт, тот ёнгасасыт. Тувыл пуссын ла̄ввēсыт, та̄нти оманыл манос анēк­ваныл, щащēкваныл хури вос по̄слэ̄гыт. По̄с­лу­маныл юи-па̄лт ты нэ̄глы­сыт. Ка̄сыӈ ня̄врам ка̄тагēт хури тотыс ос оматэ̄н та мӯйлуптастэ. Тувыл ты хурит ма̄хумн суссылтан ма̄гыс акван-атвēсыт ос колнор онт­сыл тагатавēсыт. Татем пӯмыщ та̄наныл сунсыг­лаӈкве о̄лыс. 
Нэ̄квет пасан ва̄рыг­ласыт, ка̄сыӈе матыр тэ̄нут юил ёт-тотыглас. Тох сымыӈыщ халанылт потрамим, то̄ванакт э̄р­га­щлым та ӯнлахо̄лсыт. Матъёмас тамле ёмас ялпыӈ хо̄тал та о̄лы, ты щирыл Ӯст о̄лнэ нэ̄квет акван-хо̄нтхатыглэ̄гыт. Калерия Акрамовна такви о̄с сака ща̄гты, хунь та̄н рӯпитан кола­нылн сосса нэ̄квет атха­тыглэ̄гыт.
