
Валентина Андреевна Решетникова, такви о̄парищ наме Головина, са̄в та̄л Ха̄льӯс район пӯльницат ма̄хум пусмалтым рӯпитас. Пенсиян минаме юи-па̄лт Ха̄льӯс район «Лēккарыт» нампа общественный организацият кӯщаиг пēриявес. 
Тав яныгпа̄ла хо̄тпат акван-атыглыянэ, та̄н ма̄гсыланыл са̄всыр сус­сылтапыт, касылыт, ха­нищтапыт ос ялпыӈ хо̄талыт ва̄рыглы. 
Тав мо̄т рӯпата о̄с ва̄ри, Ха̄льӯс районт са̄всыр ма̄нь па̄вылкветт о̄лнэ пӯльницат ос са̄всыр по­рат тот рӯпитам лēккарыт урыл потрыт акван-аты­янэ. Ты урыл тав тох по­тыртас: 
«Ам а̄тям Андрей Алек­сеевич Головин Ха̄льӯс районт ма̄нь па̄в­лытт лēккарыг рӯпитас. Ам Восыӈтӯрт самын патсум, то̄нт ма̄н щēмьяв та па̄­вылт о̄лыс, а̄тям па̄влыӈ мир тот пусмалас. 
Тав Ха̄льӯс районт рӯпитан лēккарыт урыл потрыт са̄в та̄л акван-атыс. Ётыл ты урыл хӯрум нэ̄пак та̄ратас. Ам тавēн о̄с нё̄тсум – районув янытыл рӯпатам щирыл ялан­тамум порат ма̄нь па̄влытт о̄лнэ пӯльницат, тот рӯпитан ма̄хум урыл потрыт, хурит акван-атсанум. 
Ам Ханты-Мансийск ӯст ханищтахтасум, ту­выл Восыӈтӯрн, самын патум па̄влумн, минасум. Акушеркаг са̄в та̄л рӯ­пи­тасум, ты лēккарыт урыл архив-колт, музейт, район пӯльницат потрыт, хурит киссум.
Пенсиян патхатамум юи-па̄лт 2019 та̄лт ам лēккарыӈ организацият кӯщаиг пēриявēсум. Ань ос Надежда Семёновна Шарова ёт та̄л сыс ман­хурип рӯпата ва̄руӈкве патымēн, о̄влэ̄т нэ̄пакн хансымēн. 
Ма̄н палтув ёхталан то̄ва ма̄хманув 40 арыг­кем та̄л пӯльницат рӯпи­тасыт. Та̄н о̄лупсаныл, мир пусмалтан тэ̄ланыл урыл са̄в потыртаӈкве вēрмē­гыт. Ка̄сыӈ хо̄тпа урыл нэ̄пак та̄ратаӈкве ро̄ви. Ма̄н ос яныг хо̄нтлан нак порат Ха̄льӯс ос са̄всыр ма̄нь па̄влыт лēккарыг о̄лум ма̄хум урыл архив-колт ла̄тӈыт кинсэ̄в. Хотьютаныл хо̄нтлаӈкве минас, хотьют ювле ёхтыс, ос война юи-па̄лт мир пусмалтас. Ты урыл ма̄н пēс потрыт ос хурит хо̄нт­сӯв. 
2023 та̄л о̄вылтахтам порат ма̄н Тэ̄к па̄вылн ялсӯв. Тот лильпи ФАП-колт ма̄ньщи нэ̄ Елена Лещук (Хозумова) лēк­ка­рыг рӯпиты. Тув щалтсӯв, ты нэ̄ ёт ва̄йхатсӯв ос па̄выл пӯльницат рӯпи­там хо̄тпат ёт клубт хо̄нт­ха­тыгласӯв. 
Ты та̄л Тэ̄к па̄выл 70 та̄лэ то̄влыс, ты кастыл тот суссылтапыт ос акв касыл ма̄хум щё̄пита̄лсыт. То̄нт ам номтыл ёхтувē­сум, Тэ̄к па̄выл пӯльница урыл потыр хансуӈкве ос тот рӯпитан ма̄хум пēс хурияныл суссылтан ма̄гсыл акван-атуӈкв. 
То̄ва потрыт  а̄тям та̄ратам «Первая в Югре» нэ̄пакт хо̄нтсанум, архи­выт ос районный пӯль­ницат кисхатасум. Ос са̄всыр порат рӯпитам лēк­карыт рӯтаныл ёт потыртасум, та̄н ос пēс хурит, э̄рнэ нэ̄пакыт а̄нумн кēтсыт. Тох ма̄н ты па̄выл 70 та̄лэ то̄влум кастыл пӯмащ суссылтап щё̄пи­тасӯв. Ётыл сус­сыл­тап щё̄питамув ма̄гсыл ам пӯмащипа ла̄тӈыл ла̄ввесӯв. 
Мēн Валентина Филип­повна Савельева (Отша­мова) ёт ты тэ̄ла хосыт э̄лаль рӯпитаӈкве ла̄в­хатсумēн. Тэ̄к па̄вылт пӯльницат рӯпитан лēк­карыт урыл потрыт э̄лаль акван тах атыянмēн. Валентина Филипповна такви та па̄вылныл о̄лы, са̄в та̄л акущеркаг тот рӯпитас.   
Ань ōс акв ёмас номт ма̄н о̄ньщēв, мōт па̄влын ма̄хум – Устрём, Пугоры, Дёмино пӯльницат урыл кисхатуӈкве тах патэ̄в. 
Валентина Решетникова кēтум потре ма̄ньщи ла̄тӈыл Людмила ТЕТКИНА хансыстэ  
