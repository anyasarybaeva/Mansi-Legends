
Ань юи-о̄выл та̄лытт тина суссылтан то̄тап хосыт ма̄н акваг потыр­тавēв манос ма̄нти ищ­хӣпыӈ утыт ловиньтэ̄в – хоты хо̄талыт «магнитный буряг» ла̄внэ ва̄рмаль ēмты. То̄нт ма̄н халувт то̄ванув пуӈканыл сака а̄гмыӈыг ēмтэ̄гыт, давле­нияныл но̄х-мины, пуӈк ва̄лманыл а̄гм ва̄рēгыт. 
Тамле хо̄талт ма̄нь ня̄врамаквет сака лю̄нь­щēгыт, яныгпа̄ла хо̄тпат ос э̄ти ёмащакв хуюӈкв ат вēрмēгыт. Лēккарыт тох ла̄вēгыт:
– тамле лю̄ль хо̄тал ēмтнэ э̄лы-па̄лт юн ӯн­луӈкв э̄ри, нэ̄мхотталь сака ялуӈкв ос хо̄т-а̄ти кон нас ё̄мыгтаӈкв ат э̄ри;
– рӯпитаӈкв сака ат ро̄ви, юн нас ӯщлахтэ̄н;
– са̄ртыннув ёл-хуюӈкв э̄ри;
– са̄в тэ̄ӈкв о̄с ат ро̄ви, солвалыӈ тэ̄нут, са̄ритым, котыртахтын ос во̄иӈ тэ̄нут сака ул та̄ēн. 
– хохса са̄в ул хартэ̄н;
– тамле хо̄талт ӣснас па̄лыг-пӯнсыглаӈкв э̄ри, юн сэ̄квыг вос ēмты.
Хо̄тал сыс давление акваг уральтэлы̄н. Сым хумус путги, акв кум сыс манах щёс суй ва̄ри, рущ ла̄тӈыл «пульс» ла̄ваве, ты ва̄рмалит ва̄ӈкв э̄ри. 
Хо̄тпа алпитэ̄т матыр та̄рвит те суйты, ма̄глэ̄т а̄гм ва̄ри, то̄нт та̄ра лēк­кар юв во̄вуӈкв э̄ри. Та̄н таве ёмащакв вос ураль­тыяныл, матыр та̄рвитыӈ а̄гм те хо̄нтэ̄гыт, э̄лум­хо̄лас та̄ра пӯльницан вос тотыяныл. 
Мир пусмалтан колныл тēтым ля̄ххалыг ма̄ньщи ла̄тӈыл Валентина УЗЕЛЬ хассаге
