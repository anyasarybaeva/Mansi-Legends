
Ты та̄л Победа хо̄талт мӯйлуӈкве ат кос ро̄выс, ос тамле ялпыӈ хо̄тал – ма̄хманув но̄х-патманыл па̄сныл 75 та̄л то̄влыс, нас тох хумус мины. Москват Президентув Владимир Путин ветераныт ос Россия мир нупыл ла̄тыӈ ла̄выс, Победа хо̄талыл янытласанэ. Тав ла̄вме щирыл, хунь ма̄хманув пуссын пусмēгыт, тах ущ мӯйлуӈкве патэ̄в – парад Победы ва̄рēв, э̄ргуӈкве-йӣквуӈкве патэ̄в, «Бессмертный полкыт» ё̄мēв тах. 
Округ кӯщай Наталья Комарова Ханты-Мансийск ӯст а̄лпыл Победа паркыт Слава памятникын хорамыӈ лӯптат пиныс. Нэ̄ тох ла̄выс: «Ма̄ янытыл о̄лнэ мир тыхо̄тал пус­сын мӯйлэ̄гыт – ма̄н ма̄хманув но̄х-патма­ныл па̄сныл 75 та̄л то̄в­лыс. Таима̄гыс ты та̄л Россиявт Памяти ос Славы Та̄лыг намая­вес. 

Я̄ӈк на̄тнэ э̄тпос 9 хо̄талэ Россия мир ма̄гыс ма̄к ялпыӈ хо̄­тал. Ты кастыл ма̄н сака кос щё̄питахтасув, ветерананув ёт хо̄нтыг­лахтынувув, та̄нанылн са̄в ёмас, сымыӈ ла̄тыӈ ла̄внувув, ань вос ва̄га­ныл, та̄наныл ма̄н сака янытлыянув, э̄рупты­янув. Ос пилыщмаӈ а̄гм ма̄гыс тыхо̄тал мӯй­луӈкве ат вēрмēв. Ань сакати ищхӣпыӈ ут хосыт хо̄нтлум ма̄хма­нув нупыл янытлан ла̄тыӈ ла̄вēв, яныг хо̄н­тыт патум ма̄хманув ка̄стыянув, та порат рӯпитам, концлагерьт  ос блокадный Ленин­градыт савалам мир янытлыянув. 

Я̄тил, тыныӈ ветера­нанув, 75 та̄л ювле хультум порат на̄н ма̄ янытыл о̄лнэ мирыт фашистрищитыл вуян­тасаны̄н, та яныг хо̄н­тыт но̄х-патсын. На̄нан ма̄н янытлыя­нув, на̄н э̄лы-па̄лынт ма̄ мус хӯтахлэ̄в! Югра ма̄т о̄лнэ мир, пуссын пус­та̄­гыл о̄лэ̄н, Победа хо̄­та­лыл на̄нан яныт­лыя­нум!»
Тувыл Наталья Владимировна ӯс кӯщай хум Максим Ряшин ос волонтёрыт ёт памятникын хора­мыӈ лӯптат пинсыт. 
Хо̄нтыт патум ма̄­хум округ яны­тыл ка̄сыӈ районт ка̄с­тувēсыт. Ветераныт о̄лнэ кола­ныл по̄хан э̄ргын-йӣквнэ ма̄хум ёхтала­сыт, э̄ргысыт, са̄в ёмас ла̄тыӈ, янытлан ла̄тыӈ та̄нанылн ла̄всыт, ка̄­сыӈаныл мӯйлупсал ос хорамыӈ лӯптатыл майвес.

Ханты-Мансийск ӯс янытыл «Славяне» ансамбль э̄ргим яла­сас, «День Победы», «Катюша» ос «В земля­нке» э̄ргыт э̄ргысыт. Ма̄хум иснасныл кональ суссыт, та̄н ётаныл о̄с э̄ргысыт, ща̄гтым ка̄т­патта ра̄тсыт. 

Ялпыӈ хо̄талт Ханты-Ман­сийск, Сургут, Нижневартовск ос Мегион ӯсыт та̄ра «Барсы» нампа товлыӈ­ха̄пыт хо̄нтыт патум ма̄хум хурияныл ёт тыламласыт. Ты тэ̄ла «Бессмертный полк в небе Югры» намаявес. Со̄тыра арыг хурит товлыӈха̄пыт онтсыл ва̄рвēсыт. Самолётный спорт кӯщай хум Павел Манченко тох ла̄выс: «Нила ӯс нумипа̄лт хо̄т товлыӈха̄панув яласасыт. Хурит округт о̄лнэ ма̄хум та̄н кēтсыт – яныг хо̄нтыт патум рӯтаныл, о̄паныл, ащ­о̄йканыл хурит. Ты тэ̄ла таима̄гыс ва̄рēв, ань о̄лнэ ма̄хум вос ва̄га­ныл, ма̄н, Россият о̄лнэ мир, хо̄нтлум ма̄хманув номиянув, таима̄гыс та̄н хурияныл ёлыл ос нумыл тотыглыянӯв. Та̄н тэ̄ланыл ма̄н нэ̄м­хуньт ат ёрувлылув, э̄лаль тотылув, та̄н холь­таныл ма̄н ань ма̄тēв ма̄гыс та̄кыщ лю̄лēв».
Ты та̄л «Бес­смертный полк» ищхӣпыӈ ут хосыт ва̄рыглавес. «Югра» телерадиокомпаниян са̄в хо̄тпа рӯтаныл хурит кēтсыт, та̄н пус­сын теле­визор хосыт суссылта­вēсыт. 
«Окна Победы» тэ̄ла щё̄пита̄лвес. Округ ма̄хум иснасаныл хо­рам­тасаныл – хо̄нтлам ма̄х­маныл хурит тув ва̄рсыт, са̄всыр хора­мыт якытласыт, ка̄тыл по̄слысыт, янытлан ла̄тӈыт хассыт. Э̄типа̄лаг 19 щё̄с порат исвещат пēламта̄лсыт, хо̄нтлум мир ка̄стысыт.    
Светлана РОМБАНДЕЕВА
