
Губернатор ва̄ӈын хум Алексей Шипилов ты э̄тпост сапрāни ва̄рыглас, тув  сосса ма̄хум тэ̄ланыл ёт рӯпитан хо̄тпат акван-атыгласанэ ос та̄н са̄всыр ва̄рмалит урыл потыртасыт. Сапра̄ни ищхӣпыӈ ут хосыт суссылтавес, районыт ос ӯсыт потрыт хӯнтлам ма̄хум матыр ювле-ла̄вуӈкве вēрмысыт.
О̄влэ̄т та̄н Сургутский районт о̄лнэ хантыт, ма̄ньщит ос ё̄р­ныт о̄лупсаныл о̄вылтыт потыртасыт. Та̄н уранылт Лянтор ӯсныл Вера Кондратьева тох ла̄выс, сосса ма̄хум тэ̄ланыл уральтан ос та̄н ётаныл хо̄нтхатыглан ма̄гыс та̄н Советанылт рӯпи­тан кӯщаит та̄нки ка̄­сыӈ  па̄вылн  ялантэ̄гыт.
Ты та̄лт Русскинская ос Угут па̄влыгн ялсыт, тот ма̄хум та̄нки ма̄гсыланыл во̄рт на̄­йив атнэ са̄кконыт урыл потыртавēсыт. Во̄рт о̄лнэ сосса хо̄тпат во̄рныл на̄йив юв тотуӈкве та̄ртавет кос, ос ты э̄лы-па̄лт па̄вланылт рӯпитан лесничестван заявление вос хансэ̄гыт. 
Кол ӯнттын ма̄гыс 25 та̄л сыс акв щёс но̄р тотуӈкве та̄ртавет. На̄йив атнэ ма̄гыс манос матыр ӯнттын ма̄гыс ты ва̄рмалит та̄ра о̄с вос паттыяныл. Ос э̄рнэ нэ̄пакыт та̄л наска̄ссыг сутытаӈкве  вēрмавет.
Совет-хо̄тпат Сытомино па̄вылн ялманыл порат тот о̄лнэ ма̄хум ёт на̄лок-олн ойтнэ ва̄рмалит урыл потыртасыт, тувыл то̄ват коланыл ма̄гыс ЖКХ палт а̄рнта о̄щнэ̄ныл. Ты тэ̄лат пуссын а̄рталавēсыт ос ёмщакв щё̄питаӈкве  патавет. 
Ха̄льӯсныл сосса ма̄хум тэ̄ланыл ёт рӯпитан нэ̄ Любовь Кашлатова потыртас. Та̄н Ха̄льӯс район миркол па̄лыл 2017 та̄лт Совет ва̄рсыт ос са̄всыр ва̄рмалит ёмщакв щё̄питан ма̄гыс акван-атхатыглэ̄гыт. 
Са̄в хо̄тпа тот рӯпата ат о̄ньщēгыт, ты ва̄рмаляныл паттат лю̄льсаӈ о̄лэ̄гыт. Ма̄хум пусмалтан ма̄гыс матыр нё̄тмил о̄с ва̄рēгыт. Районт о̄лнэ па̄вланылт а̄гит-пыгыт ка̄ркамыг о̄луӈкве ла̄вавет, этноспорт касылыт вос касэ̄гыт ос матыр ма̄щтырлаӈкве вос ханищтахтынувыт. 
Та̄н Ягримт хӯрум ханищтап щё̄пита̄лсыт ос ма̄хум тув во̄выгласаныл. Тэ̄лы ма̄шинал тув кӯстырнув ёхталаӈкве. Ань сосса ма̄хум акван-атхатыгланэ̄ныл ма̄гыс тот  ёмас   центр  ва̄рвес. 
Любовь Васильевна округ миркол кӯщаитн тамле ла̄тыӈ ла̄выс, Кульпас па̄вылт ма̄нь-щи ма̄хум пēс о̄лупсаныл суссылтым «Найотыр Маа» нампа музей 1991  та̄лныл  рӯпиты.
Округувт тыи щар о̄выл ӯнттым этнографический музей. Та сыс та коланыл, сӯмъяханыл, нэ̄мхуньт ёмщакв ат щё̄пита̄лвēсыт, мо̄т пормасыт ос пуссын пēсыг ēмтсыт. Кӯщаит олн тув я̄нас вос та̄стынувыт. 
Туи Я̄сунтыт о̄лнэ «Ма̄нь Ӯскве» ня̄врамыт ӯщлахтын коланыл 25 та̄лэ то̄влы. Ты урыл кӯщаит  о̄с  номияныл  ос матыр  нё̄тмил  тах  ва̄рēгыт. 
Сапра̄нин акван-атхатыглам кӯщаит мо̄т районытт о̄лнэ ма̄хум ла̄тӈаныл о̄с хӯнтлысаныл ос аквъёт номсуӈкве ла̄вхатсыт. То̄ва ма̄т ма̄хум э̄рнэ тэ̄рпи та̄л хультэ̄гыт, та̄н ты ва̄рмалит вос ва̄ганыл ос мир пусмалтан колныл та̄ра вос нё̄тнувет. Во̄рт о̄лнэ хантыт, ма̄ньщит ос ё̄рныт во̄раян, хӯл алыщлан ос на̄йив атнэ са̄кконыт ёмщакв ат ва̄ганыл, ос полициян  тот  та  пувавет. 
Ань ка̄сыӈ ӯст ос районт сосса ма̄хум тэ̄ланыл ёт рӯпитан Советыт таима̄гыс ты ва̄равет. Советын акван-атхатыглан хо̄тпат э̄рнэ са̄кконытыт урыл акваг вос потыртанувыт.
 Тувыл Лямино па̄вылт манос Лянтор ӯст сосса ня̄врамыт ма̄гыс я̄нас интернат ӯнттын урыл потыртаманыл порат мощ воритотсыт. Хоты па̄вылт манос ӯст ӯнттуӈкве э̄ри ман ат э̄ри, ань ты урыл ёмщакв номсахтуӈкве ла̄ввēсыт.
Культура ва̄рмалит о̄вылтыт Ирина Кибкало ос мирн нё̄тмил ва̄рнэ программа урыл Тереза Пономарева потыр ловиньтасы̄г. Мо̄тыт сапра̄нин ты кӯщаит таквсы порат акван-атхатыглэ̄гыт. 
Ювле хультум этпосыт ос я̄ӈк на̄тнэ э̄тпос о̄выл хо̄таланэ̄т округт о̄лнэ хантыт, ма̄ньщит ос ё̄рныт кит яныг форумыг рӯпитасыт. То̄ват США ма̄н Нью-Йорк ӯсн ялсыт, тот ма̄ янытыл сосса мирыт са̄всыр тэ̄ланыл о̄вылтыт потыртасыт. Вера Кондратьева «Традиционные знания: обретение, передача и защита» намаим ва̄рмалит ма̄гыс сосса ма̄хманув о̄вылтыт  ла̄тыӈ  тотыс. 
Москва ӯст ос «Сокровища Севера» фестиваль о̄лыс, округт о̄лнэ хо̄тпанув тув та̄нки маснутаныл, пормасаныл суссылтаӈкве ос мо̄т мирыт халт касуӈкве ялсыт. «То̄рум Маа» музейт рӯпитан хо̄тпат «Вы̄гыр ё̄рнкол» экспозициятэ ма̄гыс о̄выл места висыт. Ты коныпал тэ̄нут па̄йтнэ  ос этноспорт касылыгт но̄х-патсыт, тувыл э̄ргыт э̄ргын порат янытлан нэ̄пакыл мӯйлуптавēсыт.
