
Потрыт ос стихыт хаснэ ханты э̄ква Мария Кузьминична Волдина Ханты-Мансийск ӯст о̄лы. Тынакт ӯст нэ̄пак хаснэ финно-угор ма̄хум акван-атхатыгласыт, ща̄нь ла̄тӈыл хаснэ тэ̄ланыл, толмащлан тэ̄ла, ловиньтан нэ̄пак та̄ратан ос мо̄т ва̄рмалит урыл потыртасыт. 
Мария Кузьминична са̄в ёмас, э̄рнэ тэ̄лат ва̄р­нэ̄тэ ма̄гыс «Северный Форум» лӯима̄ мирхал органи­зация па̄лыл яныт­лан нэ̄пакыл майвес, тох намаим о̄лы: «В знак благодарности за сохра­не­ние традиций и нас­ле­дия коренных наро­дов Арктики и Севера». 
«Ханты ясаӈ» ос «Лӯима̄ сэ̄рипос» газетаг ва̄рнэ кол тармыл Мария Кузь­минична са̄в та̄л пуӈкто­тыс. Округ янытыл яласас, са̄в ма̄т о̄лыс, па̄влыӈ ос ӯсыӈ ма̄хум потра­ныл ёл-хансыгласанэ. Тав рущ, ханты ос саран ла̄тӈыл потырты, ма̄ньщи ла̄тӈув о̄с торгамтытэ, ювле ма­тыр ла̄вуӈкве вēрми. 
Мария Кузьминична ёт потрамасум, рӯпитам по­ратэ номылматыгластэ:
– Ты янытлан нэ̄пакыл маимам порат ла̄всум, финно-угор мирыт о̄лнэ ма̄ ам янытэ̄т яласаслум, ка̄сыӈ ма̄т о̄лсум. Финно-угор миранув Советын са̄в щёс пēрия̄лвēсум, тув вуйхатыглам хо̄тпат ёт ма̄н са̄в э̄рнэ тэ̄лат ва̄рыгласӯв – ка̄сыӈ ма̄т миранувн нё̄тмил ва̄рнэ ассоциацият пӯнсыгласӯв, са̄всыр хо̄нтхатыглапыт ос концертыт щё̄пита̄л­сӯв, ань ка̄сыӈ финно-угор мир такви э̄рганэ ос йӣкванэ вос суссыл­ты­янэ, ма̄хманув халанылт вос ва̄йхатэ̄гыт, юртыӈыщ вос о̄лэ̄гыт. 
Хунь акван-ёхтэ̄в, сома рӯт ма̄хманув ка̄салыя­нӯв, татем ща̄гтэ̄в, аквъёт рӯпитэ̄в, ӯнлахо̄лэ̄в, пот­рамēв. Ща̄нь ла̄тыӈ, культура, пēс йис о̄лупса ос мо̄т са̄в тэ̄лат урыл по­тыртасӯв. Венгрият ам са̄т щёс о̄лсум, Финляндият нила щёс, Норвегиян кит щёс ялсум. Мо̄т э̄лы хо̄н ма̄н яланта̄лсум, тувыл Россия янытыл о̄лнэ ка̄­сыӈ финно-угор респуб­ли­кат о̄лсум. 
Округт о̄лнэ ма̄хманув ос мо̄т ма̄ныл ёхталам финно-угор писателит потыр са̄в о̄щсыт. Хаснэ тэ̄ланыл, потраныл ос стиханыл мо̄т ла̄тӈын тол­мащлан, нэ̄пак та̄ратан ос мо̄т ва̄рмалит урыл потыртасыт. 
– Мария Кузьминична, тынакт о̄лум конфе­ренциян ща̄нь ла̄тӈыл хаснэ хо̄тпат ёхталасыт? 
– Ёхталасыт, потрама­сум та̄н ётаныл. Матъёмас ма̄нь ма̄хум та̄нти ла̄тӈыл потрыт ос стихыт хансэ̄­гыт. Ань хо̄тпа олн о̄ньщи те, нэ̄пак такви та̄ратаӈ­кве вēрми. Э̄лнаӈ нэ̄пак ва̄рнэ э̄лы-па̄лт, ма̄хум потра­ныл манос стиха­ныл атах-хо̄тах хо̄тпан ловиньта­вет. Хунь потра­ныл акван-ёхтэ̄гыт, ка̄сы­ӈаныл ла̄ви, нэ̄пакыг ва̄­руӈкве ро̄ви ман а̄ти. Тувыл ущ э̄лум­хо̄лас нэ̄­паканэ мирн ловиньтан ма̄гсыл та̄ра­та­вēсыт. 
Ма̄нь ма̄хум матыр китыглахтан ла̄тыӈ о̄нь­щегы̄т те, вос киты­глах­тэ̄гыт. Ма̄н, яныгхо̄тпат, та̄нанылн атхунь нё̄тэ̄в, хӯлтыянӯв, пуссын таӈхēв, ла̄тӈанув нотыт-йисыт палытыл вос о̄лэ̄гыт, суй­тэ̄гыт. 
Ла̄тыӈ – ты мир тав лылыēпе, тав сыме. Ла̄тыӈ хотталь со̄йми те, мир о̄с та со̄йми. Хо̄тпа ща̄нь ла̄тӈе ва̄гтэ те – мире о̄лупса ва̄гтэ, мо̄йтыт-э̄ргыт ва̄г, хоталь минуӈ­кве э̄ри, хумус э̄лаль о̄луӈкве, маныр ва̄руӈкве э̄ри, пуссын на̄ӈки. Такви ла̄тӈе ёт сыме та̄глыӈ ос мо̄т ла̄тӈыт ёт тав тӣвре сома та̄тылаг о̄лы.
Академик о̄йка Алек­сей Павлович Окладни­ков ла̄всас: «Э̄лумхо̄лас вус кос са̄в ла̄тыӈ ва̄г, ханищтыянэ, потырты ос такви ща̄нь ла̄тӈе ат те ва̄гтэ, тав нас о̄лы, тыгле-тувле повара̄лы».
Светлана РОМБАНДЕЕВА
