
Ка̄сыӈ э̄тпос округ Дума сапра̄нитэ э̄лы-па̄лт Ассамблея колт рӯпитан ма̄хум акван о̄с атхатыглэ̄гыт. Та̄н потраныл та урыл о̄лыс, хоты са̄кконыт мо̄т ла̄тӈыл хансуӈкв э̄рēгыт, сосса мир ма̄гыс маныр рӯпата са̄всыр кӯщаит ва̄рēгыт, хумус нё̄тыяныл.
Та̄н ань ты са̄пранит ма̄-вит ӯргалан урыл, округ бюджетныл манса̄вит олн сосса мир ма̄гыс миве ос А̄с-угорский институт рӯпататэ урыл потыртасыт.
Ма̄-витув хумус 
ӯргалаве
Ты урыл Галина Матросова потыртас, тав недропользование департаментыт кӯщай ва̄ӈын хо̄тпаг рӯпиты. Нэ̄ ла̄выс, хӯрум та̄л сыс (2022, 2023 ос 2024 та̄лытт) ма̄н округувт иӈ хӯрум ма̄ са̄ккон щирыл ӯргалаӈкв патавет. Та̄н рущ ла̄тӈыл тох ла̄вавет – особо охраняемые природные территории «Реполовский кедровый бор», «Тундринский кедровый бор» ос «Аганский ягельный бор». 
Еремей Данилович Айпин титыглахтас, ань 2022 та̄л мус иӈ хӯрум та̄л, манрыг ты та̄лныл та ма̄т ӯргалаӈкв ат патавет. Кӯщай нэ̄ ювле ла̄выс, ты хӯрум ма̄ ӯргалан ма̄гыс са̄в олн э̄ри. 
Ос ты тэ̄лан туп 2022 та̄лт олн тах миве. 
Супыг хӯл округувт о̄с тах янмалтаӈкв патаве. А̄с я̄т ты хӯл щар ат хультыс. Ты рӯпата ва̄рнэ ма̄гыс ос ма̄-во̄й но̄х-винэ компаният 
олн тах мыгыт. 
Манаса̄вит олн сосса
мир ма̄гыс миве
Ты урыл Татьяна Урсу потыртас, тав олн ловиньтан департаментыт кӯщай ва̄ӈын нэ̄г о̄лы. Тав ла̄выс, округ бюджет олнанув ань хӯрум та̄лн э̄лаль ловиньтавет. 2019-2021 та̄лт сосса мирн нё̄тнэ ма̄гыс манах олн кӯщаит во̄всыт, пуссын тув хасвēсыт. 
Ха̄льӯс район ты та̄л туп 100 млн солко̄вил миве, 2020 та̄лт — 600 млн, 2021 та̄лт — 500 млн солко̄вил. Мо̄тыт та̄лт Ягримт йильпи ханищтахтын кол ос ма̄нь ня̄врамыт кол ӯнттуӈкв о̄вылтавēг. Ня̄хщамво̄льт ос Хулюмсӯнтыт школаг тах э̄лаль ӯнттавēг. 
Кол ёвтнэ субсидия-олн урыл кӯщай нэ̄ тох ла̄выс, та 2018 та̄лт 550 млн солко̄ви майлувес, ты 2019 та̄лт тыгыл са̄внув олн тах миве – 615 млн солко̄ви.
А̄с-угорский институт
урыл потыртасыт
Ань ты сапра̄нин институт кӯщай нэ̄ Виктория Ивановна Сподина о̄с во̄выглавес, тав наука рӯпатаныл урыл потыртас. Ань та колт са̄в ма̄ньщи ос ханты хо̄тпа рӯпитэ̄гыт. Та̄н халанылт онтолов хо̄тпа наукат кандидат нам о̄ньщēгыт. Ты та̄л тит хо̄тпа учёныиг тах ēмтэ̄г. 
Александр Новьюхов ты кӯщай нэ̄ ёт мощ воритотыс, тав ла̄выс — ты институтт рӯпитан хо̄тпат нэ̄мхотталь сака ат ялантэ̄гыт. Ань ща̄нь ла̄тыӈ ва̄нэ хо̄тпат ма̄нь па̄влыӈ ма̄тт иӈ о̄лэ̄гыт, таима̄гыс маныр наска̄ссыг тыт ӯст ӯнлантаӈкве, тув  ялуӈкв э̄ри. Ос пēс накыт, пēс ва̄рмалит ва̄нэ хо̄тпат ёт потыртаӈкв э̄ри. Та̄н потраныл нэ̄пакн хансуӈкв ос тинан по̄слуӈкв пуссын э̄рēгыт.
