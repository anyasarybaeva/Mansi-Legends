
Ты та̄л о̄йттур э̄тпос нёлолов хо̄талэ̄т Александр Константинович Матвеев 95 та̄лэ то̄влынув. Ты учёный хо̄тпа о̄лмет Урал ма̄ янытэ̄т яласастэ, тав тот о̄лнэ мирыт ёт ва̄йхатас ос я̄т, тӯрыт, нё̄рыт ман урыт наманыл пуссын та̄ра-паттысанэ ос нэ̄пакн хассанэ. О̄йка аквтох лӯсум ма̄ньщит палт рӯпитым ялантас, та поратэ ань хурит по̄слым хультыс ос дневник-нэ̄пакет хансым о̄лы.
А.К. Матвеев намхо̄­талэ̄т ка̄сталан ма̄гыс «Земля предков» исто­рико-этнографический музейт рӯпитан хо̄тпагн, Алексей Викторович Слепухин ос Наталья Юрьевна Бердюгина, суссылтап щё̄питаӈкве номылтасы̄г. Тэ̄натэ̄н Татьяна Николаевна Дмитриева нё̄тыс, тав Екатеринбург ӯст Ураль­ский университетт рущ ман мо̄т ла̄тӈыт ханищ­тан кафедрат рӯпиты. 
Нэ̄ Матвеев о̄йка ёт ёмщакв ва̄йхатым о̄лыс, аквъёт лӯсум ма̄ньщит палт ялсы̄г, ос то̄нт Татьяна Николаевна са̄в хурит по̄слыс. 2006 та̄лт Татьяна Дмитриева доктор нам дис­сертациятэ хасме по­рат Александр Матвеев тав рӯпататэ тармыл пуӈктотыс. 

Ма̄н ань во̄ртур э̄тпос ва̄т нупыл онтолов хо̄та­лэ̄т та музейт о̄лмув сыс, А.К. Матвеев о̄выл­тыт щё̄питан суссылтап сунсуӈкве во̄виньта̄лве­сӯв. О̄йка о̄лупсатэ урыл ма̄навн Татьяна Дмитри­ева потыртас. О̄влэ̄т тав 1949 та̄лт рущ ла̄тыӈ ос литература ханищтан хо̄тпаг Хабаровский ӯст о̄лнэ интитут а̄стлас ос тувыл Уральский государ­ственный университетт э̄лаль ханищтахтас. 
Тот «топо­нимика» нау­кал пӯмща­лах­туӈкве патыс, са̄всыр мирыт ла̄тӈаныл палт «онома­стика ос этимо­логия» тэ̄лат аквтох пӯм­щалас. Тох финно-угор ма̄хум ла̄тӈаныл хӯн­тамлас, ты мирыт о̄лнэ па̄в­ланыл, ӯсыт, я̄т ос тӯ­рыт хумус та̄н ла̄тӈыл лāввē­сыт, пуссын нэ̄пакн хассанэ. 
Тувыл тав 40 та̄л арыгкем Уральский госу­дарственный уни­вер­ситетыт рущ ла̄тыӈ ха­нищтан ос мо̄т ла̄тӈыт та̄ра-паттын кафедраг пуӈктотнэ хо̄тпаг рӯпитас. Учёныит А.К. Матвеев урēт тох ла̄вēгыт, тав Ураль­ский ономастиче­ский школа ва̄рум хум. Университет па̄лыл тав топонимистический экс­пе­дицият щё̄пита̄лыс, са̄в студентыт са̄всыр мирыт ёт ва̄йхатуӈкве ос о̄лнэ ма̄наныл ханищ­таӈкве тотыглас. 

Та̄н Свердловский область янытэ̄т яласа­саныл. Ты коныпал Пермский, Курганский, Челябинский область то̄ва ма̄т ха­нищтасаныл, ХМАО ос Ямал ма̄н о̄с ёхталасыт. Ты та̄л тамле яласан экспедициятн 60 та̄л то̄влыс. 
Ань ты суссылтапыт ма̄хум Александр Матве­ев 1968-1971 та̄лытыт лӯсум ма̄ньщит о̄лнэ ма̄н ялантам поратэ урыл потыр­тасыт. То̄нт Татьяна Дмитриева о̄с тув ялыс, та хольт ма̄ньщиянув хурин по̄слысанэ. Та по­рат ма̄ньщиянув иӈ са̄лы­яныл о̄ньщим о̄лсыт. Учёныит та̄нанылныл са̄в­сыр э̄рнэ ла̄тӈыт китыг­ласыт, карта по̄слысыт, я̄т, тӯрыт, нё̄рыт наманыл ёмщакв хӯлтвēсыт. 
Ты э̄лы-па̄лт ма̄ньщи­янув палт финн-о̄йка Артур Каннисто 1901-1906 та̄лытыт ёхталас. Тав то̄нт ма̄ньщи ма̄хум о̄лупсаныл та̄ра-паттыс ос са̄в ма̄ньщи ла̄тӈыт нэ̄пакн хансыс. Тувыл тав хансум нэ̄паканэ Вуокко Эйрас ос Арто Моисио, кит учёный хо̄тпагн, э̄лаль ханищтавēсыт ос 2013 та̄лт «Ма̄ньщи словарь» та̄ратасы̄г. Потрыт тот английский ла̄тӈыл хан­сымат, мо̄т хо̄н ма̄хум 30 со̄тыра ма̄ньщи ла̄тӈыт ва̄ӈкве патэ̄гыт тах. 
Уральский универси­тетыт наука картотекан 17 со̄тыра сыре-сыр ма̄ньщи ла̄тӈыт акван-аты­мат. То̄ват нэ̄мхо̄т хансым ат о̄лэ̄гыт.
Тамара МЕРОВА
