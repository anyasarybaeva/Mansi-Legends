
Ханты ма̄хум халт ма̄к о̄выл учёныиг Николай Иванович Терёшкин ла̄ваве. Ань ты э̄тпос 25 хо̄талэ̄т ты хум яныгса̄т та̄лэ то̄влынув.
Тав Согом па̄вылт 1913 та̄лт самын патыс, сака ма̄ниг о̄лме порат, а̄ще во̄рн минас, юв ат ёхтыс. Та юи-па̄лт оматэ во̄раяӈкв минас, юв во̄рныл о̄с ат ёхтыс. Пыгрищакве тактēт та хультыс, то̄нт тав туп тит та̄лэ то̄влыс. Ляпа рӯтанэ̄н вуйвес. 15 та̄лэ хунь то̄влыс, тав ущ о̄выл классын минас.  
Акв та̄л сыс та̄ра хӯрум класс а̄стлас. Э̄лаль тав Тобольск ӯсн ханищтахтуӈкв тēтвес, а̄стламе юи-па̄лт Остяко-Вогульск (Ханты-Мансийск) ӯс педучилищан ёхтыс. Тот ханищтахтаме сыс, тав партийный школан тēтым ма̄хум ханты ла̄тӈын ханищтасанэ. 1935 та̄лт тав ма̄нь па̄влыӈ ма̄н ня̄врамыт ханищтаӈкв тēтыглавес. Акв та̄л тот рӯпитас, ювле ӯсн во̄ввес. Ханты-Мансийск ӯсныл тав Ленинград ӯсн народов Севера Институтн ханищтахтуӈкв минас. Тот тав Вольфганг Штейниц ёт ва̄йхатас. Та немец хум профессор нам о̄ньщис, ос та институтт ханищтахтын ма̄хум ханты ла̄тӈын ханищтасанэ. 
Николай такви ханты ла̄тӈе ёмащакв ва̄стэ, потыртас. Ос хунь тав ты немец хум палт ёхтыс, то̄нт ты та̄ра-патыс, потыртаӈкв кос ха̄сы ос ла̄тныт э̄рнэ щирыл хансуӈкв ат вēрмиянэ. 
Та та̄лытт ма̄хум пувуӈкв та патвēсыт. Акв хотты хо̄тал Николай Иванович ляпа юртэ вуйвес. Ка̄сыӈ хо̄тпа пилым о̄лыс. 1940 та̄лт Николай Терешкин институт а̄стластэ, аспирантурат э̄лаль вос ханищтахты, Ленинград ӯст хультуӈкв ла̄ввес. Ос яныг хо̄нт та о̄вылтахтас. Тав та̄ра хо̄нтлын ма̄н минас. 1944 та̄лт тав та̄кыщ сакватавес. Война порат институт Омск ӯсн тотвес. Николай Иванович пусмалтахтаме юи-па̄лт тув ты минас. 1948 та̄лт аспирантура а̄стластэ.  1950 та̄лытт языкознание институт па̄лыл тав Тюменский областьн эспедициян са̄в щёс тēтыглавес. Тот ты тав э̄кватэ хо̄нтыстэ. Таисья Дмитриевна школат рӯпитас, ня̄врамыт ос та̄н ща̄няныл-а̄щаныл хансуӈкв ос ловиньтаӈкв ханищтасанэ. Акван-минамēн юи-па̄лт Сергей пыгēн самын патыс. 
1968 та̄лт Николай Иванович учёный намыл майвес. Тав 1986 та̄лт а̄тимыг ēмтыс, рӯпитаме палытыл са̄в научный нэ̄пак хансыс, ань ты мус то̄ва учебниканэ йильпиииг та̄ратавет ос та̄н хосытаныл ня̄врамыт ханты ла̄тӈыл потыртаӈкв ханищтавет.
Ань тав пыге Сергей Николавич Санкт-Петербург ӯст о̄лы, студентыт ханищтыянэ, тав о̄с а̄ще хольт наука рӯпата ва̄ри, ханты ла̄тыӈ ханищтытэ ос са̄всыр нэ̄пакыт хансы.
 
 
Ты потыр ма̄ньщи ла̄тӈыл Валентина Васильева хансыстэ
 
