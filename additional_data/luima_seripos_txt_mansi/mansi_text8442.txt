
Ха̄льӯс район Шайтанка па̄выл ты та̄л 155 та̄лэ то̄влыс. Ты кастыл во̄ртур э̄тпос 12 хо̄талэ̄т ялпыӈ хо̄тал тот ва̄рыглавес. Пēс порат ты па̄выл «Ялпыӈ-нёл-па̄влыг» ла̄ввес. 
Тӯяг Шайтанка па̄вылн ялмум порат па̄выл кӯ­щай Николай Влади­мирович Лаптев ёт хо̄нт­ха­тыгласум. Ма̄хум хумус тот о̄лэ̄гыт, хо̄т рӯпитэ̄­гыт, манхурип та̄рвитыӈ ва̄рмаль о̄ньщēгыт ос са̄в мо̄т тэ̄лат урыл ам таве китыгласлум. 
– Николай Владими­рович, о̄лнэ па̄влын Шайтанкаг ла̄ваве, ман­рыг тох намаявес?
– Па̄влув по̄хат Та̄гт я̄ овты, яныг а̄хвтаснёл тыт о̄лы, са̄всыр пēс нэ̄пакыт ос картат ты ма̄ «Шайтанский мыс» тох хасвес. Витэ ма̄ниг хунь ēмты, а̄хвтаснёлэ осн-нэ̄глы. Пēс порат ма̄хум яныг ха̄пыл тыт яласасыт, акваг тув лēӈктхатыгла­сыт. 
Та̄н потырта̄лсыт, хо̄т яныг а̄хвтас-капай о̄лы, рущ щирыл «Шайтан-камень» ла̄ваве, ос таве нэ̄мхотъют аты ва̄щинь­тас. Со̄ль о̄лы ман а̄ти, ат ва̄глӯв. Ты па̄вылт ссылкан кēтым калмыкыт, башкирыт, хатанит ос мо̄т мирыт о̄лсыт. Ма̄ньщи па̄выл мощ э̄лнув ӯнлыс, ань тот тэ̄лы лё̄ӈх мины. 
1931-1961 та̄лытт савалап ня̄врамыт кол Шайтанкат о̄лыс. Мирн ва̄м хум Матвей Путилов та колт яныгмас, школа а̄стламе юи-па̄лт Омск ӯст ханищтахтас, та ӯс­ныл хо̄нтлаӈкве кēтвес. Па̄влув яныг ӯсхулытэ тав намыл намаим о̄лы. 
Тыт колхоз о̄лыс, ётыл «Ванзетурский» нампа совхоз ва̄рвес. Ма̄хум тот рӯпитасыт, са̄в щаквит поссыт, мисво̄й ос мо̄т тэ̄нут ва̄рсыт. То̄нт са̄в ма̄ньлат а̄гит-пыгыт школа а̄стламаныл юи-па̄лт та̄ра тыт рӯпитасыт, са̄в олн сэ̄лсыт. 1990 та̄лытт ма̄н пуссын рӯпата та̄л хультсӯв. Касум ос Саранпа̄выл совхозыгт рӯпитан хо̄тпат са̄лыяныл ты мус о̄ньщияныл, ул­пыл, ёмас кӯщаит тот о̄лсыт. Ма̄н совхозув э̄лаль ке рӯпитас, э̄рыӈ мо̄т щирыл ань о̄лнувӯв, ма̄хманув ла̄кква ат ми­ны­гланувыт.
– Па̄влыӈ ма̄хманын ань хо̄т рӯпитэ̄гыт?
– Мирколт, ня̄врамыт ӯргалан колт, школат, пӯльницат, ла̄пкат рӯпи­тэ̄гыт. Юи-о̄выл та̄лыт лильпи пӯльница, на̄й харыгтан кол ӯнттувесы̄г. Акв порат яныг кӯщай нэ̄ Наталья Комарова тыг ёхталас. То̄нт тавēн пēс пӯльницав урыл потыр­тасӯв, ты юи-па̄лт та̄ра ФАП-колыл ӯнттувесӯв. Кит та̄л ма̄ньлат лēккар-хум ма̄хманув пусмалты. На̄й харыгтан колт хо̄т хумыт ань рӯпитэ̄гыт. 
Ла̄пкавн «Межрай­потребсоюз» па̄лныл тэ̄нут тотыглаве, матыр-а̄ти пуссын тот о̄лы. Тэ̄лы ня̄нил Ха̄льӯсныл тота­вēв, лё̄ӈхув 28 вēрыста палыт. Тӯяг ос таквсы яласан лё̄ӈх та̄л хунь о̄лэ̄в, ма̄нки ня̄нь ва̄рēв. Ма̄шинат о̄щнэ хо̄тпат тэ̄лы тай акваг тыгле-тувле яласэ̄гыт. Автобу­с­ыт о̄с тыг ёхтала̄лэ̄гыт, Ӯс мус миннэ билет 110 сол­ко̄ви тынэ. Туи ха̄пыл ос на̄иӈ­ха̄пыл яласэ̄в, 240 солко̄ви ойтэ̄в. Вертолёт исыглан ма̄ о̄с кос о̄лы, тыт санрейс исыглаӈкве туп вēрми. 
Ты э̄лы-па̄лт па̄влувт на̄йпо̄с ва̄рнэ станция о̄лыс, тот ат э̄лумхо̄лас рӯ­питасыт. Ётыл кēрква̄лыт тыг хартвēсыт, тот рӯпи­тан хумыт пуссын по̄хын кēтвēсыт. 
Акв э̄лумхо̄лас вит нōх-винэ станцият рӯпиты. Тот вит ма̄ ёлы-па̄лныл но̄х-виве. Ты кол хосат кос ӯнттувес, тувыл вит сыстам­тан утыт мо̄лты та̄л туп ёвт­вēсыт, ань атыӈ, сыстам вит аēв. Акв пӯщка 12 солко̄ви тынэ о̄лы, ты мус вит я̄ныл ма̄нки тот­сӯв. 
– Ульюв на̄нки сартэ­гы̄н манос ёвтэгы̄н?
– Ма̄ньщит, хантыт ульюв ма̄гсыл во̄р хасыл­тэ̄гыт, мо̄т мирыт олн ойтэ̄гыт ос э̄рнэ нэ̄пакыл лесхоз-кол па̄лныл мивет. Нэ̄пак та̄л тай та̄ра яныг штраф-олныл хансавēв. Во̄р ӯргалан хо̄тпат тыт акваг яласэ̄гыт. О̄влэ̄т ам ма̄хманум пуссын клубн сапра̄нин во̄виянум, ка̄сыӈ хо̄тпа манса̄вит ульюв э̄ри, китыглыянум. Тувыл Ха̄льӯс лесхозн минэ̄гум, ка̄сыӈ щēмья договор-нэ̄пакыл ва̄рилум. 
Акв щēмья 30 куб ке хасылты, акв со̄тыра солко̄ви тах ойты. Ос тӯяг ма̄хманув во̄рн та̄нки минэ̄гыт, йӣвыт яктэ̄гыт, ӯльювыг сартыяныл, та̄нки юв хартыяныл. Ты рӯпата ва̄руӈкве са̄в ё̄р э̄ри. 
Акв куб сака тыныӈ – кит со̄тыра солко̄ви. Ма̄х­манув таса̄вит олн ат о̄ньщēгыт, ульюв сар­туӈкве во̄рн та̄нки ялан­тэ̄гыт. Акв порат Мака­ров каӈкыг ты рӯпата ва̄руӈкве вуйхатыгласы̄г, тувыл во̄рт яласаӈкве ат а̄лымēг, тыналаӈкве воссыг ат патсы̄г.
– Па̄влыӈ мир ман­хурип та̄рвитыӈ ва̄рмаль о̄ньщēгыт?
– Та̄рвитыӈ ва̄рмалит о̄с кос о̄лэ̄гыт, ос ёмас­нувег о̄луӈкве ма̄нки пуссын воратэ̄в. Мо̄лты та̄л сапра̄нин акван-атхатыгласӯв, нэ̄пак хас­сӯв, Йильпи та̄л янытлан кастыл нё̄тнэ хо̄втыл вос ёвтавēв. Нэ̄пакув кӯща­итн кēтыслӯв, та та̄л оиг­пам э̄лы-па̄лт тамле нё̄тнэ хо̄втыл тотвесӯв, тав хоса лю̄люӈкве вēрми, тув ат тосы. Ты э̄лы-па̄лт Йильпи та̄л янытлан кастыл акваг ховт во̄рт са̄грыласӯв. 
Па̄выл кант ня̄врамыт ёнгын кан хосат пēсыг ēмтыс, пищма хассӯв, тамле лильпи утыл 2024 та̄лт тах тотавēв.  
Школав ка̄сыӈ та̄л ёмащакве такос щё̄пита­ве, тувыл кол хосат пēсыг ēмтыс, алатэ ёл ты лонь­хаты. Ты урыл кӯ­щаит о̄с ва̄ганыл. Тувыл па̄влувт ня̄врам сака мощща, таи­ма̄гсыл лиль­пи школал ат ӯнттавēв. А̄гирищит, пыгрищит нила класс мус тыт ханищтах­тэ̄гыт, ня̄в­рамыӈ щēмьят пуссын ӯсн ва̄нтлэ̄гыт. 
Ань па̄влувт яныгса̄т арыгкем э̄лумхо̄лас о̄лэ̄­гыт, та̄н халанылт 70% са̄вит – сосса ма̄хум.
– Па̄влыӈ мир мис, лув о̄ньщēгыт?
– Лов щēмья мис, лув о̄ньщēгыт, нё̄выль, щак­вит, мисво̄й Ха̄льӯст ты­налэ̄­гыт. Па̄влувт яныгса̄т арыгкем лув янмалтаве. Мисыт пуссын ловинь­тыянум, нэ̄пакын хансы­янум, э̄лаль Ха̄льӯсн кē­тыянум, хо̄тпат акв та̄л сыс 10 со̄тыра солко̄вил акв мисаныл ма̄гсыл вос ойтавет. 
Ма̄хманув тэ̄пкант кар­топка ос мо̄т са̄всыр тэ̄нут янмалтэ̄гыт, пил ва̄­тэ̄гыт, ла̄хыс атэ̄гыт, хӯл алыщлэ̄гыт, во̄раēгыт. То̄­ват пил Ха̄льӯст э̄лаль тына­лыяныл. Ты ма̄т са̄в пил о̄лы, са̄всыр пилыӈ вит, джем-па̄нкат ос мо̄т тэ̄нут ва̄руӈкве ро̄внув. 
– Мо̄лты та̄л Ха̄льӯс районт са̄в во̄р на̄йн ё̄свес, тамле та̄рвитыӈ ва̄рмаль тыт о̄с о̄лыс?
– То̄нт сака пилыщмаӈ о̄лыс, ма̄н па̄выл о̄влувт ма̄тэ такос хилыслӯв, на̄й нумыл тыг йис, тувыл та̄кыщ во̄тыс, ма̄тэ щар тосамыг о̄лыс, кит э̄тпос щар ат раквыс. Па̄влув на̄йн а̄латы ёхтувес, акв вēрыста туп хультсас. 
Ма̄хум та̄нки о̄лнэ коланыл, па̄ртколаныл витыл акваг со̄сантаса­ныл. Пӯщканыл, вēтраныл витыл пуссын та̄­гинь­тап­тасаныл. На̄й а̄латы па̄влув мус ёхтыс, щахыл тамле пилыщмаӈ нак ва̄рыс. 
Та порат «Бе-200» яныг товлыӈха̄п я̄н тыт ёл-исыглас, вит а̄мартас ос па̄влув по̄хат на̄й молях лап-харыгтастэ. Ма̄н тая­ныт товлыӈха̄п-капай аты ва̄щиньтасӯв, я̄н хумус исы, вит хумус а̄марты, сунсуӈкве пуссын ялсӯв. 
Па̄выл кӯщай ёт ам ма̄ньполь э̄тпост ва̄щинь­тахтасум. Ос потыр нэ̄пакн хунь ёл-хансыслум, па̄в­лыӈ ма̄хумн свонитасум, та̄н ла̄всыт, тав яныгпо̄ль э̄тпост хо̄нтлаӈкве минас. Тав пēнтсылэ э̄кватэ Александра Николаевна Лаптева старостаг ань рӯпиты. 
Ам Николай Владими­рович тамле ла̄тӈыл кē­тылум, хо̄нтлан ма̄ныл пуста̄гыл молях юв вос ёхты, То̄румн акваг вос ӯргалаве. 
Людмила ТЕТКИНА
