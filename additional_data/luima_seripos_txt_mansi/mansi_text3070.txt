
Ань ты туи Ха̄льӯс район Кульпас па̄выл школат ханищтахтан яныгнув ня̄врамыт кит э̄тпос рӯпитасыт. Ты урыл ам мирколт рӯпитан хум Владимир Геннадьевич Черников ёт потыртасум. 

	Тав ла̄вме щирыл, ты та̄л миркол па̄лыл ман центр занятости колныл олн щар мощща та̄стувес, таи ма̄гыс рӯпитаӈкве таӈхум ня̄врамыт пуссын ат вуйвēсыт. Лӯпта э̄тпост лов ня̄врам рӯпитасыт, о̄йттур э̄тпост ос туп нила. Па̄выл янытыл порс атсыт, ӯсхулыт сыстамтасыт, пӯсасыт о̄льпыл сартсыт ос мо̄т рӯпата ва̄рсыт. А̄лпыл онтолов щё̄с порат рӯпитаӈкве о̄вылтахтэ̄гыт, китхуйп-лов щё̄стем порат рӯпитан ма̄ныл та по̄йтэ̄гыт, ӯщлахтуӈкве юв минэ̄гыт. Са̄т арыг со̄тыра солко̄-вил ойтуӈкве ла̄ввēсыт.

	Ты я̄тил, ка̄ркам ня̄врамаквет пуссын пуста̄гыл вос о̄лэ̄гыт, На̄й-О̄тыранылн вос ӯргалавет!

	 

	Ка̄ркам а̄ги


		Ты хурит Катя Садомина по̄слым о̄лы. Тав я̄ӈк на̄тнэ э̄тпос 14 хо̄талэ̄т самын патыс. Ты та̄л аквхуйплов классын ханищтахтуӈкве мины. Катя а̄тятэ наме Геннадий Николаевич, оматэ Любовь Андреевна. Та̄н колта̄гланылт ат ня̄врам самын патыс. Катя ханищтахтуӈкве сака э̄рупты, учителянэ пуссын янытлыянэ. О̄йттур э̄тпост тав юртанэ ёт рӯпитас, ты урыл тох потыртас:

		– Ма̄н нила хо̄тпа рӯпитасӯв – Игорь Ромбандеев, Лолита Солкуцан, Ксюша Черникова ос ам. Па̄выл янытыл порс атым ё̄мыгтасӯв, то̄ванакт па̄ртыт о̄льпыл сартсӯв. А̄лпыл 9 щё̄сныл 11.30 щё̄с мус рӯпитасӯв. А̄нумн рӯпитаӈкве сака мӯстыс, хунь олныл ойтавēв, школат ханищтахтан ма̄гыс э̄рнэ матыр ос маснут ёвтэ̄гум. 

		 

		Светлана Ромбандеева хансыс ос хури ва̄рыс

 
