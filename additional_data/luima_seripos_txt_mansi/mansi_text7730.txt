
Во̄ртур э̄тпос са̄тхуйплов хо̄талт Дина Васильевна Герасимова, филология наукат кандидатыг о̄лнэ э̄ква, намхо̄талэ о̄лыс, тав нёлса̄т та̄лэ то̄влыс. Дина Васильевна Россият ветеран труда ос заслуженный деятель науки яныг намыг о̄ньщи. Ань тав Свердловский область Полуночный па̄выл школа-интернатт ма̄ньщи ня̄врамыт ханищтаӈкве яланты. 
Дина Васильевна, а̄ги о̄парищ наме Храм­цова, тав 1942 та̄лт Свердловский область Таборинский район Кошня па̄вылт самын патыс. 1947 та̄лт та̄н кол­та̄глыл Хо̄нтаӈ ма̄н Леуши па̄вылн ва̄нтлы­сыт. А̄ги тот хо̄т класс мус ханищтахтас, са̄тыт класс ос 1957 та̄лт Нахрачи па̄вылт а̄стластэ. 
Тувыл э̄лаль Ханты-Мансийск ӯс педучили­щан ханищтахтуӈкве минас. 1961 та̄лт та учи­лище а̄стламе юи-па̄лт Хо̄нтаӈ ма̄т Старый Катыш па̄вылт ма̄нь ня̄врамыт ханищ­таӈкве патхатас. Тот о̄лме порат интернатт кӯщаиг рӯпитас.  

Тувыл 1964 та̄лт Дина Васильевна Ленинград ӯс А.И. Герцен нам о̄щнэ лӯима̄ ня̄врамыт инсти­тутт рущ ла̄тыӈ, литера­тура ос ща̄нь ла̄тыӈ щи­рыл ханищтахтас. 
1972-1975 та̄лытт тав тот аспирантурат лӯима̄ ма̄хум ла̄тӈыт э̄лаль то­тым ханищтахтас. Науч­ный рӯпататэ ва̄рме по­рат, тавēн тот кафедра кӯщаиг рӯпитан хум М.Г. Вос­кобой­ников нё̄тыс. То̄нт Диана Васильевна во̄раян ос хӯл алыщлан ма̄хум ла̄тӈыт акван-атыс. 1988 та̄лт ты ва̄рмаль урыл диссертация хан­сыс. Ты рӯпататэ щирыл тавēн Е.И. Ромбанде­ева, Г.М. Керт ос А.Н. Жукова финно-угор мирыт ла̄тӈ­ыт ханищтан ос э̄лаль тотнэ хо̄тпат са̄в нё̄тсыт. 

Аспирантура а̄стламе юи-па̄лт, 1975-1983 та̄­лытт тот ща̄нь ла̄тыӈн, сосса мирыт о̄лнэ-хӯлнэ ва̄р­мальн лӯима̄ ня̄в­рамыт ха­нищтас. 1983-1993 та̄лытт Ленинград ӯс А.И. Герцен нам о̄щнэ лӯима̄ институтт яныг преподавателиг патту­вес, 1993-2003 та̄лытт доцентыг тот рӯпитас. Тав заочный тэ̄ла щирыл ханищтахтын ня̄врамыт отделыт декан ва̄ӈын хо̄тпаг о̄лыс. Ма̄н округув­ныл тув ёхталам а̄гитн-пыгытын ханищтап хосыт нё̄тмил ва̄рыс. 

2003 та̄лт Дина Василь­евна Ханты-Мансийск ӯс Югорский государ­ственный университетыт ня̄врамыт ханищтаӈкве патыс. Тот тав ма̄ньщи филология кафедра кӯ­щаиг ос проректор ва̄ӈын нэ̄г рӯпитас. Тувыл лӯима̄ ня̄врамыт институт кӯ­щаиг о̄лыс. Ты универси­тетт Дина Васильевна доцентыг ос профессо­рыг о̄лыс, тав рущ ла̄тыӈ ос литература щирыл ня̄врамыт ханищтас. Ма̄ньщи ла̄тыӈ ханищтан хо̄тпатн акваг нё̄тмил ва̄рыс.
Тав ма̄ньщи, венгер­ский, финский ос немец­кий ла̄тӈыт ва̄ганэ, учё­ный хум Бернат Мункачи пēс порат ёл хансыглам потранэ ма̄ньщи ос венгр ла̄тӈыл толмащлыянэ. Дина Васильевна пуссын аквъёт яныгса̄т хо̄тпан са̄вит научный рӯпатат ос методический нэ̄па­кыт хансыс. 

Ты учёный э̄ква ва̄ти­хал са̄всыр мирхал кон­фе­ренциятын ос семина­рытын яланты. Рӯпататэ щирыл Венгрия, Финлян­дия, Эстония, Германия ос мо̄т хо̄н ма̄н са̄в щёс во̄виньта̄лвес. 
Ань ты накт Дина Васильевна округувт «Совет старейшин» сосса мирн са̄всыр тэ̄лат щи­рыл нё̄тмил ва̄рим рӯ­питы. Округ наука ос ха­нищтап департаментыт ханты ос ма̄ньщи ва̄рма­лит щирыл са̄всыр э̄рнэ рӯпата ва̄ри. Округувт сосса ма̄хум ща̄нь ла̄т­ӈытыл касылыт о̄лыглан порат, тав тот жюри-хо̄т­паг рӯпиты, хансум пот­рыт ловиньты. Тав наука ос ханищтап рӯпататэ ма̄гыс са̄в щёс янытлан нэ̄пакытыл май­лувес. 
Диана Васильевна ма̄ньлат ма̄хум ёмщакв ханищтаме ма̄гыс Россия Министерство обра­зо­вания па̄лыл 1999 та̄лт Почётный грамотал мӯй­луптавес. Тав пуссын аквъёт са̄тлов нупыл акв та̄л рӯпитас. Ты та̄лытныл налыман та̄л ня̄врамыт ханищтас. 
 
Югорский университетныл кēтым потыр ма̄ньщи ла̄тӈыг Николай МЕРОВ толмащластэ
