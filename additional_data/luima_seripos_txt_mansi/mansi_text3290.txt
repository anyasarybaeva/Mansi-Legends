

	Ты э̄кваг ам ё̄рнколт по̄с-лысагум. Тэ̄н Когалым ӯсн мӯйлуӈкв ёхталасы̄г. Во̄ртыпалт ё̄рн э̄ква лю̄ли, наме Лилия Кантлевна Акичева. Ямал ма̄т о̄лы, ма̄н округувн та̄н са̄в хо̄тпа на̄иӈтуйтыл ёхталасыт. Тыт та̄н ӯрвēсыт, ма̄шинал са̄всыр мӯйлын ма̄н тотыглавēсыт. Ам таве о̄лупсатэ урыл мощ титыгласлум, э̄ква тох потыртас:

	– Ма̄н о̄выл щёс на̄н округын ёхтысӯв. Ань тыт мӯйлынэм сыс ляпа рӯтанум ёт ва̄йхатасум. Ам омам ханты нэ̄г о̄лыс. Тувыл тав хум ва̄рыс, Пяк ё̄рн о̄йкан (ты ма̄н а̄тяв) Ямалн та тотвес. Ам хумим ос селькуп хо̄тпаг о̄лыс, мēн хӯрум пыг о̄ньщимēн, пуссын ань са̄лы ӯрим яласэ̄в. О̄йкам хосат а̄тимыг ēмтыс. Ань Тарко-Сале ӯст о̄лэ̄в, са̄лыянув та ляпат о̄ньщиянӯв. Титса̄ттем са̄лы о̄ньщēв. Пыганум пуссын щēмьяӈыг ēмтсыт, я̄нас о̄лэ̄гыт.

	Тав юртнэ̄тэ такви урыл о̄с мощ потыртас. Наме Татьяна Владимировна Айваседа. Ща̄не о̄с ханты нэ̄г о̄лыс, Белоярский район Нумто па̄вылт о̄лсыт. 1975 та̄лт а̄тятэ илттыг а̄тимыг ēмтыс, тав ныēн Когалым ӯсн ёхтуӈкв ла̄ввес. Тув ёхтыс, тот о̄луӈкв та хультыс. О̄йкатэ о̄с ё̄рн хум, ня̄враманэ̄н са̄лыӈ колт яласэ̄гыт, пуссын са̄лы о̄ньщēгыт. 

	 

	 

	Валентина Васильева
