
Саранпа̄вылт о̄лнэ «Исторический клуб» нампа кол урыл са̄в потыртаӈкве ро̄ви. Ань тув ялантан а̄гирищит-пыгрищит рӯпатаныл о̄вылтыт ма̄навн Любовь Павловна Стаканова потырты. 
Мо̄лал тав ётэ акван-хо̄нтхатыгламум порат тав тамле ля̄ххал ла̄выс:
– Ты та̄л «Историчес­кий клубув» акв тэ̄лав ма̄гыс округ губернатор па̄лыл олн-нё̄тмилыл майвесӯв. Ты олн хосыт ня̄врамыт ёт мощēртын Санкт-Петербург ӯсн минэ̄в. В 2020 та̄лт ма̄н колувн Выборгский район Советский па̄вылныл пищма ёхтыс. 
Таве Ольга Богданова хансыстэ, тав такви о̄лнэ па̄влэ̄т музей кол кӯщаиг рӯпиты, ты коныпал тав «Советский патриот» нампа пēс тэ̄лат та̄ра-пат­тын ос хот-тыпум ма̄хум киснэ ва̄рмальт пуӈктоты. 
Ольга Валентиновна пищмат ма̄навн тох хан­сыс, са̄в ма̄ныл о̄лум хо̄нтлам са̄лтатыт та̄н па̄вланыл ляпат ёл-щё̄­пи­тым о̄лэ̄гыт. Ань та̄н ха­ланылт Саранпа̄вылныл о̄лум хум Иван Алексан­дрович Артеев тот о̄с наме хансым о̄лы. Тыи ма̄хум ёсал ха̄йтуӈкве ха­нищтан о̄йка Иван Нико­ла­евич Вокуев тав акитэ. 
Саранпа̄выл музеювт рӯпитан хо̄тпанув 2015 та̄лт «Птицы светлой памяти» щё̄питам нэ̄пак ма̄гыс хо̄нтлам ма̄н ялум ос юв ат ёхтум хо̄тпат о̄вылтыт са̄всыр ма̄т кис­хатсӯв. 
То̄нт ма̄н «Мемориал» нампа ищхӣпыӈ утыт Артеев рӯтаныл хо̄нтлам хум о̄вылтыт тамле ла̄тыӈ хо̄нтсӯв: «Иван Алек­сандрович Артеев 1944 та̄лт о̄йттур э̄тпос 12 хо̄талт нюл­ми­янэ паттат №2189 гос­питальт а̄ти­мыг ēмтыс. Тав мо̄т са̄лта­тыт ёт Йоха­ннес станция ляпат Кулома па̄вылт ёл-щё̄питым о̄лы». 
Ётыл хо̄нтлан нак оиг­паме юи-па̄лт та ма̄тт са̄в па̄влыт ляпат ёл-щё̄пи­т­ым са̄лтатыт пуссын Совет­ский па̄вылт акв яныг са­вынкант ёл-щё̄питавēсыт. Ты урыл Артеев рӯтыт нэ̄матыр ат ва̄мыт, ань ты кēтым пищма хосыт ущты та̄ра-паттысаныл. 
Тыгыл э̄лаль ма̄н Ольга Богданован акваг пищ­мат хансуӈкве патсӯв. Тав ма̄нав та̄нки палтаныл тэ̄лат та̄ра-паттын ос ма̄­хум киснэ ня̄врамыт ёт ва̄йхатуӈкве во̄выстэ. То̄нт ма̄н грант-олн винэ ма̄гыс проект щё̄питаӈ­кве номылматсӯв ос та­хольт олныл та̄стувесӯв. Мощēртын тув  ялэ̄в тах.
Советский па̄вылт акв тамле пēс накыт киснэ а̄гирищит-пыгрищит о̄с о̄лэ̄гыт. «Историче­ский клубн» ялнэ пыг Ярослав Исаев такви яныг о̄патэ та ляпат о̄с хо̄нт­лум, тувыл наме щирыл кисхатым Выборский районт о̄с хоты па̄вылт ёл-щё̄­питым о̄лы. 
Тув вēрмēв ке, о̄с тах ялэ̄в, тувыл Санкт-Петер­бург ӯст Пискаревский савынканын ня̄врамыт тотыглыянӯв. Мо̄лалнув Карина Ларионова ма̄нь хӯрыгсовыт ю̄нтыс, тув Саранпа̄вылт ма̄-ло̄мт пинэ̄в ос са̄лтатанув ёл-щё̄питым ма̄т паргалтылӯв. 
Иван Вокуев олн мис, хорамыӈ лӯптат ёв­тэ̄в ос тув тах пиныянӯв. Ты проектув тэ̄лаг ва̄рнэ̄в ма̄гыс то̄ва хо̄тпат о̄с олн кēтэ̄гыт, та̄нанылн яныг пӯмащипа ла̄тыӈ ла̄вēв.
Ювле ёхтынэ̄в порат ма̄н ялнэ лё̄ӈхув урыл ма̄хумн потыртэ̄в. Я̄ӈк на̄тнэ э̄тпос 9 хо̄талэ э̄лы-па̄лт школавт ханищ­тах­тын ня̄врамыт акван-аты­янӯв тах. Тувыл округув намхо̄талэ кас­тыл, ма̄н Совет­ский па̄вылт о̄лнэ ня̄в­рамыт ёт ищхӣпыӈ ут хосыт акван-хо̄нтха­тыг­лаӈкве номсэ̄в. 
Та̄н хо̄нтлам са̄лтатыт урыл ма̄навн потыртэ̄гыт тах. Ма̄н палтув хо̄нтлан пилыщмаӈ ва̄рмаль ат кос о̄лыглас, таима̄гыс ма̄н та порат са̄в рӯпитам ос нё̄т­мил ва̄рум ма̄хум о̄выл­тыт потыртаӈкве вēр­мēв.  
Та щирыл ты хо̄т-а̄ти кисхатым, са̄в ма̄хум ёт ва̄йхатэ̄в, ос тамле э̄рнэ ва̄рмалит та̄ра-паттэ̄в. Ка̄сыӈ хо̄тпан пēс накыт, пēс порат о̄лум рӯтаныл ва̄ӈкв э̄рēгыт, та̄н ёмас та̄к номтыл э̄лаль о̄луӈкв тах патэ̄гыт. 
Тамара МЕРОВА
