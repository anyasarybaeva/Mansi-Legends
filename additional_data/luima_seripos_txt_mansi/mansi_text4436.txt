
Округувт ханты ос ма̄ньщи ла̄тӈыг ёт са̄всыр ма̄т хумус рӯпитэ̄гыт, ты кастыл комиссия атхатыглы ос кӯщаит потраныл хӯнтлавет, рущ ла̄тӈыл та̄н тох ла̄вавет — «Экспертный совет по обеспечению информационной открытости работы по сохранению языка, традиционных промыслов, культуры и ремесел коренных малочисленных народов Севера».
Общественный связь департаментыт рӯпитан кӯщаит ты комиссия та̄л сыс нила щёс акван-атыглыяныл. Ань телевидениет, ра̄тиват ос газетат ля̄ххалыт хумус хансавет, потыртавет, та урыл хӯнтлысыт. «Югра» телекомпания хус та̄л рӯпиты ос тот ханты ос ма̄ньщи ла̄тӈыл ля̄ххалыт ат потыртавет, сосса учёныянув ла̄вēгыт, ты телевиденият сосса мир урыл ща̄нь ла̄тӈыгтыл ля̄ххалыт вос ва̄равет, «Югра» канал ма̄нь па̄влытыт ос во̄р ма̄т сунсаве, тот о̄лнэ ма̄хум о̄лупсав вос ва̄ганыл.
Ты коныпал ня̄врамыт ма̄гсыл ма̄ньщи ла̄тӈыл «Витсам» ос ханты ла̄тӈыл «Хатлые» журналыг та̄ратавēг. «Югра» телекомпания ня̄врамаквет ма̄ньщи ла̄тӈыл потыртаӈкве ханищтыяныл. Евдокия Андреевна Нёмысова, учёный э̄ква, та урыл сыме ща̄рги, тав ла̄выс, ань школат торыӈ щирыл ня̄врамыт ханты ос ма̄ньщи ла̄тӈыл потыртаӈкве ат ханищтавет, сака мощща щё̄с ты кастыл та̄ставе. Югорский университет кафедраг щар хот-вуйвесы̄г, тох ща̄нь ла̄тӈанув молях хот-со̄ймēгыт, ма̄ньлат ма̄хум та̄нти ла̄тӈыл ат потыртэ̄гыт. Ты ма̄гсыл э̄ри моляхнув вуйхатуӈкве ос ня̄врамыт мӯсхал щирыл ханищтаӈкве.
Мо̄тыт сапра̄нин та̄н во̄ртур э̄тпост сосса мирыт янытлан мирхал хо̄тал кастыл акван-атхатыглэ̄гыт.
