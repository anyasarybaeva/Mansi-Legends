
Югорский университет яныг кӯщаиг Татьяна Дмитриевна Карминская рӯпиты. Ты э̄тпос тав ля̄ххал хаснэ ма̄хумн ва̄рнэ рӯпатаныл ос ЮГУ урыл потыртас.Ты этпост ЮГУ рӯпитанэ̄тэ па̄сыл 13 та̄лэ то̄влыс. Ты ханищтан кол рӯпитаӈкв о̄вылтахтаме порат Ханты-Мансийск ӯст рӯпитан са̄всыр институтыт пуссын тув тотвēсыт. 

	Ань тот ня̄врамыт ханищтым са̄в хо̄тпа рӯпитэ̄гыт, та̄н халанылт са̄выӈпа̄лэ пуссын учёный нам о̄ньщēгыт, са̄в хо̄тпа наукат «доктор» нам о̄ньщēгыт, са̄в хо̄тпа «кандидатыг» ēмтсыт. Кос хо̄т ня̄врамыт ханищтан ва̄рмаль ань йильпи щирыл ва̄раве. ЮГУт ка̄сыӈ ханищтан хо̄тпа такви я̄нас программа хансы. Ос ты э̄лы-па̄лт та̄н план-нэ̄пакыл майлувēсыт, тот хансым о̄лыс - ня̄врамыт хумус ханищтаӈкв э̄рēгыт, манхурип лекция та̄н ма̄гсыланыл ловиньтаӈкв э̄ри. 

	Татьяна Карминская ла̄выс, ты тал та̄н университетаныл нупыл тит колыг хасвесы̄г - ты Нижневартовский нефтяной техникум ос Нефтеюганский индустриальный колледж. Ань та̄н ма̄-во̄й но̄х-винэ ма̄т рӯпитан кӯщаитн ла̄вавет, манхурип специальность щирыл ня̄врамыт ханищтаӈкв э̄рēгыт, манхурип специалист ат то̄вылхаты. Та̄ра-патыс, бурильщикыг рӯпитан ма̄хум сака мощща, са̄внув хо̄тпа ты рӯпатан ханищтаӈкв 

	тах патавет. 

	Тувыл э̄лаль кӯщай нэ̄ потыртас, ты 2014 та̄лт манах хо̄тпа университетн ханищтахтуӈкв ёхтыс. Туи порат 3 со̄тыра 709 хо̄тпа заявление хассыт, ос та ма̄хумныл 1 со̄тыра 417 хо̄тпа тот хультуптавēсыт: 908 хо̄тпа очный щирыл ханищтахтэ̄гыт, 509 хо̄тпа – заочно. Ты а̄гит-пыгыт халт то̄ват ханищтахтынэ̄ныл ма̄гыс олн ойтуӈкв патэ̄гыт. 

	Ка̄сыӈ та̄л са̄в-нув ня̄врам тув ханищтахтуӈкв ёхты. Та̄н нила та̄л тот ханищтавет. То̄ват ка̄сащēгыт те, иӈ тит та̄л э̄лаль тах ханищтахтэ̄гыт, ты рӯпата рущ ла̄тӈыл тох ла̄ваве – магистратура. Тот хо̄тпа ма̄к мӯсхал рӯпатан ханищтаве. ЮГУ а̄стлам хо̄тпат рӯпата хо̄нтуӈкв о̄с нё̄тавет. Югорский университет а̄стлам 250 хо̄тпа «Ханты-Мансийский банкыт» ань рӯпитэ̄гыт.

	Ты та̄л округувныл са̄всыр ӯсытныл, па̄влытныл 455 хо̄тпа тув ханищтахтуӈкв ёхтыс, Ханты-Мансийск ӯсныл - 225 хо̄тпа. Мо̄т мир пуссын са̄всыр мо̄т э̄лы ма̄ныл ёхтысыт.

	Валентина 

	Васильева

	 
