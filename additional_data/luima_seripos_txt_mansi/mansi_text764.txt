
Са̄пса ēрт Кēрасколыӈъя̄ па̄вылт ам ща̄нькем-омакем Александра Васильевна Анямова о̄лы. Тав 1939 та̄лт Та̄пыст самын патыс. Ня̄хщамво̄ль па̄вылт яныгмас, хӯрум та̄л ишколат ханищтахтас. Хунь интернат пусвес, ща̄нен интернатн ат майвес, юн нё̄туӈкв э̄рыс. Юв ханищтаӈкв минэ урокыт юн ханищтаӈкв ща̄нēн ат та̄ртвес. «Урок ханищтаӈкв ӯнтэ̄гум, ща̄нюмн ка̄-салавем, ла̄ви: «Ущты ханищтахтуӈкв ялыс, о̄с ты хансуӈкв ӯнтыс…». Хотталь ульйӣв тӯлуӈкв ман вит тотуӈкв та кēтыгпавем, тикати кутюв пут ва̄руӈкв э̄ри». 

	Ща̄нюм ла̄ви: «Хунь йильпи манит лӯи-супныл тотвēсыт, ма̄н а̄гирищит та̄н нупланыл та сунсэ̄в, супаныл-сахияныл такем та хорамыӈыт, ма̄щтырыт, такем са̄в хорамыл та ю̄нтнэ̄ныл. Мēн юрт а̄гимēнтыл тув ка̄салахтасмēн о̄с па̄кв-па̄лыӈ суп та ю̄нтымēн. Па̄квпа̄ланмēн нёланыл са̄всыр щирыл во̄лиламыт, мēн тай номсымēн, маныр  ха̄сымēн. Э̄кватн ка̄сала̄вемēн, ла̄вēгыт: «А̄гирищиг, маныр хо-рамыӈ!» Мēн тай о̄лнэ-мēн ат ва̄глумēн, матаёраг та лю̄ляхо̄лымēн, мēнкинамēн а̄ӈк-вата̄лылмēн, та ха̄й-тымēн». 

	О̄с ща̄нюм потыр-та̄лы: «Аквнакт Тапыст о̄лмувт арыгтам совсаквытл ам ма̄нь а̄кань ва̄йрищиг ю̄нтсум, тучаӈумн тагатасагум, Лӯсум э̄кван ка̄салавесы̄г, маткем та о̄щатахтыглас, ла̄ви: 

	« Я-та-ты, ты а̄гирищкве хуньт тах матыр ва̄руӈкв, матыр ю̄нтуӈкв тав та ханьщувлы». 

	Со̄ль, ам ща̄нюм маныр-а̄ти ва̄руӈкв пуссын ха̄сы. Ма̄нь та̄гыл ю̄нсхатуӈкв ханьщувлас: сахи, ва̄й, мольщаӈ, по̄рха, вуйкан кувщ,  ня̄ра, нуй сахи, пӯрка, хорамыӈ суп ю̄нтуӈкв; па̄юп, со̄вт, са̄н, ны̄п ва̄руӈкв ха̄сы. 

	Вēрмуме порат во̄рт яласас, пушнина вуим порат – лэ̄ӈнаяс, со̄рп ка̄тын-паттыгла̄лыс, нёхс алыгла̄лыс, охсар, со̄выр лэ̄сыл пувыгла̄лыс, щёпыр пил ва̄тнэ порат акваг ӯтаве. Ань о̄с иӈ мо̄рсыӈыг во̄рн яланты, мо̄лты таквс акв нёхс кутьво̄йкатэ̄тыл ӯтталас».    

	Ва̄ти хо̄тал э̄тпос 29 числат ам я̄тил тыныӈ ща̄нькем самын патум хо̄талэ о̄лыс, тавēн 75 та̄л то̄влыс. Ам тавēн ёмас ӯлум ла̄тыӈ кēтэ̄гум. На̄й-О̄тыранэ̄н вос ӯргалаве. Са̄в та̄л пуста̄гыл вос о̄лы.  Пус ка̄т, пус ла̄гыл! 

	Наӈ ма̄нь а̄гин   

	Хурит Александра Васильевна Анямова а̄ги-а̄гияге ёт по̄слым о̄лы. 2013 та̄л

	 
