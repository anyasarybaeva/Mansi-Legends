
Мо̄лалнув Югра ма̄т Россия Пенсионный фондыт кӯщаиг рӯпитан нэ̄ Татьяна Зайцева Ханты-Мансийск ӯс ля̄ххал тотнэ колн ёхталас. Ювле хультум та̄лт ты рӯпата хумус минас, ты та̄лт пенсия-олныт манса̄витыг но̄х-нё̄тавет ос маныр нё̄тмил пенсия-олн винэ хо̄тпатн та̄стувес, тав ты урыл потыртас. Тав ла̄выс:

	– Юи-о̄выл та̄лытт округувт пенсия-олн винэ ма̄хум акваг та са̄вмēгыт. Туп мо̄лты та̄л сыс атхуйплов со̄тыран са̄внувег хо̄тпа пенсиян патыс. Та̄л котиль э̄тпос мус округувт ниласа̄т лов со̄тыра пенсионер-хо̄тпа ловиньтавес. Тыгыл налыман арыгкем процент яныгпа̄ла хо̄тпат нэ̄мхо̄т ат рӯпитэ̄гыт, туп пенсия-олн вуим о̄лэ̄гыт. 

	Ань ат рӯпитан хо̄тпат нила процент са̄витын пенсия-олнаныл но̄х-нё̄твēсыт. Яныг хо̄нтыт ос мо̄т пилыщмаӈ хо̄нтлын накт сакватахтам ма̄хум, а̄гмыӈ-мосыӈ хо̄тпат ос мо̄таныт са̄т процент са̄витын олнаныл но̄х-нё̄твēсыт.

	Ос та яныгпа̄ла хо̄тпат, хотьютыт рӯпитэ̄гыт, та̄н пенсия-олнаныл аквты са̄витыг хультэ̄гыт. Туп рӯпатаныл по̄хын минэ̄гыт, та̄ра олнаныл йильпииг ловиньтавет, ос ущта но̄х-нё̄тавет тах. 

	Тувыл щēмьятын самын патум ня̄враманыл ма̄гыс ойтнэ олн (тав «материнский капиталыг» ла̄ваве) программа ос кит та̄лыгн э̄лаль тотвес. Ты программа 2007 та̄л па̄сныл рӯпиты. То̄нт самын патум ня̄врам ма̄гыс китса̄т атпан со̄тыра солко̄ви майлувес. Ань ниласа̄т атпан со̄тыра солко̄ви ойтаве. Ты та̄лыт сыс яныгса̄ткем со̄тыра щēмья сертификат-нэ̄пакыл майвēсыт. Са̄выӈпа̄лэ щēмьят ты олнаныл кол ёвтнэ ва̄рмальн холтсаныл. То̄ва щēмьят ос ня̄враманыл э̄лаль ханищтан ма̄гыс ойтхатасыт». 

	Кӯщай нэ̄ потре щирыл, пенсиян миннэ нэ̄ хо̄тпатн лӯима̄т хус та̄л рӯпитаӈкве э̄ри. Нэ̄ кит ня̄врам о̄ньщи ке, тавēн лӯима̄т са̄тхуйплов та̄л рӯпитаӈкве э̄ри, ос пуссын аквъёт хус та̄л рӯпататэ вос о̄лыс. Хум хо̄тпатн ос пенсия мус ва̄т нупыл ат та̄л рӯпитаӈкве э̄ри. Тыгыл хус та̄л лӯима̄т рӯпататэ вос о̄лыс. Пенсият о̄лнэ хо̄тпат, хотьют иӈ рӯпиты, та̄н 2016 та̄лт во̄ртур э̄тпос о̄выл хо̄талэ̄т пенсия-олнаныл ос мощ но̄х-нё̄тавет.

	Николай МЕРОВ
