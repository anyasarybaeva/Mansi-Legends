
Сӯкыр э̄тпос ва̄т нупыл хо̄тыт хо̄талт Мордовия республикат Саранск ӯст Россия ма̄ янытыл о̄лнэ мирыт «Финно-угорский транзит родственных встреч» нампа э̄ргын ос йӣквнэ фестиваль о̄лыс. Саранск ӯст таве юи-о̄вылт ва̄рыглавес. Ты кастыл округувныл соссаӈ ма̄хум ма̄н туп хӯрум коллектив тув во̄винта̄лвесӯв. Халувт акв коллективув тув минуӈкв ат вēрмыс. Ха̄льӯс район Саранпа̄вылт о̄лнэ «Са̄лыӈ лё̄ӈх» ня̄врамыт Ханты-Мансийск ӯсн ёхтуӈкв ат вēрмысыт. Ха̄льӯсныл тыг тыламлан хо̄талт турапыг 
о̄лыс, то̄рмувн ат та̄ртвēсыт. Ма̄н та̄-наныл хо̄тал палыт товлыӈха̄пыт иснэ колт ӯрсанӯв. Хунь самолёт мо̄т хо̄талн ла̄ввес, ма̄навн мощ марщумнувег ēмтапас.
Ма̄н, «Э̄ргыт, йӣквыт пувлын ма̄хум», хуньт пуссын Д.Г. Агеев палт ялантасӯв. Манырсыр 
са̄ӈквылтан та̄н ос йӣкв ха̄сэ̄в - тыи пуссын Дмитрий Георгиевичин ханищтавесӯв. Таима̄гсыл ма̄н тавēн яныг пӯмащипа ла̄тыӈ тēтэ̄в.
 «Лылыӈ со̄юм» колн ялантан ня̄врамыт ма̄н ётув Саранск ӯсн ялсыт. Ты «Торые» а̄гит-пыгыт са̄ӈквылтапыл, нарсъюхыл ос та̄рыг сыплув йӣвыл са̄ӈк-вылтэ̄гыт. Торые - ма̄нь-щи щирыл «лунт» тох ла̄ваве.  
Ма̄н ты лов хо̄тпа Мордовия республикан ялсӯв. Тув тēр лё̄ӈх хосыт тит хо̄тал минасӯв. Саранск ӯсн ёхтумувт, акв хо̄талын юв-хультмув. Коллективыт та э̄лы-пал хо̄-талт суссылтапаныл пēриявēсыт. Ма̄н ёхтумув хо̄талт та̄н респуб-лика янытыл экскурсиял ва̄рыглавēсыт. Э̄типа̄лаг та̄н ётаныл ущта ва̄йхатасӯв. 
Ма̄н яныгпа̄ла ос а̄гмыӈ-мосыӈ ма̄хум пусмалтан «Надежда» нампа пансионат-колт о̄лсӯв. Та кол Саранск ӯсныл ва̄т вēрыста мощ по̄хатнув о̄лы. Ка̄сыӈ хо̄тал а̄лпыл онтолов щё̄с порат тувыл ӯсн тотавēв, э̄типа̄лаг ос аквхуйплов щё̄с порат ювле ущ тотыглавесӯв. 
О̄выл хотал ма̄н йӣкванув сусвēсыт ос пēриявēсыт. Тув ма̄н коллективувтыл нила суссылтап 
щё̄пита̄лсӯв:са̄ӈквылтапыл са̄ӈквылтан тит та̄н ос тит ма̄ньщи хум йӣквы̄г. Тувыл ма̄н акв йӣквув туп пēриявес. «Торые» ня̄врамыт йӣкв ат о̄щ-сыт, та̄н акв са̄ӈквылтан та̄наныл пēриявес. 
Ты фестиваль о̄лум 
порат Российский Федерация Ассоциация 
финно-угорский миранэ атыт съездэ 
о̄лыс. Та̄н съезданыл оигпам хо̄талт ма̄н ос ма̄к концертув ва̄рыглавес, та кастыл щё̄пита̄лум э̄рганув, йӣкванув та̄нанылн суссылтасанӯв.
Россия ма̄ янытыл са̄всыр ла̄тӈыл потыртан мирыт халт э̄ргын ос йӣквнэ суссылтан фестиваль хӯрум та̄л сыс ва̄рыглаве. Ты сыс хӯрумса̄ттем са̄всыр коллективныл юио̄выл концерт мус туп нёлоловхуйплов хультуптавес. Ка̄сыӈ ма̄хум та̄нти щир ёмас 
э̄рыг, йӣкв ос са̄ӈквыл-тан та̄н о̄ньщēгыт. Ма̄навн та̄н нупыланыл сунсуӈкв нас пӯмащиг о̄лыс. Концертув оигпам юи-па̄лт пӯмащипа ла̄тӈыӈ пищмал ос диплом-нэ̄-пакыл мӯйлуптавесӯв.
 Титыт хо̄тал а̄лпыл ос Темниково па̄выл сунсуӈкве тотыгла-весӯв, тот ма̄н о̄с йӣквсӯв, э̄ргысӯв. Ма̄н ётув Наръян-Мар ӯсныл ос Эстония ма̄ныл ма̄-хум тув ялсыт. 
Мордва ма̄хум ма̄ныл яныг. Па̄выл нупыл нила щё̄с минамув сыс, ма̄н я̄ӈкылмат ос во̄рыт торыӈ щирыл ат ва̄санув, тот мощща. Са̄выӈпа̄лэ тот са̄всыр сыртэп янмалтан тэ̄п-кан-капаит о̄лэ̄гыт. Па̄вылн ёхтумувт, ма̄н ка̄миньт ня̄нил ля̄льт ӯрвесӯв. Ма̄н исум ня̄ньломт сакватасӯв ос солвал а̄нын пувтма-лым тэ̄сӯв. Ты Россия янытыл мӯй ма̄хум тох ӯравет.
Та хо̄тал ащирмаӈ, во̄тыӈ хо̄талыг о̄лыс. Таима̄гсыл ма̄н ма̄г-сылув щё̄питым пасан клуб-колт ва̄рыглавес. Мордва ма̄хум тэ̄ну-таныл та̄нти щирыл атыӈыг о̄лсыт. 
Э̄типа̄лаг ма̄н, ёхталам мӯй ма̄хум, концерт ва̄рыгласӯв. Щё̄с-тем са̄ӈквылтасӯв, йӣквсӯв, э̄ргысӯв ос тувыл о̄лнэ колувн та тотвесӯв. Хӯрмит хо̄тал ювле о̄лнэ ма̄нувн та минмыгтасӯв. 
 
