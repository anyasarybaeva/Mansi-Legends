
Ты накт «Югорская фермерская ярмарка» Ханты-Мансийск ӯст о̄вылтахтас. Ты ӯщлахтын хо̄талыт порат та̄нти ӯйхул о̄щнэ хо̄тпат манос тэ̄нут ва̄рнэ ма̄хум «Югра-Экспо» яныг колн щаквит, нё̄выль, хӯл, ма̄г, ма̄гыӈ-са̄ккарыӈ тэ̄нут, са̄всыр пил тотэ̄гыт ос ӯсыӈ ма̄хум са̄всыр тэ̄нут ёвтуӈкве тув ёхталэ̄гыт. 
Та ӯщлахтын хо̄талт Паска хо̄тал янытлавес, таима̄гсыл са̄всыр атыӈ ня̄нь ва̄рвес, ма̄хум ма­ныр ка̄сащасыт, таи ёвт­сыт. Ирина Васильевна Кучина Ханты-Мансийск ӯст о̄лы, тав «само­заня­тый» щирыл нэ̄паканэ ва̄рсанэ ос рӯпитан колэ «Сибир­ский погребок» намтыстэ. 
Тав тох потыртас: 
– Ам хӯрум та̄л тох рӯпитэ̄гум, ма̄н щēмьявтыл во̄рн ялантаӈкве сака ка̄сащēв, пил ва̄тэ̄в, ла̄хс атэ̄в, хӯл алыщлэ̄в, та̄наныл тувыл па̄нкаӈ тэ̄нутыг ва̄риянӯв ос э̄лаль тыналыянӯв. Ты коныпал Ханты-Мансийск ӯст ос районт о̄лнэ ма̄­хумныл хӯл пирмайтэ̄в. Хӯлныл са̄всыр тэ̄нут ва̄рēв. 
Ма̄н округувт ма̄ньщи нэ̄ Наталья Чайникова-Вахрушева Ханты-Мансийский районт такви ма̄тэ̄т пилыт ян­мал­ты ос та̄наныл са̄всыр атыӈ тэ̄нутыг ва̄риянэ, ань тав о̄с акв мӯтра номылматас ос ва̄рыс, нэ̄ тох ла̄выс: 
– Ам «Ягоды Югры» предприятият кӯщаиг рӯпитэ̄гум, таквсы ма̄н са̄вни, морах, саӈквлы­пил атнэ̄в юи-па̄лт та̄ра по̄льтыянӯв ос тэ̄лы сыс тыналыянӯв. Морах па̄й­тэ̄в, па̄нкан пиным ты­налэ̄в. Па̄квсам ва̄рēв ос па̄квыт тох о̄с тыналыя­нӯв. 
Ань Паска хо̄тал кас­тыл мӯӈит па̄йтсӯв, та̄на­ныл нё̄тнэг хорамтаса­нӯв. Кострома ӯсныл ма̄н руманувн ёмас тэ̄нутыл ос мӯӈи хольт ва̄рим мойтакыл тēтвесӯв, тыт ос ма̄хманувн ёмщакв ёвтавет. 
Ты та̄л ма̄н саӈквлы­пил­ныл та̄врисакв ва̄р­сӯв, о̄влэ̄т пилыт ма̄ниг мольгалтавет ос хот-то̄славет, ётыл ты та̄ври­саквыт вēрмегы̄н витыл манос щаквитыл, ӯнтум щаквитыл пинуӈкве, ём­щакв тэ̄лыгтаӈкве ос аюӈкве, сака атыӈ айнэ вит паты. Ты та̄врисакв винан тэ̄лыгтаӈкве о̄с ро̄ви.  
Ты «органик» нампа та̄врисакв ва̄рмув ма̄гсыл ма̄н сертификат-нэ̄пак висӯв, ты хосыт э̄лаль рӯпитэ̄в. Ма̄н Хо̄нтаӈ районт ат предприятие ос тит общинаг ёт нэ̄па­кыт хасхатсӯв, та̄н са̄в пил ва̄тэ̄гыт, ма̄н пирмай­тыянӯв ос по̄льтыянӯв, па̄йтыянӯв, то̄слыянӯв. 
«Ягоды Югры» пред­прия­тиявт ма̄н лов са̄всыр тэ̄нут пилныл ва̄рēв, ты ма̄гыс ма̄н морах, са̄вни, саӈквлыпил, княженика, сӯйпил, та̄хтпил ва̄тэ̄в. Айнэ вит па̄йтнэ ма̄гсыл ха̄пка ос пащар йӣв лӯп­тат, юван-ща̄й лӯптат атэ̄в ос то̄слэ̄в.
Оксана Албина хансум потыр Галина КОНДИНА ма̄ньщи ла̄тӈыг толмащластэ  
