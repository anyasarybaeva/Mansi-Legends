
Мирн нё̄тмил ва̄рнэ департамент мощща олн сэ̄лнэ сосса ма̄хум ма̄гыс ла̄тыӈ кēты. Ань хоты тэ̄ланылт государство па̄лыл та̄н онтас ва̄рēгыт, ты урыл ва̄ēн. Тамле ва̄рмалит «Устойчивое развитие коренных малочисленных народов Севера» нампа округ программан хасвēсыт ос №350-п постановление-нэ̄пакыт 18.10.2018 та̄лт пирмайтавēсыт. 
Сосса ма̄хум та̄нки о̄лнэ ма̄нанылт мирн нё̄тмил ва̄рнэ колт рӯпитан хо̄тпат палт вос ялэ̄гыт ос тот олн-нё̄тмил винэ ма̄гыс нэ̄паканыл вос атэ̄гыт. Та программан тамле накыт хансым о̄лэ̄гыт:
– э̄лумхо̄лас хотталь пусмалтахтын ма̄гыс тыгле-тувле ялнэ лё̄ӈхе ювле ойтаве, та̄л сыс туп 20 со̄тыракем солко̄ви са̄вит;
– ня̄врамыт масну­тыл ёвтнэ ма̄гыс: ма̄нь ня̄врам – 5 со̄тыра сол­ко̄вил та̄ставет, шко­лан ялантан ня̄врам – 7 со̄тыра солко̄вил;
– мо̄т ма̄т хотталь щалтнэ хо̄тпа такви ма̄­тэ̄н тотнэ ма̄гыс 8 со̄­тыра солко̄ви ойтэ̄гыт ос таве тотнэ э̄лумхо̄лас 9 со̄тыра лё̄ӈх олныл миве;
– ня̄врамын ӯщлах­тын ма̄н кēтылы̄н ке – лё̄ӈх олнытыл туп 20 со̄­тыракем солко̄ви ювле ойтавēн тах.
Ань пуссын ты ва̄р­малит урыл матыр та̄ра-паттын ла̄тыӈ о̄ньще­гы̄н ке, на̄н мирн нё̄т­мил ва̄рнэ департамент колн свонитэ̄н. 8(3467) – 329-327 телефон хосыт Марина Андреевна Хорькова, тот рӯпитан нэ̄, китыглэ̄н ос тав ётэ ва̄рмалянын о̄вылтыт потыртэ̄н.   
Тувыл хотты кол­та̄глыт са̄в та̄л акв ма̄т рӯпитасыт манос акв хотты профессият рӯ­питам ма̄хум янытлан ма̄гыс ос э̄лумхо̄лас 60 та̄лэ то̄влынэ̄т порат (тыгыл э̄лаль ка̄сыӈ ат та̄л тах то̄влынэ̄т порат) о̄с нё̄тмилыл ва̄равет. Ты ма̄хум ма̄гсыл со­ци­альный служба-колт ялпыӈ хо̄талыт щё̄питалавет ос тот янытлавет.
Ань ты тэ̄лат та̄ра-паттуӈкве э̄регы̄т ке, на̄н 8(3467) 320-289 телефон хосыт Ирина Николаевна Ильина ёт потыртаӈкве вēрмегы̄н. 
Мо̄т «Социально-де­мо­графическое разви­тие» нампа постанов­ление-нэ̄пак щирыл №339-п 05.10.2018  та̄лт тав хасвес, во̄р ма̄т акваг о̄лнэ сосса щēмьят ня̄в­рам самын патнэ̄тэ по­рат 20 со̄тыра солко̄вил мивет. Ань ты ва̄рмалит та̄нки о̄лнэ ма̄нылт мирн нё̄тмил ва̄рнэ коланылт та̄ра вос паттыяныл. 
Пуссын ты ля̄ххалыт «Центр социальных вып­лат Югры» кол ма̄навн кēтыс. Тав телефонэ 8(3467) 337-187, тувыл ищхӣпыӈ ло̄пс хосыт http://csvhmao.ru/ ма­тыр ла̄тыӈ хансуӈкве вēрмегы̄н. 
Кēтым ля̄ххал ма̄ньщи ла̄тӈыл Т. Мерован хасвес
