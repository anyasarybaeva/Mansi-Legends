
Та̄л оигпан ляпат округ кӯщай нэ̄ Наталья Комарова депутатыт э̄лы-па̄лт правительство ос та̄н ва̄рум рӯпатаныл урыл ка̄сыӈ та̄л потырта̄лы. Маныр ёмас ва̄рмаль ва̄руӈкве а̄лымасыт, маныр ос торыӈ щирыл ат а̄ртмыс. 
Ты та̄л яныг таквс э̄тпос ва̄т нупыл нилыт хо̄талт яныг мирколт са̄в мир атхатыгласыт – Государственный Думаныл депутатыт, Совет Федерацият рӯпитан кӯщаит, округ янытыл миркол кӯщаит, ка̄сыӈ мир та̄нти щирыл то̄румн по̄йкщан пӯпаныл ос мо̄т са̄в хо̄тпат кӯщай нэ̄ потре хӯнтлуӈкве ёхталасыт. 
Тав потре тох о̄вылтастэ: «Ань Югра ма̄в 900 та̄лэ то̄влыс, хо̄нтым пēс йис нэ̄пакт, са̄с тармыл  ты урыл хансым о̄лы. Тыт са̄всыр мирыт акван-юрщхатым рӯпитэ̄гыт. 
Округувт 124 мирыт, ты 1 млн 662 э̄лум-хо̄лас, о̄лэ̄гыт. Россия Президентув ла̄выс ос ма̄н ма̄вт 4 402 тэ̄ла мирн нё̄тмил ва̄рнэ ма̄гсыл щё̄питасӯв. Ханты ма̄хум ла̄внэ̄ныл хольт: «Номт ла̄глаге моляхыг». Со̄ль тох ты о̄лы, са̄в со̄тыра хо̄тпат та̄нти рӯпата щё̄саныл сыс таса̄вит ва̄руӈкве та а̄лымасыт. 
Валовый региональный продуктыг ла̄внэ утув 2,7 % но̄х-яныгмас. Са̄в щёлыӈ компаният манос ма̄хум ма̄н округувт та̄нти рӯпатаныл ва̄руӈкве ка̄сащēгыт, таима̄гыс 967 млрд солко̄ви тыг пинвес, рущ щирыл тав инвестицияг ла̄ваве. 
Сургутыт ос Нижневартовскыт ма̄-во̄й кӯстырыг но̄х-винэ ма̄гсыл йильпи заводыг рӯпитаӈкве патсыг, тот ищхӣпыӈ утыт ва̄равет. 
Ма̄-во̄й но̄х-вуим округ бюджетув тувыл са̄в олн сэ̄лы». 
Кӯщаюв потыртаме щирыл, ты та̄л рӯпатат сэ̄лнэ олнанув мо̄лты та̄лныл 3,7 % са̄внувег ēмтсыт. Ма̄хум хӯрум щёс са̄внув тэ̄нут ос маснут ёвтуӈкве патсыт. Ня̄врамыт самын патнэ щирыл, Югра ловит местат о̄лы. Ты сака ёмас ва̄рмаль. 
«Мирн нё̄тнэ ма̄гсыл ма̄н 70% са̄вит бюджет олныт холтэ̄в, ты яныгхо̄тпанув телевизораныл ёмщакв рӯпитан ма̄гсыл ищхӣпыӈ ут ёвтуӈкве олныл та̄стыянӯв, ма̄нь ня̄враманыл янмалтан ща̄нит олныл ойтыянӯв, 1993 та̄л па̄сныл тыт самын патум ня̄врамыт ат со̄тыра са̄вит солко̄вил ты та̄л ойтсанӯв. 
Ня̄врамыт янытлан ос мӯсхал щирыл янмалтан ма̄гсыл ты нё̄тмил ва̄рыгласӯв. Ань мус ка̄сыӈ нилыт э̄лумхо̄лас округувт ты олныт ка̄тын вис», – кӯщай нэ̄ ла̄выс.
Ма̄н лӯима̄вт туи тэ̄пкананувт са̄всыр тэ̄нут янмалтаве, ма̄хманув ӯйхул о̄ньщēгыт, ань сельский хозяйстват рӯпитан ма̄хум бюджет олнытыл нё̄тавет, субсидиял мивет. Тох нё̄тым та̄н та̄ксарнувег ēмтсыт, ос ань 70% са̄вит нё̄выль ос 60% щаквит тыт тыналаӈкве патсыт. О̄выл ла̄пка Ханты-Мансийск ӯст пӯсвес, тот туп «Сделано в Югре» нампа нэ̄пак-ло̄мтыл ханлым тэ̄нутыт тыналавет. Ётыл ос Нижневартовск ос Сургут ӯсыгт о̄с тамле ла̄пкаг рӯпитаӈкве патэ̄г. Ма̄н округувт ёмас тэ̄нут ва̄рнэ  ос ӯйхул янмалтан 154 хо-зяйстват, хӯл алыщлан 147 предприятият, 11 общинат рӯпитэ̄гыт, та̄н ва̄рнэ тэ̄нутаныл рущ ла̄тӈыл ла̄ваве – «органическая продукция». Ты сака ёмас ос по̄ртыӈ тэ̄нут, таве та̄им э̄лумхо̄лас лю̄ль а̄гмыл ат ēмты.
Мо̄тыт 2019 та̄лт ща̄нь-а̄щит о̄с ёмщакв нё̄туӈкве патавет. Ма̄нь ня̄враманыл ёт ӯнлын ща̄нит юн о̄лым ханищтахтэ̄гыт тах, тох та̄н мо̄т рӯпата ва̄руӈкве вēрмēгыт. 
Са̄всыр проектыт ва̄рнэ ма̄гсыл акв грант Губернатора ва̄раве, тув 100 млн солко̄ви та̄ставе. Мир пусмалтан ма̄гсыл лēккарыт ищхӣпыӈ утытыл молях рӯпитаӈкве ханищтавет. 
Ань частныиг ла̄внэ пӯльницат ма̄хум та̄нти страховка-нэ̄паканыл хосыт то̄ва лēккарытын олн ойтта̄л уральтаӈкве патавет. Тох моляхнув а̄гманыл хо̄нтавет. 
Са̄в олн лēккарыӈ ма̄шинат ёвтнэ ма̄гсыл та̄стувес. Ань тыг мус 53 ма̄шина ёвтвес, та̄л оигпан мус ос 112 ма̄шина ёвтаве. Та̄н пуссын пӯльницатын ла̄кква-уртавет. Ат та̄л сыс округувн 364 лēккар рӯпитаӈкве вуйвес, ос тох о̄лы, иӈ са̄в лēккар-хо̄тпа ат то̄вылхаты. Наталья Комарова ла̄вум щирыл, ань акв лēккар тит а̄гм пусмалтан щирыл вос ханищтаве, тав тит а̄гм пусмалтаӈкве вос вēрмыс. 
Школатыт ня̄врамыт пуӈканыл уральтан лēккарыт рӯпитэ̄гыт, округув янытыл 142 колнакт  тот тармыл ӯлщ пуӈканыл пусмалтавет. Ань та̄н о̄с йильпи пусмалтан утытыл ёвтавет. 
Са̄ртын самын патнэ ня̄врамаквет ма̄н округувт о̄с лылыяныл нэ̄гылттавет. Ты ёмас тэ̄ла ва̄рим Югра ма̄в мир пусмалтан ма̄гсыл лов мирхал ма̄т халт о̄лы, рущ щирыл «Топ 10 мира». 
Ты та̄л 13 па̄влыт ос ӯсыт интернет молях рӯпитан ма̄гсыл оптоволокно тēрквалгыл хартвēсыт. Ханищтап, культура, о̄лнэ колыт ос мо̄т ва̄рмалит урыл Наталья Владимировна о̄с потыртас. Юи-о̄вылт тав о̄выл губернаторув Александр Филипенко стихотворениятэ ловиньтас:
«Ам о̄лупсам ты маныр?
Ам омагум-а̄тягум, ам щēмьям, 
Пуссын, хотьют та̄л 
ам о̄луӈкве ат вēрмēгум!...»
Ос мо̄тыт 2019 та̄л Щēмья янытлан та̄лыг ла̄выстэ, ка̄сыӈ хо̄тпан пуста̄гыл о̄лнэ ла̄тыӈ тēтыс. 
