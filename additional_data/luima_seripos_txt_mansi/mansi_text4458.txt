
Татьяна Дмитриевна Баширова ёт ам Ханты-Мансийск ӯст сосса ма̄хум са̄лыӈ суныл касманыл порат хо̄нтхатыгласум, китыгласлум, хоты рӯтныл о̄лы, хо̄т самын патыс. На̄н ань э̄лаль Татьяна Дмитриевна потре ловиньтэлы̄н.
— Ам 1962 та̄лт Ха̄льӯс район Ло̄пмус па̄вылт самын патсум, тот яныгмасум. Омам Наталья Григорьевна Таратова, а̄ги о̄парищ наме Хозумова, Хо̄рыӈпа̄вылныл о̄лыс. Хунь колхозыт акван-тӯлвēсыт, тав Ло̄пмусн ва̄нтлыс, тот а̄тям ёт акван-хо̄нтхатасы̄г. Колта̄глувт ма̄н онтолов ня̄врам яныгмасӯв.
Кульпас па̄выл школат ханищтахтасум, интернатыт о̄лсум. Яныгмам порам акваг номылмата̄лылум, сака пӯмыщ о̄лыс. Тэ̄лы лувыл яласасӯв, школан миннэ порав ёхты, Кульпасн тотавēв, тувыл каникулыт порат юв минэ̄в. Колта̄гланув са̄в ня̄врамыӈыг о̄лсыт, пуссын сахил ос ва̄ил масхатэ̄в. 1978 та̄лт нёлолов класс а̄стласум, таквсы порат Тюмень ӯсн минасум. Тот строительный училищат штукатур-малярыг ханищтахтасум. Та яныг ӯст рупитаӈкве патсум, хум ва̄рсум, тувыл акваг тув та о̄лмыгтасум.
О̄йкамēнтыл кит а̄ги янмалтасмēн. Яныг а̄гимēн Юлямēн налыман нупыл ат та̄лэ то̄влыс, о̄йкатэ̄нтыл а̄гирищ янмалтэ̄г, наме Вера. Ира а̄гимēн налыман нупыл кит та̄лэ то̄влыс.
Ам ва̄т нупыл ат та̄л кол ӯнттын ма̄т рӯпитасум, ань пенсият о̄лэ̄гум. Рӯпатам сака та̄рвитыӈ о̄лыс, ань ӯщлахтэ̄гум, таима̄гыс тыт ты яласэ̄гум, мӯйлэ̄гум. Ты ӯст ам рӯтанум о̄лэ̄гыт, та̄н ётаныл хо̄нтыглахтуӈкве ёхтысум, ка̄сум холас.
— Каснэ ва̄рмаль наӈын мӯстыс?
— Сака пӯмыщ касыл о̄лыс, са̄лыӈ суныл яласан сосса ма̄хманув нупыл маттем та суссум. Ам хосат тамле касыл ат ва̄сум, таима̄гыс тыг ёхтуӈкве сака молямласум. Ань пуссын амти ка̄саласум, суссум, хумус ма̄хманув са̄лыл яласасыт, тыньщаӈ па̄хвтысыт. Нэ̄ хо̄тпат о̄с татем ка̄ркамыт, пēлпыщ яласасыт. Сосса ма̄хманув рӯпитаӈкве ха̄сэ̄гыт, йӣквуӈкве ха̄сэ̄гыт. Пуссын аквъёт йӣквсув, ощхуль ва̄рсув, мовиньтасӯв, по̄слахтасӯв.
Ханты-Мансийск ӯс а̄нум сака мӯстыс, татем нё̄тнэ ӯскве. Янытэ̄т сунсуӈкве ат а̄лымаслум, мо̄т щёс тах о̄с ёхталэ̄гум, тыт мощ ё̄мыгтэ̄гум, мӯйлэ̄гум. Са̄лыт ляпат по̄слахтасум, ань ты хуриянум пуссын юв тотыянум, юн колта̄гыл ма̄хманумн ос юртанумн суссылтыянум, та̄нанылн ты ялпыӈ хо̄тал урыл потыртэ̄гум. Ты ма̄ кӯщаитн пӯмащипа ла̄тыӈ ла̄вēгум, матъёмас тамле пӯмыщ касыл ва̄рыглаве. Ам ань ёмас номтыл ювле минэ̄гум.
________________
Ань потрумēн та оигпас. Татьяна Дмитриевнан са̄в ёмас, сымыӈ ла̄тыӈ ла̄вēгум. Колта̄гыл ма̄хманэ ёт пус ка̄т, пус ла̄гыл вос о̄лы, То̄рум ёт, О̄тыр ёт вос о̄лы.
