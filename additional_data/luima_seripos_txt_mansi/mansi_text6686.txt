
Ма̄ньполь э̄тпос китыт хо̄талэ̄т Ханты-Мансийск ӯст нэ̄пак ловиньтан колт ханты нэ̄ Алла Иштимирова-Посохова «А̄с ща̄й» ва̄рмальн сосса ма̄хум акван-атыгласанэ. 
Ты кастыл Олег Сам­биндалов, ма̄ньщи хум тув во̄виньта̄лвес. Тав мощ мо̄лалнув Ханты-Мансийск ӯсн мӯйлуӈкве ёхталас.
Олег Ха̄льӯс район Тӯрва̄т па̄вылт о̄лы. Нё̄р ляпат во̄р ма̄т хумус тав о̄лы, ань ма̄хум таве китыгласаныл. Хум такви о̄лупсатэ урыл потыртас.
Ты ва̄рмальн колледжит ня̄врамыт ханищтан нэ̄ Альбина Станиславец, А̄с-угорский театрыт рӯ­питан хум Александр Тур­гачёв, Ханты-Мансийский район депутатыг о̄лнэ ханты хум Руслан Богор­даев, ля̄ххал тотнэ хо̄тпат ос са̄в мо̄т ма̄хум ёхталасыт. 

Олег ма̄ньта̄гыл Тӯрва̄т па̄вылт яныгмас. Ня̄х­щам­во̄ль па̄выл школат туп хӯрум класс а̄стлас, такви о̄лнэ ма̄тэ̄н во̄рн та ояс. Тот тав а̄щēн во̄раяӈкве ос хӯл алыщлаӈкве ха­нищтавес.
Тав ань сака ма̄щтыр хум, матыр-а̄ти пуссын ва̄руӈкве ха̄сы. Во̄р па̄влэ̄т такви кол ӯнттыс. Ёсат, ма̄нь суныт, йӣвха̄пыт ос мо̄т э̄рнэ пормасыт ка̄тыл такви ва̄ри. Ты утыт ва̄руӈкве такви ха­нищтахтас. То̄ва ва̄рум утанэ э̄л тыналыянэ, па̄в­лыӈ ма̄хум акваг во̄­вēгыт. 

Олег нё̄р ляпат во̄ркол о̄ньщи. Тот кēрнялит ӯнт­талы, со̄руп ос во̄р са̄лыт коим яласы. Тот ӯнлын нё̄рыт наманыл ёмщаквег ва̄ганэ. 
Йильпи та̄л па̄сныл нё̄рытн турис­тыт ялан­таӈкве о̄выл­тах­тэ̄гыт. То̄ванакт хо̄тал сыс хӯрум манос нилах­кем группа мины. Акв группат атхуйпловкем са̄вит э̄лумхо̄лас о̄лы. 

Та̄н «Перевал Дятлова», «Ма̄нь Пупыг нё̄р» нампа нё̄рыт мус нас сунсыглан ос ӯщлахтын ма̄гыс минэ̄­гыт. Мир Екатеринбург, Пермь ос мо̄т са̄всыр яныг ӯсытныл ёхталэ̄гыт. Ты хо̄тпат Олег манос Уньтя лё̄ӈх суссылтаӈкве ва̄тихал ёт во̄выглыяныл. 
Тот о̄лнэ хумыт нё̄рыт пуссын ёмщакв ва̄ганыл, ма̄ньта̄гыл а̄щанылн ёт тотыглавēсыт. Туристыт тотыглан ма̄гыс та̄н олн выгыт. Яласан ма̄хум Тӯрва̄т па̄вылт э̄т хӯлнэ ма̄гыс о̄с олн ойтэ̄гыт. Во̄р па̄вылт о̄лнэ ма̄ньщит та̄нки ё̄ранылт тыщир ты о̄лэ̄гыт. 

2011 та̄лт ты Тӯрва̄т па̄вылт о̄лнэ щēмья урыл «Югория» телерадио­компаният рӯпитан нэ̄ Татьяна Мерова кина по̄слыс ос ва̄рыс. То̄нт Самбиндалов пыгыт пус­сын юн о̄лсыт. Та̄н та̄нки о̄лупсаныл урыл потыр­тасыт. Ты кина ань ма̄хум тыт о̄с суссаныл. Та нё̄тнэ ма̄ ка̄сыӈ хо̄тпан мӯстыс.  
Ань потрыт а̄стум юи-па̄лт ловиньтан нэ̄пак кол кӯщай нэ̄ Алла Иштимирова-Посохова тавēн нэ̄пакыт мӯйлуптас. Олег потранэ ищхӣпыӈ утын ёл-хас­вē­сыт. Мо̄т щёс тыг ёхтынэ̄тэ мус та̄н щēмьяныл урыл о̄с йильпи кина а̄стлаве тах. 
Николай МЕРОВ
