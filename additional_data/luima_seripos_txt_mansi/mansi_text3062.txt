

	Октябрьский район Лӯи Ня̄рихумит па̄вылн ялмум порат са̄в ёмас хо̄тпат ёт ва̄йхатасум, о̄лупсаныл урыл китыгласанум. Тот па̄выл кӯщай ва̄ӈыг нэ̄ Елена Валентиновна Маркова, аквъёт  рӯпитан ханты нэ̄мēнтыл мēн такем ёмщакв нё̄твесмēн. О̄лнэ колыл хо̄нтвесмēн ос хоты хо̄тпа хо̄т хо̄нтыглаӈкве ро̄ви таи ла̄выс. Нё̄тмил ва̄рнэтэ ма̄гыс мēн яныг пӯмащипа ла̄тыӈ кēтымēн. 


		Тот ёмас сымыӈ ма̄хум о̄лэ̄гыт, мēнамēн тот мӯстыс. Тыгыл палыл газетат ам то̄внакт  тот о̄лнэ ма̄хум урыл потрыт на̄нан хансуӈкве патэ̄гум тах. Та̄н маныр тэ̄лат ва̄рēгыт ос  хумус о̄лэ̄гыт, э̄лаль ловиньтэ̄н. 

		 Хурит Виталий Мальцев Ирина э̄кватэ̄нтыл по̄слым о̄лэ̄г. Тэ̄н Лӯи Ня̄рихумит па̄вылт «Сударыня Булка» нампа ня̄нь ва̄рнэ кол о̄ньщēг ос па̄вылт о̄лнэ ма̄хум ка̄сыӈ хо̄тал атыӈ ня̄нил тыттыянэ̄н. Хумус ты рӯпатан тэ̄н патхатсы̄г, ты урыл Виталий Юрьевич тох потыртас:

		– Ты ня̄нь ва̄рнэ колув мēн мо̄лты та̄лт лӯпта э̄тпос о̄выл хо̄талт па̄лыг-пӯнсысламēн. Па̄вылт о̄лнэ ма̄хум са̄в щёс ня̄ньтал хультыгласыт, та̄н пекарнянил пēсыг ēмтыс, тот са̄в ня̄нь ва̄руӈкве ат вēрмувес. Тыг мо̄т ляпа ӯсныл ман па̄вылныл тотыглам ня̄нь сака тыныӈыг о̄лыс. Ос па̄вылт са̄выӈпалэ пенсиян патхатам ос матумпа̄ла хо̄тпат о̄лэ̄гыт, рӯпата торыӈыщ о̄с а̄тим. Таима̄гыс мēн э̄квамēнтыл хоса ат номсахтым пекарня ва̄рсумēн. 

		Ам Нягань ӯст о̄лсум, са̄в та̄л машинал яласан хо̄тпаг рӯпитасум. Тувыл Ирина ёт хо̄нтхатасум, акван-о̄лмыгтасмēн ос тыг тав самын патум па̄влэ̄н ёхтысмēн. 2015 та̄л ма̄ньполь э̄тпост мēн Октябрьский па̄вылн ханищтахтуӈкве ялсумēн, тот сертификат висмēн ос грант ма̄гыс э̄рнэ нэ̄пакыт щё̄питасмēн. 

		То̄нт ты 300 со̄тыра солко̄ви грант щирыл майвесмēн. Октябрьский районт кӯщай нэ̄ Анна Куташован мēн тэ̄ламēн ос э̄лаль ӯрмыгтастэ,  пекарня ва̄рнэ ма̄гыс кол хо̄нтсӯв. Ань ты кол о̄влэ̄т хӯл щё̄питан цехыг о̄лыс, таве ма̄навн майвес. Ма̄н тыт ма̄нки ёмащакв щё̄питаслӯв ос ня̄нь ва̄рнэ сыресыр утыт ёвтсӯв. Грант щирыл маим олнанув пуссын тув холтсанӯв, ос кол ма̄нки олнанувт ос ма̄нки ёрва̄гыл щё̄питаслӯв. 

		Ань тыт хӯрум ёмас нэ̄ хо̄тпат ня̄нь ва̄рим рӯпитэ̄гыт, э̄квам ня̄нь тыналы. Ма̄н тыт аквтох хӯлыӈня̄нь, пилыӈня̄нь ва̄рēв. Ма̄хум  сыресыр ма̄гнянь, пиццат ма̄н палтув ва̄рылтэ̄гыт. Ня̄нь ва̄рнэ порат мēнамēн Ирина оматэ нё̄тыс, тав са̄всыр рецептыт ва̄г, такви  ня̄нь ва̄рнэ нэ̄г па̄вылт рӯпитас. 

		О̄влэ̄т рӯпитаӈкве, ва̄им, та̄рвитнувег о̄лыс, ань та̄л сыс ханьщувласӯв. Ва̄гув, касыӈ хо̄талт манаса̄вит ня̄нь ва̄руӈкве э̄ри. Колас Нягань ӯст ёвтэ̄в, акв фирма ёт договор щирыл рӯпитэ̄в. Мо̄т хо̄тпат хольт ма̄н ня̄нь тынэ сака но̄х ат лаплылӯв. Матумпа̄лаг о̄лнэ хо̄тпат ма̄навн ла̄вēгыт, ня̄нюв атыӈ ос пӯмащипа ла̄вēгыт. Тыг то̄внакт ма̄хум Ягрим па̄вылныл ня̄нь ёвтуӈкве ёхтыгпа̄лэ̄гыт. 

		Пуссын ты ва̄рмалит о̄вылтыт Ирина Мальцева тох ла̄выс: «Та̄рвит ман а̄ти, э̄лумхо̄лас матыр ва̄руӈкве сака тахмаи ке, тав пуссын ва̄ри». 

		Ма̄н потыртамув сыс ла̄пкан ма̄хум такем ёхтыгпа̄лэ̄гыт, аквкит атыӈ ня̄нь ёвтэ̄гыт ос ща̄гтым юв минэ̄гыт. 

		Тамара Мерова

 
