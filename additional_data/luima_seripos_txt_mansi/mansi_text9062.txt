
Я̄ӈк на̄тнэ э̄тпос 18 щислат Ханты-Мансийск ӯст ка̄тыл хурит по̄слам хум В. Игошев музей-колт «Номиянӯв» нампа конференция о̄лыс. «Лылыӈ со̄юм» колн ялантан ня̄врамыт хо̄нтлам ос война порат са̄в рӯпитам яныг ащо̄йканыл, яныг о̄паныл ос мо̄т рӯтаныл урыл доклад-потыр ловиньтасыт. 
«Лылыӈ со̄юм» нампа колт рӯпитан хо̄тпат 15 та̄л сыс ка̄сыӈ тӯя ня̄врамыт тув во̄выглыяныл. Ты та̄­лыт сыс 350 арыгкем а̄ги­­рищит ос пыгрищит та̄н­ки рӯтаныл урыл тот по­тыртасыт. 
Конференция о̄выл­тах­тан порат ня̄врамыт «Оленный батальон» нампа э̄рыг э̄ргысыт. Ты юи-па̄лт «Лылыӈ со̄юм» кол кӯщай нэ̄ Надежда Казначеева ла̄тыӈ ла̄выс:  
– Я̄тил ня̄врамаквет, на̄н потранын хансым, на̄нки яныг о̄панын, яныг ащо̄йканын урыл ома­нын-а̄тянын китыгласаны̄н. Архив-колт пēс нэ̄пакыт ловиньтасаны̄н ос ищ­хӣпыӈ ма̄т рӯтанын урыл ла̄тыӈ киссы̄н. На̄н яныг рӯпата ва̄рсын, ань рӯтанын номуӈкве патыяны̄н. 
Тыхо̄тал ма̄н Владимир Игошев музей-колт ак­ван-атхатсӯв. Ма̄н ты колт рӯ­питан хо̄тпат ёт хосат та̄­гыл акван-нё̄тхатым рӯ­питэ̄в. Ам та̄наныл ань яныг пӯмащипа ла̄тӈыл ла̄виянум».
Надежда Сухорукова, ты музей-колт рӯпитан нэ̄, ла̄выс:
– Ты музей-колт Вла­димир Игошев ка̄тыл по̄с­лам хуриянэ суссылтыянӯв. Владимир Александрович училище а̄стламе юи-па̄лт та̄ра хо̄нтлаӈкве кēтвес. Тав Сталинградский фронтыт пилта̄л хо̄нтлас, тот сакватавес, хоса пус­малтахтас. Ма̄глын та­гатан са̄в по̄с о̄ньщас. Вой­на юи-па̄лт 40 та̄л сыс лӯи ма̄н сосса ма̄хум по̄слаӈкве ёхталас. Тав Куриковыт, Тасмановыт хо̄нтлам хо̄тпат по̄с­лы­санэ. Ты хуриянэ ань тыт суссылтыянӯв. Ам ном­сэ̄гум, на̄н ань ва̄тихал ты музей-колн ёхталаӈкве тах патэгы̄н. 
Ханты-Мансийск ӯст са̄всыр школат ханищ­тахтан 16 ня̄врамыт та̄нки рӯтаныл урыл потыртасыт. Атыт классыт ханищтахтан пыг Ян Исаченко такви рӯтэ урыл ла̄тыӈ ла̄выс: 
– Гришкин Андрей Иванович – ам яныг ащо̄йкам. Тав 1905 та̄лт самын патыс. 1941 та̄лт мо̄т хум хо̄тпат ёт Ха̄льӯс район Полноват па̄вылныл хо̄нтлаӈкве тотвес. Па̄вылт нэ̄т, ня̄врамыт ос яныгпа̄ла хо̄тпат туп хультсыт. 
Та̄н 4 та̄л сыс Победа хо̄­тал ма̄гсыл сака са̄в рӯ­питасыт. Яныг ащо̄йкам Ленинград ӯс вуянтас. Тав 1942 та̄лт та ӯс ляпат порславес, Пискарёвский савынкант ёл-щё̄питавес. 
Ян оматэ ёт конфе­рециян ёхталас. Олеся Николаевна ла̄выс: «Белоярский район Полноват па̄вылт «Живые помнят вас» нампа нэ̄пак та̄ратавес. 
Яныг ащо̄йкав Гришкин Андрей Иванович урыл тот хансым о̄лы. Тав ам омам ащо̄йкатэ. Андрей Ивано­вич Тугияны па̄вылт самын патыс. Омам о̄с та па̄вылт самын патыс, тот яныгмас. Ётыл Полноват па̄вылн о̄луӈкве ва̄нтлас. 
Ам школа Полноват па̄вылт а̄стласлум, тувыл Ханты-Мансийск ӯсн ханищтахтуӈкве ёхты­сум, ос тыт о̄лмыгтасум. Ян пыгум «Лылыӈ со̄юм» нампа ханищтахтын колн яланты. Пыгум хо̄нт­лам рӯтанэ урыл ва̄г, яныг ащо̄йкатэ урыл по­тыр­таӈкве тыг ёхтыс».
Мо̄т ня̄врамыт пуссын оманыл, а̄тяныл, ханищтан хо̄тпаныл ёт тув ёхталасыт ос хо̄нтлам рӯтаныл урыл потыртасыт. А̄гит, пыгыт Андрей Тарханов, Микуль Шульгин ос мо̄т поэтыт яныг хо̄нтлан нак урыл хансым стиханыл тот ловиньтасыт. 
Конференция оигпам э̄лы-па̄лт «Лылыӈ со̄юм» колт кӯщай нэ̄ Надежда Казначеева ка̄сыӈ ня̄в­рам янытластэ ос дип­лом-нэ̄пакыл мӯй­луптас­тэ. Ос ла̄выс, а̄гит, пыгыт хансум потраныл та̄н пуссын акван-атыяныл ос «интерактивный» ла̄внэ суссылтапын ва̄рияныл. Суссылтап ма̄ньлат хо̄т­пат центр-колт ос «Пер­вооткрывателям зем­ли Югорской» нампа кит ко­лыгт ка̄салаӈкве тах ро̄ви.
Людмила ТЕТКИНА
