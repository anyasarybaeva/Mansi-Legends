
Щēмья янытлан та̄л ос наука ялпыӈ хо̄тал кастыл «То̄рум Маа» музейт рӯпитан хо̄тпат са̄всыр суссылтапыт ва̄рыглэ̄гыт, проектыт о̄с щё̄питэ̄гыт. Ань «У семейного очага» намаим тэ̄лан ма̄хум во̄виньта̄лсыт. 
Та̄н Наталья-Тэлинэ Вахрушева-Чайникова ёт тот акван-хо̄нтхатыгла­сыт. Нэ̄ мо̄лты та̄лт окру­гув янытлан хо̄талэ̄т 60 та̄лэ то̄влыс, ос ань такви щēмьятэ ос о̄лупсатэ урыл потыртаӈкве во̄в­вес. 
Наталья Вахрушева хо̄нтаӈ ма̄ньщи щēмьят самын патыс. Вахруше­выт колта̄гыл урыл оматэ Октябрина Панкратьевна тавēн акваг потырта̄лыс. 
Оматэ юи-о̄выл та̄ла­нэ̄т ты потранэ тетрадин хассанэ ос а̄гитэ̄н мистэ. Ань тув хансым то̄ва пӯмыщ потранэ Наталья ловиньтасанэ ос щēмья­нылт о̄щнэ пēс хурит суссылтас.
О̄влэ̄т та̄н рӯтаныл о̄вылтыт оматэ увщи Матрёна Панкратьевна Вахрушева-Баландина, учёный нэ̄, «На берегах Малой Юконды» 1949 та̄лт нэ̄пак хансыс. 
Наталья Николаевна та нэ̄пакныл Хармпа̄вылт (Карым) самын патум ма̄тэ ос рӯтанэ о̄лупса­ныл, мо̄т са̄всыр ва̄рмалит та̄ра-паттыс. 
Ос музейт мӯй ма̄хум ёт акван-хо̄нтхатум щё̄сэ̄т тав о̄влэ̄т Андрей Тар­ханов «Юча» намтым стихотворениятэ ловинь­тас. Юча – тэ̄лы во̄рт яласан а̄ги, тав сытамыг ё̄ми ос во̄р ма̄ суит пус­сын хӯлыянэ, ва̄ганэ. Хо̄нтаӈ ма̄ньщит та̄нки самын патум ма̄наныл акваг ӯргалым ос э̄руп­тым о̄ньщияныл.
Ань оматэ хансум пот­ранэ хӯнтлуӈкве пӯмщиг о̄лыс, хумус тот хо̄нтаӈ ма̄ньщит о̄лсыт, хумус ня̄враманыл янмалтасыт. Тот о̄лнэ ма̄хум та̄нки ха­ланылт акван-нё̄тхатым о̄лсыт, яныгпа̄ла хо̄тпат, нуса щēмьят ёт хӯлыл, нё̄в­лил уртхатасыт. 
Ма̄хум э̄рнэ пормасыт та̄нки ва̄­руӈкве ха̄ссыт, са̄всыр пилыл, лӯптал тэ̄рпи тэ̄­лыгтасыт ос пусмалтахта­сыт. Тувыл я̄т, па̄влыт ху­мус та̄нки щирыл ла̄­выг­ласаныл, та ла̄тӈыт хӯнтам­ласанӯв, та̄н ань кар­тат мо̄т щирыл хансым о̄лэ̄гыт. Ётыл ты потрыт пуссын нэ̄пакыг та̄рата­вет тах.  
Наталья Николаевна такви ма̄нь пора та̄ланэ о̄вылтыт китыглавес. Тав мовалас ос ювле-ла̄­выс, то̄нт такем мулумыг о̄лум, аман хумус оматэ̄н вēри­тавес ос нэ̄мхуньт ат ля̄­выльттавес. 
Оматэ школат ханищ­тан нэ̄г рӯпитас, таима̄гыс матса̄вит суп о̄ньщас, ёмщакв масхатас. На̄таль а̄гитэ насати то̄ва супанэ ва̄тииг якытламанэ ос та то̄рса̄лмытыл а̄кане мастын ма̄гыс матыр ю̄нтыглас. Акв щёс нё̄тнэ супе хот-якытлам акв па̄лныл оматэ̄н фартук ю̄нтум. Э̄рттам намхо̄талэ ма̄гыс мӯйлупса ва̄рыс.
Хӯрмит классыт ха­нищтахтаме порат ня̄в­ра­мыт сочинение хасмыт, На̄таль потре «Яныгма­нэ̄м порат манхурип хо̄т­паг ам ēмтэ̄гум» нам­тыстэ. А̄гирищ оматэ хольт ханищтан хо̄тпаг рӯпитаӈкве таӈхум. 
Ос таима̄гыс хансы, тавēн вēщкатыг, а̄ти савыӈ э̄лумхо̄ласыг о̄луӈкве э̄ри. Ма̄к ва̄рмалит пилта̄лыг ос номтыӈыг потыр­таӈ­кве вос ха̄сы. А̄ги ань ха­нищтан хо̄тпаг ат кос ēм­тыс ос мо̄т хансум тэ̄ланэ щирыл акваг о̄лы. 
Тот потыртаманыл халт яныгпа̄ла сосса ма̄хум Советыт пуӈктотнэ хум Александр Михайлович Константинов э̄ргыт э̄ргуӈкве во̄винь­та̄лвес. Акв э̄рыг «То̄рум Маа» музей о̄вылтыт э̄ргыстэ. 
Тувыл музей карс кананылт ма̄ньщи кол ӯнттын о̄вылтыт ва̄ти кина суссыт. 
Та колкве 2000 та̄лт Наталья-Тэлинэ Вахрушева-Чайникова КФХ «Юрты Чайнико­вых» рӯпитан ма̄хманэ̄н ӯнттувес. Та̄н карс урн та̄рвитыӈ норыт та̄нки но̄х-а̄лумтасаныл. 
Ма̄ньщи кол хумус пēс ма̄хманув ӯнттыгласыт, ты о̄вылтыт Наталья Николаевна оматэ китыгластэ. Октяб­рина Панкратьевна во̄­раян лё̄хъяс щё̄питан нак о̄вылтыт ла̄тыӈ хӯлтыс.   
Наталья Николаевна пил янмалтан проектэ урыл потыртаӈкве ла̄в­вес. Ма̄н мо̄лты ты урыл газетат хансыгласӯв. Ань о̄с са̄ккар ёт па̄йтым пи­лыт тотыс, мӯй ма̄хум ща̄ил айтвēсыт. Музейн ёхталам ма̄хум тавēн пуста̄­гыл о̄лнэ ла̄тыӈ ла̄всыт, ос тэ̄ланэ вēщ­катыг вос тотыянэ.      
Ма̄н таве о̄с янытлы­лӯв, пус ка̄т, пус ла̄гыл! То̄рум ёт, О̄тыр ёт!  
Тамара МЕРОВА
