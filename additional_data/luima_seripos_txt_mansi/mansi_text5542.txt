
Ты э̄тпос 5 хо̄талэ̄т ня̄врамыт ханищтан хо̄тпат янытлан хо̄тал о̄лыс. Ты кастыл ам ма̄ньщи нэ̄ Альбина Митрофановна Кулешова, такви о̄парищ наме Сайнахова, урыл потыр хансэ̄гум. 
Тав ня̄врамыт ханищ­тан нэ̄г са̄в та̄л рӯпиты. Такви рӯпататэ урыл тав тох потыртас:   
«Ам Ха̄льӯс район Кульпас школат 17 та̄л рӯпи­тэ̄гум, ань ня̄врамыт ма̄гсыл «Югорика» нам­па кружок ва̄рсум, та̄на­ныл ю̄нсхатуӈкве ханищ­ты­янум. Ань тув 5-6 а̄гит акваг ёхталэ̄гыт. Ва̄рум, ю̄нтум пормасанув шко­лат о̄лыглан выста­вкат, ялпыӈ хо̄талыт суссыл­тыянӯв. Ты коныпал садикт рӯпитэ̄гум,  ма̄нь ня̄врамыт ма̄ньщи ла̄т­ӈыл потыртаӈкве о̄с ханищ­тыянум.   
Учителиг ам Ханты-Мансийск ӯст Югорский университетт ханищ­тахтасум. Диплом-нэ̄па­кумт хансым о̄лы - «учитель мансийского языка и литературы». Ты э̄лы-па̄лт ос ю̄нс­хатнэ нэ̄г Горно-Алтайск ӯсн ханищтахтуӈкве ялсум. То̄нт а̄тям увщитэ Анаста­сия Ильинична Сайнахова тот рӯпитас. Тувыл Анастасия Ильи­ни­чна Ханты-Мансийск ӯсн ва̄нтлас ос са̄в та̄л Югорский универ­си­тетт ма̄ньлат хо̄тпат ханищтым рӯпитас.  А̄квум мир ва̄нэ хо̄тпаг о̄лыс. Тав ма̄ньщи мир ма̄гсыл са̄в э̄рнэ тэ̄ла то­тыс, ма̄ньщи ла̄тыӈ хани­щтан нэ̄пакыт хансыс. 
Кульпас школавт са̄в та̄л ма̄ньщи ла̄тӈын ня̄врамыт Евдокия Ивановна Кугина ханищ­тыянэ. Ань а̄гири­щит-пыгрищит туп уро­кыт юи-па̄лт ща̄нь ла̄т­ӈыл потыртаӈкве во̄вы­гла­вет».
Альбина Митрофа­новна увщитэ Ольга Митрофановна Тиму­шева 40 арыгкем та̄л Кульпас школат рӯпиты, ня̄врамыт рущ ла̄тӈын ос литературан ханищтыянэ. Альбина Митрофановна а̄гияге Юля ос Оля Ханты-Мансийск ӯст щēмьяӈ та̄гыл о̄лэ̄г ос ня̄врамыт ёт рӯпитэ̄г. Тэ̄н сас Ханты-Мансийск ӯст ханищтахтасы̄г, Юля Югорский университет а̄стлас, Оля педучилищат ханищтахтас. Яныг а̄гитэ Юля савалап ня̄врамыт колт воспитателиг ат та̄л рӯпиты. Ма̄нь а̄гитэ Оля садикт ня̄врамыт ӯргалан нэ̄г рӯпиты. 
Альбина Митрофа­новна ма̄ньщи пēс йис ва̄рмалитыл ма̄ньта̄гыл пӯмщалахты. Ты урыл тав ла̄выс: «Ам школан амки хунь ялантасум, ма̄нав Ульяна Филипповна Москвина ма̄ньщи йӣ­квыт йӣквуӈкв, э̄ргуӈкве ос ма̄ньщи пормасыт ю̄нтуӈкве ханищтасанэ. 
Ань мēн Татьяна Абрамовна Качанова ёт ансамбль ва̄рсумēн ос «Юрт нэ̄г» намтысламēн. Ты туи во̄ртур э̄тпос Ягрим па̄вылт ялпыӈ хо̄тал о̄лыс, са̄всыр районытныл ма̄хум ма̄ньха̄пыл касуӈкве тув ёхталасыт. Мēн Татьяна Абрамовна ёт тув э̄ргуӈкве ялсумēн. Мēн тай сака ща̄гтсумēн, матъёмас ат ёрувла­вемēн ос ма̄ньщи ла̄т­ӈыл э̄ргуӈкве во̄выгла­вемēн. 
Кульпаст тамле ял­пыӈ хо̄талыт сака ат ва̄рыглавет. Ма̄навн са̄­всыр ханищтапн ва̄­ти­хал о̄с во̄выгла­саныл ке, то̄нт тай ёмас­нувег о̄лыс. Па̄влув о̄лнэ нэ̄т акваг акван-атхатыглэ̄гыт, э̄ргуӈ­кве ос йӣквуӈкве, ю̄нсха­туӈкве халанылт ханищтахтэ̄гыт, ам тув о̄с акваг ялантэ̄гум.
Ам Альбина Митрофа­новна, увщитэ Ольга Митрофановна ос тэ̄н а̄ги­янэ̄н ня̄врамыт ха­нищ­тан хо̄тпат яныт­лан хо̄талыл яныт­лыянум, са̄в ёмас, сымыӈ ла̄тыӈ кēтэ̄гум. Пус ка̄т, пус ла̄­гыл та̄нанылн ла̄вēгум.
 
