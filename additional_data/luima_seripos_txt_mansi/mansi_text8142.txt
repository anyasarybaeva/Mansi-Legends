
Рēтыӈ ю̄свой э̄тпос ва̄т нупыл атыт хо̄талэ̄т Ха̄льӯс район Саранпа̄вылт са̄лӈ ма̄хум кассыт. Ты накт тот та̄н ма̄гсыланыл 74-ыт каснэ ва̄рмаль о̄лыс. Ань ялпыӈ хо̄таланыл ма̄хум хумус мӯйлысыт, пуссын ты о̄вылтыт потыртэ̄в. 
То̄нт такем ёмас хо̄­талыӈ хо̄тал о̄лыс, ма̄хум Сакв я̄ ва̄тан мӯйлуӈкве атхатыгла̄лсыт. Кон а̄ти сака ащирмаӈыг о̄лыс, Сакв я̄ ва̄тат ат ё̄рнкол тӯщтувēсыт, мӯй ма̄хум ул вос по̄львēсыт, тув щалтсуӈкве вēрмысыт. Тот рӯпитан ма̄хумн та̄н исум ща̄ил, нё̄влиӈ ис­митыл тыттувēсыт. Тувыл кон сыресыр суссылта­пыт, ёнгилыт щё̄пита̄лвē­сыт, ка̄тл ва̄рум пормасыт тыналавēсыт. 
Ань ялпыӈ хо̄таланыл «Са̄лы лё̄ӈх» э̄ргын-йӣк­в­нэ ня̄врамыт та̄н о̄вылта­сыт. Са̄в ма̄ныл ёхталам кӯщаит паща ла̄тыӈ ла̄в­сыт, тыи Ханты-Мансийск ӯсныл округ депутат нэ̄ Татьяна Гоголева, округув э̄лаль но̄х-вормалтан де­партаментыт ос округ кӯ­щай нэ̄ ва̄ӈын хум Роман Генкель, «То̄рум Маа» му­зейт кӯщай нэ̄ Людмила Алфёрова ёхталасыт. 
Ха̄льӯс район кӯщай хум Павел Артеев «Почёт­ный оленевод ХМАО-Югры» нампа янытлан нэ̄пак Владимир Хозумовын мӯйлуптас. Ты ма̄ньщи хум ма̄ньта̄гыл ща̄няге-а̄щаге ёт са̄лы ӯрнэ ма̄т яласас ос са̄в та̄л са̄лы ӯрнэ хо̄тпаг рӯпиты. Тав ма̄гсылэ ща̄гтым о̄лэ̄в ос пуссын янытлылӯв. Мо̄тсыр янытлан нэ̄па­кыт рӯпатаныл ёмщакв ва̄рнэ̄ныл ма̄гыс «Саран­паульский» совхозт са̄лы ӯрнэ хум ос нэ̄ хо̄тпат майвēсыт. 
Тувыл 74 олимпиада о̄вылтан ма̄гыс мо̄лты касылыт но̄х-патум са̄лы ӯрнэ хум Анатолий Сме­танин флаг но̄х-хартуӈ­кве ла̄ввес. Та юи-па̄лт пус­сын мӯй ма̄хум на̄лув во̄в­вēсыт, тот са̄лыӈ хо̄т­пат касуӈкве щё̄питахта­сыт. Та̄н ка̄сыӈ та̄л ат сыре-сыр номинацият ка­сэ̄гыт. Ань нё̄рныл на̄лув ва̄глум янге-ма̄нь хо̄тпат пиркатаныл щирыл ка­суӈкве та о̄вылтахтасыт.
Ань ты та̄лт но̄х-патум хо̄тпат наманыл хан­сы­янӯв ос та̄наныл пуссын янытлыянӯв:
Са̄лыт сӯлтыл нуйхат­нэ̄ныл порат но̄х-патсыт: 
О̄выл местат кит хо̄т­паг о̄лсы̄г, тыи Яков Василь­евич Ромбандеев ос Анатолий Владимирович Сметанин. Тэ̄н кӯм щирыл аквторыг ёхтысы̄г ос тэ̄­нут по̄льтын яныг то̄та­пыл сас мӯйлуптавесы̄г. Китыт местат Сергей Георгиевич Чупров о̄лыс, тав тэ̄нут по̄льтын ма̄нь то̄тапыл майвес. Хӯрмит местат Николай Дани­лович Филиппов о̄лыс, тав на̄йпос ва̄рнэ генера­торыл майвес.  
Са̄лыӈ сун тармыл лю̄лим миннэ касылыт но̄х-патум хо̄тпат о̄лсыт: 
1 местат –Яков Васильевич Ромбандеев, тав осыӈ то̄рыл ва̄рим пувлынко­лыл мӯйлуп­тавес. 2 местат –Аркадий Георгиевич Хозяйнов, тав ноутбук ищхӣпыӈ утыл майвес. 3 местат –Сергей Анатольевич Хатанзеев, тав на̄йив сартнэ «Штиль» нампа утыл майвес.  
Са̄лыт юи-па̄лт ёсал миннэ касылыт, та̄ксарыг лю̄лим ювле ёхтысыт: 
О̄выл места Яков Васильевич Ромбандеев тав о̄лыс, таима̄гыс о̄с акв тэ̄нут по̄льтын яныг то̄тапыл майвес. Тав юи-па̄лэ̄т Сергей Георгиевич Чупров та̄ксарыг лю̄лим ёсал ёхтыгпас. Тав теле­визорыл майвес, та хо̄­талт Сергей Георгиевич самын патум хо̄талэ о̄лыс, 60 та̄лэ то̄влум. Ма̄н таве пуссын янытлылӯв ос пуста̄гыл о̄луӈкве ла̄ви­лӯв.
Хӯрмит места Аркадий Георгиевич Хозяйнов вис, тав на̄йпос ва̄рнэ генераторыл майвес. 
Нэ̄ хо̄тпат халт са̄лыӈ суныл сӯлттым молях ёхтысыт: 
1 местат Анна Дмитри­евна Ромбандеева о̄лыс, тав маснут поснэ маши­нал мӯйлуптавес. 2 места ма̄гыс Наталья Владими­ровна Хозяйнова маснут ю̄нтнэ ма̄шинал майвес. 3 места ма̄гыс Анастасия Алексеев­на Хатанзе­ева нё̄выль сакватан утыл майвес. 
Са̄лыӈ суныл аквторыг ква̄лапан ма̄гыс атхатым пуссын каснэ хо̄тпат касылыт щар о̄вылн Сергей Васильевич Ром­бандеев тав патыс, мо̄т ма̄хум тав юи-па̄лэ̄т мощ ювле хультым ёхтыгпа­сыт. Сергей Васильевич «Лидер» нампа снего­ходыл та̄стувес. Тав юи-па̄лэ̄т Юрий Сергеевич Чупров са̄лыӈ суныл нуй­хатас, ань ма̄ньлат пыг моторыл мӯйлупта­вес. Ос хӯрмит места Анатолий Вла­димирович Сме­танин вис, тав «Гладиатор» нампа ха̄пыл майвес.  
Са̄лыт роттыг ха̄йтнэ касылт ты хо̄тпат наманыл ла̄ввēсыт: 
1 места – Алексей Васильевич Тихонов, тав ань снегоход «Буран» о̄ньщи.
2 места – Василий Владимирович Ромбан­де­ев, моторха̄пыл та̄стувес.  
3 места – Юрий Сергеевич Чупров, тав мото­бук­сировщикыл майвес. 
Тувыл Саранпа̄выл мирколт рӯпитан хо̄тпат «Щар нё̄тнэ ос ёмас са̄лыӈ сун» намаим мӯй­лупса щё̄пита̄лсыт. Ты ва̄рмальт Аркадий Георгиевич Хозяйнов наме ла̄ввес. Ань пуссын но̄х-патум хо̄тпат аквъёт по̄с­лахта­сыт, тувыл Алексей Василь­евич Тихонов флаг ёл-та̄ртуӈкве во̄ввес.
Семён Яковлевич Хозяйнов, са̄лы ӯрнэ ма̄хумн нё̄тмил ва̄рнэ ос та̄н палтаныл пуӈктотнэ хум, а̄нумн ла̄выс: 
«Ты та̄лт ва̄т нупыл хӯ­рум са̄лыӈ суныл яласан хо̄тпат та̄нки халанылт кассыт. Тыгыл ат нэ̄квет касуӈкве ка̄сащасыт. Ё̄рнколт о̄лнэ ма̄хум ань нила бригада щирыл рӯпитым яласэ̄гыт, тыи 2, 4, 6 ос 8 намаим брига­дат. Тот хӯрум ман нила кол­та̄глыл о̄лэ̄гыт. 
Щар яныгпа̄ла хо̄тпаг тот Василий Владими­рович Ромбандеев о̄лы. Ма̄ньлатыг Егор Хозяи­нов ос Екатерина Воку­ева о̄лэ̄г. Тэ̄н урыл таи ном­сэ̄гум, ань лēккарыг ханищ­тахтам ма̄ньлат пыгыт ос а̄гит па̄вылн ёхтым ос тот рӯпи­таӈкве патхатам порат олн-нё̄т­милыл май та̄ста­вет. Манрыг са̄лы ӯрнэ ма̄нь­лат а̄гит ос пыгыт тамле нё̄тмилыл ат ва̄равет. Та̄н аквтох нё̄туӈ­кве пат­нувыт ке, то̄нт улпыл акв-кит ма̄ньлат щēмья са̄лы ӯрнэ ма̄н минуӈ­кве ка̄сащанувыт. Ва̄им, ё̄рнколт о̄луӈкве ос тот рӯпитаӈкве та̄рвит, ос ма̄навн хотмус э̄лаль кисхатуӈкве э̄ри. Са̄лы ӯрнэ хо̄тпат са̄выӈпа̄лэ яныгпа̄лаг ēмтсыт. 
Мо̄лал ё̄рнколт о̄лнэ ма̄хум та̄нки «Кайнет» нампа ищхӣпыӈ ут ёвтсыт, ань сотовый связь хосыт потыртэ̄в ос ватсап щирыл ла̄тыӈ кēтэ̄в. Саранпа̄вылныл та̄н палтаныл вездехо­д­ыл манос снегоходыл яланта̄лэ̄в, тэ̄нутыл ос э̄рнэ пормасыл тотыянӯв. Ӯйхул лēккарыт ва̄тихал тув ёхталэ̄гыт, то̄ва бригадат та̄нки лēккарыг ханищтахтам хо̄тпа о̄нь­щēгыт. Туи лувыт тув тотыглэ̄в, пормасыт хар­туӈкве нё̄тэ̄гыт, са̄лыӈ ма̄ капаит сунсым яла­сэ̄гыт. Ня̄врамыт ханищ­тан пораныл ёхты, та̄н вертолётыл па̄вылн то­тавет. Па̄вылт щēмьяныл пуссын кол о̄ньщēгыт, тот увщиянылн ман каӈка­нылн нё̄тавет, ня̄врамыт ань интернатт ат о̄лэ̄гыт. 
Са̄лыӈ ма̄хумн та̄рвит ман а̄ти, лю̄ль ман ёмас, нэ̄мхуньт ат ня̄ӈхēгыт. Тох та ма̄хманув о̄лантэ̄гыт, рӯпитэ̄гыт». 
Тувыл ма̄ньлат пыг Юрий Чупров о̄лупсатэ урыл китыгласум. Тав ла̄выс: 
«Ма̄н тот ка̄сыӈ хо̄тал са̄в рӯпитэ̄в, каснэ ва̄р­мальн ёмщакв щё̄питах­туӈкве пора а̄тим. Тох са̄лы ӯрнэ рӯпатав ва̄р­нэ̄в сыс та ханищтахтэ̄в. Ам ветеринар хо̄тпаг ханищтахтэ̄гум ос китыт бригадат рӯпитэ̄гум. Школат ханищтахтамум порат акваг ща̄нюм-а̄щум палт тыг ёхталасум. 2017 та̄лт армияныл ёхтысум, о̄влэ̄т Белояр­ский ӯст на̄й харыгтан хо̄тпаг рӯпитаӈкве пат­ха­тыгласум, тувыл юв минасум ос са̄лы ӯрнэ ма̄н та ёхтысум. А̄нумн тыт мӯсты». 
Ялпыӈ хо̄талн Саран­па̄вылн са̄в ма̄ныл мӯй хо̄тпат ёхталасыт. Пуссын ща̄гтым о̄лсыт, ка̄с ва̄р­сыт ос ёмас номтыл юв минасыт. 
Тувыл Ханты-Мансийск ӯст ма̄хум кассыт. Тув ань Саранпа̄вылныл хōтыт пиркатаныл па̄стухыт ёхта­ласыт. 
Тамара МЕРОВА
