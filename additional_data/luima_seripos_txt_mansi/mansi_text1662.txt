

	Кондинский район Половинка па̄выл котильт яныг кирпащ школа ӯнттым о̄лы. Ты ханищтан кол 2005 та̄лт рӯпитаӈкве о̄вылтахтас. Аквпалъēрēт садик, мо̄тпалъēрēт школа о̄лы.


		Кӯщаиг тот Елена Андреевна Рябова рӯпиты. Половинка па̄вылн ялмум порат ам таве ня̄врамыт ханищтан ва̄рмаль урыл китыгласлум. Тав ювле таи ла̄выс:

		– Школавт 170 а̄гирищ-пыгрищ ханищтахты, садикын 46 ня̄врам яланты. 

		2010 та̄лт па̄влувт школав ос садик акван-тотвесы̄г. Ханищтан кол кӯщаиг  ам паттувēсум. Ань о̄выл классын 19 ня̄врам яланты. Щар са̄в ня̄врам 6 классыт о̄лы, тот 35 а̄гирищ-пыгрищ ханищтахты. Ты яныг класс киттыг-уртыслӯв, ань кит 6 

		класс о̄ньщēв. 11 классыт туп хӯрум ня̄врам ханищтахты. Мо̄т классын туп 8-11 ня̄врам яланты. А̄гит-пыгыт 9 класс а̄стлэ̄гыт ос Урай ӯсн колледжин э̄лаль ханищтахтуӈкве минэ̄гыт. Па̄влув Урай ӯст  по̄хат о̄лы,  а̄лпыл автобусыл тув минэ̄гыт, ӣтипа̄лаг ювле ёхтэ̄гыт. Па̄влыӈ ма̄хум  о̄с тот рӯпитэ̄гыт, о̄с аквтащирыл тыгле-тувле яласэ̄гыт.

		Ты та̄л английский ла̄тыӈ ханищтан нэ̄ школан рӯпитаӈкве во̄выслӯв. О̄влэ̄т ос Урай ӯст о̄лыс, ка̄сыӈ хо̄тал ӯсныл тыг ёхталас. Ань Половинка па̄влувт о̄лнэ колыл майвес, тыг ва̄нтлас. Ма̄н школавт ханищтахтам а̄ги мо̄лты та̄л Югорский университет а̄стлас. 

		Ань о̄с тыт рӯпиты, ня̄врамыт рущ ла̄тӈын ханищтыянэ. Са̄в хо̄тпа Курган ӯсныл рӯ-питаӈкве тыг ёхтысыт. Тыт о̄лнэ колыл май-вēсыт, школат са̄в олныл ойтавет.  Ювле та̄нки ӯсанылн минуӈкве нэ̄мхотьют ат ка̄сащи.

		Школан ялантан ня̄врамыт халт 60 а̄гирищ-пыгрищ ма̄ньщииг о̄лэ̄гыт. Ты э̄лы-па̄лт ща̄няныл-а̄щаныл китыгласанӯв, ня̄враманыл ма̄ньщи ла̄тыӈ ва̄ӈкве ка̄сащē-гыт ман а̄ти. Ща̄нь ла̄тыӈ ханищтаӈкве нэ̄мхотьют ат тахмаяс. 

		Ня̄враманув  «История Югры» ос «География Югры» нампа предметыг ханищтэ̄гыт. Ты 

		урокыгт та̄н соссаӈ ма̄хум пēс о̄лупсаныл, культураныл урыл потыртавет. Округув янытлан кастыл ня̄враманув ма̄гсыл касыл ва̄рыглэ̄в. 

		Та̄н са̄лы сӯн ӯлтта поргēгыт, ха̄йтыгтэ̄гыт, тыньщаӈ па̄хвтэ̄гыт ос мо̄т щирыл касэ̄гыт. 

		Па̄влувт о̄лнэ  музей ёт о̄с акваг рӯпитэ̄в. Ань Галина Анатольевна Мостовых музей кӯщаиг о̄лы.  Тот рӯпи-тан хо̄тпат ня̄врамыт ма̄гсыл са̄всыр конкурсыт акваг ва̄рыглэ̄гыт. Сакныл сагуӈкве, са̄сныл хусапыт ва̄руӈкве ос мо̄т щирыл ма̄щтырлаӈкве ханищтыяныл. Ня̄враманув тув ялантаӈкве ка̄сащēгыт. Та̄н «Ӯринэ̄ква хо̄тал», хӯл алыщлан хо̄тпат янытлан хо̄тал ос мо̄т ялпыӈ хо̄талыт щё̄пита̄лыглэ̄гыт. А̄гирищит-пыгрищит э̄ргуӈкве, йӣквуӈкве тув во̄выглыяныл. 

		Ка̄сыӈ та̄л округ янытыл соссаӈ ма̄хум ма̄ньха̄пыл касуӈкве Нефтеюганский районт акван-атхатыглэ̄гыт. Хӯрум та̄л ня̄вра-мыт ханищтан хо̄т-панув ёт касуӈкве тув о̄с ялантэ̄гыт. 

		Ма̄хманув о̄выл щёс хунь тув ялсыт, ма̄нь-ха̄пыл яласаӈкве ат вēрмысыт. Туп тув 

		ёхталанэ̄ныл ма̄гсыл янытлан нэ̄пакыл майвēсыт. Тувыл ма̄ньха̄пыл товуӈкве ханищтахтасыт, ань а̄ти нас мӯйлуӈкве, мо̄т ма̄хум ёт касуӈкве тув ялантэ̄гыт. Ма̄нки ма̄ньха̄п ат о̄ньщēв, улпыл тыи ма̄гсыл о̄выл места виӈкв ат вēрмēв. Мо̄лты та̄л тув ялсыт, ла̄ввēсыт, ма̄хум пуссын аквхурип ма̄ньха̄пыл ва̄равет, э̄рыӈ то̄нт та̄н тот но̄х-патэ̄гыт ос о̄выл места тах выгыт. 

		 

		Людмила Теткина

		 

 
