
Ма̄ньщи ос ханты ма̄хум ты э̄тпос са̄тыт хо̄талэ̄т «Ӯринэ̄ква хо̄тал» янытласыт. Ха̄льӯст нэ̄пак ловиньтан колт рӯпитан хо̄тпат о̄выл щёс ты ялпыӈ хо̄тал ва̄рыгласыт ос ня̄врамыт тув во̄выгласыт.
А̄гирищит-пыгрищит сосса ма̄хум пēс йис ва̄рмаляныл урыл са̄внув вос ва̄гыт, ты мирыг вос янытлэ̄гыт, тыима̄гсыл тамле ялпыӈ хо̄тал  та̄н  щё̄питасыт. 
О̄влэ̄т Ха̄льӯс школат 6 «В» классыт ханищтан а̄гииг Оксана Вениаминова ос Полина Бирюгина ма̄ньщит ос хантыт «Ӯринэ̄ква хо̄тал» пēс порат хумус янытласыт, та урыл мӯй ма̄хумн потыртасы̄г. Полина Рауданен, Юлия Авзалова, Вероника Зырянова, ос Алексей Торохов ня̄врамыт са̄лыӈ сун ӯлтта поргуӈкве, ощща йӣв кит нупыл хартуӈкве ос мо̄т са̄в щирыл касуӈкве ханищтасаныл. Щар ма̄нь ня̄врамаквет ма̄гсыл «Хо̄хра» нампа ханты  мо̄йт  суссылтавес. 

Пēс порат сосса ма̄хум «Ӯринэ̄ква хо̄талт» пасанын тэ̄нут щё̄питалсыт ос мӯй ма̄хум во̄выгласыт. Библиотекат рӯпитан ма̄хум ня̄врамыт ма̄гсыл ос хӯл исмит па̄йтсыт, щаил айтсаныл. Ос ка̄сыӈ ня̄врамакве мӯйлупсал мӯйлуптасаныл. 
Ха̄льӯст нэ̄пак ловиньтан колт рӯпитан ма̄хум округ Думат депутатыг рӯпитан хумн Руслан Проводниковын яныг пӯмащипа ла̄тыӈ кēтэ̄гыт. Мирн ва̄нэ ма̄ньщи хум ты ялпыӈ хо̄тал ва̄рыглан ма̄гсыл олн та̄нанылн та̄стыглас. 
Марина Табун кēтум потыр ма̄ньщи ла̄тӈыл Людмила Теткина хансыстэ
