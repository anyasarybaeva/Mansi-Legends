
Ханты-Мансийск ӯст яныг мирколт округ янытыл ёхталам ма̄хум сапра̄нин акван-атхатыгласыт. Та̄н ня̄врамыт янмалтан ос ӯргалан ва̄рмаль урыл потыртасыт. Ханищтан колытт, полицият, мир ӯргалан департаментыт ос са̄в мо̄т ма̄тт рӯпитан хо̄тпат тув во̄виньта̄лвēсыт.Татьяна Черкашина округ Правительстват ня̄врамыт ӯргалан ва̄рмаль торыг рӯпиты. Тав ла̄внэ̄тэ щирыл, ань округ янытыл атса̄т арыгкем щēмьятт ня̄врамыт лю̄льсаӈ о̄ньщавет. А̄гирищит-пыгрищит ул вос саваласыт, тамле щēмьят акваг уральтавет. Ты щēмьят ёт акваг рӯпитым,  ты та̄л сыс 148 ща̄нь-а̄щ вина аюӈкве по̄йтсыт, ос ня̄враманыл мӯсхал щирыл янмалтаӈкве патсаныл. Ты  ня̄врамыт ща̄няныл-а̄щаныл нупыл сунсым вина аюӈкве, хохса хартуӈкве ос мо̄т лю̄ль ва̄рмаль ва̄руӈкве ул вос о̄вылтахтасыт, та̄н ётаныл психологыт ос ханищтан хо̄тпат рӯпитэ̄гыт. Сапра̄нит кӯщаит потыртасыт, ты щēмьят яныгман ня̄врамытн хумус мӯсхалыг нё̄туӈкве.

	Москва ӯсныл ты сапра̄нин Николай Ковалёв ёхталас. Ма̄ньлат хум «Поиск пропавших детей» нампа отрядыт кӯщаиг рӯпиты. Россия янытыл ӯстым ня̄врамыт та̄н хумус кинсыяныл, та урыл потыртас. Тав ла̄выс, ань Москва ӯст туп акв хо̄тал сыс атса̄т арыгкем ня̄врам тыпи. Таи лю̄ль, кит о̄выл хо̄тал сыс тыпум ня̄врамыт ат ке хо̄нтхатэ̄гыт, та̄н халанылт са̄в а̄гирищит-пыгрищит воссыг юв ат ёхтэ̄гыт.  То̄ва ня̄врамыт са̄в та̄л кинсавет. Ань та̄н интернетт ло̄пс ва̄рсыт, ӯстым ня̄врамыт пуссын наманыл тув хансыяныл. Ща̄нь-а̄щит тув хансуӈкве вēрмēгыт, 

	та̄н ня̄враманыл кин-суӈкве тот нё̄тавет.  

	Сапра̄нин ёхталам ма̄хум ла̄всыт, та̄н ты ма̄ньлат хо̄тпа ёт рӯпитаӈкве э̄лаль патэ̄гыт, округувт ня̄врамыт киснэ ма̄гсыл тамле отряд о̄с тах ва̄раве. 

	 

	Людмила 

	Теткина

	 
