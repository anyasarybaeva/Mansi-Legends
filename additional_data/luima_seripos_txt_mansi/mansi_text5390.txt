
Пēс порат сосса ма̄хум ня̄враманыл а̄пан хуюптым янмалтасаныл. Тувыл ла̄пкат са̄всыр пормасыт тыналаӈкве патвēсыт, ос а̄па воссыг сака ат та ю̄нтаве. Ты э̄рнэ ос мӯтраӈ нак хот ул вос ёрувлавес, Ханты-Мансийск ӯст «То̄рум Маа» музейт а̄па ю̄нтуӈкве сосса ма̄хум округ янытыл са̄в ма̄ныл ёхталасыт. Ма̄щтыр нэ̄т халт хум хо̄тпат рӯпитасыт, ам ань кит хумыг о̄вылтыт мощ потыртэ̄гум.
Йӣв а̄па ва̄рыс
Вячеслав Юрьевич Кондин «То̄рум Маа» музейт ханищтан прог­раммат ос проектыт палт кӯщаиг рӯпиты. Тав приуральский хантыт а̄па ва̄рыс. Хум тох потыртас:
— Приуральский хан­тыт а̄па йӣвныл ва̄рē­гыт. Хӯрум йӣвныл ро̄­ви — хо̄вт, на̄ӈк ос ха̄ль. Ам ань ха̄льйӣвныл ва̄­руӈкве номылматсум. А̄па тӯяг ва̄рнэ ма̄гыс йӣв тэ̄лы щё̄питаӈкве э̄ри, хунь иӈ ащирмаӈ. Во̄рн ма̄ньполь э̄тпост ялсум, йӣв яктысум, со̄­пас ва̄рсум. Щар ма̄к та̄рвитыӈ, ты о̄влэ̄т ха̄льйив во̄втаг са̄груӈ­кве э̄ри ос исылтым хӯтылтаӈкве. А̄па пат­татэ на̄ӈкйӣвыл та̄к ва̄рилум.
Ты э̄ти а̄па, тав щар ма̄нь ня̄врам тыгле-тувле тотыглан ма̄гыс э̄ри. Кит-хӯрум э̄тпос яныт ня̄врам ма̄гыс. Тамле а̄па ат ва̄рыгла­сум, ты о̄выл а̄пам. Ху­мус тав щё̄питаве, сас­гумн хӯлтыглавēсум, наме Антон Иосифович Сязи. Ам рӯт ма̄хманум пуссын матыр-а̄ти ма̄щ­тырлаӈкве ха̄сэ̄гыт. О̄пам Григорий Ники­форович Кондин Соусла­ны па̄вылт о̄лыс, ма̄хум тавēн ха̄пыт ва̄рылта­сыт, ёсат, товтыт, са̄грап­налыт ва̄руӈкве ха̄сыс.
Вячеслав Юрьевич ла̄выс, тав ня̄враманэ пуссын ма̄ньщи а̄пат яныгмасыт. Э̄кватэ Га­лина Рудольфовна Хо̄­рыӈпа̄выл нэ̄. Тав оматэ Аксинья Степановна Мерова а̄па ва̄руӈкве ма̄щтыр нэ̄ о̄лыс, са̄сныл са̄всыр пормас ю̄нтыс.

А̄па ва̄ӈкрип
ёргыс
Ханты ма̄хум пēс та̄­гыл а̄паныл ва̄ӈкрипн тагатыяныл. Ань о̄лум семинарн тамле ва̄ӈк­рип ва̄рнэ ма̄гыс Ка­сум па̄вылныл Николай Анатольевич Тасьма­нов ёхталас. Ханты хум матыр-а̄ти ва̄руӈкве пуссын ха̄сы — ма̄нь­ха̄п, йӣв ха̄п, сун, тӯп, ка­сай пуссын ва̄ри. 2006 та̄лт тав «Народный мастер России» намыл майвес.
Николай Анатольевич китыгласлум, хунь тав щаквщуӈкве патыс, хо̄т ханищтахтас. Хум тох потыртас:
— Э̄лнаӈ ня̄врам ма̄ньта̄гыл касаил ёрги. Хунь иӈ щар ма̄нь, ма̄х­манэ ляпат нас матыр ёргащлы, мощ янгыг­нувег ēмты, щаквщуӈ­кве ханьщувлы, матыр э̄рнэ пормас ва̄руӈкве паты. А̄тям Анатолий Яковлевич плотникыг рӯпитас, ам о̄с тав ля­патэ̄т акваг матыр ва̄р­сум. Ам Касум па̄вылт яныгмасум, школан тот ялантасум. Ащо̄йкам Семён Андреевич Ван­дымов во̄рколэ̄т о̄лыс, ка̄сыӈ тув палыт тав палтэ о̄лсум. Тав о̄с акваг щаквщис, тав ляльтэ сунсым ханищтахта­сум, аквъёт матыр ма̄щтырласмēн. Амти о̄влэ̄т камка ва̄рсум, тувыл касайнал ёргы­сум, амти натыслум.
 Хунь китхуйплов та̄­лум то̄влыс, ащо̄йкам касае во̄рт хот-тыпыл­таслум. Тав ла̄выс: «Во̄рт э̄лумхо̄лас касайта̄л ху­мус о̄лы. Касай ва̄рен». Я-ты, воссыг хоталь ва̄рхатэ̄гум, касай ва̄­руӈкве та ӯнтсум. Кēре-лӯтэ пуссын амти щё̄­питасанум, тӣвтсанум. 
Ащо̄йкам рущ ла̄т­ӈыл ат потыртас. Ханты мо̄йтыт, пēс йис потрыт, э̄ргыт сака са̄в ва̄с, акваг мо̄й­тыглас, потырта̄лыс.
А̄па ва̄ӈкрип акволп йӣвыл ёргаве. Тав ху­мус ва̄раве, суссум, ётыл амти о̄с акваг ва̄­рыгласум. Ня̄врамыт ёнгын ма̄гыс сыре-сыр йӣво̄влыт ёр­гащлэ̄гум.
Сосса мирув халт матъёмас тамле ма̄щ­тыр, ка̄ркам хо̄тпат о̄лэ̄­гыт. Вячеслав Юрьевич ос Николай Анатольевич ущ самын патум ос яныгман ня̄врамыт ма̄­гыс яныг па̄рыс тотэ̄г, ма̄к э̄рнэ тэ̄ла ва̄рēг. Ты я̄тил хум хо̄тпаг пус ка̄т, пус ла̄гыл вос о̄лэ̄г, ня̄врамыт ма̄гыс са̄в э̄рнут вос ма̄щтырлэ̄г.
