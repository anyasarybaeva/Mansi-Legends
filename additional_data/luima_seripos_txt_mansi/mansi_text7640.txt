
Пуста̄гыл ōлнэ ма̄гыс вина аюӈкв рōви ман а̄ти?
Кос мощща вина аегы̄н, кос са̄в вина аегы̄н, тав на̄нанн лю̄ль ва̄ри.
Хунь хо̄тпа вина сака ат аи, тав пуста̄гыл о̄лы, нэ̄матыр лю̄ль тавēн ат ēмты. Мир пусмалтан мирхал организация тамле ла̄тыӈ ма̄ янытыл тēты – вина аюӈкве щар ат ро̄ви. 
Хунь вина аегы̄н, на̄н сāвсыр āгманын та нэ̄г­лэ̄­гыт. Лēккарыт ла̄вē­гыт, вина айнэ паттат 60 арыг­тем са̄всыр та̄рви­тыӈ āгмыт ма̄хум палт хо̄нта­вет. Хунь сāв аегы̄н, то̄нт молях та̄рвитыӈ āгмыл ēм­тэгы̄н. 
Аман сōль ла̄вēгыт, аквтуп вина – ты лю̄ль ут?
Вина айнэ хо̄тпат пув­ласпи-āгмыл ēмтуӈкве вēрмēгыт, давленияныл но̄х-мины. Тувыл ма̄хум хунь са̄в вина аēгыт, та̄н халанылт ка̄сыӈ тāл са̄в хо̄тпа та̄рвитыӈ а̄гмыл ēмтэ̄гыт, машинал миным сакватахтэ̄гыт, то̄ват мо̄т ма̄хум ёт алхатэ̄гыт, лю̄ль­саӈ о̄лэ̄гыт.
Мāньлат хо̄тпат ты урыл маныр номсэ̄гыт?
То̄ва хо̄тпат номсэ̄гыт, тāн та̄ланыл иӈ мāниг о̄лэ̄гыт, нэ̄матыр ат ēмты.
Атхунь! Хо̄тпа пуӈк-вāлме 25 та̄л мус яныгми. Тав яныгманэ̄тэ сыс вина айнэ вāрмаль щар ма̄к лю̄ль тавēн ты ва̄ри. Мāньлат хо̄тпат вина айнэ накн молях ханьщувлэ̄­гыт. 
Тувыл ты āгмытыл пус­малтахтуӈкв ат вēр­мēгыт. Та̄н вина аялаӈкв акваг та хартавет. Ма̄ньлат поратэ̄ныл хо̄тпа вина аюӈкве ке тӯлтхаты, щар яныг лю̄ль вāрмаль таквина̄тэ̄н та ва̄ри, ёл-по̄йтуӈкв щар ат вēрми. 
Выгыр вина матыр лю̄ль ва̄ри ман а̄ти?
Учёный ма̄хум ла̄вēгыт, хо̄тпа сака са̄в ат те аи, ос то̄ванакт мощща аялы те, тавēн нэ̄матыр лю̄ль ат ēмты. Хотьют такви­на̄тэ ӯргалым о̄ньщитэ, тав та̄рвитыӈ а̄гмыл ат ēмты.
Ам сāв вина ат аēгум. Вина аюӈкв ат те патэ̄гум, маныр ēмты? 
Ма̄хум вина айнэ мā­ныл хунь по̄йтэ̄гыт, то̄нт ка̄салэ̄гыт, ты лю̄ль пищ та̄л ёмаснуве ос пӯмыщ­нуве о̄луӈкве патсыт. Ту­выл тāн тāкыщ хуюӈкве пат­сыт, ӯлмыл молях ёхтавет, матыр рӯпата вā­руӈ­кве, ка̄сыӈ хо̄тал таӈ­хēгыт. Хунь хо̄тпа вина ат аи, сака ат вōитаве. 
Ты урыл акваг номēн, вина – тыи ма̄к лю̄ль тотнэ котрыӈ я̄ӈк-вит!
Профпатология пӯльницаныл тēтым потыр ма̄ньщи ла̄тӈыл В. УЗЕЛЬ хансыстэ
