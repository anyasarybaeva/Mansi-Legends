

	Ты э̄тпос 9 хо̄талэ̄т соссаӈ ма̄хум янытлан хо̄тал кастыл Ханты-Мансийск ӯст яныг ялпыӈ хо̄тал ва̄рыглавес. Ольга Александровна Фомичёва,  «Элы хотал» нампа община кӯщай нэ̄, тув о̄с во̄виньта̄лвес. То̄нт ты ма̄ньщи нэ̄ ос А̄с-угорский институтыт рӯпитан нэ̄ Светлана Алексеевна Попова янытлавесы̄г. Тэ̄н Юван Шесталов намыл пиным премиял майвесы̄г.

	Ольга Александровна Фомичёва Кондинский район Силава па̄вылт о̄лы. Пенсиян хунь минас, о̄луӈкве тув ва̄нтлас. Яныгмам па̄влэ Урай ӯст по̄хат ӯнлы, миннэ лё̄ӈхе 14 вēрыста палытыг о̄лы. Хосат та̄гыл та па̄вылт нэ̄мхотьют ат о̄лы. Ма̄ньщи нэ̄ Урай ӯст такви о̄лнэ колэ тыналастэ ос Силава па̄вылт кол ӯнттыс. Тот тав «Элы хотал» община ос «Юрсил» нампа ня̄врамыт ӯщлахтын ма̄ ва̄рыс. Ань ка̄сыӈ та̄л Кондинский районныл ос Урай ӯсныл ня̄врамыт ӯщлахтуӈкве тув ёхталэ̄гыт. 

	Ты та̄л Силава па̄вылт акв смена о̄йттур э̄тпос о̄выл хо̄талныл 10 хо̄талэ мус рӯпитас. Урай, Советский ос Ханты-Мансийск ӯсытныл о̄лнэ 50 а̄гирищ-пыгрищ тот ӯщлахтасыт. Ня̄врамыт тот палаткат о̄лсыт, тыи ма̄гсыл туп 11-15 та̄л яныт ня̄врамыт тув ялуӈкве вēрмēгыт. 

	Ты та̄л Ольга Александровна ня̄врамыт ёт рӯпитаӈкве А̄с-угорский институтыт рӯпитан учёный нэ̄ Светлана Алексеевна Попова тув во̄виньта̄лыстэ. 

	Светлана Алексеевна «Юрсил» нампа ӯщлахтын ма̄ урыл ла̄выс: «Ам о̄выл щёс тув рӯпитаӈкве ялсум. А̄гирищитн-пыгрищитн ам ма̄ньщи пēс йис ва̄рмаляныл урыл потыртасум. Потрум «Этническая история народа манси» намаяслум. Силава па̄вылт са̄всыр ӯсытт о̄лнэ ня̄врамыт ӯщлахтасыт. То̄ват ма̄ньщи мир 

	о̄лупса урыл щар нэ̄-матыр ат ва̄гыт. О̄влэ̄т номсысум, ня̄врамыт пēс ва̄рмалит урыл хӯнтлуӈкве ат патэ̄-гыт. Та̄н тай такем пӯмщалахтасыт, акваг та китыглахтасыт. Ня̄врамыт ёт тот рӯпитаӈкве а̄нумн сака мӯстыс. То̄ва а̄гирищит-пыгрищит ка̄сыӈ та̄л 

	тув ӯщлахтуӈкве ёхталэ̄гыт. Та̄н пуссын Ольга Александровна  сака э̄руптыяныл. 

	Матъёмас тамле ӯщ-лахтын ма̄ Кондинский район Силава па̄вылт о̄лы». 

	Ня̄врамыт ёт рӯ-питаӈкве Анатолий Николаевич Хомяков ос Ольга Александровна Кошманова тув о̄с ёхталасы̄г. Анатолий Николаевич Половинка па̄вылт ма̄ньщи музей ва̄рыс, о̄йка хо̄нтаӈ ма̄ньщит пēс йис 

	о̄лупса урыл сака са̄в 

	ва̄г. Этностойбище рӯпитам порат округ Дума депутатат Надежда Геннадьевна Алексеева ос Урай миркол кӯщаит тув ёхталасыт. 

	«Юрсил» нампа стойбище ня̄врамыт  ма̄гсыл 2008 та̄л па̄сныл рӯпиты. Ты пора сыс 500 

	арыгкем ня̄врам тот ӯщлахтас. Ты э̄лы-па̄лт та̄н округ бюджетныл олныл та̄стыглавēсыт. Ты та̄л Урай ӯс миркол олн майлас. Ща̄нит-а̄щит ня̄враманыл тот ӯщлахтынэ̄ныл ма̄гсыл олн щар ат ойтэ̄гыт. 

	 

	Людмила 

	Теткина
