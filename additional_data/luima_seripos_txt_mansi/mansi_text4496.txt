
Ма̄ньполь э̄тпост Ха̄льӯс район Ло̄пмус па̄выл школат ханищтахтын ма̄ньщи ня̄врамыт Кульпас школан тотыглавēсыт. Ты урыл ханищтахтын кол кӯщай ва̄ӈын нэ̄ Татьяна Валерьевна Анямова мощ потыртас.
— Ма̄н ня̄враманув ёт Кульпас школан во̄виньта̄лвесӯв, тот кӯщаиг Наталья Александровна Слепцова тав рӯпиты. Ханищтан ма̄хум «День открытых дверей» тэ̄ла щё̄пита̄лсыт, ань ма̄н ня̄враманув яныг школа вос сунсыяныл, сакати акв хо̄тал тот вос ханищтахтэ̄гыт. Тамле ёмас ля̄ххал хӯлмув порат, ма̄н пуссын ща̄гтсӯв, тув ялуӈкве ка̄сащасӯв.
Ма̄н ма̄гсылув та̄н автобус кēтсыт, тув та̄лсӯв, та тотавēв. Кульпас па̄выл интернатн тотвесӯв, тот ня̄врамыт тыттувēсыт, э̄т хӯлсыт. Тувыл а̄лпыл школан минасӯв.
Школа кӯщайн ос ханищтан хо̄тпатн ня̄враманув ӯрвēсыт. Та кит накпа кол-капаит ня̄врамыт хо̄тал палыт о̄лсыт, ханищтахтасыт, са̄всыр касылытыл ва̄рыглавēсыт, кассыт, ёнгасасыт. Йильпи интернатн ялсӯв, тот мощ ё̄мыгтасӯв, сунсыглахтасӯв. Школа кӯщай ла̄вме щирыл, ты таквс та колн ня̄врамыт о̄лмыгтэ̄гыт. Тувыл пуссын «На̄й-о̄тыр ма̄» музейн ялсӯв, тот пӯмыщ потрыт хӯнтлысӯв. Э̄типа̄лаг ювле па̄влувн тотвесӯв. 
Та порав ня̄врамыт ань тыхо̄тал мус номияныл, ла̄вēгыт, Кульпас школат ханищтахтуӈкве таӈхēгыт. Яныгнув ня̄врамыт ялум лё̄ӈханыл урыл потыр (сочинение) хассыт, «День открытых дверей» тэ̄ла ва̄рыглам хо̄тпатн са̄в ёмас ла̄тыӈ ла̄всыт.
— Татьяна Валерьевна, Ло̄пмус школат манах ня̄врам ханищтахты?
— Ты та̄л 13 ня̄врам ханищтахты. О̄выл классыт — 5 ня̄врам, китыт — 1, хӯрмит — 4, нилыт — 3. Школа нупыл ма̄нь ня̄врам садик хансым о̄лы, тув 16 ня̄врам яланты. Э̄рнэ матыр пуссын о̄ньщēв. Тынакт ищхӣпыӈ утыл (видеокамерал) ва̄рвесӯв.
Ма̄ньполь э̄тпост ты ханищтахтын колув атхуйплов та̄лэ то̄влыс. Ты кастыл па̄влувн са̄в мир ёхталас. Тувыл аквта торыг «Лыжнёй Андрея» ялпыӈ хо̄тал о̄лыс. Кульпас, Саранпа̄выл, Ня̄хщамво̄ль, Кимкъясӯй, Ханты-Мансийск ос мо̄т па̄влытныл ос ӯсытныл ёхталам ханищтан нэ̄т ос хумит конференция ва̄рыгласыт, са̄всыр мастер-классыт суссылтасыт.
Депутат хум Руслан Проводников школавн ёсат тотыс — 10 пара. Ёсат ма̄н хосат та̄гыл во̄всӯв, тэ̄лы ня̄враманув ат тахсысыт. Ань тай ща̄гтсыт, а̄лы-матта̄л тахсэ̄гыт. Ты ма̄ньщи депутат хумын ма̄н пӯмащипа ла̄тыӈ ла̄вēв.
Садикн ялантан ня̄враманув мӯй ма̄хумн «Теремок» мо̄йт суссылтасыт, пуссын ма̄ньщи ла̄тӈыл потыртасыт. Э̄типа̄лаг концерт о̄лыс, ма̄хум ма̄ньщи ос ханты ла̄тӈыл э̄ргысыт, йӣквсыт. Мӯй мир юв ёмас номтыл минасыт.
Ань потрумēн та оигпас. Ты я̄тил ма̄ньщи ня̄врамыт ос школат рӯпитан ма̄хум пуссын пус ка̄т, пус ла̄гыл, То̄рум ёт, О̄тыр ёт вос о̄лэ̄гыт.
