
Яныг нам о̄щнэ нэ̄ «Народный мастер России» Ирина Кузьминична Фирсова Ха̄льӯс район Ванзеват па̄вылт самын патыс. Тав ётэ ам Ханты-Мансийск ӯст «Историко-культурное наследие переносного жилища — чума» нампа семинар о̄лум порат хо̄нтхатыгласум.
Пēс порат ма̄хманув ё̄рнколаныл па̄йтым са̄сыл пантыгласаныл. Ирина Кузьминич-на атхатыглам ма̄хум ханищтасанэ, хумус са̄с йинаве ос ю̄нтаве. Потыртас, ё̄рнкол пантнэ ма̄гыс са̄с хумус щё̄питавес, манах щё̄с витыт тытылтавес ос па̄йтвес.
— Ё̄рнкол туи порат па̄йтым са̄сыл пантыглавес. Я̄ӈк на̄тнэ э̄тпост са̄с кӯпнитыг хот-нуйхаты. Во̄рт ёмас йӣв пēрияве, састум са̄с нуяве ос щё̄питаве. Тувыл 10-12 щё̄стем па̄йтаве — яныг пӯтн вит пинаве, са̄сыт акван-со̄хтавет, ква̄лгыл нэ̄гсалавет, пӯт тӣвырн сохтыл тӯщтавет. Пӯт паттатэ̄н хаслы пинаве, тув хӯл исмит со̄саве ос хӯл са̄мыт та̄ртавет. Нумыл о̄с хаслы пинаве, са̄сыт лаппантавет, тох ла̄щлаквēг та па̄йтахтэ̄гыт.
Хӯл исмит тэ̄лыщ са̄сыт ню̄пщиг ēмтэ̄гыт, э̄рнэ щирыл хӯтсэ̄гыт ос мори ат поклэ̄гыт. Са̄с мантем хоса па̄йтаве, ущпылнэг ню̄пщиг ēмты. Хӯрум пис са̄с акван-ю̄нтаве, ēраныл во̄вта са̄сыл ю̄нтавет. Ё̄рнкол пантнэ са̄сыт мӯсхал щирыл щё̄питавет те, акван-ю̄нтавет, хо̄тпа ат те молямлы, рӯпататэ ма̄щтырыг ва̄ритэ те — то̄нт ё̄рнкол хоса лю̄люӈкве паты, раквын ат щалтаве, та̄ра ат посаве, са̄санэ хот ат саēгыт.
— Ирина Кузьминична, наӈ хо̄т яныг-масын?
— Ам я̄ӈк на̄тнэ э̄тпос 27 хо̄талэ̄т 1965 та̄лт Ванзеват па̄вылт самын патсум. А̄тям ханты хум Кузьма Илларионович Молданов ё̄рнколт самын патыс. О̄пам Илларион Алексеевич са̄в са̄лы о̄ньщас. Казымский восстание порат Ванзеват ма̄хум о̄с тув пēтвēсыт, о̄пам са̄лыянэ хот-вуйвēсыт, такви турманколн тотвес, нёлолов та̄л ӯнлыс. Хунь юв-та̄ртвес, колхоз кӯщаитн са̄лыянэ ювлевиӈкв ла̄ввēсыт. Тав то̄нт а̄гмыл хартыс, ла̄ви: «Ам са̄лыянум ма̄гыс турманколт ӯнлысум, а̄нумн ань нэ̄матыр ат э̄ри». О̄пам а̄ги-пыг о̄ньщас, пыге (ам а̄тям) нупыл ла̄ви, тав о̄с са̄лыт ул вос выганэ, ат та̄ртахтас. Колта̄гланыл тох та са̄лы та̄л хультыс.
Омам Акулина Александровна, а̄ги о̄парищ наме о̄с Молданова. Оматэ (ам анēквам) ма̄ньщи нэ̄ о̄лыс — Евдокия Тихоновна Кондина. Саранпа̄выл ēрныл о̄лыс. Яныг хо̄нт порат ань пуссын хӯл алыщлэ̄гыт, пум ва̄рēгыт, тав о̄с ма̄хум ёт рӯпитас, хотмус Ванзеват па̄выл мус ёхтыс. Анēквам хоса сагыӈ нёмса нэ̄ о̄лыс, сака нё̄тнэ турсуил э̄ргыс. Ащо̄йкамн сака э̄руптавес, нэ̄г тотвес. Акв а̄ги туп о̄ньщигласы̄г — ты ам омам. Яныг-мамум порат омам акваг э̄ргыс, ам номсэ̄гум, аман манрыг таве ат торгамтылум. Тав насати ма̄ньщи ла̄тӈыл э̄рги, анēквамныл хӯлыглам э̄рганэ.
— Наӈ улпыл ма̄ньта̄гыл ю̄нсхатэ̄гын?
— Ам щащēквам ляпат яныгмасум, наме Дарья Леонтьевна. Тав ма̄щтыр нэ̄ о̄лыс, акваг матыр ю̄нтыс. Маснут ю̄нтуӈкве, йинуӈкве омам тав ты ханищтастэ — сахи, мольщаӈ, ня̄ра ос ва̄й ю̄нтсыг. Ам о̄с щащēквам ляпан ӯнтэ̄гум, сунсэ̄гум, хумус тав рӯпиты, щаквщи. А̄нум сака пӯмыщ о̄лыс, матыр-а̄ти ю̄нтуӈкве тох ла̄щал-ла̄щал та ханьщувласум.
Омам потыртас, хунь щар иӈ ма̄ниг о̄лсум, а̄канит ю̄нтсум, а̄канянум ёт ёнгасасум. То̄нт то̄р сака хунь о̄лы, ла̄ви, Ма̄тра а̄квум палт во̄вхатэ̄гум, тав ань а̄гиянэ пуссын яныгмасыт, яныг ӯст ханищтахтэ̄гыт, юн э̄рыӈ матыр то̄рло̄мтаныл хультсыт, хотты охсал а̄квумн вос мивем. Тув ёхтымēн, а̄квум таса̄вит то̄рло̄мт то̄тапыл конлэ̄ваты, ла̄ви, пуссын вуēн, матыр ю̄нтэн. Ам та̄наныл а̄лмаиянум, ща̄гтым юв та ха̄йтэ̄гум, ю̄нсхатуӈкве та ӯнтылматэ̄гум. Ётыл носкит, па̄ссат сагуӈкве ханьщувласум, сакныл матыр хартсум, совныл маснут ю̄нтсум.
Ань кос то̄р, кос сэ̄тап пуссын о̄лы, та̄нпыл ва̄руӈкве ат э̄ри, хо̄тпа туп рӯпитаӈкве вос таӈхыс. Ос хунь тамле семинарыт ва̄равет, ма̄навн пēс йис мӯтрат суссылтаӈкве э̄ри, э̄лнаӈ ма̄хманув хумус ма̄щтырлахтасыт, маныр ва̄рыгласыт, ты урыл потыртаӈкве э̄ри.
Ань потрумēн та оигпас. Ирина Кузьминична — мӯтраӈ нэ̄, потрыӈ, сымыӈ э̄лумхо̄лас. Ма̄н, газета ва̄рнэ ма̄хум, таве нэ̄ хо̄тпат ялпыӈ хо̄талыл янытлылӯв! Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
