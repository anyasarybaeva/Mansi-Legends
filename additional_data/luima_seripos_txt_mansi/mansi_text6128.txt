
Ты накт ам Татьяна Прокопьевна Бахти­я­рова ёт мощ потыр­та­сум. Таве китыйласлум, мēн потрумēн на̄н э̄лаль ловиньтэ̄н.
– Татьяна, наӈ ань хо̄т о̄лэ̄гын? 
– Ам хӯрмит та̄л Сургутский район Русскинской па̄вылт о̄лэ̄юм. Ты ханты мир о̄лнэ ма̄. Ма̄ньщи ма̄хум сака мо̄рсыӈыщ ва̄щинтэ̄юм. О̄йкам ёт о̄лэ̄юм, наме Виталий Русскин. 
– Пēс ос хо̄т о̄лсын? 
– Пēс ам Кимыӈ-Щупа па̄вылт рӯтанум ёт о̄лсум, тот самна патсум, ётыл ос Кēрас­колыӈъя па̄вылн ва̄нт­ласӯв. Анēквам палт о̄лсув, тав наме Алек­сандра Васильевна Анямова. Тувыл ос ха­нищтахтаӈкве Полу­ночный па̄вылн ща̄­нюмна тотыглавēсум. 

Ща̄нюм наме Елиза­вета Павловна Бахтия­рова, тав ос мо̄лты та̄л а̄пщим ёт Полуночный па̄вылн о̄луӈкв ва̄нтлас. А̄пщим наме Тимофей Прокопьевич Бахтияров. Ща̄нюм ёт Бахтияров Михаил тот о̄лы. А̄пщим ос армиян Биробиджан ӯсн тотвес, Китай по̄хыт лусыты, ты та̄л юв ёхты тах. 
Ам ос амки тот мощ ханищтахтасум, тувыл э̄лаль ос ханищтахтаӈ­кве Ханты-Мансийск ӯсн воввēсум. Тув мина­сум, тот ханищтахта­сум страховой агентый, тувыл филологый, та коныпал ос рӯпатан А̄с-угорский институтна патхатсум. 
Ма̄ньщи ла̄тыӈ ё̄р­лаптасум, ня̄врамыт ма̄гыс лильпи нэ̄пак та̄ртыйласум. Тувыл ос хоты хо̄тпа ла̄тыӈ ханищты, та̄н ма̄йса­ныл словарит та̄ртый­ласум, тот ка̄сыӈ ла̄тыӈ то̄лмащлым о̄лы, ань иӈ акв тот рӯпитэ̄юм. 
Ханты-Мансийск ӯст рӯпитым ос ханищ­тах­тым хумим та хо̄н­таслум. Ётыл мēн аквъёт о̄лмыйтасмēн, Русскинской па̄вылн минасмēн, ань тот о̄лымēн. Акв а̄йи ян­малтымēн, тав ань ма̄ньполь э̄тпоста кит та̄лыг ēмтыс, наме Ася. 
– Ма̄ хосыт май а̄гм яласы, на̄н па̄влын мус ёхтыс манос а̄ти?
– Тӯяй мир янытыл тамле а̄гм Китайныл ёхтыс, ма̄н палтув о̄с ёхтыс, таима̄йс та па̄сыл ань хӯрмит э̄тпос юн ӯнлэ̄в, хо̄нув режим самоизоляции ва̄рыс. 
– На̄н тот маныр ва̄рēйин ты порат? 
– Ма̄н пуссын юн ӯнлэ̄в, ка̄сыӈ регионт са̄в мосыӈ хо̄тпа о̄лы, та ма̄гыс ӯргалахтым о̄луӈкв эри. Ма̄ янытыл а̄гм ул вос яласы. 

– А̄гм урыл маныр наӈ ва̄йн? 
– Ам тамле а̄гм ва̄йлум, о̄выл щёс порат та̄раӈый ат суйты. Та ма̄гыс та̄рвитаӈ о̄влэ̄т та̄ра-паттуӈкв. Ты та̄р­витаӈ порат пуссын ма̄хмытна ӯръялахтым о̄луӈкв э̄ри. Тыт ханты мир ма̄хум, хотьют па̄вылт о̄лыс, пуссын во̄рн мингаласыт, во̄р па̄вланылн. Па̄вылт ат ё̄мыйтэ̄ит, хотьют ос во̄р па̄вылт ат о̄лы, тыт на̄с юн ӯнлэ̄гыт. Мори хо̄т-а̄ти ат ё̄мыйтэ̄ит. Та ма̄йс тыт ма̄н мосыӈ э̄лумхо̄лас а̄тим, ма̄хум ӯргалахтэ̄гыт. 
Тувыл та, потрумēн та холас. Ам Татьянан ла̄всум, пус ка̄т, пус ла̄гыл, ёмащакв о̄лэ̄н, То̄рум ёт, О̄тыр ёт!
Евгений АНЯМОВ
 
