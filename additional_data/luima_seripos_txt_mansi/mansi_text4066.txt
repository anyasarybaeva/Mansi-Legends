
Ханты-Мансийск ӯст о̄лнэ соссаӈ ма̄хум «Лылыӈ со̄юм» колн атхатыгласыт. Ты таквс ты ня̄врамыт ханищтахтын кол 10 та̄лэ то̄влыс. О̄влэ̄т ня̄врамыт концерт суссылтасыт, ма̄ньщи ос ханты э̄ргыт э̄ргысыт, йӣквсыт, та̄ныт са̄ӈквылтасыт.

	Ты колт пуӈктотнэ нэ̄ Татьяна Савельевна Хозяинова тох ла̄выс: «Лов та̄л сыс ты колн са̄в ёмас, мӯтраӈ хо̄тпат рӯпитаӈкве ёхтысыт. Ня̄врамаквет тыг ща̄гтым ёхтыгпа̄лэ̄гыт, ханищтахтэ̄гыт, юв ёмас номтыл ха̄йтэ̄гыт. 2003 та̄лт, хунь ма̄н ущ рӯпитаӈкве о̄вылтахтасӯв, таи та̄ра-паттысӯв, ань Ханты-Мансийск ӯст о̄лнэ ня̄врамыт са̄выӈпа̄лэ соссаӈ мир о̄вылтыт нэ̄матыр ат ва̄гыт. Ам а̄гиягум о̄с аквтох, ща̄нь ла̄тӈēн ат ва̄стэ̄н, э̄ргуӈкве ос йӣквуӈкве ат ха̄ссы̄г. То̄нт ты ма̄н э̄рнэ нэ̄пакыт щё̄питаӈкве патсӯв, яныг кӯщаит нупыл потыртасӯв, ань ня̄врамыт ма̄гыс ханищтахтын кол вос ӯнттаве. Кӯщаит ма̄н ётув ка̄сащасыт, э̄рнэ нэ̄паканув палт ка̄тпос пинсыт, тувыл 2007 та̄лт таквсы «Лылыӈ со̄юм» колув а̄витэ па̄лыг та пӯсвес».

	Акв-кит ла̄тыӈ Оксана Сергеевна Рыжкова ла̄выс, тав Государственный Думат депутатыг о̄лнэ ма̄ньщи нэ̄н Татьяна Степановна Гоголеван нё̄ты: «Ма̄н ань татем ёмас концерт суссӯв, пӯмащипа. Татьяна Степановна на̄нан янытлан нэ̄пак кēтыс. «Лылыӈ со̄юм» — ты ня̄врамыт ма̄гыс сома о̄лнэ кол, та̄н тыг молямлэ̄гыт, юв минуӈкв ат таӈхēгыт. Ам яныгмамум порат э̄ргын-йӣквнэ колн о̄с ялантасум, тув ха̄йтыл ха̄йтсум. Та ёмас порам ань тыхо̄тал мус номилум. Ня̄врамыт ханищтан я̄тил ма̄хум, матъёмас ма̄н пуссын аквъёт рӯпитэ̄в, са̄в э̄рнэ тэ̄ла ва̄рēв. Пуссын пуста̄гыл о̄лэ̄н, ёмас номтыл э̄лаль рӯпитэ̄н».

	Ханты ос ма̄ньщи газетаг ва̄рнэ колт кӯщай нэ̄ Раиса Германовна Решетникова о̄с мощ потыртас: «Ма̄н на̄н ётын лов арыг та̄л ты рӯпитэ̄в, халанувт юртыӈыщ о̄лэ̄в, акван-нё̄тхатэ̄в. О̄лнэ ма̄вн хунь финно-угорский ма̄хманув ёхталэ̄гыт, ма̄н та̄наныл та̄ра на̄н палтын ха̄йттыянув, ань вос ва̄ганыл, тамле кол та о̄ньщēв. «Лылыӈ со̄юм» — ты ма̄н культурав, ща̄нь ла̄тӈув, ма̄н о̄лупсав. Я̄тил ханищтан хо̄тпат, на̄н ва̄рнэ рӯпатан ма̄н ань ты ка̄саласлӯв — ня̄враманын йӣквуӈкве ха̄сэ̄гыт, та̄ныт са̄ӈквылтэ̄гыт, татем пӯмыщ сценка суссылтасыт. Э̄лаль о̄с акв-тох ёмащакв рӯпитэ̄н, та̄ксарыг о̄лэ̄н, ущпылнэ̄г са̄в ня̄врам на̄н палтын вос ханищтахты».

	Альбина Романовна Станиславец Технолого-педагогический колледжит ма̄ньлат хо̄тпат ма̄ньщи ла̄тӈыл потыртаӈкве ханищтыянэ, атхатам ма̄хум нупыл тав тох ла̄выс: «На̄н ханищтан ня̄враманын ёт ма̄к э̄рнэ тэ̄ла ва̄регы̄н — ща̄нь ла̄тыӈ ос культурав ханищтэгы̄н. Ты нотт улпыл ма̄нти ла̄тӈанув хотталь та со̄ймēгыт, ос ты тэ̄ла на̄н мощ ёл-по̄илттылы̄н. На̄н хосытынт тах о̄с матахмат та̄л ла̄тӈанув ма̄ янытыл суйтуӈкве патэ̄гыт. Пумащипа, пуста̄гыл о̄лэ̄н!»

	Тувыл Татьяна Савельевна тот рӯпитан ма̄хманэ нупыл са̄в ёмас, сымыӈ ла̄тыӈ ла̄выс, пуссын янытлан нэ̄пакыл мисанэ.
