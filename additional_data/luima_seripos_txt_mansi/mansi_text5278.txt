
Ка̄сыӈ та̄л яныгпо̄ль э̄тпост Россия янытыл «Библионочь» нампа э̄типа̄ла о̄лыглы. Мӯй хо̄тпат потрыт, стихыт ловиньтаӈкве ханищтавет ос нэ̄пак ловиньтан колн акваг вос ёхталэ̄гыт - тув хасылтавет.
Ӯсувт о̄лнэ ма̄хум ка̄сыӈ та̄л матыр тэ̄лат о̄вылтыт ва̄ӈкве тув во̄виньта̄лавет. Ты та̄л та̄н «2019 та̄л — Год театра в России» кастыл пӯмыщ ва̄рмалитыл суссылтавēсыт. 
Ань театр о̄вылтыт са̄всыр нэ̄пакыт, ёнгилыт, касылыт щё̄питāлвēсыт ос тыитыл мӯй ма̄хум пӯмщалавēсыт.
Ханты-Мансийск ӯст нэ̄пак ловиньтан колт акв пӯмщалан наканыл «Лаборатория успеха» намаим о̄лыс. Тот «Хо̄тал» нампа А̄с-угорский театрыт рӯпитан нэ̄ Татьяна Огнёва тув во̄виньта̄лвес. Нэ̄ такви о̄лупсатэ ос рӯпататэ о̄вылтыт ма̄хумн потыртас ос сорт урыл мо̄йт мо̄йтыс. 
Татьяна ма̄ньта̄гыл артисткаг о̄луӈкве таӈхыс, туп ты номтэ щар нэ̄мхотьютн ат ла̄выгластэ. Тав Ванзеват па̄вылт яныгмас, тот школа ос клуб туп о̄лыс. Тот о̄лыматэ тох номсыс, тувыл ул нэ̄мхотталь ат мины, мо̄т ма̄т хотьютн ӯраве. 
Тувыл хо̄т та̄рвит, хо̄т кӯпнит о̄лупсатэ̄т о̄лыглас ос тав ма̄ньта̄гыл о̄щнэ номтэ тэ̄лаг та ēмтыс, мир э̄лы-пāлт э̄ргуӈкве, йӣквуӈкве  патыс.
«Библионочь» ва̄рмаль оигпам юи-па̄лт мо̄тыт хо̄талэ̄т Татьяна Огнёва «Чев, чев» спектакльт ёнгуӈкве Санкт-Петербург ӯсн минас. Спектакль Еремей Айпин хансум «Куккук» ос «Ӯйрищ ма̄нь ӯйрищанэ ёт» мо̄йтыг щирыл Анна-Ксения Вишневская режиссёрнэ̄н щё̄питавес. 
Тавēн ханты ма̄хум пēс накыт ва̄нэ хо̄тпаг Татьяна ос Тимофей Молдановыг нё̄тсы̄г. Ты ёнгиланыл ё̄рнкол кӣвырт суссылтаве, тамле номт Татьяна Огнёва  тав  ты  хӯлтыс.        
