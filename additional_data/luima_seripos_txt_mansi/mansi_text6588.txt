
Ма̄щтыр ма̄хманув ты э̄лы-пал ва̄тихал хотты па̄вылт акван-атхатыгласыт ос халанылт ханищтахтасыт. Яныгнув э̄кват ма̄ньлат а̄гит ос нэ̄квет щаквщуӈкве ханищтасаныл, ань ос акван-атхатыглаӈкве ат ро̄ви, йильпи щирыл ищхӣпыӈ ут хосыт потыртэ̄гыт ос тащирыл халанылт хӯлтыглахтыглэ̄гыт.
Мо̄лты тӯяг ма̄ньполь э̄тпост Ягрим па̄вылн  Ха̄льӯс район янытыл о̄лнэ нэ̄квет Любовь Васильевна Кашлатован атыглавēсыт, тот та̄н совъя ва̄й ю̄нтуӈкве ханищтахтасыт. Āс ма̄х­манув тамле ва̄ти совъя ва̄ит о̄ньщēгыт, та̄н сагим ва̄й коныпа̄лыл масавет. Ва̄й сӯнтэ сакыл о̄с хорамтыяныл. Тамле ва̄й ю̄нтуӈкве Ягримт ты атхатыгласыт. 
Та порат ам акв нэ̄ ёт потыртасум, наме Людмила Николаевна Новьюхова, тав Ха̄льӯст о̄лы. Мēн потрумēн на̄н э̄лаль ловиньтэ̄н. 
– Ам амти о̄парищ намум Рябчикова, Тут­лейм па̄вылт самын пат­сум, тот яныгмасум, ма̄н щēмьявт са̄в ня̄врам кос о̄лсув, ань мēн увщимēн­тыл туп хультсумēн, тав Ямал ма̄н хосат минас ос тот о̄лы. Ам Ха̄льӯс школат ос школьникыт колт ня̄врамыт по̄слуӈ­кве ханищтым ва̄т нупыл хо̄т та̄л рӯпитасум, ань та̄л охсаг ēмтыс, пенсиян патхатасум. Са̄в та̄л ня̄врамыт ханищтым рӯ­питасум, ань амти ма̄г­сылум матыр ва̄руӈкве таӈхēгум. 
– Наӈ школа а̄стла­мын юи-па̄лт, хо̄т э̄лаль ханищтахтасын?
– Ам Салехард ӯст училище искусств а̄стла­сум, мастер-художник по обработке дерева хо̄тпаг ханищтахтасум ос ювле амти ма̄мн рӯпитаӈкве ёхтысум. Тыт акваг ня̄вра­мыт ёт ты рӯпитасум. Ань мощ ӯщлахтэ̄гум ос ювле рӯпитаӈкве тах улпыл патхатэ̄гум, ня̄вра­мыт ханищтан хо̄тпа ат то̄вылхаты ос амти рӯпа­там та̄л ка̄сум холас. 

– Омагын-а̄тягын на­манэ̄н хумус о̄лсы̄г? Тэ̄н хотыл о̄лсы̄г?
– Āтям наме Николай Кузьмич Рябчиков наме о̄лыс, тав Ващкурт па̄вылт самын патыс, ань та па̄­выл а̄тим. Пēс порат, хунь колхозыт акван-тӯлвēсыт, та па̄выл та хультуптавес, нэ̄мхотьют тот ат хультыс. Тутлеймыт Сталин нампа колхоз ва̄рвес, пуссын тув та ва̄нтлуптавēсыт. Омам наме о̄лыс Федосья Николаевна Шеколкова, анēквам Неттина о̄парищ наме о̄лыс. Омам колта̄­гылт тактēт яныгмас, увщи о̄ньщас кос, ос тав иӈ ма̄нь порат хотталь ловум­тас.  
– Людмила Никола­е­вна, юн наӈти ма̄гсылын матыр щаквщēгын?
– Ам юн сэ̄тапыл нос­кит сагēгум, сакныл сак­ква̄лгыт, турло̄псыт, паль­сакыт хартуӈкве ха̄сэ̄гум. Нуйныл тучаӈыт, ю̄нтуп тӯщтын утыт ю̄нтэ̄гум. Ос школат рӯпитым матыр щаквщуӈкве арген ат а̄лымаве, акваг матыр-а̄ти хансуӈкве э̄ри. Акваг хӯлыг­лылум, тыт-тот ма̄­хум семинарн та атхатыг­лэ̄гыт, ам такос таӈхēгум тув ялуӈкве ос рӯпатам ёт нэ̄мхотталь э̄л минуӈ­кве ат вēрмēгум. Ань тай сакати яласаӈкве вēр­мēгум. 

– Наӈ ханты ла̄тӈыл потыртэ̄гын?
– Ам амти ла̄тӈум ва̄г­лум, потыртэ̄гум. Омагум-а̄тягум ма̄н ётув туп ханты ла̄тӈыл потыртасыг. Омав са̄ртын а̄тимыг ēмтыс. Āтяв тай акваг ма̄н ётув ма̄нти ла̄тӈувтыл потыр­тас. Тыг ань семинарн са̄в па̄лыл ёхтысув кос, халувт ёмщакв торгамтахтэ̄в, э̄кват потыртэ̄гыт, а̄нумн татем ёмас. 
Ня̄врамагув ла̄тӈēн мощ хӯлэ̄г, а̄ныса̄н ла̄вуӈ­кве вēрмēг, маныр э̄ри – во̄вег. Тох ты халувт юн по­тыртэ̄в. Āгим классэ̄т пуссын рущ ня̄врамыт ха­нищ­тахтасыт, тавēн нэ̄м­хотьют ёт потыртаӈкве. Ма̄ньнув па̄влыӈ ма̄т тай сакати ханты манос ма̄ньщи ла̄тыӈ ня̄врамыт хӯлэ̄гыт, ханищтаӈкве вēрмēгыт. 
– Наӈ «Ханты ясаӈ» газета ловиньтылын? Торгамтэ̄гын, маныр тот хансаве? На̄н, ханты ма̄хум, са̄в диалект о̄нь­щегы̄н, то̄ват халанылт ат торгамтахтэ̄гыт.
– Ам ханты газета ло­виньтылум кос ос амти нупылум ла̄тӈыт ва̄рия­нум. Пēс щирыл хунь газета хасвес, то̄нт ам ёмщакв торгамтаслум, ань таве ловиньтаӈкве та̄рвитыӈ, то̄ва ла̄тӈыт ловиньтым маттем та номсахтэ̄гум. Са̄всыр йильпи ла̄тӈыт ēмтсыт, та̄­наныл ат ва̄ганум, букват ос мо̄т щирыл хансавет, то̄ват ат ва̄ганум. 
– Ты та̄лыт сыс ла̄тыӈ мо̄т хурипаг ēмтыс?
– Ханты ла̄тӈув хотмус та̄рвитыӈыг ēмтыс, тор­гамтаӈкве та̄рвит. Пēс пора букварит кӯпнит­ну­вег ханищтаӈкве ро̄выс, ань нэ̄пакыт ат торгам­тахтэ̄гыт. Учёныитын ты ва̄рмаль ёт рӯпитаӈкве пӯмыщ кос ос нас хо̄тпан ловиньтаӈкве пӯмыщ а̄ти. 

– Газетагув ловинь­таӈкве пӯмыщ вос о̄лыс, наӈ кастылын маныр тыима̄гыс тот хансуӈкве э̄ри?
–«Ханты ясаӈ» ос «Лӯима̄ сэ̄рипос» ёмас газетаг, нё̄тнэг ва̄рия­гы̄н, са̄всыр ёмас хурит по̄с­лэ­гы̄н, ам акваг сунсыглы­янум. Тув ня̄врамыт ма̄г­сыл са̄внув нё̄тнэ хурит, картинкат ва̄руӈкве ро̄ви, потрыт хӯл алыщлан урыл, хумус пēс порат ма̄хма­нув а̄рпи ва̄рсыт, питиль ӯнттысыт, хурин ро̄ви по̄с­луӈ­кве – хумус ӯнт­туӈкве э̄ри. Ты урыл ань о̄лнэ ма̄хум щар мощща ва̄гыт, са̄выӈ­па̄лэ аты ва̄­щинь­тасыт. Ам номсытēмт, тыи ты сака пӯмыщ ос э̄рнэ ва̄рмаль о̄лнув. То̄нт ма̄хум газетат акван-атну­ваныл, мори ат маныг­тануваныл. 
Людмила Николаевна нёмса, ка̄ркам ос хо̄тпа нупыл ёмас нэ̄кве, ня̄вра­маге иӈ ма̄нь порат о̄й­катэ та̄л хультыс, а̄гияге-пыгаге сэ̄ръёр э̄лум­хо̄ла­сыг ян­малтасаге. Са̄в со̄т, са̄в щунь тав кол­таглэ̄н ла̄вēв!
Галина КОНДИНА
