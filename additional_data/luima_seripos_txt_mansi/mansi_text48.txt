
 
А̄с-угорский институтт рӯпитан хо̄тпат «Эт­нокультурное и социально-экономическое развитие коренных малочисленных народов Севера» нампа конференция щё̄питасыт. Тав Ханты-Мансийск ӯст кит щёс ва̄рыглаве ос тот доктор наук нам о̄щнэ кит хо̄тпаг янытлавēг.
О̄влэ̄т яныгпо̄ль э̄тпост Е.И. Ромбандее­ва 85 та̄лэ то̄влуме ка­стыл ханты ос ма̄ньщи ла̄тӈыг ханищтан ма̄хум акван-атыглавēсыт. Ос я̄ӈк на̄тнэ э̄тпост Т.Г. Ха­рамзин 75 та̄лэ то̄влынэ̄т кастыл мо̄т учёныит тах акван-хо̄нтхатыглэ̄гыт.
Ань о̄выл конферен­цият Евдокия Иванов­на са̄в ма̄хумн янытла­вес. Таи туп са̄ль о̄лыс, такви конференциян ёхталаӈкве ат вēрмыс, п ӯл ь н и ц а н п и н в е с . Ос тавēн ла̄вим ёмас ла̄тӈыт, тав ма̄гсылэ са̄ӈквылтым «Па̄йпыӈо̄йка» та̄н тав сымēн вос ёхтэ̄гыт. Ма̄н ос ты урыл газетат хансэ̄в.
В.М. Куриков, округ Думат советникыг о̄лнэ хум, ла̄выс: «Ам номи­лум, хумус ма̄н ты яныг намыӈ хо̄тпа Москваныл тыг ёхтуӈкве во̄выслӯв. То̄нт соссаӈ ма̄хум ин­ститут ущты ва̄руӈкве о̄вылтаслӯв. Тав ёхтуме па̄сныл ма̄н соссаӈ ми­рагув наука ма̄гыс сака са̄в ва̄рыс. Ань тав ла̄внэ мӯтраӈ ла̄тӈанэ на̄н но­мим вос о̄щсаны̄н, ос та̄наныл э̄лаль ёмас тэ̄лаг вос ва̄рсаны̄н».
Округ архив-колт рӯпитан кӯщаиг В.М. Комаров-Распутин ос Л.Д. Сажаева тавēн паща ла̄тыӈ кēтсы̄г. Вячеслав Михайлович ла̄выс: «Ань ты яныгпа̄ла хо̄тпа урыл рущ ла̄тӈыл ла̄вуӈкве ке, тав – «человеческий обе­рег» манси. Тав такви миркēтэ сака э̄руптытэ ос ӯргалытэ». Людмила Дмитриевна Евдокия Ивановна ёт хосат та̄гыл ва̄йхатэ̄г, тав ос тох по­тыртас: «Ты э̄лумхо̄лас а м м а̄ г с ы л у м о̄л н э хо̄талт посыӈ поскве. Тав са̄в ма̄хум матыр о̄вылтыт номсахтуӈкве ханищтас, та̄в хан­сум нэ̄паканэ ловинь­тым, аквтуп йильпииг о̄луӈкве ханищтахтэ̄в».
Тувыл конференци­ян атхатам ма̄хумн Ва­лентина Перова Саранпа̄вылныл кēтум паща ла̄тӈе ловиньтавес. Эстер Рутткай-Микли­ан, Венгрияныл ёхталам нэ̄н, Будапештыт ла̄тӈыт ханищтан институт­ныл Марта Чепреги ос Анна Вандор э̄квагныл о̄с щунь-паща ла̄тӈыл тотвес. Евдокия Ива­новна венгр ма̄хманэ̄н нэ̄пак хурип хорамыӈ то̄тапсовыл ва̄рима ос хансум паща ла̄тӈаныл та то̄тап кӣвырн пин­маныл. Ма̄ньщи миркēв Венгрия ма̄т ёмщаквег ва̄ве, та̄н ма̄н нупылув сымыӈыщ сунсэ̄гыт, ос ма̄нав ляпа рӯтыг ло­виньтыяныл.
Образование ос наука департаментныл кӯщай ва̄ӈын нэ̄ В.А. Безуевская потыртас: «Ща̄нь ла̄тыӈ ма̄ньта̄гыл ва̄ӈкве – тыи сака яныг со̄т. Ань туп таи лю̄ль, лӯима̄ ма̄хум та̄нки ла̄тӈаныл молях ёрувлаӈкве патсаныл. Ма̄ньщи ма̄хум ща̄нь ла̄тӈаныл ул вос ёрув­ласаныл, Евдокия Ром­бандееван са̄в ханищ­тан нэ̄пакыл хасвēсыт. Ань ты нэ̄пакыт хосыт ня̄врамыт школат ос мо̄т ханищтахтын ко­лытыт ма̄ньщи ла̄тӈыл потыртаӈкв ханищта­вет. Округ янытыл кит со̄тыра са̄вит ня̄врам школанылт ос 180 соссаӈ студентыт са̄всыр ин­ститутыт ос колледжитт ханты манос ма̄ньщи ла̄тыӈ ханищтэ̄гыт».
Т.В. Пуртова, окруж­ной библиотекат рӯпитан э̄ква, Евдокия Ивановна самын патум ма̄тэ ос о̄лупсатэ урыл потыртас. Ма̄хумн тав хуриянэ суссылтавēсыт. Т.С. Гоголева ос С.С. Ди­нисламова ма̄хум э̄лыпа̄лт ма̄ньщи ла̄тӈыл мощ потыртасы̄г. Свет­лана Селивёрстовна Санкт-Петербургныл А.И. Герцен нампа уни­верститетныл кēтым паща ла̄тыӈ ловиньта­стэ. Ос тувыл потыртас: «Акв щёс А̄с-угорский ин­ститут рӯпитан ма̄хум сапра̄нин атхатыгла̄лсыт. Тот о̄с ма̄ньщи ма̄хманув о̄вылтыт потыртасӯв, ту­выл ам Евдокия Иванов­на нупыл а̄ӈкватасум.
Тав иснас по̄хат лю̄лис, ос сунсэ̄гум, сам­витанэ нэ̄глумыт. Ам хот-рохтысум ос китыглылум: маныр ēмтыс, матыр та̄рвит о̄ньщи? Тав а̄нумн то̄нт ювлела̄выс: «Ам ма̄ньщи мирум мощēртын хот­таль ты со̄йми, ла̄тӈе мощēртын ты ёрувлах­ты. Ам ос тыт амккем щар нэ̄матыр ва̄руӈкве ат вēрмēгум». Ты ла̄вум ла̄тӈанэ ань тыг мус номтумт о̄ньщиянум. Ос ма̄ньщи ла̄тӈув нэ̄мхотьют ул вос ёрувлавес, ня̄врамыт ла̄тыӈ вос ха­нищтасыт, та па̄сныл та̄н ма̄гсыланыл потрыт хансуӈкве патсум».
Тувыл хо̄тал палыт 19 хо̄тпа та̄нки хасум науч­ный потраныл ловинь­тасаныл. Мо̄тыт хо̄талт Т.С. Гоголева ма̄хум я̄нас атыгласанэ. Ты о̄вылтыт мо̄т газетат тах хансэ̄гум.
