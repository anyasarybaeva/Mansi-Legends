

	Мария Яковлевна Бармич 1967 та̄л па̄сныл Санкт-Петербург ӯст о̄лнэ А.И. Герцен нампа лӯима̄ ма̄ньлат ма̄хум ханищтан институтт рӯпиты. Тав тот а̄гит-пыгыт ё̄рн ла̄тӈыл потыртаӈкве ханищтыянэ. Тувыл ё̄рн ма̄хум халт тав о̄выл учёный нэ̄г о̄лы, ань профессор ос филология наукат кандидат нам о̄ньщи. Ты та̄л тав онтырса̄т нупыл кит та̄лэ то̄влыс.  


		Мо̄лты та̄л лӯима̄ ня̄врамыт институтн ялмум порат ам Мария Яковлевна ёт ва̄щинтахтасум. Э̄ква аквтох  энецкий ос нганасанский ла̄тӈыгтыл студентыт потыртаӈкве ханищтыянэ. Са̄в та̄л рӯпитанэ̄т сыс э̄ква яныгса̄т атпан са̄вит научный нэ̄па-кыт хансыс. Школат ос институтт ханищтахтын а̄гит-пыгыт ма̄гыс са̄всыр учебникыт, словарит щё̄питас.  

		Мария Яковлевна ла̄ви: «Ань то̄ват ул номсэ̄гыт, лӯима̄ ма̄хум ла̄тӈыл хансым нэ̄пакыт – тыи наска̄ссыг ва̄рнэ рӯпата. Ма̄ньлат хо̄тпат ань ща̄нь ла̄тӈаныл ат ва̄ганыл, потыртаӈкве  ат таӈхēгыт. Сар ла̄щ, пора аквты щёс мины ос э̄лумхо̄лас такви рӯтэ о̄лум пēс накыт э̄лаль кисмайиянэ тах. Ос тав номсахтынэ̄тэ сыс са̄выӈпа̄лэ пēс накыт туп нэ̄пакын хансым, хуритн по̄слым тах хультэ̄гыт. Ӯст самын патум ё̄рн манос мо̄т лӯима̄ мир хо̄тпат о̄лупсав нэ̄пакн хансым потрыт щирыл ва̄ӈкве туп патэ̄гыт тах». 

		Ты ла̄тӈе ёт ам о̄с ка̄сащēгум, манах щёс ма̄нки ма̄хманув ёт тох ēмталас. То̄внакт ма̄ньщи хо̄тпа мо̄т ма̄н о̄луӈкве мины, тот хоса о̄лы ос ётыл ща̄нь ла̄тӈыл потыртан та̄л марщумлаве, то̄нт тав ма̄ньщи газетат  манос нэ̄пакыт хо̄нты ос ло-виньтыянэ. Мо̄т порат ма̄ньта̄гыл ла̄тыӈ ат ва̄нэ хо̄тпа такви ща̄нь ла̄т-ӈēтыл пӯмщалахтуӈкве паты. Ва̄тихал акваг пӯмщалахтым, ха-нищтахтым тав потыртаӈкве та хань-щувлы. Тувыл мо̄т хо̄н ма̄ӈ хо̄тпат ла̄тӈув учёныитн хансым словарит, нэ̄пакыт щи-рыл о̄с ханищтыяныл ос ма̄нав такем ёмщакв торгамтыяныл. Ма-рия Яковлевна ма̄нь поратэ ва̄тихал но-мылматыгла̄лытэ. Тав потыртас: «Ам Ненецкий автономный округ Канинский тунра ма̄т самын патсум. Ща̄нягум-а̄щагум са̄лыӈ хо̄тпаг о̄лсы̄г, ма̄н щēмьял са̄лыӈколт яныгмасӯв. Рӯтанув пуссын ё̄рн ла̄тӈыл потыртасыт ос ам о̄выл хӯнтамлам рущ ла̄тӈум «война» о̄лыс. Манырсырмат ла̄тыӈ, ма̄н, ня̄врамыт, щар ат торгамтаслӯв. Туп сустēвт, яныгнув ма̄хманув пуссын ка̄смоста̄лыг ēмтсыт ос акваг хурахлым о̄лсыт. Ам яныгпо̄ль э̄тпос ва̄т нупыл хо̄т щислат хо̄т та̄лум то̄влыс ос я̄ӈк на̄тнэ э̄тпост яныг хо̄нтлан ва̄рмаль ēмтыс. 

		Номилум, тэ̄лы пора о̄лыс, са̄в са̄лыӈколытыл хум хо̄тпат ёхтысыт ос са̄лы суныт по̄хат пуссын акван-атхатсыт, хоса потыртасыт. Ётыл а̄щув юв ёхтыс ос ла̄выс – та̄нанылн па̄вылн минуӈкве э̄ри. Матахмат щēмьяӈ ма̄хум са̄лыл па̄выл мус та минмыгтасӯв. Хоса минасӯв ос хотталь нор колыт ӯнлын ма̄н та ёхтысӯв. Тот аквта щирыл хум хо̄тпат акван-атхатсыт, та̄н палтаныл акв ха̄щтал хум ёхтыс, матаре потыртас. Тувыл а̄тяв ма̄н ляпавн ёхталас, ма̄нав сынумта̄лсанэ, нэ̄матыр ат ла̄выс, сысы ё̄ӈхыс ос та минас. Омав о̄с нэ̄матыр ювле ат ла̄выс, нас ла̄щлакв лю̄лим ма̄н ётув та хультыс. Мо̄таныт о̄с аквта хольт о̄с ёмас ӯлум ва̄рсыт. Ам лю̄ньщалтахтуӈкве ос а̄тям юи-па̄лт ха̄йтуӈкве тахсум, омамн ювле хасумтавēсум ос тав ла̄выс: «Ат э̄ри, а̄тян тах ювле ёхты. Тав войнан тотвес, ань аман хумус э̄лаль ма̄н о̄луӈкве патэ̄в, ты пилыщмаӈ ма̄т ма̄хум порславет». Ам ущты «война» ла̄тыӈ мощ торгамтаӈкве патыслум. Амкирот номсэ̄гум, насати, ты хащта̄л о̄йка ты «война» наме о̄лнэ̄тэ, ма̄н хум ма̄хманув хотталь сы-сы ты тотсанэ. 

		Омам то̄нт ва̄т нупыл хо̄т та̄лэ о̄лыс ос тав хӯрум ма̄нь ня̄враме ёт таккēт хультыс. Тав такви ё̄рнкол рӯпата ва̄рыс, са̄лы ӯрнэ ма̄н ялантас, ма̄нав янмалтас ос а̄тяв акваг юв ӯрыстэ. Ам ётыл ханищтахтуӈкве школа-интернатн тотвēсум ос тот рущ ла̄тӈыл потыртаӈкве ханищтавēсум. Интернатыт о̄лмув порат  о̄с са̄всыр а̄гмыл ēмталасӯв, пилыщмаӈ па̄тлумтан ва̄рмалит о̄лыгласыт. 

		Акв щёс юн о̄лнэ̄в сыс пищма ёхтыс, омам рущ ла̄тӈыл щар ат потыртас, таима̄гыс а̄нумн ловиньтаӈкве мистэ. Ам а̄тям урыл ловиньтаслум, тот хан-сым о̄лыс – «без вести пропал». Ты ла̄тыӈ мощ торгамтаслум кос ос хот-рохтумум ма̄гыс пищма кӯрн вущкасаслум. Омам ты урыл нэ̄матыр ат ва̄с, тав а̄тям акваг юв та ӯрыстэ. Ка̄сыӈ э̄тпос на̄иӈхап ёхталам порат ма̄н аквъёт тув яланта-сӯв ос тот хоса лю̄льсӯв, ӯрхатсӯв. Тувыл нас кисхатым ха̄йтыгтасӯв, вēк а̄тяв са̄в ма̄хум халт хот-тыпыс.

		Ам ва̄слум кос, маныр лю̄ль тэ̄ла ам ва̄рапасум, омам то̄нт са̄литаслум ос лю̄ль ля̄ххал тавēн ат толмащласлум. Ты номтыл ань тыг мус о̄лэ̄гум, омакем ма̄гыс сымум ща̄рги. А̄тякēв воссыг нэ̄мхуньт ат та хо̄нтыгласлӯв».

		 

		Тамара Мерова

 
