
Мирн ва̄нэ ос ка̄тыл хурит по̄слын о̄йка Геннадий Степанович Райшев яныг таквс э̄тпост намхо̄талэ о̄лыс ос манах та̄лэ то̄влыс, ма̄н аты торгамтылӯв. Тыи та̄ра-паттын ма̄гыс тав хурит по̄слын мастерской-колн щалтсасум, тот портыртасмēн ос йильпи по̄слум хуриянэ суссанум. 
Геннадий Степанович Ханты-Мансийский район (пēс порат Самаровский район) Сивохрап па̄вылт 1933 та̄лт яныг таквс э̄тпос о̄выл хо̄талэ̄т самын патыс. Ты пора о̄вылтыт ща̄няге-а̄щаге о̄с ла̄выгласы̄г, ос матрыг намнэ̄пакēт 1934 та̄л аквта э̄тпос ос нёлоловхуйплов щисла хансыма. Метрика-нэ̄паке аман хот-пēнтвес, аман тув мо̄т щирыл хӯлтвес, мо̄т хо̄тал ос та̄л ты намнэ̄пакен та хасвēс. 
Пēс порат ма̄нь па̄вылт миркол ат ке о̄лыс, тот самын патум ня̄врамыт намнэ̄пакыл ётыл ущ хасвēсыт. Таима̄гыс ня̄врам ма̄к самын патум э̄тпосэ ос та̄лэ хот-ёрувла̄лвес ос мо̄т щирыл хасвес. 
То̄нт рӯпитам хо̄тпатыл ань нэ̄мхотьют а̄тим, па̄вылкве о̄с туп наме хультыс. Ты урыл о̄йка мовала̄лым ла̄выс: «Ам ань тох та о̄лэ̄гум, та̄л сыс кит щёс намхо̄талум янытлаӈкве вēрмēгум. Ты та̄л яныг таквс э̄тпос о̄выл хо̄талэ̄т 85 та̄лум то̄влыс, мощ ётылнув нёлоловхуйплов хо̄талт, насати, 84 та̄лумт иӈ та о̄лэ̄гум».
Геннадий Степанович ка̄сыӈ хо̄тал мастерской-колэ̄н ёхталы ос та̄л сыс са̄в хурит по̄слы, тувыл тот манос мо̄т ма̄т сыресыр суссылтапыт ва̄равет. Ань ам ёхталамум порат о̄с акв хури по̄слум. Ты э̄лы-па̄лт тав тамле хурип хури Сирия ма̄ныл ёхталам мӯй хо̄тпатн мӯйлуптастэ. Тувыл та хуритэ̄н маныр по̄слыс, иӈ номитэ, таима̄гыс акв тамле йильпи хури по̄слуӈкве номылматас. 
О̄йка ла̄вме щирыл, тав са̄в та̄л мо̄т мирыт халт о̄лнэ̄тэ сыс ка̄сыӈ мир я̄насыг ханищтастэ. Тав та̄наныл такви номсахтынэ̄тэ щи-рыл по̄слыянэ. Та по̄слум хуритэ̄т, на̄н ка̄салылы̄н ман а̄ти, мольщаӈыл масхатам ё̄рнхум лю̄ляхо̄лы ос тав по̄хатэ̄т ханты нэ̄т сахил масхатым лю̄лēгыт. Саран манос ханты хум ке о̄лыс, тав мощ мо̄т щирыл лю̄ляхо̄лым тэ̄натэ̄н по̄слынуваге. Тав по̄слум щуртмилэ̄тыл ка̄сыӈ э̄лумхо̄лас хащхаты. 
Наталья Фёдорова, тав ётэ рӯпитан нэ̄, лавыс: «Геннадий Степанович акв та̄л сыс яныгса̄т арыгкем хурит по̄слы, тувыл суссылтапыт ва̄рнэ̄в порат са̄в хуритныл лов арыгкем туп хультуптаӈкве э̄рēгыт. То̄ванакт сака хоса номсахтэ̄в, пуссын суссылтаӈкве ос ка̄сыӈ хури о̄вылтыт я̄нас потыртаӈкве э̄ри. 
Аньнув о̄с акв йильпи суссылтап щё̄питасӯв «Геннадий Райшев: Новые работы. Дары-2018». Атпан по̄слум хуриянэ ма̄н ма̄хумн суссылтыянӯв. Тот То̄рум ос ма̄-вит хумус тавēн сусхатэ̄г, тувыл о̄лупса накыт пуссын тув по̄слым о̄лэ̄гыт».
Ты э̄лы-па̄лт «Искусство э̄т» намаим тэ̄лат о̄лсыт. Геннадий Степанович такви ва̄рнэ рӯпататэ урыл мӯй ма̄хумн потыртас ос та̄наныл по̄слуӈкве мощ ханищтасанэ. Рӯпитан колэ̄т та̄л сыс са̄в ханищтан щё̄сыт ва̄рыглавет.
О̄йка то̄ва по̄слум хуриянэ Салым па̄выл школан мӯйлуптасанэ, мо̄лты тот о̄лнэ искусство школа тав намēтыл пинвес. Хунь ва̄глув, э̄рыӈ тувыл тах хотты ня̄врам Геннадий Степанович хольт хурит по̄слуӈкве паты. Ань такви ла̄внэ̄тэ щирыл, тав иӈ кисхатым о̄лы, ань са̄выӈпалэ ня̄врамыт туп ищхӣпыӈ утыл пӯмщалахтэ̄гыт. 
Ма̄н Геннадий Степанович намхо̄талэ̄тыл янытлылӯв, пуста̄гыл са̄в та̄л вос о̄лы, са̄в щунь, са̄в со̄т.  
