
Мо̄лал Нягань ӯсн ялмум порат Татьяна Евгеньевна Касьянова ёт ва̄йхатасум. Тав «Ӯринэ̄ква хо̄талт» мӯйлыс ос ётыл Ханты-Мансийскан са̄всыр мирыт акван-атхатыглам форумн ёхталас. Ань такви о̄лупсатэ урыл потыртас ос потыртамēт, анēкватэ акваг ка̄стыгластэ. Тав ла̄выс:
– Ам анēквам наме Мария Николаевна Тас­манова о̄лыс, тав сӯкыр э̄тпос о̄выл щислат 1924 та̄лт во̄р ма̄т Свердловс­кий область Ивдельский районт самын патыс. Та̄н ма̄ньщи колта̄гланылт нё̄­рыт ляпат хо̄т о̄лсыт, са̄лы о̄щсыт, таима̄гыс нё̄рытыт са̄лыяныл ёт ва̄нтала̄лсыт. 
Щēмьят 18 ня̄врам самын патсыт, тувыл то̄­ваныл щар ма̄ньпорат манос ханищтахтынэ̄ныл по­рат а̄тимыг ēмтсыт. Шко­лан ялантан ня̄врамыт Бурмантово па̄вылн то­тыглавēсыт ос тот ин­тернатт о̄лсыт, ханищ­тахтасыт. 
Та̄н ащо̄йканылн нё̄т­вēсыт, мир халт тав ня̄йт хо̄тпаг ла̄выглавес. Са̄лы янмалтан коныпал тав во̄раяс, хӯл алыщлас ос во̄руй совыт тэ̄нут ма̄гыс пēнтыгласанэ. Щёлыӈыг о̄лсыт.
Акв щёс хум хо̄тпаныл пуссын са̄лыт ӯрим яла­сасыт ос анēквам о̄л­нэ ма̄наныл улян ё̄свес. Нэ̄ хо̄тпат ня̄враманыл ёт я̄ ва̄тан ха̄йтсыт ос нила хо̄тал та ляпат ӯрхатым ӯнлантасыт. Тот лылыя­ныл та нэ̄глысыт. Тувыл ня̄врамыт пуссын акван-атвēсыт ос Бурмантово па̄вылн ня̄врамколн о̄луӈкве тотвēсыт. Та па̄сыл анēквам э̄лаль тот та о̄лыс ос ханищтахтас. 

Атхуйплов та̄лэ то̄в­лу­ме порат тав Сухой Лог ӯсн кина суссылтан хо̄т­паг ханищтахтуӈкве кēт­вес. Хо̄нт о̄вылтахтам порат тав Серов ӯс стан­цият кинобанкат ӯрыс, тувыл та̄наныл лув сысн та̄лттым Ивдель ӯс нупыл, Вижай, Бурмантово ос Полуночный па̄влытн то­тыгласанэ. Тэ̄лы са̄лыӈ суныл ялуӈкве вēрмыс. Та па̄влытыт о̄лум ма̄хумн кина суссылтас. 
Турман­колт ӯнлум ма̄­хумн, ётыл немец плен­ныитн кина суссыл­таӈкве о̄с кēтыглавес. Тув минуӈкве пилыс кос, такви талква э̄лумхо̄лас ос та̄рвит ки­нобанкат лув сысн тох та та̄лт­тыянэ. 
Турманколт ма̄нь кол­нак кина суссылтан ма̄­гыс щё̄питытэ ос такви колса̄мт лю̄льщим тот та ӯнланты. Хум ма̄хум тай хо̄т ро̄ӈхалтахтэ̄гыт, хо̄т кисувлэ̄гыт, тавēн пи­лыщма. 
Ётыл та̄н палта­ныл ханьщувлас, та̄н таве ӯр­саныл. Тавēн пӯмащипа ла̄внэ кастыл ня̄ньло̄мтыт хӯрыгсовн атыгласыт, тав колнак а̄висунтэ̄н пи­ныяныл. Анēквам, ва̄им, хот-ща̄гты. Тэ̄нут ёт то­ры­ӈыщ ат о̄ньщис, луве о̄с нэ̄матарыл тыттуӈкве. Ты ня̄ньло̄мтыт киттыг-уртым луве тыттытэ ос так­вина̄тэ̄н тӯйтныл исум вит па̄йтыс. 
Анēквам о̄лмēт са̄в­сыр мо̄йтыт мо̄й­тыг­лас, пēс ма̄ньщит о̄лупсаныл урыл са̄в по­тырта̄лыс. Ма̄хумн нё̄­тыс, пусмалтаӈкве вēр­мысанэ. Ма̄н таве ва̄­ти­хал ка̄стыглылӯв, ма̄н ма̄г­сылув тав сака ёмас ос тыныӈ э̄лумхо̄лас.
Хо̄нт оигпам порат анēк­вам хум ва̄рыс, на­ме Бо­рис Борисович Дмит­риев. Тэ̄н акв а̄ги ос кит пыг янмалтасы̄г. А̄гитэ Светлана, тыи ам омам, тав ань ам ётум Нягань ӯст о̄лы. Ос кит ягпыгыг Виталий ос Евгений, тэ̄н Ивдель ӯст о̄лэ̄г. 
Омам 67 та̄лэ, тав о̄в­лэ̄т войсковой частит ос ётыл милицият 25 та̄л рӯпитас. Увщим о̄с 18 та̄л тот лусытас. Ам о̄с 22 та̄л полицият рӯпитамум юи-па̄лт ань пенщиян патхатсум. Туп Юлия йиг­рищув тот ат рӯпитас, тав юн ня̄враманэ ёт ӯнлыс. 
Ма̄н а̄тяв Пенза ӯс­ныл о̄лыс, Вижай па̄­вылн на̄йпос ва̄рнэ колн рӯпитаӈкве кēтвес от тыт омам ёт акван-хо̄нтхатсы̄г. 
Ам Уральский гума­нитарный институт а̄ст­ласум, юристыг ēмтсум. Тувыл хум ва̄рсум. А̄гимēн ань мо̄т ӯст щēмьятэ ёт о̄лы, кит ня̄врам о̄ньщи. Пыгмēн мēн ёт мēн о̄лы, техникумт ханищтахты. Ӯст сосса ма̄хум ялпыӈ хо̄талыт ва̄рнэ̄ныл порат омам ёт акваг тув ялантымēн. О̄йкамн о̄с пӯмыщ, ма̄н матыр ва̄руӈкве нё̄тэ̄в. Ня̄врамагум, апганум пēс ма̄ньщит о̄лупсаныл урыл о̄с пӯмщалахтэ̄гыт, ат э̄ссамтэ̄гыт.
Татьяна ёт мēн са̄всыр тэ̄лат урыл потыртасмēн, тав полицият рӯпитаме сыс турманколн ӯнттым сосса хо̄тпат ва̄с. Ань фо­румн ёхталам порат та̄­нанылн нё̄тмил ва̄рнэ ма̄гыс кӯщаитн ла̄тыӈ ва̄рыс.    
Тамара МЕРОВА
