
Нижневартовск ӯст порс акван-атнэ ООО «ТрансСервис» нампа предприятие рӯпиты. Тот кӯщаиг Дмитрий Елизаров о̄лы. Атым порс э̄лаль хоталь тотаве ос маныр пормасыг ва̄раве, тав ты урыл потыртас.
Кӯщай хум ла̄вме щирыл, ань Ниж­не­вар­товск ӯст атым порс о̄влэ̄т пуссын та̄н пред­приятиян тотаве. Тот рӯпитан ма̄хум ла̄к­ква-уртыяныл. Пуссын аквъёт ат процент са̄вит порс хот-виве.
То̄ва порсыт округувт хот-щё̄питавет, сыстам­тавет, ловтавет. Мо̄­таныт Тюмень, Сверд­ловск ос Челябин­ский областьн э̄лаль тотавет, тот э̄рнэ утыг ва̄равет. Ос яныгса̄т ну­пыл ат са̄­вит процент порс во̄рн со̄сантаве.


Ань тамле рӯпата Нижневартовск, Сургут, Мегион ос Хан­ты-Ман­сийск ӯсытт э̄лаль то­таве. Тот порс ла̄кква-атнэ то̄тапыт щё̄питым о̄лэ̄гыт. Ань ма̄хум порсыт та̄нки ла̄кква-пиныяныл, ты­щир кӯп­нит, я̄нас рӯпата ва̄­руӈкве ат э̄ри.

Са̄выӈпа̄лэ ты э̄р­нэ утыт атавет: нэ̄пак, картон то̄тапыт, капрон сульят, кēр ос кумыскат. Ты пормасыт ла̄кква-атавет, акван-таӈыртавет ос хусап кӣвырн акван-хасавет. Кēр Нижневартовск ӯст ма̄ниг яктаве, ёмщакв хот-ловтаве ос э̄лаль предприятиятн миве. Тот матыр э̄рнэ порма­сыг та ва̄раве.

 Капрон сульят Сверд­ловский манос Челя­бинский областьн то­та­вет. Кумыс­кат ос Тюменский областьн кē­тавет. Тот пормас ва̄рнэ заводыт о̄лэ̄гыт. Ниж­невартовск ӯст порс ла̄к­ква-атнэ ма̄тт рӯпитан ма̄хум та̄л сыс пуссын аквъёт налыман со̄тыра са̄вит тонна э̄рнэ пормас щё̄питэ̄гыт.
Кӯщай хум ла̄выс: «2024 та̄л мус ты порсытныл хо̄тпан са̄­вит процент пормасыг ва̄руӈкве номсэ̄в. Ань Ниж­невартовск ӯсувт рӯ­патав ёмщакв щё̄питас­лӯв. Маныр порс ӯст ат­ха­ты, ма̄н о̄влэ̄т ма̄нки палтув тотыянӯв. Ань йиль­пи ищхӣпыӈ утыт ёвтсанӯв. Тыгыл э̄лаль иӈ са̄внув ёмас порма­сыт ва̄руӈкве патэ̄в.

Мощēртын порс  я̄нас ма̄шинал тотыглаӈкве о̄вылтах­тэ̄в тах. Ты хосыт рӯпа­тав кӯпнитнувēг ēмты. Кит щёс са̄в­нув порс виӈкве патэ̄в, са̄внув э̄рнэ пормас тах ва̄рēв. Ань ма̄н пал­тув порс ла̄кква-атым ва̄тахкем э̄лумхо̄­лас рӯпиты».

Округувт порсныл матыр пормас ва̄рнэ завод а̄тим. Там­ле завод ма̄н ма̄вт то̄нт ӯнттуӈкве э̄ри, хунь округ ӯсанувт порс ла̄кква-атнэ пред­при­ятият ва̄равет. Э̄лы ма̄ныл тыг порс то­туӈкве та̄рвит ва̄рма­лиг о̄лы.

Ань Свердловский областьт завод рӯ­питы. Тот капрон суль­ятныл ва̄рим са̄всыр пормасыт тыг о̄с тота­вет. Ты кон ӯнлын ула­сыт, лӯптат ӯнттын ху­сапыт, порс атнэ вēтрат, ма̄шинат яласан лё̄ӈ­хыт тармыл пиннэ ма̄нь урамыт, лё̄ӈх по̄хыт тӯщтын пӯсасыт ос мо̄т са̄всыр э̄рнэ пормас ва̄раве.
 
