
Павел Янчевич Айваседа Нижневартовский район Варъёган па̄выл ляпат ё̄рн щēмьят самын патыс. Ань ты та̄л туи порат тав нёлса̄т нупыл нёлолов та̄лэ то̄влы.
Та̄н колта̄глыл во̄рт о̄лсыт. Пыг ма̄ньта̄гыл са̄лыт ӯрим, во̄раим ос хӯл алыщлым яныгмас. Ам тав ётэ Мегион ӯс ляпат о̄лнэ «Югра» нампа ӯщлахтын ма̄т хо̄нтхатыгласум. Яныгпа̄ла о̄йка такви о̄лупсатэ урыл мощ потыртас.
Павел Варъёган па̄выл школан ялантас. О̄выл классын ёхтуме порат рущ ла̄тӈыл потыртаӈкве щар ат ха̄сыс. Тыима̄гыс яныг пӯмащипа тав учитель хо̄тпатн ла̄выс. Та̄наныл ань тыг мус пуссын ёмщакв номиянэ. 
Са̄ртын ё̄рн ма̄хум рущ ла̄тӈыл сака лю̄льсаӈ потыртасыт. А̄тятэ Тянча наме о̄лыс. Хунь Павел самын патыс, а̄тятэ наме щирыл Янчевич хасвес. О̄выл буква хот-тыпылтавес. Та па̄сныл тох ты ла̄ваве.
Па̄выл урыл
Варъёган па̄выл 1900 та̄лт о̄лмыгтавес. Тот ань хо̄тса̄т арыгтем э̄лумхо̄лас о̄лы, са̄выӈ-па̄лэ хантыт ос ё̄рныт. Па̄выл Нижневартовск ӯсныл китса̄т арыгтем вēрыстат ӯнлы. Тот Аган я̄ овты. Мир туи порат пуссын тот ӯщлахтэ̄гыт. Сосса ма̄хум та я̄т сорт, хулюмхӯл, ка̄сэв, сымри ос щапак хӯл алыщлэ̄гыт. 
Па̄вланыл мувлахи нефтяникыт ма̄-во̄й ма̄ныл но̄х-вуим рӯпитэ̄гыт. Та̄н во̄рт о̄лнэ сосса ма̄хумн мощ нё̄тэ̄гыт. Тот ня̄врамыт ханищтан ма̄гыс школа рӯпиты. Па̄вылт пӯльница, тэ̄рпи тыналан кол, а̄гит-пыгыт каснэ ва̄рмальн ханищтан кол, пēс пормасыт атнэ кол ос клуб о̄лы.  

Армиян ялыс
Хум ма̄ньлат порат о̄влэ̄т нор яктым рӯпитас. Тувыл Ханты-Мансийск ӯс училищан механизаторыг ханищтахтуӈкве минас. А̄стламе юи-па̄лт юн мощ о̄лыс ос армиян вуйвес. Тав на̄иӈха̄пыл яласым, ма̄ ӯргалым нила та̄л лусытас. Ща̄рщит яласас, мо̄т хо̄н ма̄т о̄лыглас. Тувыл лусытан ма̄ныл а̄стыс, юв кēтвес. Та порат юн рӯтанэ̄н ос военкоматыт рӯпитан хо̄тпатн хот-тыпылтавес. Тав колэ мус маткем та йис. Са̄лтат маснутыл ос патинкал юи-о̄выл хус вēрыста то̄ва ма̄т са̄нспуӈк па̄сыл витыт ӯнсым тох та ё̄мыс. О̄лнэ ма̄тэ мус э̄тпоскем минас. Юв ёхтыс, рӯтанэ пуссын хот-ща̄гтсыт.
Ма̄щтыр хум
Павел Янчевич 1990 та̄лытт «Югра» нампа ӯщлахтын ма̄т Поссенлор тӯр ва̄тат музей ма̄-гыс а̄мпарыт, сӯмъяхыт ос мо̄т са̄всыр колыт 
ӯнттуӈкве нё̄тыс. Тав ханты ма̄ньха̄пыт ма̄щтырыг ва̄ри. Тамле ха̄п ва̄рнэ ма̄гыс тӯяг ха̄пка йӣв виве. Ёмас йӣв со̄юм ва̄тат кинсаве. Ха̄п ва̄рнэ хо̄тпа ты йӣв ка̄тагēтыл ӯлтта сынумтаӈкве вос вēрмитэ, то̄нт тав ма̄к э̄рнэ па̄ӈхвитыг та паты. Ха̄пка йӣве ё̄ӈхтахтым ул вос о̄лыс, та̄ра уральтаве, тувыл ущ ёл-яктаве. Ха̄п кӣвре са̄грапыл  во̄втаг  са̄граве. 
Ма̄ньнув ха̄п ва̄с па̄тлуптан ос хӯлуп ӯнттын ма̄гыс, яныгнув ха̄п ос матыр пормас та̄лттын ма̄гыс ва̄раве. Пēс порат ханты ма̄хум туи порат пуссын тамле ха̄пытыл яласасыт. Та̄мле ха̄п щар ат са̄сы. Павел Янчевич Нижневартовский район мирколт депутатыг о̄лыс. Тав 1987 та̄л па̄сныл сосса ма̄хумн нё̄тмил ва̄рим рӯпитас. 
Ёмщакв рӯпитаме ма̄гыс «Почётный гражданин Нижневартовского района» намыл майвес. Тэ̄н э̄кватэ̄нтыл ат ня̄врам янмалтасы̄г. Тав па̄вылт пенсия-олн вуим о̄лы. Ялпыӈ хо̄талыт о̄лыглан порат ты ма̄щтыр хум акваг-во̄виньта̄лаве. Тав ма̄ньлат ма̄хумн акваг мо̄йтыт мо̄йты ос а̄м-щит а̄мщи. Ты ханты хум пēс потранэ хӯнтлуӈкве сака пӯмыщ. Тамле ты ёмас хо̄тпа Варъёган  па̄вылт  о̄лы. 
