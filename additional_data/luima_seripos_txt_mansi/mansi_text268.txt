
Ка̄сыӈ тув Я̄сунт па̄вылт «Ма̄нь Ӯсквег» ла̄внэ ма̄т ня̄врамыт мовиньт суй та су­мыллы. Та̄н тув ща̄гтым атхатэ̄гыт. Ӯщлахтын коныпал ня̄врамыт ос ханищтахтэ̄гыт.
А̄лпыл ня̄врамыт гитарал ёнгим но̄хса̄йкатавет. Тувыл луваныл - са̄маныл ка̄мнямтым зарядка ва̄рēгыт, ловтхатэ̄гыт ос тэ̄ӈкв та ха̄йтэ̄гыт. Тэ̄нэ юи-па̄лт ё̄рнколаныл хот - щё̄питыяныл , колкан хот-хосгēгыт, па̄вылкант порссак­выт хот-атэ̄гыт. Ос ущ ханищтахтуӈкве о̄вылтахтэ̄гыт.
Ты тув хӯрум сме­на ва̄рыглаве. Ам о̄выл сменан во̄виньтавēсум. Тав ма̄щтырлан сменаг ла̄ваве ос тох намаим о̄лы: «Анēквам ханса». Ты смена ам омам Ак­синья Степановна Ме­рова номнэ ос ка̄стыглан ма̄гсыл тох намтвес. Тав 1996 та̄л па̄сыл ка̄сыӈ туи тув ялантас. Ня̄врамыт ёт са̄сныл со̄втыт, са̄ныт, ма̄нь а̄пат, са̄с а̄канит ю̄нтыс ос са̄всыр ма̄ньщи мӯтратын та̄наныл ха­нищтасанэ.
Ань ос ам та̄наныл ма̄ньщи ла̄тӈыл потыртаӈкве ханищтасанум. Ос то̄ва а̄гирищит-пыгрищит ёт са̄сныл со̄втыт, са̄ныт ю̄нтсӯв. Ня̄врамытын са̄с ю̄нтуӈкве, ва̄им, та̄рвит. Та̄н тулё̄вланыл ва̄гталыт, тох о̄лы, ма­тыр та ю̄нтсӯв. Мат хал Г. К. Алгадьева ēмты, та̄н ам палтум та ёхтыгпа̄лэ̄гыт. Пус­сын аквторыг та̄н ёта­ныл рӯпитаӈкве хунь вēрмēгум, таима̄гсыл хӯрмах-нилах ня̄врамыл ёхталасыт.
О̄влэ̄т ня̄врамыт мохлыл ва̄руӈкве ат ха̄сэ̄гыт. Та̄наныл ам ла̄щал ханищтасанум. То̄ва порат тулё̄вланыл пēлтэ̄гыт, лēккар палт ха̄йтталэ̄гыт, тэ̄рпил сартавет о̄с э̄лаль та рӯпитэ̄гыт. Нэ̄мхотьют мори ат ня̄ӈхыс.
Пыгрищит ёт рӯпитаӈкве Вячеслав Юрье­вич Кондин ёхталас. Тав хум хо̄тпа э̄нтап ва̄руӈкве пыгрищит ха­нищтасанэ. Са̄лы а̄ньт э̄рнэ янытаг сартытэ, хорамыл пыгрищит та̄нти ва̄рияныл. Са̄всыр яныт корпиныл асыт сартэ̄гыт, ка̄ралэ̄гыт, тох а̄ньтлӯптат хорамыӈыг та ēмтэ̄гыт. Акв э̄нтап ма̄гсыл са̄т лӯпта э̄ри. Э̄нтап та̄йтыт Вячеслав Юрьевич такви ва̄рсанэ. Пыгрищит ка̄таныл иӈ ва̄гталыт, ты та̄рвитыӈ рӯпата мӯсхал щи­рыл ва̄руӈкве иӈ ат вēрмияныл.
Игорь Тихонов сака ма̄щтырыг э̄нтапе ва̄рыстэ. Хорамыӈ лӯптат хумус совн ю̄нтуӈкве, тав Вячеслав Юрье­вичин суссылтавес ос э̄лаль такви ва̄рыс. Са̄лы а̄ньт мощща о̄щсыт, таима̄гыс то̄ва э̄нтапыт та̄сыг ва̄рим аргин лӯптал ю̄нтсаныл. О̄выл хо̄тал пыгрищит ос са̄сныл сыпаль ва̄рсыт. Хумус варуӈкве, та̄н о̄с Вячеслав Юрьевичин ханищтавēсыт.
А̄гирищит ёт Мария Сергеевна Мерова ос Га­лина Константиновна Алгадьева ва̄таӈ то̄рыт ос ма̄ньщи супыт ю̄нтсыт. Ма̄ньнув а̄гирищит то̄рыл йинвēсыт, ва̄таӈ то̄р ю̄нтсыт. Яныг а̄гит «Время поющих стрел» смена кастыл супыт та̄нтина̄нылн ю̄нтэ̄гыт. Хотьют суп ат ю̄нты, та сменан ат виве. То̄ва яныг а̄гит хо̄тал палыт ӯнлэ̄гыт, мощщан хотпо̄йтсэ̄гыт ос э̄лаль та ю̄нсхатэ̄гыт.
Галина Константи­новна Ха̄льӯс район Хулюмсӯнт па̄вылныл ёхталас. Тав ётэ ня̄врамыт ханищтаӈкве Хулюмсӯнтныл ос акв нэ̄ На­дежда Константинов­на Маслова ёхталас. Та̄н аквъёт по̄слысыт ос сакныл са̄всыр хора­мыт хартсыт. Са̄выӈпа̄лэ ня̄врамыт ка̄тсорт о̄щнэ хорамыт ва̄рсыт. Паль­сак манос турло̄пс хоса ва̄руӈкве э̄ри, мо­ляхыл а̄стлаӈкве ат а̄лымияныл. По̄слуӈкве ня̄врамыт о̄с пуссын ялантасыт. Хотьют ат ха̄сыс, о̄с ханищтахта­сыт.
Ханищтахтынэ̄ныл коныпал ня̄врамытын, ва̄им, ёнгасаӈкве э̄ри. Ёмас хо̄талт та̄н кон та ха̄йтыгтэ̄гыт, ёнгасэ̄гыт. Ты кастыл са̄всыр яныт мячикыт о̄ньщēгыт. Ос та̄н сака э̄руптан ёнги­ланыл - ты «титхуйплов йӣво̄выл», рущ щирыл «двенадцать палочек» ла̄вияныл.
Ма̄н ня̄врамытын ос та̄н ётаныл рӯпитан хо̄тпатын пуста̄гыл о̄лнэ ла̄тыӈ тēтэ̄в. А̄гирищитпыгрищит туи сыс ём­щакв вос ӯщлахтэ̄гыт, та̄ксарыг, ка̄ркамыг вос яныгмēгыт.
