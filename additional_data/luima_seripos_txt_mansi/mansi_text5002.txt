
Ха̄льӯс район Кульпас па̄выл клуб-колт рӯпитан ма̄хум ялпыӈ хо̄талыт порат мир акван-атыглэ̄гыт, ма̄ньщи ос рущ э̄ргыт э̄ргēгыт, йӣквēгыт. Татем ёмас концерт щё̄пита̄лсыт, янге-ма̄не маттем та э̄ргысыт, ощхультасыт.
Клуб-кол кӯщай ма̄ньщи нэ̄ Любовь Анатольевна Зорина тох ла̄выс: «Тамле хо̄нт-хатыглап ма̄н ка̄сыӈ ялпыӈ хо̄тал кастыл ва̄рыглэ̄в. «На̄йо̄тыр ма» музейт рӯпитан нэ̄квет ма̄навн акваг нё̄тэ̄гыт, аквъёт э̄ргēв, мо̄йт суссылтэ̄в. «Ӯринэ̄ква хо̄тал» о̄с акван-нё̄тхатым щё̄питылӯв. Па̄выл ма̄хманув о̄влэ̄т музейт мӯйлэ̄гыт, тот мощ ё̄мыгтэ̄гыт, пӯмыщ потыр хӯнтлэ̄гыт, ща̄ил айтавет, тувыл клубын ювыт, тыт артистанув нупыл сунсэ̄гыт. Са̄всыр супанӯв ма̄н а̄гирищит ос нэ̄т ёт ма̄нти ка̄тыл ю̄нты-янӯв, па̄квпалытыл ва̄риянӯв».

Любовь Анатольевна клубт ва̄т арыгкем та̄л рӯпиты. Василий о̄йкатэ̄нтыл налыман нупыл онтолов та̄л аквъёт о̄лэ̄г, кит а̄ги  ос пыг янмалтасы̄г — Надя, Света ос Егор, хо̄т апыгрищ о̄ньщēг.
Ма̄ньщи нэ̄квет Евдокия Ивановна Кугина ос Сайнахов Мит-рипан а̄гииг Ольга ос Альбина ща̄нь ла̄тӈыл э̄ргыт э̄ргысыт. Ольга Митрофановна тох потыртас: «Ма̄н ма̄ньщи э̄рганув акваг э̄ргыглыянӯв, «Берёзка» нампа хор о̄ньщēв, акван-хо̄нтхатыглэ̄в, э̄ргыт ханищтэ̄в. Музейт рӯпитан нэ̄т тув о̄с ёхталэ̄гыт. Тувыл школат, садикт, клубт ос музейт э̄ргēв. Ам ос Альбинам супагмēн Сургут ӯст о̄лнэ ма̄ньщи нэ̄ Зоя Васильевна Полищук ю̄нтсаге. Такви о̄парищ наме Албина, Ло̄пмуст яныгмас, па̄квпалыӈ нё̄тнэ супыт ма̄ньта̄гыл ю̄нты».
Евдокия Ивановна о̄ньщам супе урыл ла̄выс: «Ты ма̄нь анēквам Домна Васильевна Хозумова супе, тав Сӯкыръят о̄лыс. Хунь а̄тимыг ēмтыс, ма̄н пуссын супыл майвесӯв. Ольга увщим ма̄ньщи суп о̄с ю̄нты». 
Матъёмас ма̄н мирув халт тамле ка̄ркам нэ̄квет о̄лэ̄гыт — э̄ргуӈкве, йӣквуӈкве, ю̄нсхатуӈкве ха̄сэ̄гыт. Ня̄враманыл янмалтанэ̄ныл ос рӯпитанэ̄ныл халт, тамле э̄рнэ тэ̄лат ва̄руӈкве та а̄лымēгыт. Ты я̄тил нэ̄квет пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!
