
Округ янытыл о̄лнэ мир лю̄ль хо̄тпатыл, пилыщмаӈ накытыл ӯргалан ма̄хум Ханты-Мансийск ӯст атхатыгласыт. Росгвардия тэ̄ла палт пуӈктотнэ хо̄тпат, органы внутренних дел ма̄т рӯпитан ма̄хум, ка̄сыӈ район ос яныг ӯс кӯщаит, общественный организациятт ос ЮГУ рӯпитан ма̄хум акван-хо̄нтхатыгласыт. 
Хо̄тал палыт ты ат тэ̄лат урыл потыртасыт: э̄лумхо̄лас ла̄пала̄лнэ нак, хо̄тпа о̄щнэ мата­ранэ ё̄рва̄гыл хот-винэ нак, лю̄ль номтыл колн щалтсан нак, э̄лумхо̄лас порслан нак ос рӯпатата̄л о̄лнэ хо̄тпа матыр о̄выл ва̄рнэ нак.  
Югра ма̄ янытыл МВД кол кӯщай Василий Романица тох ла̄выс: «Рӯпата са̄в о̄лы, то̄ва тэ̄лат ёт ма̄нти ат вēри­тэ̄в, таима̄гыс ань тыг та атхатасӯв. Мо̄т ма̄хум хӯнтлуӈкве таӈхēв, хо­тьют э̄рыӈ матыр ёмас номт о̄ньщи, э̄рнэ тэ̄ла хӯлтыглы.
Округувт та̄рвитыӈ ва̄рмаль атхунь о̄лыглы, ос тох тай пуссын та̄ра-паттым, самыл сунсым о̄ньщиянӯв. Рӯпатав хунь акван-нё̄тхатым ва̄рилӯв, па̄влыӈ ос ӯсыӈ мир ёт ва̄тихал потрамēв, та̄н ла̄тӈаныл хӯнтлыянӯв, то̄нт пуссын на̄ӈки – хоты тэ̄ла со̄ви мины, ос хоты ёмас щирыл о̄лы.
Статистика щирыл, янгыщ са̄в вина айнэ порат матыр о̄выл ēмты. Тувыл ла̄палахтыглан нак урыл ла̄вуӈкве таӈ­хēгум. Ань округт э̄лум­хо̄лас ла̄пала̄лнэ хо̄тпа са̄в о̄лы (рущ щирыл мошенникыг ла̄вавет). Ма̄хманув та̄нанылн сака агтэ̄гыт, олн-ло̄мтаныл таитн та̄нти мыганыл. 
Та мат утыт урыл ма̄н акваг потырта̄лэ̄в, такос ла̄вса̄лэ̄в, по̄йкщēв, по̄х хо̄тпан ул агтэ̄н, та̄н ётаныл ул потыртэ̄н, олнанын нэ̄мхотьютн ул маēн. А̄ти, ма̄хманув щар ат хӯнтлэ̄гыт, таитн ань тыхо̄тал мус агтэ̄гыт, номсэ̄гыт, матыр нё̄т­милыл ты ва̄рапавет. 
Тыг атхатам нэ̄т ос хум хо̄тпатн э̄рыӈ нё̄тавēв, ты тэ̄лав ос мо̄т са̄всыр тэ̄лат ва̄рнэ ма̄гыс э̄рнэ ла̄тыӈ вос ла̄внувыт».
Э̄типа̄лаг ка̄сыӈ тэ̄ла урыл я̄нас потыр о̄лыс, ка̄сыӈ группа ла̄тыӈ ла̄выс. Щар ма̄к ёмас потыр тах ёмащакв ха­нищтаве, са̄ккон щирыл щё̄питаве. Ла̄пала̄лнэ нак урыл тох ла̄всыт, ка̄сыӈ ӯст ос па̄влыт ма̄хум ёт ущпылнэг са̄в потыртаӈкве э̄ри, хащта̄л хо̄тпан щар ул вос агтэ̄гыт, ты урыл юн ня̄враманыл ёт о̄с вос потыртэ̄гыт.
 
