
Демид Чамалтынов, 9 тāл
– «Тāксар мāхум» – «Крепкие люди» сменан ам ты тāл ōвыл щёс ёхты­сум. Татем та ёмас, омам āнум ты сменан хансыстэ, ня̄врамыт мāгыс музейт рӯпитан хōтпат сāв­сыр ханищтапыт вāрыгласыт. Вячеслав Юрьевич ат хо̄тал сыс мāнав ханищтастэ, хумыс э̄рнэ щирыл алыщлапыт тӯщтуӈкве. Тыт сака пӯмащ ōлыс, āгит-пыгыт ёт ёнгысӯв. Ам Ханты-Мансийск ӯст ōлэ̄гум, 2 школа ханищтахтэ̄гум.
Щēранка та̄л на̄й пēламтаӈкве о̄с ха̄сэ̄гум, āнумн ква̄лыг лё̄ӈх хосыт ё̄муӈкве пӯмыщ ōлыс, лё̄мвой тэ̄рпи мāнти ва̄рсӯв.
Яныг пӯмащипа «То̄рум Маа» музейт рӯпитан хо̄тпатн лāвēгум, кāсыӈ тāл сāв ня̄врам тув вос ёхталы.

Анастасия Тимофеева, 17 тāл
– Туи сменан «Тāксар мāхум» ам юрт-āгим Саша Заболотская ёт ёх­тысум. Тав сāв ёмас лāтыӈ ты лагерь урыл потыртас, ам о̄с тыг ёхтуӈкве тахмаясум. Ам Ханты-Мансийск ӯс коллед­жит китыт курсыт ханищтахтэ̄гум.
Вōрт хумыс ё̄мыгтаӈкве, хот ке тыпсын, лё̄ӈх ювле хумус кинсуӈ­кве, на̄й пēламтаӈкве, парщин ха­сап тӯщтуӈкве, ё̄втныл ня̄л тāратаӈ­кве ханищтавесӯв. Ос ам мāгсылум ква̄лыг лё̄ӈх сака пӯмщиг ōлыс, тōва мāт сака пилыщмаӈ ōлыс, ам пēлпыӈыщ ё̄мсум.
Нёлолов тāл арыгкем «каратэ» касылн ялантэ̄гум, сāвсыр мӯйлуп­сал майвēсум. Ам амп ōньщēгум, тав наме Урма, тав немецкий овчарка, тав ётэ «ЗооЗож» суссыл­тапт ōлсум, сāвсыр мир э̄лы-пāлт кит ōвыл места тот висум, ōйттур э̄т­пост «ПикникХМ-2023» мāн ялсӯв, тав мōт ампыт ёт тот касыс.

