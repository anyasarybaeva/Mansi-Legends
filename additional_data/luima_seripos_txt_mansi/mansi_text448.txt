
Туи порат Нефтеюганский районт ма̄ньха̄пыл каснэ ва̄рмаль щё̄пита̄лвес. Округныл са̄всыр па̄влытныл ос ӯсытныл соссаӈ ма̄хманув касуӈкве акван-атхатыгласыт. То̄нт Ха̄льӯс районныл Сӯкыръя па̄вылныл кит хо̄тпаг тув ёхталасы̄г. Ты Ирина Даниловна Сайнахова ос Эдуард Николаевич Лещук. Ты хо̄тпаг а̄нумн тэ̄нки урēнтыл мощ потыртасы̄г. Ирина Даниловна Сӯкыръя па̄вылт ма̄ньщи щēмьят яныгмас. Ща̄няге-а̄щаге хо̄т ня̄врам янмалтасы̄г: хӯрум пыг, хӯрум а̄ги. Ирина Саранпа̄выл школа а̄стламе юи-па̄лт, э̄лаль ханищтахтуӈкве ат минас, ня̄врамыӈыг ēмтыс. Таима̄гыс Сӯкыръят о̄луӈкве хультыс. Тот са̄всыр ма̄т рӯпитым ла̄щал о̄ланты. 
О̄йкатэ наме Евгений Петрович Сайнахов, ма̄ньщи хум, о̄с Сӯкыръяныл о̄лы. Тав хӯл алыщлым рӯпиты. Нэ̄г-хумыг аквъёт са̄в та̄л 
о̄лэ̄г. А̄гитэ̄н ань янгыг ēмтыс, наме Светлана, щēмьяӈ та̄гыл я̄нас о̄лы. Ла̄пкат тэ̄нут тыналы. Светлана о̄йкатэ саранхум, ма̄шинал яласым рӯпиты.
Эдуард Николаевич о̄с Сӯкыръя па̄вылт щēмьяӈ та̄гыл о̄лы. Тав ань ты накт ат рӯпиты. Юн са̄в-сыр рӯпата ва̄ри. Ӯйхул о̄ньщи, хӯл алыщлым ос во̄раим яласы. Э̄кватэ ма̄ньщи нэ̄, наме Галина Петровна, такви о̄парищ наме Сайнахова. Ма̄нь ня̄врам колт ня̄врамыт ӯргалым рӯпиты. Тэ̄н аквъёт хӯрум ня̄врам янмалтасы̄г. Кит пы-гагēн Пётр ос Иван - юртыӈ ня̄врамыг. Тэ̄н Саранпа̄выл школа а̄стламēн юи-па̄лт э̄лаль Ханты-Мансийск ӯсн медицинский академиян фельдшерыг 
ханищтахтуӈкве ми-насы̄г. Ма̄нь а̄гитэ̄н наме Анастасия, тав школат иӈ ханищтахты.
Ты хо̄тпаг ёт каснэ ва̄рмалин мо̄т ма̄хум о̄с ёхталасыт. Ха̄льӯсныл - Леонид Бабанин, тав ань рӯпата та̄л о̄лы. Кульпас па̄вылныл Надежда Чалданова, ма̄ньщи а̄ги, ёхталас. Тав ос школат ня̄врамыт ханищты. Тувыл ос пенсият о̄лнэ кит хо̄тпаг ёхталасы̄г. Ты Василий Артеев, Сӯкыръя хум, ос Валентина Вьюткина, Саранпа̄вылт о̄лнэ нэ̄.
Ка̄сыӈ та̄л ты каснэ ва̄рмальн Ха̄льӯс районныл ма̄хманув ёхталэ̄гыт. Ос та̄н ты урыл потыртасыт. Ханты ма̄хум ха̄паныл мо̄т хурипат, 
янытэ̄т акволпа йӣвныл са̄грим о̄лэ̄гыт. Ма̄ньщи хо̄тпатн тамле хащта̄л ха̄пыл товуӈкве ат а̄ртми. Таима̄гыс акваг юв хультэ̄гыт. О̄лнэ ма̄-нанылт тамле ха̄п о̄щ-нувыт ке, ла̄щал-ла̄щал ханищтахтынувыт. 
Мо̄т районытныл ёхталан ханты хо̄тпат пуссын тамле ха̄п о̄ньщēгыт, каснэ ва̄рмаль э̄лы-па̄лт та̄н юн пуссын товыгтэ̄гыт. Ань губернаторув ты ва̄рмальт нё̄туӈкве ла̄вхатас. Мо̄-тынтыг тамле ха̄пыл ёвтавет ке, ма̄ньщи хо̄тпанув о̄с мӯсхал щирыл щё̄питахтуӈкве патэ̄гыт тах.
Тувыл о̄с акв ва̄рмаль урыл потыртасыт. Ка̄сыӈ та̄л ты кос касуӈкве ёхталэ̄гыт, ос аквта хо̄тпат но̄х-патэ̄гыт. Тав кас, ос ма̄хум ка̄ста̄л сысы минэ̄гыт, ань то̄ват воссыг тув ёхта-лаӈкве ат ка̄сащēгыт. Ювле хультум командат нас пӯмащ ма̄гыс матыр мӯйлупсал ке майлынувет ос ёмас о̄лнув. 
 
