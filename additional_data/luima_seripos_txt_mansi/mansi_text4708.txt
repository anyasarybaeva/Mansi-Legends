
Сӯкыр э̄тпос нилахуйплов щислат округ Дума хусыт сапра̄ниятэ о̄лыс. Тот округ депутатыт коныпал Совет Федерация па̄лыл Эдуард Исаков, Тюменский Думаныл мирн пēриим хо̄тпат ос мо̄т кӯщаит, ма̄ньлат ма̄хум парламентыт пуӈктотнэ хо̄тпат о̄лсыт.
Та̄н са̄всыр комиссият рӯпитэ̄гыт, тувыл то̄ва са̄кконытын э̄рнэ ла̄тыӈ тув хӯлтэ̄гыт. Ань ты сапра̄нит депутатыт китхуйплов са̄всыр са̄кконыт щё̄питан ва̄рмалит суссыт ос то̄ваныл та̄ра пимайтасаныл.
О̄влэ̄т та̄н Дума па̄лыл «Ма̄-вой ос газ» нампа музейт рӯпитан ма̄хум «Почётный грамотал» мӯйлуптасаныл. Янытлан нэ̄пак музей кӯщай нэ̄н Татьяна Кон-дратьеван мисыт, тав аквъёт рӯпитан ма̄хманэ ёт музей тэ̄лат ёмщакв э̄лаль тотыянэ, наука ос ня̄врамыт ханищтан ма̄гыс ма̄к номтыӈ рӯпата ва̄рēгыт. Тувыл хӯрум нэ̄ ос акв хум сутыт рӯпитан кӯщаиг пēриявēсыт. 
Ма̄хум ань округ янытыл ма̄шинал ос автобусыл тыглетувле яласанэ̄ныл урыл хан-сым са̄кконытын йильпи ла̄тӈыт хӯлтвēсыт. Ань пуссын тот о̄лыглан ва̄рмалит хотты кӯщаиӈ колн уральтаӈкве патавет. Хоты кол кӯщайлахтуӈкве тот паты, ань Правительство па̄лыл тах пēриявет. Та̄н ӯсытн ос па̄влытн ялантан лё̄ӈхыт, тув миннэ ма̄гыс олн ойтнэ тынэ та̄ра ёмщакв вос ловиньтыяныл ос тыныт тыгыл но̄х ул вос лаплыяныл, акваг вос уральтыяныл. Аквта автобус э̄тпос сыс хӯрум щёс туп тыгле-тувле яласаӈкве вēрми, ос тувыл сунсаве, э̄лаль матыр ва̄руӈкве ро̄ви ман а̄ти. Ань тув матахмат йильпииг хансым ла̄тӈыт хосыт э̄рыӈ, ма̄хум пилыщмата̄л тотыглаӈкве патавет, тувыл пормасаныл ма̄гыс о̄с са̄в олн ат ойтэ̄гыт.
2018 та̄л округ бюджет олныт урыл округ кӯщай вāӈын нэ̄ Вера Дюдина потыртас. Ань бюджетувн иӈ 24,2 
млрд солко̄ви арыгкем атвес, пуссын тэ̄лат уральтым юи-па̄лт ты та̄лн 212,7 млрд солко̄вииг ēмтыс. Тувыл хоталь-а̄ти са̄всыр программат ма̄гыс 220,5 млрд солко̄ви холтвес, 
та щирыл 7,8 млрд солко̄ви иӈ мощ ат то̄вылхаты. 
Борис Хохряков ля̄ххал тотнэ ма̄хум э̄лы-па̄лт ла̄выс: «Ма̄н РФ Президент кēтум ла̄тӈе ма̄кыг э̄лаль тотылӯв, ма̄хум рӯпитым сэ̄лнэ олнаныл ёмщакв ойтыянӯв. А̄гмыӈ хо̄тпат пусмалтан ма̄гыс олн ат са̄литэ̄в, ань тув э̄рнэ утыт ёвтнэ ма̄гыс 2,5 млрд со̄лкови та̄стысӯв. Округ пусмалтан центрыт пуссын ищхӣпыӈ утыл ёвтым о̄лэ̄гыт. Ма̄хум о̄лнэ колыл ёвтнэ ма̄гыс 2 млрд со̄тыра солко̄ви та̄стысӯв.
Ня̄врамыт ма̄гыс школат, каснэ колыт ӯнттэ̄в, сосса ма̄хум тэ̄ланыл палт олн-нё̄тмил ва̄рēв. Ань ӯйхул о̄щнэ, тэ̄пкант тэ̄нут янмалтан ма̄гыс, щаквит ос мисво̄й ва̄руӈкве 300 млн солко̄ви та̄стысӯв. Ма̄хум субсидия щирыл тувыл олн-нё̄тмилыл миӈкве вēрмавет. 
Тувыл ка̄сыӈ район ос яныг ӯс са̄всыр программат щё̄питан щирыл 5 млрд солко̄вил мисанӯв».
Пенсиян патхатнэ та̄-лыт о̄вылтыт Депутатыт о̄с са̄в потыртасыт. Ань лӯима̄т са̄ртыннув пенсиян миннэ та̄ланув хультуптавет кос, ос ка̄сыӈ та̄л э̄тпосаныл щирыл ла̄щлакв э̄лаль ловиньтавет тах. 
Наталья Западнова ла̄вме щирыл, 2019 та̄лт нэ̄ хо̄тпат 50 та̄ланыл то̄влынэ̄ныл порат ос хум хо̄тпат 55 та̄ланыл порат нё̄туӈкв патавет, тувыл ущ пенсия-олн виӈкве вēрмēгыт. То̄нт пенсия-олнаныл са̄витэ̄т ойтуӈкве патавет, ос са̄ртыннув ква̄лапēгыт 
ке, мощщал ойтавет. 
Йильпи са̄ккон 2019 о̄вылтахтам та̄лт та̄ра рӯпитаӈкве паты ос тав щирēтыл ма̄хум лов та̄л тах о̄лэ̄гыт ос 2028 та̄лт тав мо̄т щирыл пирмайтаве. 
Мо̄т са̄кконыт «Сосса ма̄хум пēс йис наканыл» хумус тув хансым тэ̄лат ёт 2017 та̄л сыс рӯпитасыт ос хумус та̄н э̄лаль тотуӈкве э̄рēгыт, ты о̄вылтыт мирн нё̄тмил ва̄рнэ комитетт кӯщаиг о̄лнэ хум В. А. Филипенко потыртас. Тув сосса ма̄хум Ассамблеят кӯщай хум Е.Д Айпин ос культура департаментыт рӯпитан кӯщай нэ̄ Н. М. Казначеева йильпи ла̄тыӈ хӯлтсы̄г. 
 
