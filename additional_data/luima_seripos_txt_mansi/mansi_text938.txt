

	Янгыщ 1941 та̄лт таквсы, хунь Ленинград немцытын мовылтаӈкв патвес. 1942-1943 та̄лытт ущпылнэ̄г са̄в хум ма̄хум та хо̄нтлын ма̄т порсысыт. То̄ва хум похоронкатэ рӯтанэ палт ёхталас, та̄н сакати ва̄гыт, хо̄т патыс, хо̄т ёл-щё̄питавес. Ам интернетыт тисхатымам акв нэ̄пакыт «Книга памяти. Тюменская обл. Т. 3» 53 ло̄псыт хӯрум хум наманыл хо̄нтсанум, насати рӯтаныл ань тыг мус та̄н уранылт нэ̄матыр ат ва̄мыт. Войнан тотыманыл юи-па̄лт пищма ат пыл ёхталас, похоронка о̄с а̄тим о̄лыс.

	Ня̄хщамво̄ль па̄вылт о̄лнэ хум Самбиндалов Сергей Петрович тит ляпа рӯтаге, о̄патэ Самбиндалов Кирилл Николаевич ос тав пыгтēтэ Самбиндалов Иван Кириллович (Сергей Петрович сасге) хомос тотвесы̄г военкоматын, воссыг суēн а̄тим о̄лыс. Насати Самбиндалов Кирилл Николаевич сакватым нюлмиянэ та̄рвитыӈыт о̄лмыт, таиянэ̄т 11.08.1944 та̄лт хотталь щалтум, Ленинградский областьт тот ёл-щё̄питыма. Ос пыгтēтэ Самбиндалов Иван Кириллович Германият 17.01.1945 та̄лт порсум. 

	Хунь Сергей Петровичин тэ̄н урēнтыл телефон хосыт ла̄всум, тав маттем та тыстым ща̄ргыс порсум титгаге ма̄гыс. Тамле савыӈ ла̄тыӈ хӯлуӈкв сым тарум ёмас хунь. Ань тай сакати та̄н рӯт ма̄хманыл ва̄ганыл, хо̄т я̄тил о̄патēныл ос сасганыл ёл-щё̄питавесы̄г.

	О̄с войнат порсум хӯрмит ма̄ньщи хум-кве о̄с акв та нэ̄пакыт хо̄нтыслум, 34 ло̄псыт наме хансым о̄лы. Ты Качанов Никифор Николаевич, Ха̄ӈла па̄выл хум. О̄парищ наме со̄ви хансыма – Кочанов. Таима̄гыс тисхатнэ порат такви о̄парищ намēт ма̄хманэ̄н ат хо̄нтаве. Тав о̄с ань тыг мус рӯтанэ̄н ат ва̄йвес, хо̄т порсыс. 

	Та̄н Ха̄ӈланыл хӯрум Качанов ягпыг добровольцыг войнан минасыт: Качанов Ефим Николаевич (1905), Качанов Никифор Николаевич (1913), Качанов Илья Николаевич (1921). Юв туп Ефим Николаевич лылыӈ та̄гыл ёхталас. А̄ги апыгтēтэ, Хозяинова Анастасия Анатольевна, хансы, яныг ащо̄йкатэ 1941 та̄лт о̄йттур э̄тпост войнан тотвес, «602 сд» дивизият лусытам. Победа ёхтум порат тав Прага ӯст о̄лум. 1943 та̄лт тит щёс саквата̄лыма: тӯяг ла̄глэ хо̄им, туи ос пуӈкēт осколокын хо̄иглым, таин акв самтēтэ хот сакватым, ос акв осколок ло̄мт тохиӈ пуӈкēт пыл хультум. Пусмуме юи-па̄лт э̄лаль хо̄нтлын ма̄н минас. «За оборону Ленинграда» мēталил майлувес. Мо̄т мēтале «За отвагу» ётыл 1948 та̄лт ущ тавēн майвес. Войнаныл 27 числат лӯпта э̄тпост 1945 та̄лт юв та̄ртвес. Никифор ос Илья ягпыгаге 1942 та̄лт, хунь тэ̄н ущты войнан тотвесы̄г, Ленинград ӯс ляпат хо̄нтыгламаге. Юил йим ма̄ньщи маснутанылт, тэ̄нут та̄л савалым мо̄т са̄всыр ма̄хманувт аквъёт тотымат.

	Ётыл Илья Николаевич лусытам «ОСБр» нампа дивизият Калининский область, Ржевский район, Анеево па̄вылт 11.12.1942 та̄лт порсум. 

	Никифор Николаевич «85 стрелковый дивизият» лусытам, 2.09.1942 та̄лт порслыма. Хо̄т ёл-щё̄питавес, та нэ̄пакын ат хансыма. Никифор Николаевич э̄кватēтэ Качанова (Шешкина) Мария Семёновна тактēтэ нила а̄гитēнэ (Пелагея, Римма, Клава, Дина) та янмалтасанэ. Ты Качанов ягпыгаквет урыл Ефим Николаевич а̄гитēтэ Качанова Елена Ефимовна а̄нумн потырта̄лыс, тав Саранпа̄вылт о̄лы.

	Та̄н ляпа рӯтаныл Качанов Дмитрий Петрович (1900) Никифор Николаевич ёт о̄с акв та «85 стрелковый дивизият» лусытас. Тав о̄с порсыс, Ленингадский область Колпино ӯст ёл-щё̄питыма. Тав яныг пыгтēтэ Качанов Дмитрий Дмитриевич о̄с порсыс. Нэ̄пак юв ёхталам, тот «пропал без вести» хансым о̄лыс. 

	Ётыл 1970 та̄лт ёл-щё̄питым ма̄тэ братский могилат пионерытн хо̄нтыма, о̄с Ленинградский областьт порсум. Адресэ письмат о̄лум кос, ётыл хот-тыпум. Э̄ще палт Качанова (Солянова) Матрёна Дмитриевнан ос а̄пщитэ палт, Качанов Митрофан Дмитриевичин, мēталянэ юв тēтсымат. Туп та пионерыт хосыт порсум ма̄тэ та̄нанылн та̄ра-патыглас. Тав урēт а̄нум Качанова (Солянова) Матрёна Дмитриевна а̄гияге-пыгаге потырта̄лсы̄г: Лидия Алексеевна Терентьева (Восыӈтӯр па̄вылт о̄лы), ос Солянов Николай Алексеевич (Ло̄пмус па̄вылт о̄лы). 

	Качанова Матрёна Дмитриевна ос Митрофан Дмитриевич а̄тятэ̄н Дмитрий Петрович хо̄нтлын ма̄т порсыс, оматēтэ̄н Качанова (Хозумова) Татьяна Ивановна, Ха̄ӈла па̄вылт 1942 та̄лт порсыс. Ня̄врамыг савалапыг хультсы̄г. Рӯтанэ̄н ё̄рыл хотмос савалым тэ̄та̄л та̄рвит порат та яныгмасы̄г. 

	Качанов Ефим Николаевич акитэ̄н вой-наныл юв ёхтуме

	юи-па̄лт ня̄врамыг тав 

	колэ̄т о̄лсы̄г. Ётыл тэ̄нти щēмъянэ̄нт сас са̄в ня̄врам янмалта̄лсы̄г. 

	Аквта хо̄нтлым порат Хо̄сло̄х па̄вылт хӯрум ня̄врам о̄с савалапыг хультсыт. Ты Ромбандеев Иван Петрович (1917) ос Ромбандеева (Хозумова) Акулина Викторовна тэ̄н ня̄враманэ̄н: Хозумова Зоя Ивановна, Хозумов Василий Иванович, Хозумова Елена Ивановна. А̄тяныл Иван Петрович 9.12.1942 та̄лт порсыс Ленинградский областьт, тот ёл-щё̄питыма. Ос оманыл 18.08.1943 та̄лт щаквыт порсыс. 

	Та̄н хӯл алнэ бригаданыл са̄витэт хӯрум нэ̄, 

	ос нилыттыг ма̄нь ни-лахуйплов та̄л яныт а̄гикве о̄лыс, Ромбандеева Матрёна Ивановна (тав школат ханищтахтас). Сака няӈра щахыл во̄т капай та хо̄талт во̄тыс. Та̄н толгуӈкв ат кос миннувыт тамле пилыщмаӈ турапыт. Председателиг саран Ла̄ска о̄йка о̄лыс, тав та̄наныл по̄йкуманэ толгуӈкв ялуӈкв. Война порат ка̄сыӈ хо̄тал э̄рыс план ва̄руӈкв, а̄тиӈк сутытавет. Тувыл по̄рал нэ̄гим ма̄нь ха̄пыгтыл толыг рēпыгтаманылт ха̄паныл а̄хвтас нёлт яныг хумпын та̄лыма. Акулина Викторовна ха̄пныл кональ патыс, ма̄нь а̄гикве Ромбандеева Матрёна Ивановна уюӈкв ха̄сыс, улпыл тавēн нё̄туӈкв витн порыгмам. Сас та порсысыг, ё̄ртенэ̄н ат ёхтысы̄г тамле пилыщмаӈ во̄т хумпыт ёт. Ха̄пыт ӯнлум тит самва̄гта̄л э̄кваг туп хультсы̄г, тай лылыянэ̄н нэ̄глысы̄г. Акулина Викторовна савалапыг хультум хӯрум ня̄враме яга̄гиянэ̄н та янмалтавēсыт. Матрёна Ивановна оматэ пити патта ма̄нь а̄ги о̄лыс. Тав оматэ, Ромбандеева Мария Дмитриевна, ам анēквам. О̄йкатэ, ам ащо̄йкам, Ромбандеев Иван Петрович (Мувыӈкēс Ва̄нька о̄йка) репрессия порат наска̄ссыг порславес. 

	Мощ мо̄лалнув ам вой
	нат ēмтум акв нак о̄с хассум. Мувыӈкēс хум, (наме тыг ат хансыслум ма̄хманэ сым ща̄рыг ма̄гыс) на̄иӈтӯйтыл хо̄нтлын ма̄н миныманыл хотты ма̄т станцият хохса хартнэ са̄р ёвтуӈкв ха̄йтум. Та кӯмт на̄иӈтӯйтэ нёвумтам ос минам, тав станцият та хультум. Таи ма̄гыс тав военный трибуналн сутытыма, эрттам тав дезертир, нас ояс. Тав ётэ юв хультум ат хо̄тпа о̄с сутытавēсыт. Таяныт щёхлаӈ та о̄лыс. 

	Тав то̄нт ма̄ньщиянув хотыл рущ ла̄тыӈ ва̄сыт?! Маныр команда ла̄ваве, та̄н хомос торгамтыяныл? Война о̄вылтахтам порат торыӈ писаль, торыӈ э̄рнэ са̄вит патрон а̄тим о̄лыс, щар нас алнэ ма̄гыс ма̄хумтēнув та тотвēсыт аквпис хо̄тал кастыл. Ётыл ущ автоматытыл, та̄нкытыл, 

	пулемётытыл са̄лта-танув майвēсыт. 

	На̄н Ханты-Мансийск ӯст «Парк Победы» ва̄рим а̄хвтас парт тармыл порсум ма̄хум намыт хансым халт хотты ма̄ньщи о̄парищ нам хо̄нтыгласына? Тит нам хансым кос о̄лэ̄г, ос татем мори хансымаг – хо̄ӈхаг аты торгамтахтэ̄г. Ам та намыг интернет хосыт «Мемориал» архивыт 

	ат пыл хо̄нтсагум. 

	Тувыл ма̄ньщи газетат рӯпитан нэ̄ Светлана Ромбандеева а̄нумн хӯлтсаге, наманэ̄н ущта торгамтасагум. Акватэ Ромнадеев И. П., ты насати Ромбандеев Иван Петрович (нумыннув тав урēт ты хассум). Мо̄танэ ос Ромбанцев Л. А., ты Хорыӈпа̄выл хум Ромбандеев Леонид Александрович (1906) наме тох со̄ви хансыма, тав 7.03.1943 та̄лт акв-та Ленинградский областьт порсыс. Ты Хозумов Николай Иванович оматэ ягпыг о̄лыс. 

	Хо̄сло̄х па̄вылныл о̄с хӯрум ягпыг хо̄нтлуӈкв войлавēсыт. Ты  Лончаков Георгий Дмитриевич (1919), Лончаков Василий Дмитриевич, Лончаков Пётр Дмитриевич.  А̄тяныл Лончаков Дмитрий Иванович (1897) репрессия порат 21.01.1938 та̄лт порславес. 

	Георгий Дмитриевич юн Ёхорыг намтым о̄лыс. Войнан 1942 та̄лт войвес. Оматэ палт нэ̄пак ёхталас, тот хансым «Пропал без вести 29 марта 1943 г. в Смоленской обл». Хосанув о̄лманыл юи-па̄лт Георгий Дмитриевич ма̄хманэ̄н пищма тēтсыс. Насати, тав плент о̄лум, та юи-па̄лт Белоруссият лагерьт о̄ньщима. Оматэ̄ныл тэ̄нут во̄вум посылкал, хансум, рӯпитэ̄гыт кос, ос щар тэ̄та̄л о̄ньщавет, ка̄сыӈ хо̄тал са̄в ма̄хум тэ̄та̄л сорум патэ̄гыт. Та пищматэ юи-па̄лт такос оматэ̄н ӯрвес, нэ̄матыр суе воссыг а̄тим о̄лыс. 

	Мо̄т пыге Лончаков Василий Дмитриевич (1928) Кавказыт трудармият лусытам. Хо̄нтлын ма̄ныл юв йийиматэ Самарово (Ханты-Мансийск) мус ёхталам, Ендырев Василий тав ётэ ва̄йхатам. Тӯя я̄ӈк Иртышт то̄нт кӯлатам тēмыг ēмтум, Василий Дмитриевич ла̄глыл юв минмыгтам. Та юи-па̄лт аты хо̄нтыглавес, юв ат пыл ёхталас. 

	Хӯрмит ягпыганыл Лончаков Петр Дмитриевич тай хо̄нтлын 

	ма̄ныл юв ёхталас. 

	А̄тимыг ēмтме мус сак
	вата̄лым нюлмиянэ̄т та савалас. Э̄кватэ̄нтыл Анна Прокопьевна 

	ёт яныг щēмья янмал-та̄лсы̄г. Та̄н Хо̄сло̄х па̄выл хӯрум хум янмал
	там оматēныл Лончакова Мария Викторовна яныгса̄т та̄лтем о̄лыс. Па̄выл ма̄хманувн ла̄ввес Мēсыг па̄выл 

	Виктор о̄йка а̄ги. Тав

	самын патмēт оматēтэ а̄тимыг ēмтум. Анēк-ватэ̄н ос Мувыӈкēс Ванька о̄йка сасгēн янмалта̄лвес. 

	Ань ты йист са̄всыр хо̄н ма̄т о̄лнэ мир акваг халанылт хо̄нтлуӈкв наламтахтэ̄гыт. На̄нти сунсэ̄н, ВОВ порат, ётыл Афганистаныт, Чечнят, сыресыр терактыт порат манах пыганув, ня̄в-раманув ос нас о̄лнэ мирув порславēсыт. 

	Ань ос Украинат о̄лнэ оссам утыт мо̄т хо̄нпал политика хуйтпин ёх-тувēсыт. Тыгыл э̄лаль То̄рум А̄щувн тамле оссам сола хольт капыр-тан утыт хотмос ёл вос торамтанувет, пуӈка-ныл номтыӈ са̄йтыл вос пиннувет.

	 

	Т. Д. Слинкина, 

	Урай - Ханты - Мансийск, 

	ОУИПИиР,  

	научный сотрудник

	 
