
Санкт-Петербург ӯсныл редакциявн пищма ёхтыс. Таве ма̄навн ма̄ньлат хум Денис Комков тēтыс. Тав Ха̄льӯс район Саранпа̄вылт самын патыс ос яныгмас. Анēкватэ Наталья Кирилловна Филиппова (Вынгилева) Саранпа̄выл школат са̄в та̄л ня̄врамыт ханищтым рӯпитас. Яныг ащо̄й-катэ Няхлаӈ па̄вылныл о̄лыс, Кирилл Петрович Вынгилев. Денис ма̄ньта̄гыл «Ма̄нь Ӯсквен» ӯщлахтуӈкве тотыглавес. Ты па̄влэ сака э̄руптытэ ос тамле ты потыр газетавн хансыс.
Ма̄нь ань ты йист сака ёмас ос пӯмыщ порат о̄лэ̄в. Са̄всыр мирыт акван-нё̄тхатым о̄лэ̄гыт ос рӯпитэ̄гыт. Ос тох о̄лым, мощщаг хультум ма̄нь мирыт акваг та мощщамēгыт, мо̄т ма̄хум халн та тэ̄лыглэ̄гыт.
Ма̄ньщи мирув — хоса йис па̄сыл то̄рум о̄лэ̄гыт. Ма̄н щащēкванув-о̄панув, анēкванув-ащо̄йканув са̄всыр о̄лупса ва̄щинтасыт, са̄всыр пилыщма сунсыгласыт. Ань ма̄н, ма̄ньлат ма̄хум, тыт те о̄лэ̄в, та̄н ма̄н ма̄гсылув са̄в ёмас ва̄рмаль хультуптасыт. Ты о̄лупса ма̄навн э̄лаль тотуӈкве э̄ри.
Юи-о̄выл яныгса̄т та̄л сыс са̄всыр пилыщма мир ва̄щинтас, ты яныг о̄влытын са̄в номтыӈ, мӯтраӈ хо̄тпат мо̄т то̄румн тотвēсыт. Ань пēс йис о̄лупса ва̄нэ э̄лумхо̄лас сака мощща хультыс. Та̄н ма̄ньлат ма̄хум ханищтыяныл, суссылтэ̄гыт, хумус пēс  порат ва̄рвес, таима̄гыс ма̄н ма̄ньщи о̄лупсав о̄с э̄лаль о̄луӈкве паты.
Э̄лнаӈ мо̄т ма̄хум ханты ос ма̄ньщи хо̄тпатыл нёсрыгтасыт, мовиньтасыт. Ань сосса мир о̄лупсал пуссын пӯмщалахтуӈкве патсыт, ла̄вуӈкве те, но̄х-ялтуптыяныл. То̄нт ты 1994 та̄лт Я̄сунт па̄вылт «Ма̄нь Ӯскве» ва̄руӈкве о̄вылтавес. Ня̄врамыт тув атыглаӈкве патвēсыт, та̄н тот нас ат ӯщлахтасыт, та̄н та̄нти ла̄тӈаныл ханищтаӈкве патсыт, ка̄тыл щаквщуӈкве ханищтаӈкв патвēсыт.
Щар о̄выл та̄лыт тот ӯщлахтам ня̄врамыт та̄н со̄тыӈыг о̄лсыт, та порат тув ликмысыт, та̄н ты ма̄к ёмас тэ̄лан ханищтавēсыт. Ань янгыг ēмтсыт,  та̄нти о̄лнэ лё̄ӈханыл хо̄нтсыт, ва̄ганыл, маныр тэ̄ла та̄нанылн хо̄йхаты. Та̄нти ань йис ня̄врамытын посыӈ лё̄х коюӈкве хӯлтэ̄гыт.
Ань о̄лнэ то̄ват ня̄врамыт яныг хо̄тпа ла̄внэ ла̄тӈын ат хӯнтлэ̄гыт, ётыл матыр о̄вылн та патэ̄гыт. Тох о̄луӈкве ма̄ньщи хо̄тпан щар ат ро̄ви ос ат хо̄йхаты. Хотьют пēс йис ва̄рмалит ат ёрувлы, На̄й-О̄тыранэ̄н по̄икщи, та э̄лумхо̄лас номтэ ма̄к та та̄ксар. Пēс ма̄ньщиянув та̄нти матыр-а̄ти ва̄руӈкве ха̄ссыт, са̄ӈквылтасыт, йӣквсыт, во̄раясыт, алыщласыт, ю̄нсхатасыт, са̄гырхатсыт, са̄всыр щирыл щаквщуӈкве вēрмысыт. Ма̄ньщи хум хо̄тпа нэ̄мхуньт лю̄ль тэ̄ла ат ва̄ри, ма̄ньщи нэ̄т ос сыманылт э̄рупсаныл акваг о̄лы.
Ань тамле ма̄ о̄лы, тот пēс йис ма̄ньщи о̄лупсав янытлаве ос но̄х-ялтуптаве, ты ня̄врамыт ӯщлахтын «Ма̄нь Ӯскве». Тот пуссын акван-нё̄тхатым, акван-потыртахтым ка̄сыӈ ня̄врам манос яныг хо̄тпа акв э̄рнэ тэ̄ланыл ва̄рияныл — пēс йис ва̄рмалит но̄хво̄рмалтыяныл. Мо̄лты тӯи хум ня̄врамыт Ӯй э̄ргыт ханищтаӈкве патсыт, На̄й-О̄тырыт э̄ргыт ханищтэ̄гыт. Пēс порат Ӯй йӣквим са̄в э̄ргыт ня̄врамыт ос ма̄ньлат пыгыт яныгхо̄тпатныл хӯлыгласыт ос тох ханищтасаныл. Ань ма̄н таӈхēв, ты ва̄рмаль э̄лаль ханищтаӈкве, ма̄ньщи мир ос э̄лаль Ӯй йӣквыт ва̄рыглаӈкве тах патэ̄гыт.
Хунь ма̄н Я̄сунтыт Ӯй э̄ргыт ханищтаӈкве патсанӯв, та ва̄рмальн я̄рмысӯв. Ань са̄ӈквылтапыт йильпи щирыл ва̄равет, тēртāныл хартавет. Пēс порат ӯйхул сыстāныл та̄н ва̄рвес, тувыл са̄ӈквылтап тамле та̄ныл хартвес. Ань ма̄н ма̄вт нэ̄мхотьют тох ат ва̄ри. Ам ты ва̄рмаль урыл титыглахтуӈкве Великий Новгород ӯсн ялсум, тот Антон Каменский, ма̄щтыр хум, ёт хо̄нтхатыгласум, тав Центр музыкальных древностей В.И. Поветкина колт рӯпиты. Тав ётэ татем потыртасмēн, халувт акван-нё̄тхатым ма̄н тах са̄ӈквылтап та̄ныт пēс хольт ва̄рēв. Хумус рӯпатав э̄лаль ва̄руӈкве патылӯв, ам тах ты урыл я̄нас потыр хансэ̄гум.
Мощēртын ма̄н ма̄вт пēс йис э̄рыгта̄н суй хӯлылӯв ос э̄лаль та̄ксар хум хо̄тпанув хум йӣкваныл йӣквуӈкве патэ̄гыт, ос нэ̄ хо̄тпат то̄рыл лап-пантхатым нё̄тнэг йӣквим мир ща̄гтылтаӈкве патэ̄гыт.
Денис КОМКОВ 
тēтум потре 
ма̄ньщи ла̄тӈыг 
Галина КОНДИНА толмащластэ
