
Ты накт Ха̄льӯс район Ло̄пмусн са̄в ма̄ныл таса̄вит мир акван-атхатыглас, тот такем ёмас тэ̄лат ва̄рыглавēсыт. 2019 та̄лт сосса мирыт ла̄тӈаныл янытлан мирхал та̄л кастыл рēтыӈ ю̄свой э̄тпос юи-о̄выл хо̄талэ̄т са̄в па̄влытныл ма̄ньщи ма̄хманув тув ёхталасыт.
О̄выл ялпыӈ хо̄таланылт ма̄хум школат пуссын акван-атхатыгласыт. Тот «Ам омам ла̄тыӈ» намаим ханищтап ва̄рыглавес. Валерий Сайнахов ос Любовь Стаканова мӯй ма̄хмыт ёт пащалахтасы̄г ос ма̄ янытыл о̄лнэ то̄ва ла̄тӈыт о̄вылтыт потыртасы̄г. Ань 1,5 млрд са̄виткем э̄лум-хо̄лас китай ла̄тӈыл потыртэ̄гыт, та̄н щар са̄выг ловиньтахтэ̄гыт. Ос Африка ма̄т туп акв э̄лумхо̄лас «бикиа» ла̄тыӈ ва̄г. Россият Чукотка ма̄т кит хо̄тпаг «керек» ла̄тыӈ ва̄нэтэ̄н ос туп тэ̄н потыртэ̄г. 

Лӯима̄т о̄лнэ мирыт халт ща̄нь ла̄тӈыл потыртан хо̄тпат о̄с мощщаг ēмтэ̄гыт. Тох ул вос ēмтыс, ос ты тэ̄лат мощ э̄лаль лаквтын ма̄гыс ань Россия правительство па̄лыл мирыт ос ла̄тӈыт ӯргалаӈкве патвēсыт. 
Ло̄пмуст Государственный  Дума па̄лыл Татьяна Гоголева о̄лыс. Тав ла̄выс: «Паща о̄лэ̄н, тыныӈ миркве! Ма̄н ла̄вим лё̄ӈханув туп 
ща̄нь ла̄тӈанув ёт о̄лэ̄гыт. Тамле номт Лӯсум я̄т о̄лнэ ня̄врамыт на̄нан кēтсыт. Ам ущты Свердловский область Полуночный па̄вылныл тыг ёхтысум, тот школа-интернатыт о̄лнэ лӯсум ма̄ньщи ня̄врамыт ма̄гыс о̄с «Ам омам ла̄тыӈ» янытлан нак щё̄пита̄лсум. Ло̄пмус па̄выл ма̄ньщи ма̄хманув ма̄гыс я̄тил ма̄кве, тыи сака яныг На̄й-О̄тыранув янытлан ма̄. Пēс ма̄хманувн тав «То̄рум лё̄х сӯнт ӯрнэ па̄влыг» ла̄ввес. Ань ты ва̄рнэ ханищтапув ёмщакв э̄лаль вос тотылӯв, ща̄нь ла̄тӈув ма̄ янытыл вос суйты». 

Тувыл ма̄хум ма̄гыс сыресыр ханищтапыт ос касылыт ва̄рыглавēсыт. Та̄н хо̄т группаг ла̄кква-уртвēсыт ос та̄нки халанылт кассыт, ёнгысыт, ощхуль ва̄рсыт. Э̄типа̄лаг пуссын Ӯй йӣквнэ колн во̄ввēсыт. Тот Саранпа̄вылныл ёхталам хум хо̄тпат тӯлыглапыт суссылтасыт. Та акв хо̄тал сыс ва̄рум накыт мӯй ма̄хмытн сака мӯстысыт. 

Ло̄пмуст о̄лнэ хо̄т-пат сака ща̄гтсыт, ла̄вēгыт, тамле мӯйлын тэ̄лат ва̄тихал вос ва̄рыглавет, па̄влыӈ хо̄тпат о̄лупсаныл мощ кӯпнитнувег ос мощ посыӈнувег аквтупмат ēмты. Тот о̄лыглам накыт хоса хот ат ёрувлавет ос та̄н э̄лаль о̄лнэ посыӈ номт о̄ньщēгыт. 
Ма̄ньполь э̄тпос о̄выл хо̄талэ̄т ёсал ха̄йтнэ ма̄хум Саранпа̄вылныл ос Кульпасныл тув ёхтысыт ос мо̄тыт хо̄талт та̄нки халанылт кассыт. Ты о̄вылтыт я̄нас потыр тах хансэ̄гум.
