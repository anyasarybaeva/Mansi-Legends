
Нё̄ранув палытыл са̄в ма̄нь па̄влыт ӯнлэ̄гыт. Тот акв-кит манос хӯрум щēмьял ма̄ньщи ма̄хманув о̄лантэ̄гыт. Мо̄лал ам та па̄влытын мӯйлуӈкве ялсум.

	То̄нт Свердловский областит Кēрасколыӈъя па̄вылт акв ма̄ньщи э̄ква ляльт хо̄нтыслум. Тав наме Мария Васильевна Тасманова, такви а̄ги о̄парищ наме Самбиндалова, э̄ква такви о̄лупсатэ урыл а̄нумн мощ потыртас. На̄н тав потре э̄лаль ловиньтэлы̄н:

	«Ам 1951 та̄лт Сӯйва̄т па̄вылт самын патсум. Щēмьявт онтолов ня̄врам яныгмасӯв. Ань ягпыганум, увщиянум пуссын холасыт, амккем хультсум. Акв ягпыгум а̄гитэ Ира Бурмантово па̄вылт, мо̄т ягпыгум пыге Коля ос Лэ̄плат о̄лы, тувыл та, воссыг нэ̄мхотьют а̄тим. 

	О̄выл о̄йкам наме Ӯнтари Анямов о̄лыс. Тав ётэ лов та̄л нё̄рт са̄лы ӯрим яласасум. Тав хосат а̄тимыг ēмтыс. Тувыл мēн Василий Самбиндалов ёт акван-миныгласмēн. Тав ётэ ос атхуйплов та̄л са̄лы ӯрим нё̄рт яласасум, та хумим о̄с а̄тимыг 

	ēмтыс. 

	Яныгпа̄ла ма̄ньщи хо̄тпанув холаманыл па̄сныл воссыг 

	са̄лыт нэ̄мхотьют ат о̄ньщиглас. Хум хо̄тпа-нув пуссын во̄раим о̄лэ̄гыт. Нё̄рт са̄в во̄р са̄лы ос со̄рпи о̄лы,

	таияныл ня̄влалым яласэ̄гыт. Ань Савва Самбиндалов мо̄лалнув са̄лы о̄щнэ ва̄рмаль э̄лаль тотуӈкве о̄вылтастэ. Тыгыл э̄лаль ань Лэ̄плат ос апгум Володя Тасманов Саранпа̄вылныл са̄лыт ёвтуӈкве ка̄сащи. Ам номсытēмт, ла̄щал-ла̄щал ты ва̄рмаль о̄с но̄х-во̄рмалтаве тах.

	Ань ам атыт та̄л пенсия олн выгум. Паспортум щирыл Ха̄льӯс район Ня̄хщамво̄ль па̄вылн хансым о̄лэ̄гум. Пенсия олнанум тувыл кēтавет. Мēн ань Алексей а̄пщимēнтыл Мирон па̄вылт о̄лымēн. 

	Тав мо̄лал а̄гмыл ēмталас, ё̄мыгтаӈкв 

	щар ат вēрмыс. Хум хо̄тпат таве тӯяг ла̄глыл ё̄мим яныг лё̄ӈх мус 

	тотсаныл. Тувыл 

	ос ма̄шинал Ивдель 

	ӯсн кēтыгласаныл. Ӯс пӯльницат пусмалтахтас. 

	Во̄р ма̄т тамле 

	та̄рвит о̄лы, матыр 

	а̄гмыл ēмтымēн ке, тэ̄рпи а̄тим. Ӯс мус яласан лё̄ӈх та̄л о̄луӈкве сака та̄рвитыӈ. Мēн а̄пщимēнтыл яныгпа̄лаг ēмтсумēн. Яныг лё̄ӈх мус ла̄глыл хунь та ё̄мимēн. Тыщир хо̄тпа матаре хо̄тум ēмты ке, нэ̄матырыл тавēн нё̄туӈкве. Тувыл ань тэ̄рпит о̄с сака тыныӈыг ēмтсыт, та̄наныл ёвтнэ ма̄гыс са̄в олн э̄ри. Мо̄лал а̄пщим Ивдель пӯльницат пусмалтахтыс. Хунь пӯльницаныл кон-та̄ртвес, маснутанэ ос э̄рнэ нэ̄паканэ пуссын ӯст ёрувламанэ. Ань тав пормасанэ ма̄гыс ӯсн ялнэ олн э̄ри. Та сыс, мо̄т ва̄рмаль тай а̄тим, ты о̄лнэ ма̄мēныл нэ̄мхотталь минуӈкве ат ка̄сащимēн». 

	Мирон па̄вылт акв 

	кол ӯнлы. Тот Мария Васильевна ос а̄пщитэ Улякщи о̄лэ̄г. Рӯт хо̄тпанэ̄н ва̄тихал уральтавēг. На̄йив са̄груӈкве манос мо̄т матыр ва̄рмаль ва̄руӈкве акваг нё̄тавēг. Па̄выл яныг лё̄хныл атпан арыгкем вēрыстат ӯнлы. Тамле нё̄р ос во̄р ма̄т 

	ма̄ньщи хо̄тпаг ты о̄лантэ̄г.

	Николай МЕРОВ
