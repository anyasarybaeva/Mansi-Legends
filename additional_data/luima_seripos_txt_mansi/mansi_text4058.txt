
Туи во̄ртур э̄тпост Кондинский район Леушинский туман нампа тӯр ва̄тат «Край чистых рос» нампа ялпыӈ хо̄тал ва̄рыглавес. Хо̄нтаӈ район янытыл о̄лнэ ма̄хум мӯйлуӈкве тув во̄выглавēсыт. Мӯйлын хо̄тал о̄лум порат ам Галина Георгиевна Лебедева ёт ва̄йхатасум ос потыртасум.

	Э̄ква Кондинский район Юмас па̄вылт о̄лы. Ялпыӈ хо̄талт тав мо̄т хо̄тпат ёт «Кондинская кухня» нампа касылт касыс. Са̄всыр па̄влытныл ёхталам мир та̄нки па̄йтум тэ̄нутаныл тот суссылтасаныл. Ты юи-па̄лт жюри-хо̄тпат ты тэ̄нут а̄рталасаныл ос но̄х-патум хо̄тпат пēриясыт. Юмас па̄вылт о̄лнэ ма̄хум тув о̄с са̄всыр тэ̄нут тотыгласыт. Галина Георгиевна ла̄выс, та̄н па̄вланыл по̄хат са̄в тӯрыт о̄лэ̄гыт, тот тӯрхул пувуӈкве ро̄ви. Ка̄сыӈ тӯрт о̄лнэ тӯрхул такви ат о̄ньщи. Та касылн та̄н са̄всыр тӯрытыт пувим тӯрхул тотыгласыт ос хӯл исмит па̄йтыгласыт. Тот солвалыӈ хӯл, пилыӈ ня̄нь, па̄квсамыт, ла̄хсыт, пилыӈ вит ос тэ̄пкант янмалтан тэ̄нут суссылтасыт. Ты касылт та̄н янытлавēсыт ос диплом-нэ̄пакыл майвēсыт.  Та юи-па̄лт мӯй ма̄хум пасан ва̄тан тэ̄ӈкве во̄выглавēсыт.

	Галина Георгиевна Юмас па̄вылт «Совет ветеранов» нампа организация па̄лныл яныгпа̄ла ма̄хумн нё̄ты. Э̄ква са̄т та̄л ювле хультум порат ты Советын кӯщаиг пēриявес. Ань манхурип рӯпата та̄н ва̄рēгыт ос хумус мирн нё̄тэ̄гыт, та урыл э̄ква потыртас.

	— Юмас па̄вылт 154 яныгпа̄ла хо̄тпа о̄лэ̄гыт, та̄н халанылт хӯрум э̄лумхо̄лас «Труженик тыла» нам о̄ньщēгыт, 12 а̄гмыӈ-мосыӈ хо̄тпаг ловиньтахтэ̄гыт. Ат хо̄тпа рӯт щар ат о̄ньщēгыт, тāнккēныл о̄лэ̄гыт. Та̄наныл уральтаӈкве ма̄н акваг ялантэ̄в, колсори рӯпата ва̄рэ̄в, тэ̄нут ёвтэ̄в, кӯр па̄лтыглэ̄в ос вит тотэ̄в. Та̄н соцзащита па̄лныл нё̄тавет кос, тувыл ма̄нки ма̄хманув ат ёрувлыянӯв, акваг уральтыянӯв.

	Юмас па̄вылт о̄лнэ яныгпа̄ла хо̄тпат ма̄гсыл са̄всыр ялпыӈ хо̄талыт ва̄рыглэ̄в. Ка̄сыӈ та̄л яныгпа̄ла ма̄хум янытлан хо̄талт та̄н палтаныл юв ялантэ̄в. Ос тувыл концерт ва̄рыглэ̄в, па̄влыӈ мир пуссын тув во̄выглыянув. Ты юи-па̄лт пуссын аквъёт ща̄й аēв. Хӯрум э̄тпос сыс акв щёс ма̄хманув намхо̄таланыл янытлаӈкве о̄с во̄выглыянӯв. Ма̄н олн сāв ат о̄ньщēв, тыи ма̄гсыл тыныӈ мӯйлупсал та̄нанылн ёвтуӈкве ат вēрмēв. Акван-атыгланэ̄в ос нам-хо̄таланылт янытланэ̄в порат, яныг-хо̄тпанув сака ща̄гтэ̄гыт ос пуссын ёмас номтыл юв минэ̄гыт.

	Па̄влувт са̄всыр мӯйлын хо̄талыт ва̄рыглавет, э̄ргыт э̄ргуӈкве ос йӣквыт йӣквуӈкве ма̄н о̄с тув во̄выглавēв. Школат ос клубт рӯпитан ма̄хум ёт акван-нё̄тхатым са̄всыр суссылтапыт, ялпыӈ хо̄талыт щё̄пита̄лэ̄в.

	Галина Георгиевна ла̄выс, тав ты рӯпата ва̄руӈкве ос яныгпа̄ла хо̄тпатын нё̄туӈкве ос та̄нанылн ща̄гт тотуӈкве сака ка̄сащи. Ты рӯпататэ ва̄рим э̄ква такви рӯтанэ о̄с ат ёрувлыянэ. О̄йкатэ̄нтыл кит ня̄врам янмалтасы̄г. Ня̄врамагēн сас Юмас па̄вылт колта̄гланэ̄н ёт о̄лэ̄г. Галина Георгиевна хо̄т апыгрищ о̄ньщи.

	Э̄ква Хо̄нтаӈ район Луговой па̄вылт самын патыс. Ма̄нь ня̄врамыг о̄лме порат ща̄няге-а̄щаге Алтай па̄вылн о̄луӈкве ва̄нтласы̄г. Тот тав яныгмас, школа а̄стлас. Токариг э̄лаль ханищтахтуӈкве Тюмень ӯсн минас. Ханищтахтын ма̄ныл а̄стыс, ювле яныгмам ма̄тэ̄н ёхтыс ос Юмас па̄вылн о̄лмыгтас. 50 та̄лэ то̄влум порат  пенсиян патхатас. Ты э̄лы-па̄лт тав хӯл щё̄питан мāт са̄в та̄л рӯпитас. Тувыл организация лап-пантвес, па̄влыӈ мир пуссын по̄хын кēтвēсыт. Мо̄т рӯпата тав воссыг ат хо̄нтыс ос пенсиян та минас. Ос «Совет ветеранов» нампа организацият са̄всыр рӯпата ва̄руӈкве вуйхатас.

	Ань са̄в ма̄хум пенсиян патнэ̄ныл порат мо̄т ма̄н о̄луӈкве минэ̄гыт. Галина Георгиевна ёт потыртым ам ос китыгласлум, мо̄т ма̄н ва̄нтлуӈкве ат номсы. Тав ла̄выс, таквина̄тэ соссаӈ хо̄тпаг ловиньтытэ, хо̄нтаӈ ма̄т самын патыс, тот яныгмас, ня̄враманэ о̄с тот о̄лэ̄гыт. Ос соссаӈ ма̄хум хольт такви ма̄тэ тав сака э̄руптытэ, тыи ма̄гсыл мо̄т ма̄т о̄луӈкве щар ат ка̄сащи.
