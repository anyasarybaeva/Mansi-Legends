
Нэ̄квет ня̄враманыл пуста̄гыл самын вос пат­сыт, округт рущ щирыл ла̄внэ «перинатальный» нё̄тмил ва̄рнэ пӯльницат ӯнттавет. Тот ка̄сыӈ ня̄врам ос тав ща̄не уральтым о̄ньщаве, тувыл та̄наныл э̄лаль пусмалтан ма̄гыс э̄рнэ ут тот са̄в о̄лы. 
Ма̄ньполь э̄тпост Россия Федеральный Совет кӯщаиг о̄лнэ нэ̄ Валентина Матвиенко Когалым ос Сургут ӯсыгн ёхталаме порат тав ма̄-во̄й но̄х-винэ колытт рӯпитан ма̄хум ёт акван-хо̄нтхатыглас ос Сургут ӯст «Ща̄нит ос самын па­тум ня̄врамаквет ӯрга­лан кол» намаим йильпи пӯльницан ялыс. Кӯщай нэ̄н мир пусмалтан э̄рнэ утыт пуссын суссылта­вē­сыт, тувыл тав тот рӯпитан лēккарыт ёт потыртас.
Ты йильпи ӯнттым центрыт лēккарыт 2021 та̄л ва̄т са̄грапнал э̄тпос атхуйпловит хо̄талэ̄т та̄рвитыӈыщ о̄лнэ нэ̄квет ёт рӯпатаныл о̄вылтасыт. О̄выл ма̄нь ня̄врамакве, пыгрищакве, аквта э̄тпос 25 хо̄талт самын патыс.
Ань ты центрыт 315 нэ̄ хо̄тпат ма̄гыс койкат щё̄питавēсыт ос ка̄сыӈ хо̄тал 165 нэ̄ хо̄тпат тув ёхталым пусмалтаӈкве вēрмавет. Та̄н ётаныл 800 са̄всыр лēккарыт ос та̄нанылн нё̄тнэ хо̄тпат рӯпитэ̄гыт. 
Та̄л сыс 10 со̄тыра ня̄врамаквет самын па­туӈкве тот нё̄тавет. 2022 та̄л о̄вылтахтам порат та̄л котиль э̄тпост тот 340 а̄гирищаквет ос 322 пыгрищаквет самын пат­сыт, та̄н халанылт 6 юртыӈ ня̄врамаквет о̄лсыт.    
Яныг кӯщай э̄ква пус­сын ты ва̄рмалит сусманэ юи-па̄лт лēккарыт э̄сгы­санэ, та̄н ма̄хум ёмщакв пус­малтан ма̄гыс са̄всыр ищхӣпыӈ нё̄тнэ утыл рӯ­питаӈкве ха̄сэ̄гыт. Окру­гувт са̄в ня̄врам э̄лаль самын вос паты, ты тэ̄ла мӯсхалыг ос номтыныӈ э̄лаль тотаве. 
Ты центр урыл ля̄ххал ма̄ньщи ла̄тӈыл Тамара МЕРОВА хансыстэ
 
