
Ма̄ньполь э̄тпос ва̄т нупыл хӯрмит хо̄талт округ мирколт ма̄хмытын нё̄тнэ, матыр хащта̄л нэ̄пакыт ёт рӯпитан хо̄тпат халт сапра̄ни о̄лыс. Акван-атхатыглам юрист-хо̄тпат та̄нти ва̄рнэ рӯпатаныл урыл потыртасыт. Та̄н халанылт яныг кӯщаиг Валерий Филиппович Анисимов о̄лыс. Тав мир ёт рӯпитан хо̄тпат халт ва̄ӈын кӯщай хумыг рӯпиты.

	Сапра̄ни о̄вылтым порат тав ла̄выс: «Ма̄н олн та̄л мирн нё̄тнэ рӯпатав конституциян иӈ 1993 та̄лт хасвес. Та па̄сныл са̄в та̄л минас. 2011 та̄лныл ущ та ма̄хум юрист палт олн ат ойтнэ щирыл нё̄тмил во̄вуӈкв вēрмēгыт. Тыхо̄тал та урыл ма̄н мощ потыртэ̄в».

	Минам та̄ланыл сыс ва̄рум рӯпатаныл урыл внутренней политики Департаментыт ва̄ӈын кӯщаиг о̄лнэ нэ̄ Майя Владимировна Есина потыртас. Тав ла̄выс: «Ты са̄ккон щирыл округув янытыл аквъёт пуссын 268 адвокат рӯпиты. Россия янытыл юристыг о̄лнэ ма̄хум я̄нас уртым аквхойполов са̄всыр тэ̄ла щирыл олн ойтта̄л рӯпитэ̄гыт. Ма̄н округувт та коныпал иӈ са̄т я̄нас нё̄тмил ва̄рнэ тэ̄ла хасылтасӯв. Таи а̄гмыӈ-мосыӈ, сакватахтам ос нэ̄мхо̄т ат рӯпитан, хо̄нтлын ма̄т порслым хум ма̄хум э̄кваныл, яныг колта̄глыӈ щēмьят, хо̄тпан та̄ланыл то̄влум яныг хо̄тпат, ӯсыӈ 

	ма̄ныл э̄лын о̄лнэ соссаӈ ма̄хум ты са̄т я̄нас нё̄тмилын хасылтым о̄лэ̄гыт. Мо̄лты ты ма̄гсыл округ бюджетныл ат арыгтем млн. солко̄ви майвес. Ты олныт 2020 та̄л мус тэ̄лаг ва̄руӈкве э̄рēгыт. 2015 та̄л сыс ма̄н Департаментувн 714 са̄всыр заявление хансыглым о̄лыс. Адвокатыт ва̄рум рӯпатаныл ма̄гсыл 615 заявление ойтым о̄лыс. Мо̄т хультум заявленият иӈ сунсыглавет». 

	Тувыл э̄лаль та̄нти халанылт ма̄хмытын йильпи нё̄тмил ва̄рнэ урыл потыртасыт. Потраныл нэ̄пакын хансыяныл ос яныгпо̄ль э̄тпос нилыт хо̄тал мус округ Общественный палатан э̄лаль рӯпитан ма̄гсыл тēтыяныл. 

	 

	Александр ВЬЮТКИН
