
«Лӯима̄ сэ̄рипос» газетав 12 ос 13 номерагет ма̄н Кульпас па̄выл ня̄врамыт урыл хансыгласӯв, хумус та̄н ӯщлахтэ̄гыт, маныр ва̄рēгыт. Ань та па̄выл ня̄врамыт потраныл э̄лаль ловиньтэ̄н.  
Вова Гындышев
– Ам 9 та̄лум то̄влыс, 4 классын минэ̄гум. Школат са̄в пӯмыщ урок о̄лы – математика, ма̄ньщи ос рущ ла̄тыӈ ханищтэ̄в, физ­культура урокт ха̄й­ты­гтэ̄в. 
А̄тям наме Николай, омам Дарья. А̄пщирищ о̄ньщēгум, наме Андрей. Мо̄лты порат ма̄н Тюмень ӯсн ялсӯв.

Кульпас па̄влум сака э̄руптылум, тав нё̄тнэ ос сыстам ма̄т ӯнлы. Тыт «На̄йо̄тыр ма̄» нампа музей о̄лы, тув ма̄н акваг ялантэ̄в, пēс ма̄хманув урыл са̄всыр пӯмыщ потрыт хӯнтлэ̄в.   
Соня, Олеся и Надя Вадичуповы      

Ты хурит Кимкъясӯй па̄выл хӯрум яга̄гит по̄слым о̄лэ̄гыт – Соня 11 та̄лэ, 5 класс а̄стлас, Олеся 9 та̄л, ты порат 3 классын мины, Надя садикн яланты, таквсы 1 классын мины.
Яныг увщияныл Соня тох потыртас: «Омав наме Анна. Ма̄н йӣгрищ о̄ньщēв, наме Варя, тав иӈ ма̄нь. Таве ма̄н э̄руптылӯв, тыттылӯв, ёнгалтылӯв. 
Ты та̄л ам Куль­пас па̄вылт ханищтахтасум, интернатыт о̄лсум. Ам технология ос физкуль­тура урокыг э̄руптыягум. Матъёмас каникулыт пора ёхтыс, ань татем ӯщлахтэ̄в. Омав ёт Саран­па̄вылн мӯйлуӈкве ялсӯв, тот ёнгын ма̄гыс пӯмыщ кан ōлы. Тыт Кульпаст ос На̄таля а̄квув о̄лы, тав палтэ ёхтысӯв. 
Марта, Лёша и Артём Кугины

– Ам намум Марта, 12 та̄лум то̄влыс, 6 класс а̄стла­сум. Школат литера­тура, рущ ла̄тыӈ ос физ­культура урокыт э̄руп­тыянум. Ювле хультум та̄лт ма̄ньщи ла̄тыӈ ат ханищтасӯв. 
Омам наме Наташа, а̄тям Олег. Ма̄н палтув «Лӯима̄ сэ̄рипос» газета ёхталы, омав ос а̄тяв ловиньтытэ̄н. То̄ва­накт ма̄н Кимкъясӯй па̄­вылн ялан­тэ̄в, тот омав самын патыс, яныгмас. Та па̄вылт Вова сасгум ос Анна ныюм о̄лэ̄г.
Ам ягпыг ос а̄пщииг о̄ньщēгум – Ваня 15 та̄лэ, Лёша 8 ос Артём 7 та̄лэ. Ваня 9 класс а̄стлас. Лёша таквсы 3 классын мины, ам тавēн ханищтахтуӈкве нё̄тэ̄гум, ка̄­тыл хурит по̄слын урок ос математика сака э̄руптыяге. Артём а̄пщим ты та̄л 1 классын мины, букват мощ ва̄­ганэ, 10 мус ловиньтаӈкве ха̄сы.
Костя и Антон Толстых

– Ам намум Костя,  лӯпта э̄тпост 17 та̄лум то̄влыс. Ты ос а̄пщири­щум, наме Антон, 4 та̄лэ, садикын яланты. Омамēн наме Лена, а̄тямēн Саша.
Таквсы ам 10 классын ханищтахтуӈкве минэ̄­гум. Школат алгебра, гео­метрия, география ос физкультура урокыт э̄руптыянум.
Ма̄н то̄ванакт Ло̄пмус па̄вылн ялантэ̄в, омагум-а̄тягум тувыл о̄лэ̄г, ща­щēквам ос анēквагум-ащ­о̄йкагум о̄с тот ян­ыг­масыт. Анēквам а̄тятэ Ро­ман Павлович Ром­бан­деев Хо̄сло̄хныл о̄лыс, Домна анēквам тот самын патыс. Хунь кол­хозыт ак­ван-тӯл­вēсыт, та̄н Ло̄п­мусн ва̄нтлысыт. 
Ня̄врамыт потраныл Светлана РОМБАНДЕЕВА хассанэ
