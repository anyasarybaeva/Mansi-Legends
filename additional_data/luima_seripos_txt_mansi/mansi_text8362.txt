
Ма̄ньщи ос ханты газетагт рӯпитан ма̄хум са̄в па̄влытын ос ӯсытын ялантэ̄гыт ос ва̄рнэ рӯ­патав урыл ня̄врамытын потыртэ̄гыт. Галина Кондина «Лӯима̄ сэ̄рипос» ма̄ньщи газетат кӯщай ва̄ӈын хо̄тпаг рӯпиты, тав Я̄сунт па̄вылн ялыс. Тот «Ма̄нь Ӯсквет» ӯщлахтын ня̄врамытын газета ва̄р­нэ тэ̄лан ханищтасанэ. 
Мир янытыл 12 со̄­тыра арыгтем ма̄ньщи хо̄тпа о̄лы, та̄н халанылт туп акв со̄тыратем э̄лумхо̄лас ма̄ньщи ла̄т­ӈыл потыртэ̄гыт. Ла̄тӈув хот-со̄ймын тēмыг о̄лы, ань таима̄гсыл ня̄врамыт ла̄тыӈ ханищтан тэ̄лал пӯмщалаӈкве э̄рēгыт, та̄н ёнгын щирыл вос ханищтавет. 
«Ма̄нь Ӯскве» ня̄вра­мыт ань газетав урыл ос ла̄тӈув урыл татем пӯм­щалахтасыт. Ла̄вēгыт, са̄выӈпа̄лэ тамле га­зе­тал юв тотыглавет, ома­ныл-а̄тяныл, анēк­ва­ныл, щащēкваныл таве ло­виньтэ̄гыт ос ня̄врамыт тот хурит сунсыглэ̄гыт. Школат то̄ва ня̄врамыт урокн ма̄ньщи ла̄тыӈ ха­нищтаӈкве ялантэ̄гыт, та̄­нанылн ла̄тыӈ ханищ­таӈкве сака пӯмыщ. 
Галина Кондина та̄на­нылн конкурсыт урыл потыртас, ма̄н редакцияв касыл ва̄рыглы, ня̄врамыт потрыт хансэ̄гыт ос ма̄навн тēтыяныл, та юи-па̄лт жю­ри-хо̄тпат ловиньтыныл ос та̄н халанылт но̄х-па­тум ня̄врам пēриēгыт. Та̄н мӯйлупсал мивет ос янытлавет.
Ня̄врамыт ӯщлахтын ма̄т саран ос рущ ня̄вра­мыт о̄с о̄лсыт, таи пӯмщиг о̄лы, та̄н ма̄ньщи ла̄тӈыл сака пӯмщалахтэ̄гыт ос потыртаӈкве ка̄сащēгыт. Тэ̄нэ колт норыт онтсыл нэ̄пак тармыл ма̄ньщи ла̄тӈыт хансым о̄лэ̄гыт, а̄гирищит-пыгрищит тув сунсым ла̄тӈыт номуӈкве патыяныл. 
Галина МЕРОВА 
