
Ва̄т нупыл хӯрум та̄л минам порат «Югра лылыēп» ассоциация о̄выл щёс рӯпататэ о̄вылтавес. Ка̄сыӈ хӯрум та̄л сыс аквщёс ассоциациян хасхатам хо̄тпат акван-атхатыглэ̄гыт, са̄всыр ва̄рмалит урыл потыртэ̄гыт. Ты та̄л ва̄т са̄грапнал э̄тпос 14 хо̄талэ̄т ма̄хум ХIV съездын Белоярский ӯсн са̄в ма̄ныл ёхталасыт.
Ты э̄лы-па̄л ёхтум хо̄таланылт ма̄хум тит яныг автобусыл Касум па̄вылн тотыглавēсыт, «Касум ёх» музейт ща̄ил айтвēсыт ос музей янытэ̄т та̄нанылн суссылтавес. Кон са̄в колыт ӯнттым о̄лэ̄гыт, ё̄рнкол о̄лы, мо̄т са̄всыр пӯмыщ па̄ртколыт, сӯмъяхыт. Хо̄тал ащирмаг о̄лыс, ка̄сыӈ колквет кӯр па̄лтыглавес, хо̄тпат мо̄т-мо̄т колытн щалтсасыт, музейт рӯпитан ма̄хум та̄н ётаныл ёнгилыт щирыл са̄всыр пӯмыщ потрыт потыртасыт, титыглахтасыт, хӯлтсыт. Ты ва̄рмаль рущ ла̄тӈыл «квест» ла̄ваве. 
Акв колт лильпи та̄л кастыл хо̄тпат та̄нтина̄­нылн пищмат тēтуӈкве вēрмысыт, ам о̄с тамле пищма амти рӯпатамн, редакция хо̄тпанумн, тēтсум, ёхты ман а̄ти, тах ӯрхатэ̄в. 
Квест юи-па̄лт ма̄хум ма̄гыс тит яныг сапра̄ни ва̄рвесы̄г, акв ма̄т сосса мир ла̄тӈаныл урыл потрыт о̄лсыт, мо̄т ма̄т общинат рӯпитан хо̄тпат атхатыгла̄лсыт. Ла̄тӈыт урыл атхатыглам ма̄т ма̄хум потыртахтасыт, ла̄тыӈ ёмас ханищтан ва̄рмалит хотьют ва̄руӈ­кве ха̄сы, ты ва̄рмалитн мо̄т хо̄тпат хӯлтуӈкве э̄рēгыт, та̄н о̄с тох ёмасыг вос рӯпитэ̄гыт. Сака ёмас потыр Софья Каксина потыртас ос по̄слым тина такви рӯпата урыл, ханищтахтын ня̄врамак­вет урыл суссылтас. 
Сапра̄нит ня̄врамыт ханищтан хо̄тпат титыг­лахтасыт, манрыг та̄на­нылн рӯпатаныл магыс ойтнэ олнын ща̄нь ла̄тыӈ ва̄нэ̄ныл ма̄гыс са̄ккон щирыл 25% олн но̄х ат нё̄таве. Ты потыр ёл-хас­вес, округт рӯпитан пуӈк кӯщаитн тах ла̄ваве. Ань са̄ккон хосыт ты олныт урыл хансым о̄лы «реко­мендательный характер» ос кӯщай такви номсы, ойтуӈкве ка̄сащи ман а̄ти. 
Ва̄т са̄грап­нал э̄тпост 14 хо̄талт съезд рӯпата­тэ о̄лыс. Атхатам сосса мирытн пащалахтын ла̄тӈыт ла̄всыт: Белояр­ский районт миркол кӯщаиг о̄лнэ хум С. П. Ма­ненков, губернатор ва̄ӈын хо̄тпатэ А. Г. Забозлаев, мир праванэ вуянтан нэ̄ Н. В. Стребкова, внутрен­ней политика депар­тамент кӯщай хум А. А. Скурихин ос мо̄таныт. Хо̄тпат потырта­манылт, са̄в грамота-нэ̄пакыт сосса мирытн ёмас рӯпа­таныл ма̄гыс мисыт.
Ты юи-па̄лт «Югра лылыēп» ассоциация кӯщай нэ̄ Л. А. Алферова хӯрум та̄л сыс ва̄рум рӯпататэ урыл потыртас, хоты порат манхурип ва̄рмаль о̄лыс, манса̄вит олн мо̄т-мо̄т ва̄рмалитн холтвес, олныт хотьютн майлавēсыт ос хотьютн маныр ма̄гыс ойтвēсыт. Ёхталам хо̄тпат – деле­гадыт – Людмила Алфё­рова рӯпататэ урыл о̄с ла̄тӈыт ла̄всыт, нэ̄ ёмас рӯпататэ ма̄гыс э̄сгувес, потыртавес, хоты ва̄р­маль э̄лаль иӈ ва̄руӈкве э̄ри, хоты лильпи ва̄рма­лит э̄лаль вос ва̄ри. Хӯрум та̄лытн ма̄­хум Людмила Алфёрова ос э̄лаль пуӈк кӯщаиг пēриясаныл.
Светлана ДИНИСЛАМОВА
