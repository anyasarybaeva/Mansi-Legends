
Мо̄лал ищхӣпыӈ ут хосыт Ӯнтари ос Олег Самбиндаловыг ёт потыртасум. Ма̄ньлат хумыг Ха̄льӯс район Тӯрва̄т па̄вылт о̄лэ̄г. Та̄н колта̄гыл о̄лупсаныл урыл мощ китыгласагум, тувыл Татьяна ос Савва ща̄нягēн-а̄щагēн паща ла̄тыӈ кēтсум.  
О̄йттур э̄тпост Советский районт ос Ха̄льӯс район Ня̄х­щам­во̄ль по̄хат во̄р на̄ин та̄йвес. Тувыл Олег ты урыл хансыс, та̄н ляпа­нылт о̄лнэ ма̄т пуссын ёмас. Та̄н о̄с ӯргалах­тым о̄лэ̄гыт, хумус во̄рт о̄луӈкве, маныр ва̄руӈ­кве ма̄нь­та̄гыл ва̄гыт. 

Самбиндалов щēмья туи сыс са̄в рӯпата о̄нь­щē­гыт. Ань пил ва̄тнэ пора ёхтыс, тэ̄лы кастыл, ва̄им, атыӈ пил са̄ккар ёт па̄йтэ̄гыт. Сосыг ос мо̄т лӯптат ма̄ньщи ща̄й ма̄гыс атуӈкв э̄ри. Та халт пыгыт хӯл няслуӈкве ха̄йтталэ̄гыт. 

Олег мо̄лалнув яныг ха̄пыг такви ва̄рыс. Ты э̄лы-па̄лт ӯльпа во̄рныл тотыс, па̄ртыг ёмщакв са̄грысанэ. Ха̄пыг ва̄рнэ ма̄гыс па̄ртыт посн ак­ван-ратсанэ. Тувыл па̄рт халыт поналыл лап-таг­санэ, ха̄пыг сарано̄ӈхыл сартсаге. Ты та̄рвит рӯ­пата, туп ма̄щтыр ка̄т о̄щнэ э̄лумхо̄лас ха̄п ва̄руӈкве вēрми. Олег ань ха̄пыг ва̄рсаге, хоты хо̄тпа ха̄п ёвтуӈкве ка̄­сащи ке, тав палтэ ла̄тыӈ вос кēты. 

Ӯнтари тэ̄лы кастыл ёса ва̄ри. Тав о̄с во̄рт яласым э̄рнэ йӣв такви хо̄нты, па̄ртыг ва̄риянэ ос ёсаг са̄гриянэ. Тувыл ёса паттаге котыл пи­ныяге. Самбиндалов кол­та̄гылт пыгыт пус­сын ма̄ньщи ма̄хум пēс накыт ва̄ганыл ос та щирыл та о̄лэ̄гыт.

Тӯрва̄т па̄­вылн та̄лэ-тувēт хотыл-а̄ти турис­тыт ёхта­лэ̄гыт. Та̄н ма̄ньщи о̄лупсал пӯмщалахтэ̄гыт, пы­гыт Нё̄рн та̄наныл тотыглы­яныл. Та̄н ётаныл ма̄нь­нув пыгыг Улякщи ман Ӯнтари ялантэ̄гыт. Яныг­нув пыгыг Олег ос Илья ва̄тихал во̄раяӈкве ман хӯл алыщлаӈкве ялантэ̄г. 
  
Хо̄т-а̄ти яласым та̄н такем нё̄тнэ хурит по̄с­лэ̄гыт. Самбиндалов колта̄гыл сосса мирыт янытлан мирхал хо̄тал кастыл ма̄н янытлы­янӯв, пус ка̄т, пус ла̄гыл, То̄румн, На̄й-О̄тыр­а­нылн вос ӯрга­лавет!
Тамара МЕРОВА
