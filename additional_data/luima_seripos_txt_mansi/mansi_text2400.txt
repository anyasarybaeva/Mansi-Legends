

	Яныг таквс э̄тпос атыт щислат «Торум Маа» музейт са̄в ма̄хум акван-атхатыгласыт. Тот Юван Шесталов мо̄йтыӈ ка̄стыглан ма̄гыс «Стерх улетел, но оставил нам песню» намтым акван-хо̄нтхатнэ ва̄рмаль о̄лыс. О̄йка 2011 та̄лт а̄тимыг ēмтыс.

	Юван Николаевич 

	са̄в мирн ва̄нэ э̄лумхо̄-ласыг о̄лыс, ма̄ньщи миркēтэ урыл акваг потырта̄лыс. Ос тав суиӈ наме э̄лаль тотнэ ма̄гыс о̄влэ̄т ЮГУт музей 

	колнак ва̄рыглавес. Тот тав э̄ще Альбина 

	Мехнина пуӈктотыс. Мо̄лты та̄лт ты колнак хот-вуйвес ос та̄н 

	«Торум Маа» рӯпитан

	колт мо̄т колнакыл 

	та̄стувēсыт. О̄йка са̄всыр нэ̄паканэ ос о̄ньщум пормасанэ тот 

	атвēсыт. 

	Ань акван-атхатыглам ма̄хум халт Юван рӯтанэ, юртанэ о̄лсыт ос тав урēт потыртасыт. Александр Новьюхов, губернатор ва̄ныӈ хо̄тпа палт советникыг  о̄лнэ хум, аквъёт ва̄рум тэ̄ланэ̄н урыл номылматыгла̄лыс. Тэ̄н мирхал конфе
	ренциян соссаӈ ма̄хманув о̄вылтыт ла̄тыӈ тотуӈкве, тувыл о̄йка во̄рт ӯнттум колн во̄раяӈкве, хӯл алыщлаӈкве ялсы̄г.  Анастасия Ильинична Сайнахова ос Мария Кузьминична Волдина аквъёт ханищтахтам, аквъёт рӯпитам 

	та̄ланыл урыл по-тыртасы̄г. 

	Рущ юртаге Любовь 

	Миляева ос Вадим 

	Орлов Шесталов музей-колн о̄с ёхталасы̄г. Тэ̄н сас стихыт хаснэ хо̄тпаг, тэ̄нки стиханэ̄н ловиньтасы̄г. Вадим 

	Борисович тав ётэ 

	акван-хо̄нтхатыгламе порат гитарал са̄ӈк-вылтас ос э̄ргыт э̄ргыс.  Юванын тамле тэ̄лат сака мӯстысыт. 

	Любовь Геннадьевна ла̄выс, Юван Николаевич о̄лмēт таве ма̄ньщи хо̄тпаг 

	о̄луӈкве пēриястэ, о̄йка ма̄ньщи ла̄тӈыл хансум стиханэ тавēн рущ ла̄тӈыг толмащлаӈкв ла̄всанэ.  О̄влэ̄т тав ат ка̄сащас, ты та̄рвитыӈ рӯпатаг о̄лы. Ос тувыл Шесталовн ла̄ввес, тав 

	ул вос пилы, таве номтыл пиныстэ, ань вос хансы. Тувыл со̄ль, нэ̄ 

	аквтоп хотыл ёмас 

	номтыл ёхтувес, тав 

	то̄ва стиханэ туп 

	Юван ха̄сме щирыл 

	хансуӈкве патсанэ. Акв тамле стих ань нэ̄ 

	ловиньтастэ. «Стерх» нампа журнал та̄ратан ма̄гыс документыл майлувесы̄г, ань ты нэ̄паканэ Любовь Миляева музейн мисанэ.

	Татьяна Огнева, А̄с-угорский театрыт рӯпитан нэ̄, э̄рыг э̄ргыс, стихыт ловиньтас. Тувыл о̄йка по̄хат о̄лум хо̄тпат, тавēн нё̄тмил ва̄рум хо̄тпат акв-кит ла̄тыӈ ла̄всыт. Та̄наныл Юван Николаевич сака э̄руптым о̄щсанэ. Динисламов э̄кваг-о̄йкаг таве машинал манос моторыӈ ха̄пыл 

	тотыгластэ̄н. Матыр э̄рнэ нэ̄пакыт акван-атыглаӈкве нё̄тсы̄г. Кит Людмилаг, Людмила Каллистратовна Зубакинан ос Людмила Леонидовна Коробейникован, хӯлыӈ, пилыӈ ня̄нил ва̄рыглавес, атыӈ исмитыл па̄йтыглавес. 

	Людмила Рудольфовна 

	Мерова, ма̄нь лēккарыг 

	о̄лнэ нэ̄, таве пусмал
	таӈкве ёхталас.

	Потрыт халт Юван Шесталов урыл кина суссылтавес. Юи-о̄выл та̄ланэ о̄лме порат тав то̄ва стиханэ ищхӣпыӈ утын хасвēсыт. Ань та утыт татем пӯмыщ сунсуӈкве о̄лыс. 

	Ты музей-колнакт пормасыт пуссын 

	Альбина э̄щēн ёмщакв ӯргалым о̄ньщавет.  

	Тамара Мерова
