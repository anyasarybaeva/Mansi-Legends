

	Ты хурит Ха̄льӯс район Кимкъясуй 

	па̄выл школат ханищтахтан ня̄вра-мыт по̄слым о̄лэ̄гыт. Ань та школат са̄т ня̄врам ханищтахты ос садикн 15 агирищ-пыгрищ яланты. Са̄в та̄л  кӯщаиг тот Людмила Васильевна Вынгилева рӯпиты. Тав  рупататэ урыл таи потыртас.


		– Ты яныг ханищтан кол 2002 та̄лт ӯнттувес, акв палъēрēт школа ос мо̄т палъēрēт садик ва̄рвес. Ос ам  кӯщаиг рӯпитаӈкве 

		тыг паттувēсум. Ань ты колув Саранпа̄вылт рӯпитан школа нупыл ловиньтаве. Та па̄выл школат кӯщаиг Андрей Дмитриевич Попов о̄лы. Ам тав 

		палтэ ва̄ӈын хо̄тпаг о̄лэ̄гум. Ханищтан колув рущ ла̄тӈыл тох ла̄ваве: «МБОУ Саранпаульская СОШ филиал Кимкьясуйская 

		начальная школа с 

		группой детского 

		сада». Школат ос садикт 15 э̄лумхо̄лас рӯпиты, та̄н халанылт ат хо̄тпат  ня̄врамыт ханищтэ̄гыт.  

		Саранпа̄выл нупыл кос ловиньтахтэ̄в, тувыл ам са̄всыр сапра̄-нин Ха̄льӯсн ва̄тихал во̄виньта̄лавем. Тув ялнэ ма̄гсыл туи ха̄п, мотор э̄ри, тэ̄лы порат ос ма̄шина э̄ри. Ос акв та̄рвит о̄лы, садик 

		по̄хат ня̄врам ёнгын 

		площадка ат о̄ньщēв.  Тамле ут ня̄врам ёнгын ма̄гсыл о̄с э̄ри.  Ты ва̄рмалиг урыл кӯщаит палт пищма 

		акваг хансыглэ̄в ос олн во̄вēв, тувыл ань ты мус ӯрхатэ̄в.

		Школав ос садикув ма̄гсыл акваг са̄всыр тэ̄нут ёвтуӈкве э̄ри. Та па̄лыт ма̄н тэ̄нут тотуӈкве о̄с са̄в олн э̄ри. Тыи ма̄гсыл  предприниматель-хо̄тпат ма̄н ётув рӯпитаӈкве щар ат ка̄сащēгыт. Ань «Рахтынья» нампа община кӯщай ёт Александр Игоревич Голошубин потыртахтасӯв. Тав на̄иӈха̄п ос са̄в 

		мо̄т техника о̄ньщи, тэ̄нут школав ос садик 

		ма̄гсыл тотуӈкве ла̄вхатас.  

		Ня̄врамыт ханищтан ма̄гсыл са̄всыр ищхӣ-пыӈ утыт ёвтсӯв, интернетыл ва̄рвесӯв. Тувыл 

		ты ут мӯсхал щирыл о̄с ат рӯпиты. Са̄всыр 

		пищмат, нэ̄пакыт кēтуӈкве ат вēрмēв, 

		сака хоса ӯрхатуӈкве э̄ри. Ань английский ла̄тыӈ ханищтан хо̄тпа тыт а̄тим. Тамле ма̄нь па̄вылквет ма̄хум рӯпитаӈкве ат ка̄сащēгыт. 

		Ханищтан колувт 

		хунь рӯпитаӈкве о̄вылтахтасӯв, тэ̄лы порат мощ а̄щирмаӈ о̄лыс. Тувыл яныг 

		кӯр мӯсхалыг ва̄рвес, 

		ань ка̄сыӈ колнакт рēгыӈыг ēмтыс. Ты 

		та̄л туи ӯщлахтан 

		порат школав щё̄-питаслӯв, ловтыслӯв, о̄льпыл сартыслӯв. 

		Кимкъясуй павылт па̄влыӈ мир ань 

		са̄вми. Ка̄сыӈ та̄лныл 

		тот са̄внув ня̄врам 

		самын паты. Людмила Васильевна ла̄внэ̄тэ 

		щирыл, 2017 та̄лт о̄выл классын ат ня̄врам тах ёхты. Ты э̄лы-па̄лт таса̄вит а̄гирищ-пыгрищ акв классыт ат ханищтахтас. Ань о̄выл классын хӯрум ня̄врам яланты. Китыт ос хӯрмит классыгт кит ня̄врам ханищтахтэ̄г. 

		Ос нилыт классын кит пыгрищиг ялантэ̄г. 

		 

		Людмила 

		Теткина


	 
