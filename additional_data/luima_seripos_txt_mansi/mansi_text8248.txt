
Тынакт мирув но̄х-патум па̄сныл 78 та̄л то̄влыс. Я̄ӈк на̄тнэ э̄тпос 9 хо̄талэ̄т Ханты-Мансийск ӯс мир мӯйлысыт, Победа хо̄тал янытласыт. 
Ты та̄л Победа парад ат ва̄рыглавес, ва̄ӈнаныл по̄сыӈ ма̄хум ӯсхулы хо­сыт ат ё̄мсыт, ма̄шинат ат яласасыт. «Бессмертный полкыт» ма̄хум о̄с ат ё̄мсыт. Округ кӯщай нэ̄ Наталья Комарова а̄лпыл ма̄хум нупыл ищхӣпыӈ ут хосыт потыртас: 
–Я̄тил тыныӈ ветераныт, округт о̄лнэ мир! Победа хо̄тал хосыт ма̄н ань ты о̄лэ̄в, рӯпитэ̄в, ща̄нь ла̄т­ӈыл потыртэ̄в, ня̄врама­нув ос апыгрищанув ян­малтэ̄в. Ты о̄лупса ма̄гыс са̄в ма̄хум хо̄нтлысыт, то̄ва­ныл хо̄нтлын ма̄т та порс­лавēсыт. Ань о̄с аквта китлер хурип утыт ёт та̄н апганыл ос апыг апыгрищаныл хо̄нт­лэ̄гыт, но̄х-патум ма̄хманув хольт та̄наныл ма̄н яныт­лыя­нӯв. 
Россия президентув Владимир Владимирович Путин ла̄выс, э̄лы хо̄та­лув урыл ат те номсэ̄в, хо̄нт­лам мирув ёрувлы­лув те, э̄лаль мӯсхал щи­рыл о̄луӈкве хунь патэ̄в. Ты пилыщмаӈ нак ма̄н нэ̄мхуньт ат ёрувлылӯв, президентув ёт акван-нё̄тхатэ̄в, ла̄палахтыглан хо̄тпат ёт воритотэ̄в.
Хо̄нтлум мирув, патум хо̄тпанув та̄нти ма̄-вита­ныл вуянтасаныл, о̄лнэ коланыл ос колта̄гланыл ма̄гыс хо̄нтлысыт. Ка̄сыӈ хо̄тпа наме номилӯв, янытлылӯв. Югра ма̄т о̄лнэ я̄тил миркве, пуста̄гыл о̄лэ̄н, Победа хо̄талт мӯй­лэ̄н!
Ханты-Мансийск ӯскант ма̄хум лов щё̄с порат атхатуӈкве патсыт, тувыл хорамыӈ лӯптат пувим акваг тэ̄нэ на̄й памятник нупыл та минмыгтасыт.
Акв яныгхо̄тпа ка̄са­ла­слум, китыглах­тасум, ка̄тэ̄т хотьютэ хури пуви. Э̄ква наме Екатерина Алексеевна Жало, тав ла̄выс: 
– Хунь хо̄нтлын нак о̄вылтахтас, ам хо̄т та̄л яныт о̄лсум. 1941 та̄л сӯкыр э̄тпост ма̄н ма̄вн фашистыт ёхтысыт, па̄в­лув но̄х-пēламтавес. Тэ̄лы сыс ма̄колт о̄лсӯв, тувыл Лӯи ма̄н кēтвесӯв, тох та оймалтахтасӯв, лылыӈ­та̄гыл хультсӯв. Ты хурит а̄тям по̄слым о̄лы, Марков Алексей Маркович. Тав хо̄нтлын ма̄н ялыс, юв 1947 та̄лт ущ ёхтыс, ма̄нав Лӯи ма̄т хо̄нтыстэ. Э̄лаль тыт акваг та хультсӯв, рӯпитасӯв, ня̄враманув янмалтасанӯв. Ма̄н ма̄г­сылув ты ма̄ Родинаг та патыс. 
Э̄ква апге ёт ёхталас, хум о̄с акв-кит ла̄тыӈ ла̄выс: 
– Ам ань ка̄тыт о̄пам Константин Смолянинов хуритэ пувилум, тав хольтэ намтвēсум. Хо̄нт­лын нак порат тав сер­жан­тыг о̄лыс. Та̄н рота­ныл  унсахыт ос пере­прават ва̄рсыт. 
О̄пам ла̄гыл-ка̄т тулё̄в­ланэ по̄льтыгласанэ, ак­ван-щуӈкырлым о̄лсыт. О̄лмēт потырта̄лыс, то̄ва­накт э̄т сыс унсах ва̄руӈ­кве э̄рыс. Ащирмат мо­лям­тахтым рӯпитасыт, ань а̄лпыл ма̄шинат ос танкыт я̄ тапа̄лн минуӈкве вос а̄лымēгыт. Са̄в рӯпитасыт, Победа хо̄тал ляпамтаса­ныл. Война юи-па̄лт о̄пам колыт, унсахыт ӯнттын ма̄т рӯпитас, фашистри­щит сакватам колыт йиль­пииг щё̄питасаныл.
Акваг тэ̄нэ на̄й памят­ник палт са̄в мир ялсыт, хорамыӈ лӯптат пинсыт. Ӯскант ма̄хум хо̄тал палыт мӯйлысыт. То̄ва ма̄ньлат а̄ги-пыгыт хо̄нтлум ма̄хум о̄ньщам маснутаныл ху­рип супыл-ка̄щил о̄лсыт, э̄р­гысыт, йӣквсыт. Э̄ти­па̄лаг «Югра-Классик» колт «Песни Великой Победы» концерт о̄лыс.
Светлана РОМБАНДЕЕВА
