
Округувт 2012 та̄лт 9 со̄тыра 998 балокыт ӯнлысыт ос тот 10 со̄тыра 813 щēмьят о̄лсыт. Та юи-па̄лт ты кēрколыт хот-виӈкве патвēсыт, щēмьят мо̄т колытын ва̄нтлуптавēсыт. Ань 2 со̄тыра 563 балокыт хультмыт ос тот 2 со̄тыра 595 щēмьят иӈ о̄лэ̄гыт. 
Ты хо̄тал мус Нижне­вартовский, Октябрьский, Советский, Сургутский, Ха̄льӯс районытыт ос Покачи, Радужный, Югорск ӯсытыт о̄лум ма̄хум балок-коланыл пēнтсыл субсидия-олныл манос мо̄т колыл майвēсыт. 
Ань тыг мус округув янытыл 15 ӯсыӈ манос районыӈ ма̄т ма̄хум о̄лум балоканыл хот-ло̄сталавēсыт, та̄н мо̄т колыл хо̄нтвēсыт. Ос 7 ӯсыӈ ман районыӈ ма̄т ма̄хум мо̄т колытын иӈ ат ва̄нтлысыт. 2018 та̄лт миркол кӯщаит пуссын ла̄ввēсыт, та̄нки ӯсанылт ос па̄вланылт балокытыт о̄лнэ ма̄хум мо̄т ёмас кол ёвтнэ ма̄гсыл субсидия-олныл вос мыганыл. Ты тэ̄лат ва̄рнэ ма̄гыс округ бюджетныл 5 млрд 470 млн солко̄ви арыгкем та̄стыглавес. 

Мо̄лты та̄лт муници­палитетыт та олны­тыл 1 млрд 453 млн 960 со̄тыра са̄вит сол­ко̄ви холтсыт. О̄влэ̄т 135 щēмьят кол ёв­тнэ субсидия-олныл та̄стувēсыт манос ком­мерческий найм щирыл колыл майвēсыт. Ётыл 556 колыт ёвтвēсыт, тот щēмьят коммерческий найм щирыл о̄луӈ­кве вēрмēгыт. Тастыг­лым олнытныл 4 млрд арыгкем солко̄ви хуль­тыс, ты олныт колыт ёвтнэ ма̄гыс Мегион, Нягань, Пыть-Ях, Нефте­юганск ӯсытн ос Нефте­юганский рай­онытн ла̄кква-майвēсыт. 2019 та̄л оигпан мус тот нэ̄мхотьют балокыт ул вос о̄лыс. 
Во̄ртур э̄тпос китыт хо̄талэ̄т миркол кӯщаит сапра̄ни ва̄рыгласыт, тот №1012 постановление-нэ̄пак пирмайтасыт. Тот хансым о̄лы, хоты ма̄хум лӯима̄н о̄влэ̄т рӯпитаӈкве ёхтысыт ос та па̄сыл балокын о̄лмыгтасыт, ань та̄н кол ёвтнэ щирыл манаса̄вит субсидия-олныл нё̄туӈ­кве патавет, ты тэ̄лат та̄ра-паттувēсыт. 
 
