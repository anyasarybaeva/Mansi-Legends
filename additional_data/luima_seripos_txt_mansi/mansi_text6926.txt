
Ам а̄тям Алексей Владимирович Алгадьев яныг ма̄ньщи щēмьят яныгмас, хо̄т увщи ос э̄щ халт тав акв пыг.
А̄тям 1972 та̄лт ма̄нь­поль э̄тпос 31 хо̄талэ̄т Ня̄хщамво̄ль па̄вылт самын патыс. Та па̄вылт хӯрум класс мус ханищ­тахтас, тот увщиянэ ёт интернатт о̄лыс. 
Тав потырта̄лас, то̄нт оматэ ос а̄тятэ туп ӯщ­лахтын порат ва̄щинь­тасаныл, тэ̄лы та̄н лувыӈ суныл ос туи мотор-ха̄пыл юв то­тыгла­вēсыт. Щащēквам ос опам то̄нт Мēӈквъя па̄вылт о̄лсы̄г. 
Мēӈквъя – Алгадьевыт та̄н па̄в­ланыл. Та̄н мис ос лув о̄щсыт, а̄тям увщиянэ ос э̄щанэ ёт туи пум ва̄руӈ­кве акваг тотыгла­вēсыт. 
О̄пам Владимир Васильевич Алгадьев пēс йис ва̄рмалит ва̄нэ хо̄т­паг о̄лыс. Са̄ӈквылтаӈкве ха̄сыс. Ӯй йӣквнэ порат са̄ӈквылтаӈкве во̄выгла­вес. Щащēквам Варвара Васильевна мо̄йтыт, пēс потрыт, э̄ргыт са̄в ва̄с.

А̄тям школа Хулюмсӯнт па̄вылт а̄стлас, тувыл Ня̄хщамво̄ль пром­хозт во̄раян хумыг рӯ­питаӈкве патхатас. Тав а̄тятэ ёт хӯл алыщлым, во̄раим яласас. Ань пыге, ам а̄пщигри­щум Дима, аквта щирыл во̄раӈкве ханищтытэ. 
Промхоз рӯпататэ ёл-по̄илттавес, тав Хулюм­сӯнт па̄вылт рӯпитаӈкве патыс. Ань са̄в та̄л «Сосьвинский ЛПУ МГ» нампа организацият на̄й харыгтан хо̄тпаг рӯпиты.   
Ам омам Оксанэ Алек­се­евна Алгадьева, такви о̄парищ наме Хозумова. Ло̄пмус – тав яныгмам па̄влэ. Ма̄н ва̄тихал тув яланта̄лэ̄в. Ам кит э̄щ Каролина ос Снежана о̄ньщēгум ос акв апщи, тав наме Дима. 
Диана Алгадьева 
