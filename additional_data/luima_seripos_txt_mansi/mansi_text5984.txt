
Россия ма̄вт щар ма̄к э̄рнэ са̄кконыт Конституция нэ̄пакт хансым о̄лэ̄гыт. Тот ань то̄ва потрыт мощ мо̄т щирыл хансавет, тув йильпи ла̄тыӈ нё̄тумтаве. Тыима̄гыс ма̄н ма̄вт о̄лнэ мир ань нэ̄пак та̄ратаӈкве щё̄питахтэ̄гыт. 
Ма̄ньполь э̄тпос  ва̄т нупыл нилыт хо̄талэ̄т Ханты-Мансийск ӯст округ Общественный палатат кӯщаиг о̄лнэ нэ̄ Ирина Максимова, мирн нё̄тнэ са̄всыр ор­ганизацият тыт акван-атыгласанэ. Та̄н пасан ва̄тат нэ̄пак та̄ртнэ ва̄р­маль урыл потыртасыт. Мир хунь нэ̄пак та̄р­туӈкве о̄вылтахтэ̄гыт, тот общественный организацият рӯпитан ма̄хум ты ва̄рмаль уральтым о̄ньщуӈкве патыяныл тах.
Ирина Максимова ла̄выс: «Кит та̄л ювле хультум порат Россия Президентув пēриявес. То̄нт нэ̄пак та̄ратан тэ̄ла мӯсхал щирыл вос о̄лыс, общественный организацият ты ва̄р­маль уральтаӈкве ла̄в­вēсыт. Та порат Югра ма̄т о̄лнэ са̄всыр орга­низацият о̄выл щёс ты ва̄рмаль хосыт нё̄тмил ва̄руӈкве патсыт. То̄нт округув янытыл са̄тса̄т арыгтем колытыт пус­сын аквъёт хӯрум со̄тыра э̄лумхо̄лас ты тэ̄ла ураль­тым рупитасыт. 
Ань округ Обществен­ный палатат рӯпитан хо̄тпат пēриян ва̄рмаль уральтан ма̄гыс ос рӯпи­таӈкве во̄ввēсыт. Ка̄сыӈ хотпа суснэ ма̄гыс тув ёхтуӈкве вēрми. Ты ва̄рмаль таима̄гыс э̄ри, ка̄тпос щурнэ хо̄тпат ёмщакв нэ̄пак вос та̄ра­тасыт, нэ̄матыр ощмар ул вос ва̄рсыт. 
Ты ва̄рмаль урыл Югра ма̄ Общественный палата интернет ло̄псыт хӯлтнэ ла̄тыӈ хансым о̄лы. Ты хосыт ка̄сыӈ районт о̄лнэ нэ̄пак та̄­ратан колнакт рӯпитан хо̄тпат ёт потыртах­туӈ­кве ро̄ви. Ка̄сащан ма̄хум ты тэ̄ла уральтан ма̄гыс о̄с тув ёхталаӈкве вēрмēгыт.
Ань пēрияп ва̄рнэ порат пуссын аквъёт хӯрум со̄тыра нёлолов­са̄т э̄лумхо̄лас ка̄тпос щуртнэ хо̄тпат уральтым рӯпитаӈкве патэ̄гыт. Акв колнакт 5-7 са̄вит хо̄тпа уральтахтым лю̄ляхо̄­луӈкве патэ̄гыт. 
Хотьют нэ̄пак та̄ра­таӈкв ёхтуӈкве ат вēрми ке, та̄н палтаныл коми­сият рӯпитан хо̄тпат та̄нки юв ёхта­лэ̄гыт. Кит избирком хо̄тпаг миннэтэ̄н порат, тэ̄н ётэ̄н акв уральтан хо̄тпа мины. Акв избир­ком хо̄тпа мины ке, ос кит уральтан хо̄тпа тав ётэ уральтаӈкве тув о̄с минэ̄г тах. 
Ирина Максимова округувт о̄лнэ мирн тамле ла̄тыӈ кēтыс: «Ма̄хумаквет, та яныт ёмас ва̄рēн, нэ̄пак та̄ра­таӈкве ёхталэ̄н. Ты са̄к­конанув хумус рӯпитаӈ­кве патэ̄гыт, ма̄к на̄нан ла̄тыӈ ла̄вуӈкве ты э̄ри». 
Ты сапра̄нин «Югра лылыēп» сосса мир организацият кӯщаиг рӯпитан нэ̄ Людмила Алфёрова о̄с ёхталас. Тот рӯпитан ма̄хманув нэ̄пак та̄ратан порат о̄с нё̄тмил ва̄руӈкве патэ̄гыт тах.
Николай МЕРОВ
