

	Белоярский районт Нумто нампа тӯр-капай о̄лы. Ты тӯр ханты ос ё̄рн ма̄хум сака ялпыӈыг ла̄вияныл. Ляпат Нумто нампа ма̄нь па̄выл о̄лы. Тот о̄лнэ соссаӈ ма̄хум ты тӯраныл сака ӯргалым о̄ньщияныл. Мувлахи ма̄тэ рущ ла̄тӈыл «природный парк» тох хасвес. 

	2001 та̄л порат ма̄-во̄й но̄х-винэ нефтяник-ма̄хум та ēрн рӯпитаӈкв ёхтысыт. Яныг кӯщаитн та̄н тот рӯпитаӈкв та̄ртвēсыт, лицензия-нэ̄пакыл майвēсыт. Тот та̄н сака са̄в ма̄-во̄й хо̄нтсыт. Ос тот рӯпитаӈкв щар ат ро̄ви, та̄н аты ва̄маныл. Кӯщаит та̄нанылн маим нэ̄пакт ты «Нумто»  нампа природный парк урыл нэ̄матыр ат хассыт.

	Ань матах та̄л ты нефтяникыт ос тот о̄лнэ ё̄рн, ханты ма̄хум халанылт сака воритотэ̄гыт. Тӯр ёлы-па̄лт щар са̄в ма̄-во̄й хо̄нтвес, ос соссаӈ ма̄хум нефтяникыт рӯпитаӈкве тув щар ат та̄ртыяныл.

	Татьяна Меркушина ма̄-вит ӯргалан департаментыт рӯпиты. Ты тӯр ма̄гыс тав сыме сака ща̄рги. Тав ань тох ла̄выс, нефтяник-ма̄хум тув рӯпитаӈкв ёхтысыт, тӯр ляпат рӯпитэ̄гыт, ань ма̄тэ лю̄лиг та ва̄рияныл. Та̄н на̄й ва̄рнэ тēрква̄лгыт тув хартэ̄гыт, лё̄ӈхыт пинэ̄гыт, тӯр ва̄танэ то̄суӈкв та патсыт. Э̄лаль тох те мины, тӯр-капай витыг та тотыяныл. Матъёмас ань са̄в ма̄хум акван-атхатым, потыртахтым ты тӯр сака ӯргалыяныл. 

	Ӯсувт о̄лнэ ма̄ньлат соссаӈ ма̄хум о̄с потыртахтасыт, та̄н ты тӯр ӯргалан ма̄гыс са̄всыр рӯпата ва̄руӈкв патэ̄гыт, кӯщаит ос мо̄т мир вос ва̄ганыл – ты тӯрн новхатуӈкв щар ат ро̄ви, тав сака ялпыӈыг о̄лы, ос ханты, ё̄рн ма̄хум та̄н ялпыӈ ма̄наныл пуссын тот ляпат о̄лэ̄гыт.

	 

	Ты ля̄ххалыг ма̄ньщи ла̄тӈыг Валентина Хозумова хассаге
