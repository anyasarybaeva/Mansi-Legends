
Ам яныг анēквам Антонина Васильевна Новосёлова (Шивторова) Кондинский районт 1934 та̄лт самын патыс. Карым па̄вылт са̄т класс а̄стлас. Тувыл э̄лаль Ханты-Мансийский педучилащан ханищтахтуӈкве минас. 
Ма̄ньта̄гыл тав ма̄нь ня̄врамыт ёт ёнгасаӈ­кве, та̄наныл ӯргалаӈ­кве, ханищтаӈкве сака э̄руптас. Улпыл таима­гыс тав ханищтан хо̄т­паг ēмтуӈкве тахмаяс. Ханты-Мансийск ӯст 1952-1956 та̄лыт сыс ха­нищтахтас. Антонина Васильевна сака ём­щакв ханищтахтас, ты коныпал спортыт касуӈ­кве а̄лымас.
 Училище а̄стламе юи-па̄лт тав Ха̄льӯс район Шайтанка па̄вылн рӯпитаӈкве тēтвес. Тот тав тит та̄л рӯпитас, са­валап ня̄врамыт ураль­тан колт воспитателиг о̄лыс. Тувыл школат рущ ла̄тыӈ ос литература предметын ня̄врамыт ханищтас. Яныг анēквам рӯпитан ва̄рмалянэ ёма­щакв минасыт. Тав ла̄выс, то̄нт ёмас пора о̄лыс, ня̄врамыт ёмащакв ха­нищ­тахтасыт. Аквписыг ёнгасасыт, кассыт. Ён­гуӈкве ханищтасаныл, касылыт ва̄рыгласыт. Пӯм­щиг о̄лсыт.
Ам яныг анēквам Антонина Васильевна Новосёлова налыман та̄л сыс школат рӯпитас. Налыман та̄л Шугур па̄выл школат ня̄вра­мыт ханищтан нэ̄г о̄лыс. Ам таве сака э̄рупты­лум. Тав ва̄рум рӯпататэ урыл ва̄ти­хал ма̄навн по­тырты. Ва̄им, пуссын рӯпа­тат ёмасыт ос ня̄­вра­мыт ханищтан хо̄т­паг о̄луӈкве – сака ёмас ва̄рмаль. Ханищтан хо̄тпа такви рӯпататэ̄­тыл са̄в ёмас ва̄рнэ лё̄ӈх хуль­тупты. 
