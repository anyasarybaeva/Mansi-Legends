
Ты э̄тпост ма̄щтырлан ма̄хум ловит мирхал фестивальн акван-атхатыгласыт. Ханты-Мансийск ӯс кант палаткат ос ё̄рнколыт тӯщтыглавēсыт. Тот э̄лыл ёхталам хо̄тпат та̄нки ва̄рум пормасаныл тыналасыт. То̄ва хо̄тпат тот ма̄щтырласыт.
Ты фестиваль 2000 та̄л па̄сныл кит та̄л сыс акв щёс ва̄рыглаве. Ань ма̄щтыр хо̄тпат округувныл, Россияныл ос э̄лы мо̄т хо̄н ма̄ныл тыг ёхталасыт. Ка̄сыӈ э̄лумхо̄лас такви пормасанэ тыг тотыгласанэ.
Округ кӯщай нэ̄ Наталья Комарова тув о̄с ёхталас. Тав ма̄щтыр ма̄хум рӯпатаныл сунсыглым тот ё̄мыгтас ос та̄н ётаныл мощ потрамас. Тувыл та̄нанылн янытлан ла̄тыӈ ла̄выс: «На̄н, ма̄щтыр ма̄хум, аквъёт сака э̄рнэ рӯпата ва̄регы̄н, тыг са̄в-сыр ма̄ныл ёхтысы̄н. Ка̄сыӈ хо̄тпа такви о̄лнэ-хӯлнэ наке ань тыт суссылтытэ. Ты рӯпатан акваг э̄лаль вос мины. 
Ань ма̄ янытыл са̄всыр ма̄тт хӯрумса̄т арыгтем мощщаг хультум мирыт о̄лэ̄гыт. Ма̄н округувт хантыт, ма̄ньщит ос ё̄рныт о̄лэ̄гыт. Та̄н ты рӯпатаныл акваг э̄лаль вос тотыяныл, та̄нанылн ты ва̄рмаль щирыл акваг нё̄туӈкве патэ̄в. Ам ань тыт мощ ё̄мыгтасум, нё̄тнэ, хорамыӈ пормасыт суссанум, сымум татем ёмасыг ēмтыс. Ма̄н ма̄вт са̄в ма̄щтыр хо̄тпа о̄лы».
Округ Ассамблея кӯщай хум Еремей Айпин тув о̄с ёхталас. Тав мӯй ма̄хум, ма̄щтыр хо̄тпат ёт па̄щалахтас ос тох ла̄выс: «Ам ань акв нэ̄пак хансум хум Геннадий Сазонов номылматыслум, тав Тюмень ӯст о̄лыс. О̄лмēт Бахтияров урыл потыр хансы. Та Бахтияров о̄йка - лӯсум ма̄ньщи хум, Нё̄рт хотты ма̄т о̄лыс. Тав мощща потыртас ос акв ла̄тыӈ акваг ла̄выглас. Хо̄тпа ёмщакв э̄ргыс ке, са̄в хӯл пувыс манос ка̄тыл ёмас хури по̄слыс ке, ты э̄лумхо̄лас тав ма̄щтырыг ла̄выгластэ. Ань тыт о̄лнув ке, тав атхатыглам ма̄хум пуссын ма̄щтырыг ла̄внуванэ».
Ма̄ньщи ос ханты хо̄тпанув тот о̄с о̄лсыт. Сургутныл Александр Сайнахов ос Людмила Мелентьева ёхталасы̄г. Ма̄щтырыт ӯс ка̄нт хӯрум хо̄тал рӯпитасыт. То̄ват тот ра̄ктыл пӯтсовыт по̄щгысыт, йӣвныл ма̄ньхап, а̄ныт ва̄рсыт, нэ̄ хо̄тпат тучаӈыт, хӯрыгсовыт ос мо̄т са̄всыр пормасыт ю̄нтсыт. Парщин колт са̄всыр пормасыт тыналавēсыт. Ты ва̄рум рӯпатаныл пуссын Ханты-Мансийск ӯс «Ремёсло центр» колн мисаныл. Ка̄сыӈ хо̄тпа рӯпататэ ма̄гыс тот янытлавес.
