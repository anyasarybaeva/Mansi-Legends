
Тынакт Ханты-Мансийск ӯст тэ̄лат йильпи щирыл ва̄рнэ кол рӯпитаӈкве о̄вылтахтас, рущ щирыл тох ла̄ваве «Школа креативных индустрий». Ханищтан хо̄тпат ос ня̄врамыт янытлан ма̄гыс тув округ кӯщай нэ̄ Наталья Комарова, Россия янытыл рӯпитан культура министр ва̄ӈын хум Сергей Обрывалин, йильпи щирыл ва̄рнэ тэ̄лат торыг рӯпитан хо̄тпат ос учителит ёхталасыт. 
О̄выл ла̄тыӈ Наталья Комарова ла̄выс: «Ма̄н ма̄в янытыл о̄лнэ «Придума­но в России» проект рӯ­питаӈкве о̄вылтахтаме порат та̄ра-патыс, ань йильпи щирыл ва̄рнэ тэ̄лат ханищтаӈкве э̄рēгыт. Ты ма̄гыс колыт пӯнсуӈкве номылматсӯв, пормас ва̄рнэ ма̄хум йильпи щи­рыл олн сэ̄луӈкве вос ханищтахтэ̄гыт. 

Ма̄н ань тыхо̄тал ок­ругув янытыл о̄выл там­ле школа рӯпататэ ты о̄вылтылӯв. 2023 та̄лт иӈ кит тамле колыг ӯнттавēг – Сургут ӯст ос Белоярский районт. Ам номсэ̄гум, ты сака э̄рнэ, пӯмыщ ва̄рмаль. Ты колт янге-ма̄не акван-нё̄тхатым ханищтахтуӈ­кве патэ̄гыт, ка̄тыл са̄всыр пормасыт ва̄руӈкве, ном­суӈкве патэ̄гыт, хумус рӯ­питаӈкве э̄ри».    
Кӯщай нэ̄ ханищтан хо̄тпат ос ня̄врамыт о̄выл ханищтахтын хо̄талыл янытласанэ, та̄нанылн са̄в ёмас сымыӈ ла̄тыӈ ла̄выс.
Тувыл ня̄врамыт ос учи­теляныл мӯй мирн ма̄щтырлан колнаканыл суссылтасаныл, тамле нам о̄ньщēгыт: «Современная электронная музыка», «Анимация и 3D-графика», «Дизайн» ос «Фото и видео­производство». Ты нила колнакытт 12-17 та̄л яныт 80 а̄гирищит-пыгрищит ханищтахтэ̄гыт.

Санкт-Петербург ӯсныл Ксения Чикунова ёхта­лас, тот тав «Мельница» нампа анимационный кинат ва̄рнэ колт рӯ­пи­ты. Нэ̄ ща̄гтым ла̄выс: «Тыт ам ка̄сыӈ колна­кын щалтсасум, суссум, ня̄врамыт хумус ханищ­тахтэ̄гыт, щаквщин ма̄гыс маныр о̄ньщēгыт. Та̄н со̄­тыӈыт, матыр-а̄ти пуссын о̄ньщēгыт – ка̄сыӈ хо̄тпа рӯпитан ма̄ о̄ньщи, э̄рнэ пормасытыл, ищхӣпыӈ утытыл, та маныр, пус­сын та̄стувēсыт, ёвтвēсыт. Туп ханищтахтуӈкве вос тахнувыт, са̄в ёмас, э̄рнэ тэ̄ла вос ва̄рнувыт».
Наталья Комарова ос Сергей Обрывалин ты колнакыт о̄с пуссын ё̄мыгтасанэ̄н, сунсыглах­тасы̄г. «Дизайн» нампа колнакт округ кӯщай нэ̄ ня̄врамытн кати хурил мӯйлуптавес. Ты пормас та̄н ищхӣпыӈ ут ё̄рыл та̄нти ва̄рсаныл. Мультфиль­мыт ва̄рнэ колнакт ос «Плоскостная анимация» ханищтап суссы̄г.

Йильпи щирыл ва̄рнэ тэ̄лат колт ня̄врамыт кит та̄л ханищтахтуӈкве патэ̄гыт. О̄выл та̄л са̄всыр тэ̄лат та̄ра-патэ̄гыт, китыт та̄л ос та̄нанылн ро̄внэ акв хотты тэ̄ла пēриēгыт. Тувыл та тэ̄ланыл мӯсхал щирыл ханищтыяныл ос творческий проект щё̄питэ̄гыт. Ка̄сыӈ ня̄врам школа а̄стынэ̄тэ юи-па̄лт сертификат-нэ̄пакыл миве.  
2023 та̄лт ты пӯмыщ колн 180 а̄гири­щит-пыгрищит ханищтах­туӈкве ёхтэ̄гыт.

Округ миркол ля̄ххал ма̄ньщи ла̄тӈыг 
Светлана Ромбандеева толмащластэ   
 
