
Округувт то̄ва ма̄нь па̄влытныл хо̄нтын тотыглым хо̄тпат ка̄стыглан ос номнэ ма̄гсыл памятникыт ань ва̄рим о̄лэ̄гыт. Тув хум хо̄тпат наманыл хасвēсыт, то̄ват наманыл архив-колт хо̄нтавет ос а̄хвтас тармыл хансавет. 
Силава па̄выл Хо̄нтаӈ районт о̄лы, тот хуньт яныг па̄выл о̄лыс, ма̄хум тувыл хо̄нтлуӈкве ōс тотвēсыт. Ань та па̄вылт кӯщаиг о̄лнэ нэ̄ Ольга Александровна Фоми­чёва памятник урыл тох потыртас.
– Ам амти а̄тям урыл потрыт тинсуӈкве пат­сум, тав наме о̄лыс Алек­сандр Кузьмич Белобородов, а̄тям партизаныт отрядыт хо̄нтлыс. 
1943 та̄лт вōртыпал ка̄т тулё̄вланэ хот-ма­нумтавēсыт, пусмалтавес ос юв тēтвес.
Ос па̄влув­ныл тотым хумыт урыл архив-колт потрыт хо̄нт­сум. Ōлымам акв порат ном­сахтуӈкве патсум, та̄на­ныл номнэ ма̄гсыл памят­ник па̄влувт ва̄руӈкве э̄ри. Хо̄т-а̄ти кӯщаит палт ялсум, олн во̄вуӈкве пат­сум, памятник хумус ва̄­руӈкве, хури по̄слуӈкве хо̄тпа хо̄нтсум. Э̄лаль ос мо̄т руманумн нё̄туӈкве патвēсум, хӯлтвēсум – хумус ос хоталь ялуӈкве, хотьют ёт потыртаӈкве. Тох э̄лаль рӯпатам ва̄руӈ­кве та патыслум. 
Āхвтас памятник та ва̄рылтасум, 18 хум на­маныл тув хасвēсыт: 
Албычев С., Батенёв А.А., Батенёв П.А., Белоборо­дов А.К., Гришкин Л.Ф., Гришкин М.Г., Гришкин Н.П., Енканов М.П., Исто­мин С. А. , Корчемкин В.Я., Корчемкин В.Я., Криво­но­гов П.М., Куковин Е.В., Куковин Ф.В, Нейметов П.А., Сафронов М.В., Шимов К.В., Шимов М.В.
Тӯяг тав 2017 та̄лт тыг па̄влув канын на̄лми ва̄та нупыл ва̄рвес. Āхвтас тармыл ты хумыт пуссын наманыл хасвēсыт. 
Памятник по̄­хат тит товтыг тӯщты­сагӯв, тыт о̄лум ма̄хум пуссын во̄­раян хумыт о̄лсыт, таи­ма̄гсыл тох ва̄руӈкве тахмаясум. Тувыл са̄в мир во̄­выгласум, хо̄нтлум ма̄хум та̄н ня̄враманыл, апганыл тыг ёхталасыт, хорамыӈ лӯптат тотсыт, стихыт ловиньтасыт, са̄в сымыӈ ла̄тыӈ ла̄всӯв, та̄наныл ка̄стысанӯв. 
Хунь ты ва̄рмаль пус­сын ва̄рыслӯв, номтум татем ёмасыг ēмтыс, матъёмас ма̄н та̄наныл номиянӯв, нэ̄мхотьют хот ат ёрувлавес ос номаве. 
Тувыл тит-хӯрум хо̄тал минас, ос акв э̄т хол­па̄лаг ēмтум порат ам аквтуп но̄х-са̄йкатавē­сум. Самагум пӯссагум – ущты постыглы, пēри­намыл но̄х-ква̄лсум, ис­насыл кональ на̄лми ва̄та нупыл сунсэ̄гум, памят­ник иснасумыл на̄ӈки. Тот сэ̄ӈкв халт аквтуп  18 хум памятник нупыл ӯнтмыт, ӯнлахо̄лэ̄гыт, пус­сын пēс щирыл, хумус война порат масхатсыт, тащир масхатым о̄лэ̄гыт. 
Ам тувле сунсэ̄гум ос щар ат пилэ̄гум, ном­са̄лэ̄гум, та̄н тащирыл ул пӯмащипа ла̄тыӈ ла̄вуӈ­кве тахсыт. Исаныл тыг та ёхталасыт, та̄нти о̄лум па̄вланыл ӯргалыяныл. 
Та юи-па̄лт ам ань нэ̄­матарыл ат пилэ̄гум, хот­таль минуӈкве патэ̄гум, та̄наныл ка̄стыянум, ла̄­вēгум: «Па̄влын ӯрга­лэ̄­лы̄н». Писалиӈ нёло­лов­хуйплов хум па̄влув та ӯргалыяныл, матъёмас памятник ва̄руӈкве ном­тын ёхтувēсум, ты о̄с, улпыл, та̄нти хӯлтхатсыт. 
Ольга Александровна хо̄нтлум ма̄хманэ номи­янэ ос ань ка̄сыӈ тӯя тув ня̄врамыт ос яныг хо̄тпат Урай ӯсныл ос Хо̄нтаӈ районныл ёхталэ̄гыт, аквъёт ка̄стыяныл, стихыт ловиньтэ̄гыт, хо̄нт урыл э̄ргыт э̄ргēгыт, 9 май – Победа хо̄тал янытлэ̄гыт. 
Лӯпта э̄тпос 22 хо̄талт тув о̄с ма̄хум ёхталэ̄гыт, та хо̄тал «День памяти и скорби» ла̄ваве, то̄нт о̄с хо̄нтлум ма̄хум ка̄стыя­ныл, хорамыӈ лӯптат тув пинэ̄гыт. 
Галина КОНДИНА
