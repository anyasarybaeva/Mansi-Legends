

	Свердловский область Ивдельский районт ма̄ньщиянув о̄лэ̄гыт. Та ēрт са̄в во̄р па̄выл иӈ ӯнлы. Тот ма̄ньщи ма̄хманув ань ты хо̄тал мус во̄раим о̄лэ̄гыт. Ты та̄л тэ̄лы-тӯяг ам тув ялсум. Тот акв ма̄ньщи хум ёт хо̄нтхатыгласум. Тав наме Валерий Анямов, на̄н тав урēтыл э̄лаль ловиньтэ̄н.


		Ты ма̄ньщи хум Кēрасколыӈъя̄ па̄вылт самын патыс. Тот яныгмас, Полуночный па̄выл школа а̄стлас. Па̄влэ̄т во̄раим мощ о̄лыс. Ос Санкт-Петербург ӯст кина по̄слын хо̄тпаг э̄лаль ханищтахтас. Тувыл Ханты-Масийск ӯсн ёхталас. Тыт ос «Югра» нампа телерадиокомпаният матахмат та̄л рӯпитас.  Та юи-па̄лт о̄с такви ма̄тэ̄н ювле минас.

		Ань Кēрасколыӈъя̄ па̄вылт туп кит щēмьяг о̄лэ̄г. Акв колт Михаил Тимофеевич ос Светлана Прокопьевна Пеликовыг о̄лэ̄г. Тэ̄н кит ня̄врам о̄ньщēг. Ня̄врамагēн сас Полуночный па̄выл школа-интер-натт ханищтахтэ̄г. Китыт колыт ос Александ-ра Васильевна Анямова, Валера тав оматэ, о̄лы. Тувыл та, тэ̄лы порат па̄вылт воссыг нэ̄мхотьют а̄тим. Туи пораг ēмты, ущта са̄в мир ёхты. 

		Валера ос ань Висумтыт па̄вылт Ирина э̄кватэ ёт о̄лы. Ты па̄выл мощ яныгнув. Тот лов-манкем кол ӯнлы. Кēрасколыӈъя̄ па̄выл мус хӯрумхуйплов вēрыста палыт ма̄тэ. Тав ва̄тихал оматэ̄н нё̄туӈкве тув ёхталы.

		Во̄рколэ̄н яланты, кēрнялит ӯнтты, нёхыс алыщлы, щёпрыт па̄т-лупты ос со̄рп ка̄тын-патты. Тав ла̄выс, о̄патэ о̄лмēт потырта̄лыс, та̄н щēмьяныл са̄в са̄лы о̄щмыт. Пуссын аквъёт нёлоловса̄т пуӈк о̄лыс. 

		Пēс порат нё̄р тапалт са̄в рущ па̄выл ӯнлыс. Тув олн сэ̄лнэ ма̄гыс са̄в э̄лумхо̄лас э̄лыл рӯпитаӈкве ёхталас. Ма̄ньщи хо̄тпанув са̄лыяныл лув ма̄гыс пēнтуӈкве акваг тув тотыгла̄лсаныл. Та луваныл йирыг алыгласаныл. 

		Нё̄р тапалт пēщар ма̄хум о̄лсыт. Ма̄ньщиянув та̄н ётаныл о̄с тыналахтасыт. Тувыл советский власть ёхтыс, са̄лыяныл хот-вуйвēсыт, туп тэ̄нэ са̄вит хультуптавес. Ётылнув яныгпа̄ла хо̄тпат пуссын а̄тимыг ēмтсыт, са̄лыт о̄с пуссын холасыт. Воссыг нэ̄мхотьют о̄ньщуӈкве ат ка̄сащас. 

		Та па̄сныл па̄влыӈ ма̄хум туп во̄раим о̄лэ̄гыт. Са̄лы воссыг ат о̄ньщигласыт. Ань ты накт ма̄ньлат хо̄тпат о̄с са̄лы о̄щнэ ва̄рмаль урыл номсахтэ̄гыт. Ты ёмас ва̄рмаляныл тэ̄лаг вос ēмтнув. Э̄рыӈ хотты порат та тэ̄пыӈ ма̄т ма̄ньщиянув са̄лыяныл о̄с ха̄йтыгтаӈкве патэ̄гыт тах. Ань тот та̄ксар, ка̄ркам ма̄ньщи хо̄тпанув иӈ о̄лэ̄гыт.

		 

		Николай МЕРОВ

 
