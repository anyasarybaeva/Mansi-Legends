
Ханты-Мансийск ӯст акв сака ка̄ркам а̄гирищ о̄лы, наме Стефания Сабельфельд, 9 та̄лэ то̄влыс. Тав округт о̄лнэ сосса мирув о̄лупса сака янытлытэ, ты о̄вылтыт тох ла̄выс: 
– Округт о̄лнэ сосса мир о̄лупсаныл а̄нумн сака мӯсты, та̄н во̄рыӈ ма̄т о̄лэ̄гыт, сыстам лылыēпыл лылтэ̄гыт. «То̄рум Маа» музейт коланыл ос сӯмъя­ханыл о̄лэ̄гыт, ты сака ёмас ма̄кве. Ам о̄с тамле колт о̄луӈкве тахнувум. Ань акваг телефонанув ёт юн нас та ӯнлантэ̄в, щар марщум. Тув палыт нэ̄­па­кыт ловиньтэ̄гум, тынакт хӯрум насматыр урыл пӯ­мыщ потыр ловиньтасум (Эно Рауд тав хансыстэ). Ань акв пӯмыщ потыр потыр­тэ̄гум.
Хӯрум насматыр
Акв ӯст са̄в кати о̄лыс, матум э̄кван тыттувēсыт. Ты ӯс та̄ра хӯрум нас­матыр минасыт – Муфта, Ва̄йпатта ос Хаслыӈ тус. Акваныл Муфта нампа маснут о̄ньщи. Ва̄йпатта тай хащлум о̄лыс, нёлэ па̄лыг-маныгтахтас. Хас­лыӈ тус ос тусэ ка̄миньт хаслыл яныгмас, тот сӯй­пилыт яныгмēгыт. 
Хӯрум насматыр ань ӯсн ёхтэ̄гыт, сунсэ̄гыт, мин­нэ лё̄ӈханылт таса̄­вит ма̄шинат лю̄лēгыт. Ки­тыг­лахтэ̄гыт, э̄лаль ман­рыг ат минэ̄гыт? Водителит ла̄вēгыт, матум э̄ква палт ёхтысыт, катиянэ ма̄гыс хӯл ос щаквит тотсыт. Хӯ­рум насматыр такос ӯр­ха­тэ̄гыт, ма̄шинат э̄лаль ат лаквēгыт. 
Номсэ̄гыт, манырсыр­ман катиӈ э̄ква, тыт ӯр­ха­туӈкве щар турн ты ёх­тыс. Катит ӯсныл хотталь ня̄влуӈкв э̄рēгыт, ты урыл та̄н матум э̄кван ла̄всыт. Яныгхо̄тпа ювле ла̄выс: «Вēрмегы̄н те, хот­таль тотэ̄н, ам та̄н ёта­ныл о̄с ва̄гта̄л патсум, ӯсн та̄н ма̄гсыланыл сака са̄в тэ̄­нут тотуӈкве э̄ри». 
Ва̄йпатта ла̄выс, тав ёнгын ма̄порсӯй о̄ньщи, гру­зовой ма̄шина палт нэ̄гсалыяныл те, хунь мин­мыг­тэ̄гыт, катит э̄рыӈ юил ня̄выл­хатэ̄гыт. Тох и ва̄рсыт, ма̄шина палт ёнгын ма̄­порсӯй нэ̄гса­ласыт, Муфта ма̄шина та нёвум­тап­тыстэ. 
Я-ты, ань катит ма̄пор­сӯй ка̄саласаныл, юил та ха̄йтэ̄гыт. Ва̄йпатта ос Хаслыӈ тус та ро̄ӈхēг: «Муфта, молях минэн, атиӈк ма̄порсӯйрищув консыгтыяныл, ощмарув тах та̄ра-паты». 
Са̄в вēрыста минасыт, катит юил маттем та нуй­хатасыт. Тувыл ва̄гта̄л ты патсыт, ла̄щал ювле та хультсыт. Ань та̄ра-па­тыс, хӯрум насматырн урк­куптавēсыт, ювле миннэ лё̄ӈханыл о̄с хот-тыпыл­тасаныл. 
