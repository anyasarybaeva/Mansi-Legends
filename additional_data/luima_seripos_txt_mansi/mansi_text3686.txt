
Ты э̄тпост Победа хо̄тал кастыл Ханты-Мансийск ӯст о̄лнэ ма̄хум «То̄рум Маа» музейн во̄выглавēсыт. Тот пӯмыщ суссылтап ва̄рыглавес, рущ ла̄тӈыл тамле нам о̄ньщис – «Отыры Великой Победы».

	Ты суссылтап Саранпа̄вылныл тотыглавес. Хо̄нтлум ма̄хум хурияныл, юв тēтум пищманыл ос мо̄т пормасаныл тот суссылтавēсыт.

	Война э̄лы-па̄лт ма̄н округувт 93 со̄тыра 274 хо̄тпа о̄лыс. Яныг хо̄нт о̄вылтахтам та̄лт тыгыл 17 со̄тыра 890 хо̄тпа хо̄нтлын ма̄н тотвēсыт, та̄н халанылт 170 – нэ̄квет, 412 – ты соссаӈ хо̄тпат (ма̄ньщит, хантыт ос ё̄рныт). Пуссын аквъёт 9 со̄тыра арыгтем хо̄тпа войнаныл юв ат ёхтысыт.

	5 со̄тыра 737 хо̄тпа – хо̄нтлыманыл порат порсысыт;

	2 со̄тыра 267 хо̄тпа – хо̄нтлын ма̄т ва̄та̄лыг хот-тыпсыт;

	1 со̄тыра 983 хо̄тпа – сакватыманыл юи-па̄лт хотталь щалтсыт;

	17 хо̄тпа – пленыт порслувēсыт.

	Са̄в хо̄тпа ювле округувн о̄луӈкв нас ат ёхтысыт. Мо̄т ма̄н о̄лмыгтасыт.

	Ты музейт рӯпитан ма̄ньлат а̄ги Дарья Татаринова такви яныг ащо̄йкатэ урыл потыртас. Тав наме о̄лыс – Илья Петрович Пухленкин. Хоса нот о̄лыс, яныгса̄т та̄лэ то̄влын мус тит та̄л туп хультсас, тав 2012 та̄лт а̄тимыг ēмтыс.

	Ты о̄йка 1914 та̄лт Сургутский район Сахаль па̄вылт самын патыс. Ща̄няге-а̄щаге сас хантыиг о̄лсы̄г, хо̄тхуйплов ня̄врам о̄щсы̄г. Ты пыгēн пити паттаг ты о̄лыс. Ханищтахтуӈкв а̄стламе юи-па̄лт тав увщитэ ёт Ханты-Ман-сийск ӯсн минас, ос тыт милицият рӯпитаӈкв патыс. Нэ̄ тотыс, о̄выл ня̄врамēн самын патыс.

	Ос яныг хо̄нт та о̄вылтахтас. Хум хо̄тпат хо̄нтлын ма̄н тотуӈкв патвēсыт, ос Илья ат виве. Ла̄ваве, милицият рӯпитанэ̄тэ ма̄гыс тав «бронь» о̄ньщи, таима̄гыс юн вос рӯпиты. Ос тав юн хультуӈкв щар ат ка̄сащас, 1941 та̄л октябрь э̄тпост хо̄нтлын ма̄н та минас. 1942 та̄л август э̄тпост Ржев нампа ӯс ляпат тав сака та̄кыщ сакватавес, матах э̄тпос пӯльницат пусмалтавес. То̄нт ты лēккарытн ла̄ввес, тав самаге нэ̄мхуньт на̄ӈкуӈкв ат патэ̄г. Та па̄сныл ты ханты хо̄тпа сампыльта̄лыг та о̄лыс.

	Юв ёхтыс, э̄кватэ̄нтыл хо̄т ня̄врам о̄щсы̄г. Хотты та̄лт тэ̄н «Со̄рни пӯри» ва̄рсы̄г, аквъёт о̄лнэ̄тэ̄н атпан та̄лыг ēмтыс. Ос та юи-па̄лт э̄кватэ ос тит ня̄врамаге а̄тимыг ēмтсыт. О̄йка хотталь щалтнэ̄тэ мус Лида апгēн о̄щвес. Тамле ты потыр музейн атхатыглам ма̄хумн Дарья потыртас.

	Альбина Николаевна Мехнина (Шесталова) такви а̄тятэ урыл ос каӈке (а̄тятэ а̄пщи) урыл о̄с потыртас. Тэ̄н о̄с сас хо̄нтласы̄г, а̄ще юв ёхталас, ос каӈке хотты ма̄т та порсыс.
