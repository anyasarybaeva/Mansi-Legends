
Дарья Петровна Шмелёва, такви о̄парищ наме Сайнахова, Ха̄льӯс район Ягрим па̄вылт колта̄глэ ёт о̄лы. Такви Сӯкыръя па̄вылт яныгмас.  Омаге-а̄тяге  ма̄ньщи хо̄тпаг о̄лсы̄г. Дарья Петровна такви щēмьятэ урыл тох потыртас:
– А̄тям Пётр Андре­евич ос омам Елена Гавриловна Сайнаховыг Сӯкыръя па̄вылт о̄лсы̄г.  А̄тям 1917 та̄лт о̄йттур э̄тпос 12 хо̄талт самын патыс. 1942 та̄лт Ленин­градский фронтын хо̄нт­лаӈкве тотвес. 1943 та̄лт во̄ртур э̄тпос 18 хо̄талт сакватавес. Пӯльницат хоса пусмалтавес, тувыл э̄лаль хо̄нтлаӈкве кēтвес. Юв 1945 та̄лт ущ ёхтыс. «За боевые заслуги» ма̄глын тагатан по̄с о̄ньщас. 
Война юи-па̄лт «Саран­паульский» нампа совхозт во̄раян ос хӯл алыщлын хумыг рӯпи­тас. А̄тям 1989 та̄л ма̄ньполь э̄тпос 10 хо̄­та­лт а̄тимыг ēмтыс. Тав урēтыл «Птицы Светлой памяти» нампа нэ̄пакт хансым о̄лы. Ты нэ̄пак Саранпа̄вылт о̄лнэ хо̄тпат та̄ратасыт. Та̄н Саранпа̄вылныл ос та ляпат о̄лнэ ма̄нь па̄в­лытныл хо̄нтлаӈкве ялум хо̄тпат урыл пот­рыт тув акван-атсыт. Ам ты нэ̄пакыл о̄с мӯй­луптавēсум. Ты хо̄тпат таяныт э̄рнэ рӯпата ва̄рсыт, ам та̄нанылн яныг пӯмащипа ла̄тыӈ ла̄вēгум. Ма̄навн хо̄нт­лам ос тот порсум ма̄х­манув ёрувлаӈкв щар ат ро̄ви.
Омагум-а̄тягум са̄т ня̄врам янмалтасы̄г. Мēн ань Марина э̄щум ёт мēнккемēн хульт­сумēн. Мо̄т каӈканум, увщиянум пуссын а̄ти­мыг ēмтсыт. Марина э̄щум о̄с Ягрим па̄вылт щēмьяӈ та̄гыл о̄лы.
Ам школа а̄стласум, Ханты-Мансийск ӯсн минасум, тувыл пед­училищат туп акв та̄л ханищтахтасум. Ӯст о̄луӈкве ат вēрмысум, ханищтахтын ма̄ныл та по̄йтсум. Ты юи-па̄лт Ягрим па̄вылн о̄луӈкве ёхтысум. Пенсиян пат­хатнэ мус садикт ня̄вра­мыт ӯргалым рӯпитасум. Маринам школа а̄стламе юи-па̄лт Салехард ӯст ӯйхул пусмалтан лēкка­рыг ханищтахтас. 1979 та̄лт Ягрим па̄вылн рӯпи­таӈкве о̄с ёхтыс, та па̄с­ныл тыт о̄лы.
Ма̄ньнувег о̄лмум порат э̄щум ёт ва̄тихал­нув Сӯкыръя па̄­вылн ялантасмēн. Ань тай мēнки яныг хо̄т­паг ты ēмтымēн, юв сака ат яланта̄лымēн. Саран­па̄вылт ос Сӯкыръят рӯтанмēн о̄лэ̄гыт. Омам рӯтанэ Вьюткиныт о̄с тот о̄лэ̄гыт. Ам та̄наныл пуссын номиянум, пус­сын янытлыянум».    
Дарья Петровна о̄йка­тэ̄нтыл 42 та̄л аквъёт о̄лэ̄г. Тэ̄н кит ня̄врам янмалтасы̄г. Пыгēн Игорь Ягрим па̄вылт колта̄глэ ёт о̄лы, акв пыг, акв а̄ги о̄ньщи. Э̄кватэ о̄с ма̄ньщи нэ̄, Восыӈтӯр па̄вылныл о̄лы. Дарья Петровна пыге пыг наме Илья, тав ты та̄л 19 та̄лэ то̄в­лыс, Ксения 13 та̄л яныт а̄гирищкве. 
А̄гитэ Оксана Сверд­ловский область Ала­паевск па̄вылт щēмьятэ ёт о̄лы. Акв а̄ги янмал­ты, наме Станислава.
Дарья Петровна хосат та̄гыл кос пенсият о̄лы, тувыл тэ̄ла та̄л щар ат ӯнлы. Тэ̄н э̄ще ёт э̄ргуӈ­кве сака ха̄сэ̄г. Ма̄ньщи нэ̄г туранэ̄н сака суиӈыг о̄лэ̄г. Кит яга̄гииг «Вдох­новение» нампа ансам­блит са̄в­сыр ялпыӈ хо̄­талыт порат мо̄т э̄кват ёт рущ э̄ргыт э̄ргēг. Ма̄ньщи э̄ргыт тэ̄н о̄с э̄ргēг. Ты урыл Дарья Петровна ла̄выс: «Мēн Маринам ёт ма̄ньта̄гыл аквъёт э̄ргимēн. Каӈкув Сӯкыръя па̄вылт кина суссылтым рӯпитас. То̄нт кина сунсым мēн са̄всыр э̄ргыт та̄ра ханищтасан­мēн. Номилум, ма̄нь порат Маринам ёт кол по̄хат акваг тот тятьтя­лахтасмēн, акваг э̄ргы­самēн.
Ань Ягримт ма̄нь­щи­янув хунь ак­ван-атха­тыглэ̄гыт, тув о̄с акваг ялантымēн. «Ӯринэ̄ква хо̄талт», сосса ма̄хум янытлан хо̄талн, округув яныт­лан хо̄талн о̄с во̄­выг­ла­ве­мēн. Тот мēн ма̄ньщи э̄ргыт э̄ргымēн. Ам то̄ва рущ э̄ргыт ма̄ньщи ла̄тӈыл толмащлыя­нум, о̄с тувыл э̄ргиянум. Саран э̄ргыт о̄с ва̄ган­мēн, то̄ва ялпыӈ хо̄талт та̄­наныл о̄с э̄ргия­нмēн. 2019 та̄лт во̄ртур э̄тпост Ягрим па̄вылт касыл ва̄рыг­лавес, ма̄хум са̄в­сыр па̄вылныл ма̄нь­ха̄пыл товуӈкве ёхтала­сыт. Ялпыӈ хо̄тал кит хо̄тал о̄лыс. Мēн о̄с тув э̄ргуӈ­кве во̄выг­лавēс­мēн».
Ты э̄тпос са̄тыт хо̄­талэ̄т ма̄ньщи ма̄хум «Ӯринэ̄ква хо̄тал» яныт­ласыт. Ам Дарья Петровна ос тав э̄ще Марина Петровна ты ялпыӈ хо̄талыл яныт­лыягум. Щēмьянэ̄н пус­та̄гыл э̄лаль вос о̄лэ̄гыт. То̄румн ос О̄тыранувн вос ӯр­галавет. Дарья Петровна ос Марина Петровна э̄лаль аквта щирыл суиӈыщ вос э̄ргēг ос мирн са̄в щагт вос тотэ̄г.   
Людмила ТЕТКИНА
