

	Ты э̄тпос 14 хо̄талэ̄т Ханты-Мансийск ӯс ма̄хум ёсал ха̄йтсыт. Ты касыл «Лыжня России» намаявес. Ань май акваг ла̄вēгыт, пуста̄гыл о̄луӈкве э̄ри. Хо̄тпа пуста̄гыл о̄луӈкве таӈхи те, матыр вос ва̄ри, мощ вос нёвсы – ёсал вос ха̄йтыгты, ла̄глыл са̄в ё̄мыгты, йӣкви, пувлы, зарядка вос ва̄ри, та маныр. То̄нт хо̄тпа пуста̄гыл о̄луӈкве паты, лылытэ тув ат мари, матыр та̄рвитыӈ номт о̄ньщи те, номтэ ка̄мнями. Таима̄гсыл Россия янытыл ка̄сыӈ па̄вылт ман ӯсыт тамле касыл та ва̄рыгла̄лаве.

	Ханты-Мансийск ӯст о̄лнэ ёсал ха̄йтыгтан ма̄ А.В. Филипенко о̄йка намēтыл пинвес. Мирхал касылыт тот ты о̄лыгла̄лэ̄гыт. «Лыжня России» ва̄рмаль ка̄сыӈ та̄л о̄с та ма̄т ва̄рыгла̄лаве. Ты та̄л 1 со̄тыра 576 хо̄тпа ёсал ха̄йтыс. Татем ёмас, ма̄лтып хо̄тал о̄лыс. Мир янге-ма̄не та атхатас, пуссын ёсал масхатым о̄лэ̄гыт, акв юи-па̄лт та лю̄льсыт. Та̄н нупланыл округ янытыл каснэ ва̄рмаль ос физкультура департамент колт кӯщаиг о̄лнэ хум Евгений Редькин ла̄тыӈ ла̄выс: «Ёсал ха̄йтыгтан я̄тил ма̄хум, на̄нан ам ты ялпыӈ хо̄талыл янытлыянум! Кон акваг ё̄мыгтэ̄н, ёсал ва̄тихал яласэ̄н, тахсэ̄н, сыстам лылыēпыл лылтэ̄н. Щēмьянын пуста̄гыл вос о̄лэ̄гыт, ня̄враманын ё̄р хо̄тпаг вос яныгмēгыт!». 

	Тав ла̄тӈе оигпаме юи-па̄лт, мир та нёвумтас. Я-та, ань янге-ма̄не ёсал та ха̄йтэ̄гыт. То̄ва ёл-рагаты, тав нуплэ мо̄тан паты, тот та повара̄лэ̄гыт. Тувыл но̄х-лю̄люмтэ̄гыт, э̄л-ха̄йтэ̄гыт. Сака мат ат молямлэ̄гыт, та са̄вит мир, пуссын са̄ртын хунь ёхтыгпēгыт. Ты тэ̄ла палт пуссын нас пӯмыщ ма̄гыс пēтхатасыт. 

	О̄влэ̄т ёхтыгпам хӯ-рум хо̄тпа наманыл ла̄ввēсыт, янытлавēсыт, мӯйлупсатыл майвēсыт. Щар са̄ртын Антон Гафаров ёхтыс. Мирхал ма̄т ёсал каснэ тэ̄ла палт тав олимпийский чемпион намыл маим о̄лы. Мо̄т хо̄тпат о̄с янытлавēсыт – каснэ ма̄хум халт щар яныг хо̄тпа ос щар ма̄нь ня̄врам. Школат ха-нищтахтан а̄ги-пыгыт о̄влэ̄т я̄нас ха̄йтсыт. Соссаӈ ма̄хманув о̄с я̄нас кассыт, мольщаӈыл масхатым о̄лсыт. Та̄н о̄с янытлавēсыт.  

	Пӯткол рӯпитас, палатка тӯщталавес, ма̄хум тот солдатский каша тэ̄сыт, исум ща̄й айсыт. Ня̄врамыт концерт суссылтасыт, йӣквсыт. Матъёмас там-ле хо̄тал о̄лы. Сыстам лылыēпыӈ ма̄т касуӈкве ман нас ё̄мыгтаӈкве улпыл ка̄сыӈ хо̄тпан мӯстыс. 

	 

	 

	Светлана Ромбандеева 

	 
