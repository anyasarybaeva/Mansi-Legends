
«Спасти и сохранить» нампа ма̄-вит ӯргалан мирхал фестиваль рӯпататэ я̄ӈк на̄тнэ э̄тпос атхуйпловит хо̄талэ̄т округувт о̄вылтахтас. Ты та̄л тав хо̄тхуйпловит щёс щё̄питавес.
Ля̄ххал тотнэ колн округувт ма̄-вит ӯргалан кӯщай хум Сергей Пикунов во̄виньта̄лвес. Ань маныр рӯпата ты тэ̄ла щирыл ва̄раве, тав тот потыртас.
Сергей Пикунов ла̄выс: «Ты э̄тпос нёлоловхуйплов хо̄талныл ма̄-вит ӯргалан хо̄тпат рӯпатаныл о̄вылтасаныл. Та̄н ӯщлахтын ма̄т, во̄р щахлыт ос я̄ ва̄тат порс хот-атэ̄гыт. Ма̄н таӈхēв, тыт о̄лнэ мир ты ва̄рмаль о̄с вос уральтануваныл. Та̄н порс мори со̄сантан хо̄тпат ка̄салэгы̄т ке, ма̄-вит ӯргалан кӯщаитн та̄ра вос ла̄внувыт. То̄нт, э̄рыӈ, порс мори па̄хвтуӈкве сака ат патаве.
Тыима̄гыс намыл щё̄питым порс атнэ то̄тапыт ӯнттым о̄лэ̄гыт. Ма̄н ка̄сыӈ тӯя мори па̄хвтым порсыт хот-выганӯв. Та сыс, тэ̄лы пора мины, о̄с акв тамле ва̄рмаль ēмты. То̄ва хо̄тпат ма̄шинал миннэ̄ныл порат лё̄ӈх по̄хыт ёл-ротмалэ̄гыт, порсаныл лё̄ӈх коныпа̄лн вущкасыяныл.
Хотьют тамле ва̄рмаль ка̄салы ос по̄слытэ ке, тав та хурит ма̄-вит ӯргалан хо̄тпатн, Роспотребнадзор ос Росприроднадзор организациягн кēтуӈкве вēрми. Ётылнув ты сылкат хо̄нтавет ос штрафыл тах пинавет. Аквъёт ма̄-витув ӯргалылӯв ке, во̄рув, я̄нанув ос па̄выл ӯсхулыт сыстамнувег ēмтэ̄гыт».
Ты та̄л ма̄-вит ӯргалан щирыл округ миркол кӯщаит налыманкем са̄всыр рӯпата щё̄питасыт. Ювле хультум та̄лт тыт хӯрумса̄т хо̄тпанкем со̄тыра э̄лумхо̄лас ма̄в сыстамыг ва̄рнэ ма̄гыс рӯпитасыт. Ка̄сыӈ та̄лныл иӈ са̄внув хотпа ēмты. Ань ты ва̄рмальн нёлолов мо̄т хо̄н ма̄ныл ма̄хум тыг ёхтысыт. Мо̄т хо̄н ма̄ныл ма̄-вит ӯргалан урыл пуссын аквъёт атпан нупыл акв по̄слым кина суссылтаӈкве тыг тах кēтаве.
Тувыл ань округувт щар сыстамыг А̄с я̄ ла̄ввес. Ты я̄ акваг уральтым о̄ньщаве. Ань мохсаӈ хӯл ма̄н округувт алыщлаӈкве ат та̄ртаве. Тав ща̄рыщ ляпат тэ̄пыӈ ма̄т уигты, тот во̄й аты. Тувыл ма̄н округув та̄ра А̄с я̄ хосыт алгаль Томский ос Новосибирский областин сэ̄руӈкве мины. Ма̄н я̄в та̄ра уйнэ̄ныл порат та̄н по̄рыӈыт, сэ̄рнэ мус са̄внув хӯл вос ёхтыс, тыима̄гыс тыт пувуӈкве ат та̄ртаве.
Ос тамле ёмас тэ̄ла о̄лы. Ань ӯсытт ос па̄влытт тӯйтэ хот-толас. Са̄всыр ма̄тт рӯпитан мир акван-юрщхатым кон-ква̄лэ̄гыт, ӯсхулыт порсаныл хот-атыяныл, лё̄ӈх по̄ханыл ос хорамыӈ лӯптал ӯнттыяныл. Ты сака ёмас ва̄рмаль, ма̄хум та̄нки о̄лнэ ма̄наныл нё̄тнэг ва̄рияныл.
Кущай хум тувыл ос пēс ва̄рмаль урыл ла̄выс. Са̄ртын ма̄-во̄й но̄х-винэ порат ма̄вн са̄в нефть со̄схатас. То̄нт па̄ӈктым ма̄т ёмщакв ат сыстамтавēсыт. Ань нефтяникыт та пēс ма̄т о̄с ёмщакв хот-сыстамтыяныл. Ты тэ̄лан са̄в олн холтэ̄гыт.
Ань соссаӈ ма̄хум ос нефтяникыт халанылт ва̄тихал ма̄ ма̄гыс воритотэ̄гыт. Хунь йис ма̄ ляпат ма̄-во̄й но̄х-виӈкве о̄вылтаве, то̄ванакт та̄н акван-потыртахтуӈкве ат вēрмēгыт, акваг ля̄втэ̄гыт. Ос нефтяникыт тувыл нэ̄мхотталь ат минэ̄гыт, та̄н ма̄-во̄й но̄х-винэ ма̄гыс лицензия-нэ̄пак о̄ньщēгыт.
Ты коныпал та̄нанылн йис ма̄ныл атса̄т са̄вит метра палытат рӯпитаӈкве ро̄ви. Ты хосыт нефтяникыт колыт мус сака ляпан ат ёхтэ̄гыт, та̄н э̄лыннув рӯпитэ̄гыт. Таима̄гыс ты тэ̄ла туп акван-потыртахтым мӯсхалыг щё̄питаӈкве ро̄ви. Та̄н во̄ранув, са̄лыт тэ̄нэ ма̄т ос я̄т ул вос па̄ӈктыяныл, то̄нт нэ̄матыр та̄рвит ат паты.
