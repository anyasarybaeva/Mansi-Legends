
Ты э̄тпос о̄вылтахтам порат 5-7 щислат Ханты-Мансийск ӯст  «Всероссийский форум национального единства» нампа  яныг сапра̄ни о̄лыс. 
Хӯрум хо̄тал сыс тыг ёхталам яныг кӯщаит ос мӯй ма̄хум суссылтапытн, ханищтапытн, конферен­циятын, хо̄нтхатыглапы­тын во̄выглавēсыт. Форум рӯпататэ ищхӣпыӈ ут хосыт ка̄сыӈ э̄лумхо̄лас сунсуӈкве о̄с вēрмыс. 
Кӯщаит потыртасыт 
О̄выл хо̄талэ̄т яныг сапра̄ни ва̄рыглавес. О̄влэ̄т Россия Президент УРФо ма̄т ва̄ӈын хо̄тпатэ Владимир Якушев ищ­хӣпыӈ ут хосыт ма̄хумн паща ла̄тыӈ кēтыс. 
Округ кӯщай нэ̄ Наталья Комарова о̄с потыртас. Тав ла̄выс: 
– Са̄всыр мирыт юртыӈыщ вос о̄лэ̄гыт, халанылт вори ул вос тотэ̄гыт, пēс йис ва̄рма­ляныл, ща̄нь ла̄тӈаныл ул вос ёрувлыяныл ос э̄лаль вос тотыяныл, ты кастыл Югра ма̄т акваг са̄в рӯпата щё̄питаве. Ты сапра̄нит ма̄нки рӯпатав урыл потыртаӈкве о̄с тах патэ̄в.

Ты юи-па̄лт Светлана Смирнова, «Ассамблея народов России» нампа колт кӯщай нэ̄, манхурип са̄кконыт, программат пирмайтавēсыт, фестива­лит, суссылтапыт, ялпыӈ хо̄талыт щё̄пита̄лавет, та урыл ла̄выс: 
– Ань «Концепция национальной политики» нампа щар ма̄к э̄рнэ нэ̄пак пирмайтавес. Ты хосыт са̄в рӯпата ва̄раве. Россия ма̄ янытыл 196 са̄всыр мирыт ань о̄лэ̄гыт. Та̄н пуссын та̄нки пēс йис ва̄р­маляныл э̄лаль тотэ̄­гыт, ща̄нь ла̄тӈыл потыр­тэ̄гыт. 
2012 та̄лт Россия яны­тыл рӯпитан школа­тыт ня̄врамыт 89 са̄всыр ща̄нь ла̄тӈытн ханищта­вēсыт. 2018 та̄лт 105 ла̄т­ӈыл а̄гит, пыгыт ханищ­таӈкве патвēсыт. Ты пора сыс ща̄нь ла̄тыӈ ханищ­тан йильпи са̄в нэ̄пакыт та̄ра­тавēсыт ос ня̄врамыт ханищтан хо̄тпат рӯпи­таӈкве пирмай­тавēсыт.
Мирыт юртыӈыщ о̄лэ̄­гыт ма̄н а̄ти, Россия яны­тыл о̄лнэ ма̄хум акваг китыглавет ос та̄н хала­нылт 80% са̄вит хо̄тпат ла̄вēгыт, мирыт вори ат то­тэ̄гыт, ёмащакве о̄лэ̄гыт, тыи сака ёмас. Тувыл 20% са̄вит ма̄хум тох ат номсэ̄гыт, тыима̄гсыл ми­рыт юртыӈыщ вос о̄лсыт, иӈ са̄в рӯпата ва̄руӈкве э̄ри. 
Кӯщай нэ̄ э̄лаль ла̄­выс, китыт та̄л Россият «Гордость нации» нампа касыл ва̄рыглаве. Ка̄сыӈ край, область манос округ янытыл ка̄р­камыг са̄в та̄л рӯпитан ма̄хманыл ма̄гыс та̄н нэ̄паканыл кēтуӈкве тув вēрмēгыт. Но̄х-патум хо̄тпат яныг таквс э̄тпос 4 хо̄талэ̄т Москва ӯсн  янытлаӈкве тах во̄вавет.  

Ня̄врамыт ща̄нь ла̄тыӈ ханищтэ̄гыт
Аквта хо̄талэ̄т ма̄хум ищхӣпыӈ ут хосыт ща̄нь ла̄тӈыт э̄лаль тотнэ ва̄рмаль урыл потырта­сыт. Та̄н сапра̄нияныл рущ ла̄тӈыл тох намаим о̄лыс: «Актуальные вопросы по сохранению и поддержке родных языков в преддверии Международного Десятилетия родных языков коренных наро­дов мира 2022-2032». 
Округ ханищтап де­партаментыт рӯпитан нэ̄ Надежда Костылева ма̄н о̄лнэ ма̄вт сосса ня̄врамыт хумус ща̄нь ла̄тӈыл ханищтавет, та урыл доклад-потыр тот ловиньтас. 

Ань ма̄ньщи манос ханты ла̄тӈыг ханищтан ма̄гыс йильпи нэ̄пакыт та̄ратавет. О̄влэ̄т ма̄ньщит ма̄гсыл йильпи нэ̄пакыт хасвēсыт. Мо̄лты та̄л 1-4 классыт ма̄гсыл ханты ла̄тыӈ ханищтан йильпи нэ̄пак ва̄рвēсыт. 
Округувт о̄лнэ 28 школатыт 1606 ня̄врамыт ханты, ма̄ньщи ос ё̄рн ла̄тӈыт ханищтэ̄гыт. 14 садикын ялантан 321 а̄ги­рищит, пыгрищит ща̄нь ла̄тӈыл потыртэ̄гыт. 

Ос «Стойбищная шко­ла-сад» нампа проект щирыл пēс йис ма̄т ос ма̄нь па̄вылквет о̄лнэ ня̄врамыт ищхӣпыӈ ут хосыт ань ханищтавет. Кит тамле школаг Бело­ярский район Тугияны ос Паш­торы па̄влыгт ва̄рвесы̄г. 
Та̄н ётаныл Полноват па̄выл школат учитель-хо̄тпат рӯпитэ̄гыт. Сургут­ский районт во̄рт о̄лнэ сосса щēмьят о̄с акв тамле ищхӣпыӈ утыл ва̄рвēсыт. Ань ты кит районыгт ищхӣпыӈ ут хо­сыт 16 ня̄врам тох ханищ­тахтэ̄гыт.  
Интернатыт о̄лнэ а̄гирищит, пыгрищит урыл Надежда Костылева о̄с потыртас. Ань щар яныг интернат Русскинская па̄вылт о̄лы. Та колт во̄р па̄влытныл ёхтум 190 ня̄врамыт о̄лэ̄гыт. Ка̄сыӈ та̄л та интернатыт ня̄вра­мыт акваг са̄вмēгыт. 

Университетыт манос колледжит ханищтахтын ма̄ньлат хо̄тпат мāгсыл нё̄тмил ва̄рнэ урыл кӯ­щай нэ̄ таи ла̄выс: 
– Ма̄н округувт 2019 та̄л па̄сныл «Устойчивое развитие коренных малочисленных народов Севера» нампа программа рӯпиты. Ань ня̄врамыт «Региональный перечень профессий» нампа нэ̄пак щирыл ханищтахтуӈкве вēрмēгыт. Ос ты нэ̄пак щирыл нусаг о̄лнэ ма̄нь­лат хо̄тпат олныл нё̄та­вет. Квота щирыл А.И. Герцен нампа универси­тетт ань 12 ма̄ньлат хо̄т­пат ханищтахтэ̄гыт. Ты та̄л о̄выл курсын 6 а̄гит-пыгыт ханищтах­туӈкве минасыт. 
Хабаровский крайт, Чукоткат, Якутият ос мо̄т лӯима̄т ща̄нь ла̄тӈыт ху­мус э̄лаль тотавет, ня̄в­рамыт хумус ханищтавет, ты сапра̄нит ма̄хум о̄с потыртасыт.    
Аквта хо̄талт «Дом народов России» нампа кол кӯщай хум Андрей Березин ос ма̄н округувт Творчество кол кӯщай нэ̄ Елена Исламуратова акв нэ̄пакт хасхатсы̄г ос аквъёт э̄лаль рӯпитаӈкве ла̄вхатсыт. 
Ма̄хум янытлавēсыт
«Золотые имена мно­го­национальной Югры» нампа касылт но̄х-патум хо̄тпат ты яныг сапра̄нит о̄лум порат о̄с янытлавē­сыт. Но̄х-патум 21 э̄лум­хо̄лас халт кит ма̄ньщииг Виктор Вискунов, Анатолий Кауртаев ос акв ханты нэ̄ Надежда Гришкина о̄лсыт. Та̄н ма̄ньщи, ханты пēс йис ва̄рмалянув э̄лаль тотнэ ма̄гсыл пуссын янытлавēсыт ос ты на­мыл майвēсыт. 
Виктор Вискунов Советский ӯст о̄лы, «Мансийская деревня старая Мулымья» нампа общинат ос «Окуневские зори» нампа ня̄врамыт ӯщлахтын ма̄т кӯщаиг рӯпиты. 

Хо̄нтаӈ ма̄ньщи о̄йка Анатолий Прокопьевич Кауртаев Нижне­вар­тов­ский районт са̄в та̄л о̄лы. Тав сака са̄в ёмас рӯпата сосса мир ма̄гсыл ва̄рыс, округ янытыл мирн тав ва̄ве ос янытлаве. Яныг­па̄ла хо̄тпа ё̄рыл ань Нефте­юганский район «Сказка» нампа ӯщлах­тын ма̄т ма̄ньха̄пыл каснэ мирхал ва̄рмаль щё̄пи­та̄лаве. Ты та̄л ма̄ньщи о̄йка 86 та̄лэ то̄влыс. 
Белоярский район Тугияны па̄вылт о̄лнэ ханты нэ̄ Надежда Гриш­кина ма̄щтырлаӈкве сака ха̄сы, «Народный мастер России» нам о̄ньщи. Са̄всыр ханищтапытын, фестивалитын акваг во̄выглаве. Ты та̄л тав Юван Шесталов нампа премиял о̄с майвес. 
Форумт са̄всыр ха­нищ­тапыт о̄лсыт, акв ма̄т ма̄хум проект-нэ̄пакыт хансуӈкве ханищтавēсыт. Мо̄т ма̄т ля̄ххал тотнэ хо̄тпат акван-атыглавē­сыт. Та̄н са̄всыр мирыт пēс йис ва̄рмаляныл урыл пот­рыт ос ля̄ххалыт э̄рнэ щирыл хассыт. 
Юи-о̄выл хо̄талэ̄т концерт о̄лыс. Ма̄н округув янытыл ёхталам ансамблит э̄ргысыт ос йӣквсыт. Мо̄т щёс ма̄хум аквта щирыл мо̄тыт та̄л тах акван-атхатуӈкве ла̄вхатасыт. 
Людмила ТЕТКИНА
