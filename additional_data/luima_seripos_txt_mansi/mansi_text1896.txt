

	Я̄ӈк на̄тнэ э̄тпос нёлоловхуйплов щислат ма̄ янытыл музеит янытлан хо̄талыг о̄лы. Ты кастыл музеит э̄т па̄лыт рӯпитасыт, та̄н ма̄хум мӯйлуӈкве во̄выгласаныл ос выставкат суснэ ма̄гыс олн ойтуӈкве щар  ат э̄рыс. Ты коныпал музеит рӯпитан хо̄тпат сыресыр касыт ва̄рыгласыт. 


		Ань Ханты-Мансийск ӯст о̄лнэ музеит ос пӯмыщ касыт щё̄пита̄лыгласыт. «То̄рум Маа» музеит рӯпитан хо̄тпат Югорский Долина нампа ма̄н ма̄хум во̄выгласаныл. Тот соссаӈ ма̄хум ня̄врамыт ёт са̄всыр  ёнгилыл ёнгысыт, хӯл алыщлан ос вораян ва̄рмалит о̄вылтыт мо̄йтыт мо̄йтсыт. «Айсар хар сайтум» рӯтыг о̄лнэ ма̄хум урыл потрыт хӯнтлысыт. Ма̄ньщи ос ханты ма̄хум маснутыл масхатуӈкве ос по̄слахтуӈкве ро̄выс. Юван Шесталов музей-колнакт Светлана Динисламова хансум стиханэ ловиньтасанэ. Ос мӯйлын ма̄хум ты кит хо̄тпаг урыл сымыӈыщ потыртасыт. Юван ма̄ньщи ла̄тӈув ма̄кыг ос вēщкатыг ӯргаластэ, Светлана ма̄ньщи ла̄тӈыл хансым стихыт о̄с о̄ньщи. Ща̄нь ла̄тӈув мо̄т мирыт халт э̄лаль суиӈыг вос о̄лы.

		Тувыл хумус соссаӈ ма̄хманув щё̄валт хӯл исмит па̄йтсыт, ня̄нь хумус ва̄рсыт – ты ва̄рмалит сунсуӈкве ро̄выс. Тимофей Молданов пēс щирыл саг сагум, ань ты о̄вылтыт ма̄хум о̄с пӯмщалахтасыт. 

		Ӯст о̄лнэ мо̄т музеит ос пӯмащ тэ̄лат щё̄пита̄лсыт.  Ма̄-вит ос Э̄лумхо̄лас нампа музейн ёхтум ма̄хум э̄типа̄лаг са̄в хорамыӈ шарикыт то̄рум нупыл но̄х-та̄ратасыт. Та̄н молях во̄тн хотталь та тотыгпавēсыт. Ма̄хум тыгле-тувле  мӯйлым э̄ти сыс ёмщакв ӯщлахтасыт. 

		 

		Тамара Мерова

		 


	 
