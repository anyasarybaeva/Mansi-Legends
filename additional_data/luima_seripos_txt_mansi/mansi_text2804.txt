
Ань яныгман ня̄врамыт о̄лнэ ма̄в янытлаӈкве янгыщ школат ханищтавет. Ос ма̄к ты урыл та̄н Победа хо̄тал э̄лы-па̄лт потыртавет. Ты ёмас тэ̄ла ва̄рнэ ма̄гыс са̄всыр ма̄хум школатн во̄виньта̄лавет, та̄н ня̄врамыт ёт ты урыл вос потыртэ̄гыт. Ты ёмас тэ̄ла общественный ос внешний связь округ департамент колт рӯпитан хо̄тпат та̄н ва̄рыглэ̄гыт.

	Ювле хультум э̄тпост ты рӯпата ва̄рнэ са̄всыр кӯщай ма̄хум акван-атыглавēсыт. Пуссын аквъёт хусахтем хо̄тпа тув ёхталас. Ка̄сыӈ хо̄тпа потыртас, та̄н маныр рӯпата ва̄рēгыт – ня̄врамыт та̄нти о̄лнэ ма̄наныл вос янытлыяныл, вос вуянтыяныл. 

	Ӯсыӈ ос па̄влыӈ ма̄т «центрыг» ла̄внэ ханищтахтын колыт рӯпитэ̄гыт, та̄н ня̄врамыт патриотизм ва̄рмальн ханищтыяныл. «Центр военно-патриотического воспитания и подготовки граждан к военной службе» нампа кол кӯщаиг Игорь Иванович Есин о̄лы, тав ань ла̄выс, ка̄сыӈ хо̄тал та̄н палтаныл са̄в ня̄врам ёхталы, пыгрищит лусытан ма̄н миннэ̄ныл ма̄гсыл та̄н тот ёмащакв ха-нищтавет, луваныл-нё̄вляныл та̄кмалтавет. 

	Та̄л сыс та̄н са̄всыр мо̄т рӯпата о̄с ва̄рēгыт, ка̄сыӈ хо̄тал «Россия гимн» нампа э̄ргыл рӯ-патаныл о̄вылтыяныл. Пыгрищит та̄н палтаныл ялантаӈкв сака ка̄сащēгыт. Мо̄тыт та̄л тув акваг ялантан пыгыт воинский частитн тотыглаӈкв тах патыяныл. Ань туи порат о̄выл щёс Елань нампа лусытан ма̄н Урай ӯст о̄лнэ пыгрищит тотыглавет. Та̄н са̄всыр касылыт акваг но̄х-патэ̄гыт, о̄выл местат выгыт. Ка̄сыӈ та̄л 

	пыгыт са̄всыр ма̄н тотыглаӈкв патавет.

	Военный комиссариат колт отделение рӯпиты. Та ма̄хум пыгыт лусытаӈкв ханищтыяныл, тувыл та̄н ты ла̄вēгыт – хоты военный частин та̄наныл тēтуӈкв э̄ри. Кӯщаиг тот Александр Николаевич Попов о̄лы, тав ла̄выс, ань а̄гит лусытаӈкв о̄с сака таӈхēгыт. Ювле хультум 2015 та̄лт ма̄н округувныл 250 а̄гит военный училищат ханищтахтуӈкв патсыт. 

	 

	Валентина Хозумова
