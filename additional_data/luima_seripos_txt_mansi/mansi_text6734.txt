
Тынакт «Лӯима̄ сэ̄рипос» ос «Ханты ясаӈ» газетаг ва̄рнэ колн округ Дума депутат Александр Вячеславович Новьюхов ёхталас, Россия янытыл о̄лнэ сосса мирыт наманыл я̄нас нэ̄пакн хаснэ тэ̄ла урыл потыртас. 
Хум ля̄ххал тотнэ хо̄тпатн китыглавес: сосса мирыт манрыг акв нэ̄пакн хансавет, ты тэ̄ла ма̄навн аман со̄ль па̄рыс тоты, манхурип нэ̄пакыт щё̄питаӈкве э̄ри? 
Александр Вячесла­во­вич тох ла̄выс:
– Тамле тэ̄ла ва̄руӈкве ма̄н 1990 та̄лыт па̄сныл номсысув. Та порат май паспортанув йильпииг ва̄рвēсыт, хо̄тпа хоты мирныл о̄лы, тув хансуӈ­кве воссыг ат патвес. Тох о̄луӈкве сака лю̄ль, кӯщаитн о̄с та̄рвитыӈ –  хо̄тпан хумус нё̄туӈкве, тавагт, э̄лумхо̄лас аман со̄ль сосса хо̄тпа манос нас ла̄палахты. 
Тувыл 2016 та̄лт ма̄н Москва ӯст рӯпитан яныг кӯщаитн ла̄тыӈ кēтсув, тамле-тамле нэ̄пак щё̄­питаӈкве таӈхēв, ань Россияв янытыл о̄лнэ мощщаг хультум сосса мирыт наманыл акв нэ̄пакн вос хансавет. 
То̄нт тах пуссын на̄ӈки – хоты мирыт манах хо̄тпа о̄лы, хоты ма̄т о̄лэ̄гыт, маныр рӯпата ва̄рēгыт. Хосат ма̄н округув яны­тыл о̄лнэ хӯл алыщлан ос во̄раян ма̄хманув нама­ныл акв нэ̄пакн хансыг­ла­санув, таима̄гыс ты рӯ­пата мощ ва̄глув.

Ма̄навн Москва ӯст о̄лнэ Лӯи ма̄, Сибирь ос Дальний Восток янытыл о̄лнэ сосса мирыт Ассо­циация колт рӯпитан ма̄­хум, ос та колт пуӈк тотнэ хум Григорий Петрович Ледков нё̄туӈкве патсыт. Акв ё̄р ва̄рим кӯщаит ёт са̄в потыртасув, 2020 та̄лт тамле нэ̄пак (рущ щирыл реестр) щё̄питаӈкве та та̄ртвесув. 
О̄влэ̄т номсысув, тув туп во̄раян ос хӯл алыщ­лан ма̄хум наманыл хан­сыянув, тувыл номсэ̄в, хунь ва̄ве, аман со̄ль ты тэ̄ла ва̄рēгыт, та̄ра-пат­туӈкве хунь вēрмилув. Ка̄сыӈ сосса хо̄тпа тув вос хансаве, то̄нт тах са̄в ва̄рмаль та̄ра-паты, ма̄­хум государствавн нё̄­туӈкве вēрмавет. 
Ма̄н ань ма̄хманув ёт ва̄тихал хо̄нтхатыглэ̄в, ты урыл потыртэ̄в, ищхӣпыӈ ут хосыт хансэ̄в, нэ̄пака­ныл вос щё̄питыяныл. 
Александр Вячесла­вович ла̄выс, ма̄хум матыр ат те торгамтэ̄гыт манос китыглахтын ла̄тыӈ о̄нь­щē­гыт, ищхӣпыӈ ут хосыт Федеральное агентство по делам националь­ностей ло̄псэ вос хо̄нтыяныл, ты урыл тот вос ловиньтэ̄гыт. 
Тувыл хунь нэ̄паканыл пуссын акван-атыяныл, о̄с аквта ищхӣпыӈ ут хосыт та кол ло̄псэ̄н вос кēтыяныл. Матараныл э̄рнэ щирыл ат те хасса­ныл, нэ̄паканыл ювле ат кēтавет, китыглавет, тувыл мӯсхал щирыл щё̄питавет. 
Ка̄сыӈ хо̄тпа э̄рнэ нэ̄паканэ ва̄т са̄виттем хо̄тал уральтавет, ёмащакв ловиньтавет, тувыл хо̄тпа ла̄тӈыл кēтаве – наме та реестр-нэ̄пакн хасвес ман а̄ти. По̄х хо̄тпа наме тув ат тӯлаве. 
Светлана РОМБАНДЕЕВА
