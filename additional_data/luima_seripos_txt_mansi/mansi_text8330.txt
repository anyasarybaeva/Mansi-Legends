
Ка̄сыӈ ма̄-ломт, ка̄сыӈ я̄ - такви йӣс потыр, э̄рыг, мо̄йт о̄ньщи.
Мощ мо̄лалнув ма̄н Ху­люмсӯнт па̄влувн хӯрум учёный хо̄тпат ёхтала̄сыт: ма̄-вит сунсыглым, йис о̄лупса урыл кисхатым, ханьщсахтым яласасыт. 
Кениг Александр Вла­димирович ос Зайцева Евгения Александровна сас яныг нэ̄пакыӈ учё­ный хо̄тпаг о̄лэ̄гыт, ар­хеоло­гыг рӯпитэ̄гыт. Сот­ников Дмитрий Лео­нидович ки­на по̄слан ма̄т рӯпиты, ма̄-вит урыл ос намыӈ-суиӈ мирн ва̄нэ хо̄тпат, ём­щакв рӯпитан ма̄хум урыл ки­на по̄слы.

Округ янытыл Ха̄льӯс ма̄ щар хильта̄лыг о̄лы: тыт ма̄тэ са̄выӈпа̄лэ я̄ӈкыл­маӈ, туи яласан лё̄х а̄тим, туп вертолётыл ёхтуӈкв ро̄ви. Таи ма̄гыс мо̄рсыӈ порат учёный хо̄тпат тыг ёхталэ̄гыт, матыр кисхат­нэ рӯпата ва̄рēгыт. 
Д.Л. Сотников аквма­тэ̄рт Ханты-Мансийск ӯст Попова Светлана Алексеевна, ма̄ньщи учёный хо̄тпав, ёт хо̄нт­хатыглам. Светлана Алек­сеевна ты ēр урыл, (Тагт я̄ урыл) Ва̄ӈкыр-нёл кēрас урыл тавēн потыртам. 
То̄нт тавēн такем сымн ща̄лтум ты ма̄, ты я̄, Ва̄ӈ­кыр-нёл кēрас самагēтыл сунсуӈкв тахмаястэ. Со̄ль ман а̄ти, тамле кēрас о̄лы? Ос таи ма̄гыс, ты кē­рас а̄ӈквата̄луӈкв Ягрим па̄сныл Ма̄нья-сӯнт мус я̄ хосыт тапалыт ма̄ тыт ты яласэ̄гыт. 
Хулюмсӯнтыт ма̄хум ёт хо̄нтхатыглан ма̄гыс ёл-по̄йтсасыт, «Фортуна» колт яласам лё̄ӈханыл урыл потыр­тасыт, кит кина-ло̄мт су­ссылтасыт. 
О̄влэ̄т Фарман Салманов урыл кина о̄лыс: хумыс та о̄йка ма̄нки лӯима̄ ēрувт рӯпитас, хумыс о̄выл газ тыт хо̄нтас. Тувыл ханты лēккар а̄ги урыл кина о̄лыс: хумыс яныг хо̄нт о̄лум порат ма̄нь лēккар а̄ги Елена Сагандукова Проточный (Посалтыт) па̄вылн лēккарыг рӯ­питаӈкв кēтвес. 

Яныг хо̄нт оигпам юи-па̄лт а̄ги Омск ӯсн лēкка­рыг ханищтахтуӈкв ялыс, тувыл Ханты-Мансийск ӯст ма̄хум пусмалтым яныг лēккарыг о̄лыс, тав хосытэ̄тл Югра ма̄т а̄гм пусумлан ва̄рмаль ань ты хо̄тал мус ёмщакв пусумлаве. 
Д.Л. Сотников акваг пēс о̄лум лё̄ӈхыт хосыт яласы, хо̄т пӯмащ ма̄т о̄лэ̄гыт – кинан по̄слыянэ, тувыл интернет та̄ра ос Югра канал хосыт ты кинат ка̄­салаӈкв ро̄ви. 
Кос хоты ма̄, кос хоты во̄р такви щирēтыл нё̄тнэ̄г о̄лы. Тыт яласам ма̄хум, та̄н нас хунь яласасыт, та̄н ханьщсахтым ты ма̄т яласасыт. 
Светлана Алексеевна ла̄вум щирыл, са̄в­сыр йӣс потрыт ловиньтан щирыл, со̄ль, Ва̄ӈкыр-нёл кēрас о̄лнэ̄тэ, пēс о̄лум па̄выл ёре Искарский ӯсыг ла̄ввес, ос ма̄тэ хащхаты. 
Йис потрыт хосытыл, мо̄йтыт щирыл ма̄нки ма̄в о̄с ханищтаӈкв ро̄ви. Ты урыл нэ̄пакыт хансуӈкв ро̄ви, кина по̄слаӈкв ро̄ви, олн сэ̄луӈкв ро̄ви.  
Анна Алгадьева 
