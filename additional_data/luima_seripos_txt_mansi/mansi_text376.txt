
 

	Сӯкыр э̄тпос титхуйплов хо̄талэ̄т Ханты-Мансийск ӯст журналистыт нупыл потыртан ма̄гсыл тит кӯщаиг ёхталасы̄г. Сергей Малый, округ янытыл мир ӯргалан департаментыт ва̄ӈын кӯщайиг о̄лы ос Людмила Низамова, тав мирн нё̄тмил ва̄рнэ департаментыт ва̄ӈын кӯщаиг рӯпиты. Тэ̄н Дальний Восток ма̄т яныг вит ва̄рум урыл потыртасы̄г.

	 


		О̄влэ̄т Сергей Малый коланыл а̄марим ма̄хум ма̄гсыл ва̄рнэ нё̄тмил урыл потыртас. Тав ла̄выс: «О̄выл яныг вит хунь ёхтыс, ма̄н округ мирколувт та̄ра сапра̄ни ва̄рыгласӯв. Та юи-па̄лт Благовещенск ӯст э̄рнэ пормасыт хӯрум хо̄тал сыс атсӯв ос Ханты-Мансийск ӯсныл та тотвēсыт. Аквъёт пуссын 8 млн. 600 со̄тыра солко̄ви са̄вит са̄всыр пормас тув ёвтсӯв. Ань титыт яныг товлыӈха̄п Сургут ӯсныл Хабаровск ӯсн тēтуӈкв щё̄питэ̄в. Тув тēтнэ пормасанув 12 тонна 500 кила та̄рвитын ёхты. Тēтнэ пормасыт халт па̄лтыглахтын кӯрыт, на̄йпос ва̄рнэ генераторыт, вит хартнэ помпат ос рēгыӈ маснутыл тēтыянӯв. Сургут ӯст товлыӈха̄пыт тыламлан ма̄ по̄хат пормас, тэ̄нут атнэ кол щё̄питавес. Пормасыт пирмайтан кол э̄тэ-хо̄талэ, ӯщлахтын хо̄талыт та̄л рӯпиты. 

		Округувт рӯпитан «Центроспас Югория» ма̄хманув щё̄питахтым о̄лэ̄гыт, э̄рмыглэ̄гыт те, тув миннэ кастыл акв щё̄с сыс атапахтэ̄гыт. Ма̄навн нё̄тмил ва̄рнэ̄ныл ма̄гсыл ам Ханты-Мансийск ос 

		Сургут ӯсыгт товлыӈха̄пыт тыламлан колагувт рӯпитан хо̄тпатын яныг пӯма-щипа ла̄тыӈ тēтэ̄гум». 

		Хум юи-па̄лт Людмила Низамова потыртас: «Сӯкыр э̄тпос хо̄тыт хо̄талныл округув янытыл маснут ос тэ̄нут пирмайтан налыман нупыл ат кол рӯпитэ̄гыт. Тот сӯкыр э̄тпос оигпан мус тэ̄нут ос пормас тах пирмайтаве. Хотьют ка̄сащи, рēгыӈ маснут ос хосанув о̄щнэ тэ̄нут тув тотэ̄н. Ты коныпал ма̄хум олн тув тēтуӈкв вēрмēгыт. Олн тēтуӈкве ка̄сащан хо̄тпат ты урыл почта колт вос титыглахтэ̄гыт. Тот на̄н  ёмщакв хӯлтавēн. Хо̄т хо̄тал сыс округув янытыл 4 млн. со̄тыра солко̄ви тув тēтвес. Ты ма̄гсыл ам яныг пӯмащипа ма̄хманувн ла̄вēгум». 

		Со̄ль, ма̄хум хотьют вēрми ос ка̄сащи, пормасыт пирмайтан ма̄н ялэ̄н, накын патум мир матарыл нё̄тэ̄н. 

		Ханты-Мансийскыт тамле кол адресэ: Энгельса ӯсхулы, 45 кол, блок А. Телефон тот 8 (3467) 301-494. Ам мощ мо̄лалнув тув ялсум, ащирмат о̄щнэ маснут тотсум. Олн тēтуӈкве ты утыт хосыт ро̄ви: 

		ИНН 2801123618, КПП 280101001, получатель: УФК по Амурской области (минфин АО 

		л/с 04232003600), Р/С 40101810000000010003, Банк: ГРКЦ ГУ БАНКА РОССИИ ПО АМУРСКОЙ ОБЛАСТИ 

		г. Благовещенск 

		БИК 041012001, ОКАТО 10401000000, КБК 015 2 07 02030 02 0000 180.

 
