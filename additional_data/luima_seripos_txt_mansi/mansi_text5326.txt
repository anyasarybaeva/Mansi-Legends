
Софья Владимировна Онина, такви о̄парищ наме Талигина, са̄в та̄л Югорский университетт ма̄ньла̄т хо̄тпат ханищтан нэ̄г рӯпиты. Ханты учёный нэ̄ 50 та̄лэ то̄влуме кастыл ханищтахтын колт «Языковая ситуация и языковые контакты в ХМАО — Югре» нампа конференция ва̄рыглавес.
 
Софья Владимировна филологический нау­кат кандидат нам о̄ньщи ос Югорский универси­тетытт доцент-хо̄тпаг рӯпиты. Ос ты коныпал наука щирыл са̄всыр нэ̄пакыт хансы.
Ханты нэ̄ Ямал ма̄т Тильтим па̄вылт 1969 та̄лт я̄ӈк на̄тнэ э̄тпос 22 хо̄талэ̄т самын патыс. Талигиныт пēс йис порат та па̄вылн о̄лмыгтасыт. Софья яныг щēмьят яныгмас, ща̄няге-а̄щаге ёмас, сымыӈ хо̄тпаг о̄л­сы̄г. А̄тятэ Владимир Да­нилович Талигин сака ма̄щтырлас, матыр-а̄ти ва̄руӈкве пуссын вēр­мыс. Оматэ Мария Гав­риловна ка̄ркам нэ̄г о̄лыс,  ю̄нсхатуӈкве са­ка ха̄сыс. Такви о̄йкатэ ос ня̄враманэ ма̄гсыл са̄всыр маснут ю̄нтыс.
Учёный нэ̄ оматэ урыл тох ла̄выс: «Омав нём­са, сымыӈ хо̄тпаг о̄лыс, тав ма̄нав нэ̄мхуньт ат ля̄выльттасанэ, пуссын э̄руптасанэ, о̄лупсав урыл номсахтуӈкве ос о̄лнэ мирув янытлаӈкве ха­нищтасанэ. Тав са̄в мо̄й­тыт, а̄мщит ва̄с, нё̄тнэ турсуил  э̄ргуӈкве  ха̄сыс». 
Школат Софья Ов­горт па̄вылт ха­нищтахтас, тот интер­натт о̄лыс. Шко­лан ялантаӈкве тав э̄руптас. Ёмащакв ханищтахтаме ма̄гсыл «Орлёнок» нампа лагерин ӯщлахтуӈкве кēтыглавес. Школа а̄стлас, э̄лаль А.И. Герцен нампа университетн ханищ­тахтуӈкве минас. Тот тав ща̄нь ла̄тӈыл пӯм­щалахтуӈкве патыс. Ос диплом-нэ̄паке ханты ла̄тыӈ урыл хансыстэ. Ты юи-па̄лт тав Хан­ты-Мансийск ӯсн рӯпи­таӈкве ёхтыс, педучи­лищат а̄гит-пыгыт ханты ла̄тӈыл ханищ­таӈкве патхатас. Тыт тав мирн ва̄нэ учёный хо̄тпа Евдокия Иванов­на Ромбандеева ёт ва̄йхатас. Тэ̄н наука ос ща̄нь ла̄тыӈ ханищтан ва̄рмаль урыл хоса по­тыртасы̄г. То̄нт Евдокия Ивановна тавēн ла̄выс, наука щирыл э̄лаль вос рӯпиты ос такви ща̄нь ла̄тӈе э̄лаль вос тотытэ. Софья Владимировна ты ва̄рмаль урыл хоса номсахтас ос ты юи-па̄лт ты рӯпата ва̄­руӈкве вуйхатас.
2003 та̄лт тав Югор­ский университетн ма̄нь­лат хо̄тпат ханищтаӈ­кве во̄ввес. Та па̄сныл Софья Владимировна ханты ла̄тӈыл та̄наныл ханищты ос пēс йис ва̄рмалит урыл нэ̄па­кыт та̄раты. Софья Вла­димировна Финлян­диян ос Венгриян, мо̄т хо̄н ма̄гн, ма̄нь­лат хо̄тпат ханты ла̄т­ӈыл ханищтаӈкве во̄­выглаве. Ань учёный нэ̄ диссертация-нэ̄пак хансы ос таве вуянтаӈ­кве Новосибирск ӯсн ялуӈкве щё̄питахты.
Конференция о̄выл­тахтам порат са̄всыр ма̄т рӯпитан учёный ма̄хум Софья Владимировна 50 та̄лэ то̄влуме кас­тыл янытласаныл ос ты юи-па̄лт докладаныл ловиньтаӈкве о̄вылтах­тасыт.
Новосибирск ӯс­ныл ёхталам нэ̄ Наталья Борисовна Кошкарёва са̄всыр ла̄т­ӈыл ва̄рим атлас-нэ̄­пак урыл по­тыртас. Ты нэ̄пак а̄ти туп ло­виньтаӈкве, хӯнтлаӈкве о̄с ро̄ви. Софья Влади­мировна ты э̄рнэ нэ̄пак ва̄руӈкве нё̄тыс ос ща̄нь ла̄тӈыл по­тыртас.
Ма̄ньлат учёный хум Тимофей Тимкин о̄с Но­восибирск ӯсныл ёхта­лас. Тав Сургутский рай­онт о̄лнэ ханты ма̄хум ла̄тӈаныл ханищты ос ты урыл нэ̄пак хансы. Та ма̄т о̄лнэ сосса ма̄­хум хумус потыртэ̄гыт, та урыл ла̄тыӈ ла̄выс. Ты коныпал са̄в э̄лум­хо̄лас пӯмыщ доклад-нэ̄пак конференцият ло­виньтасыт ос наука урыл хоса потыртасыт.

