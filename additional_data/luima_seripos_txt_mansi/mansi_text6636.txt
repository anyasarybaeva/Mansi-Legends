
Мо̄лалнув а̄гит-пыгыт Ханты-Мансийск ӯст касылн акван-атхатыгласыт. Россия ма̄ янытыл са̄всыр ма̄ныл пуссын аквъёт атса̄т са̄виткем ня̄врамыт тыг ёхталасыт. Ма̄н округув ма̄гыс ва̄т нупыл акв хо̄тпа кассыт. Рущ щирыл ты касыл «самбо» ла̄ваве. 
Ань ля̄ххал тотнэ колт округ касыл щирыл кӯ­щай хум Сергей Артамо­нов, Россия ма̄т самбо э̄лаль тотнэ кӯщай хум Валерий Радченко ос Югра ма̄т самбо феде­ра­ция кӯщай хум Констан­тин Дыбенко ты касыл урыл потыртасыт. 
Та̄л о̄вылтахтам порат тыт кит яныг каснэ ва̄р­малиг щё̄пита̄лвесы̄г. Ты э̄лы-па̄лт «Водное поло» нампа витыт мечикыл ён­гын ва̄рмаль о̄лыс. Ань пēрщин тэ̄лат ня̄врамыт са̄т весовой категория щирыл ма̄гылн тагатан по̄сыт вуянтасыт. Ты ка­сылн щё̄питахтын ма̄гыс а̄гит-пыгыт Екатеринбург ӯсн ялсыт. Тот щар ма̄к ё̄р, ка̄ркам ос ма̄щтырыг пēрщин а̄гит-пыгыт я̄нас пēриявēсыт. Ань та̄н ма̄н ма̄в но̄х-паттын ма̄гыс ты пēрщисыт. 
Югра ма̄т «самбо» касылт каснэ хо̄тпат ва̄­тихал но̄х-патыглэ̄гыт. Кӯщаит ла̄вманыл щирыл, ань о̄выл места вим хо̄т­пат мирхал чемпионат ва̄рнэ порат тув касуӈкве минэ̄гыт. Китыт места вим хо̄тпат ос Европа ма̄н ка­сылн кēтавет тах. Хӯрмит места вим хо̄тпат ос та̄н ётаныл со̄пасыг яласаӈ­кве патэ̄гыт. 
«Самбо» – ма̄ньщи ла̄тӈыл толмащлаӈкве ке, ты хо̄тпа пēрщим такви­на̄тэ ӯргалытэ. Ты касы­лыт лю̄лим манос колкан тармыл пēрщуӈкве ро̄ви. Хотьют ё̄рнувēг о̄лы, тав но̄х та паты. 

Ты ва̄рмаль Советский Союз о̄лум порат э̄лаль тотуӈкве патвес. Юи-о̄выл мирхал касыл о̄лум по­рат, пуссын аквъёт са̄тлов арыгтем са̄всыр ма̄ныл каснэ хо̄тпат ты ва̄р­мальн акван-атхатыгласыт. Хо̄тал нэ̄глын ēрт о̄лнэ ма̄хум о̄с акв тамле хурип касыл о̄ньщēгыт. Тот ты ва̄рмаль «дзюдо» ос «джиу-джитсу» ла̄ваве. 
Ань ты пēр­щин ва̄рма­льн са̄выӈ­па̄лэ ма̄ньлат хо̄т­пат ханищтах­туӈкве ка̄­са­щēгыт. Ань ма̄н ма̄вт пуссын аквъёт нила со̄­тыра арыгтем ня̄врам ты касылн яланты. Ка̄­сыӈ та̄л­ныл иӈ са̄в а̄гит-пы­гыт пēр­щуӈкве ёхтэ̄гыт. Ок­ру­гувт ты касылн нила­хуй­плов ӯсытт ос район­ытт ня̄врамыт ма̄гыс щё̄пита­вес. Ты каснэ колыт ань пуссын э̄рнэ утыл та̄с­тым о̄лэгыт.
Округувт пуссын аквъ­ёт китхуйплов тамле каснэ колыт рӯпитэ̄гыт. Ты коныпал ань школат ня̄в­рамыт о̄с ханищтавет. Ань ма̄н ма̄вт пуссын аквъёт кит со̄тыра са̄вит ня̄врам пēрщуӈкве ханищтавет. 
Ма̄хумаквет, на̄н ня̄в­рамын тув хансуӈкве ка̄­сащегы̄н ке, о̄влэ̄т лēккар колн ялэ̄н, тот ня̄врамын вос уральтаве, тавēн ты касылн ялантаӈкве ро̄ви манос а̄ти. 
Ня̄врам янытэ̄т пуста̄­гыл ке о̄лы, то̄нт ущ таве каснэ колн тотуӈкве ро̄ви. Ты пēрщин ва̄рмальн ялнэ ма̄гыс маснут ёвтуӈ­кве э̄ри. Ты маснутыт ёвтнэ ма̄гыс нилахкем со̄тыра са̄вит солко̄ви ойтуӈкв э̄ри. Ты а̄ти сака са̄в олн, мо̄т касылн ялнэ ма̄гыс маснутыт тынаныл иӈ са̄внувег о̄лэ̄гыт. 
Николай МЕРОВ
