
Наталья Ксенофонтовна Снегур, такви о̄парищ наме Молданова, Белоярский район Ванзеват па̄вылныл о̄лы. Лов арыгкем та̄л ювле хультум порат тав Белоярский ӯсн колта̄глэ ёт ва̄нтлас. 
Ханты нэ̄ ёт ам Ханты-Мансийск ӯст «То̄рум Маа» нампа музейт рēтыӈ ю̄свой э̄тпост ва̄йхатасум. Та порат музей-колт ханищтап ва̄рыглавес, рущ ла̄тӈыл «Традиционные плетён­ные пояса, орна­мен­тированные вязаные чулки и бытовая дере­вянная утварь обских угров» намаим о̄лыс. То̄нт ма̄щтыр нэ̄т са̄нсква̄лгыт, э̄нтапыт ос щулкиныт сагсыт. Наталья Ксенофонтовна ма̄хум хансаӈ щулкиныт сагуӈкве ханищтасанэ. Ам таве ты рӯпататэ ос о̄лупсатэ урыл китыг­ласлум.
– Наталья Ксено­фон­товна, наӈ нэ̄ хо̄тпат ёт щулкиныт тыт сагсын, ма̄щтырлаӈкве хотью­тын ханищ­тавē­сын?
– Ам Ванзеват па̄вылт самын патсум. Та ма̄т о̄лнэ мир пēс йис пора та̄гыл тох ма̄щтырласыт. Ам омам ос щащēквам нупыл сунсым ханищтахтасум. Омам такви Пугоры па̄вылныл о̄лыс. Тав 19 та̄лэ хунь то̄влыс, а̄тямн тӯлмантавес ос Ванзеват па̄вылн тотвес. 
Ма̄н щēмьявт 13 ня̄врам о̄лсув. Ань хо̄т увщи ос э̄щ о̄ньщēгум. Акванум суп ю̄нтэ̄гыт, мо̄тананум сакныл хар­тэ̄гыт, ам хансаӈ щулки­ныт сагуӈкве ха̄сэ̄гум. 
О̄влэ̄т омам нупыл сунсым ханищтахтасум. Тав колхозт рӯпитас, ты юи-па̄лт школат колкан ловтыс. Ма̄н щēмьявт са̄в ня̄врам о̄лсӯв, омам колсори рӯ­пата акваг са̄в о̄ньщас, тувыл ю̄нсхатуӈкве о̄с а̄лымас. Школат ма̄щ­тырлаӈкве о̄с ханищ­тавесӯв. Ань щулкиныт рещинкатэ са̄всыр щи­рыл сагуӈкве ха̄сэ̄гум, ты ханищтапт ма̄хумн ты урыл потыртасум, суссылтасум.

– Ханищтап о̄лум порат учёный нэ̄ Татьяна Александровна Молданова пēс йис ва̄рмалит урыл потыр­тас. Наӈ матыр йильпи тэ̄ла урыл тот хӯлсын?
– Ам ма̄ньта̄гыл ма̄щтыр ма̄хум халт яныгмасум, ва̄глум, пēс порат хантыт щул­ки­на­ныл туп хӯрум оспа сэ̄та­пыл сагсаныл. Ты сэ̄та­пыт та̄нки ва̄рсыт ос вит оспаг кēлылтасаныл. Ам яныгмамум порат па̄влувт ка̄сыӈ щēмья па̄ля янмалтас. Нэ̄ хо̄т­пат сэ̄тап ва̄руӈкве ос кēлылтаӈкве о̄с пуссын вēрмысыт. Ты урыл нэ̄пакыт ат ловиньта­сум, амки ма̄нь­та̄гыл ва̄щиньтасум. 
Ла̄пкат ань са̄всыр оспаӈ сэ̄тап тыналаве, то̄ват номсэ̄гыт, са̄внув сэ̄тапыл щулкинаныл ке сагēгыт, нё̄тнэ̄г сус­хатуӈкве тах паты. Мо̄таныт я̄ӈк ос хо̄лам ха̄ль лӯпта оспа сэ̄тапыл хорамыт сагēгыт. Хо̄тыл порат ты хораманыл на̄ӈкēгыт, тувыл мощ турманлы, нэ̄матыр ат ка̄салэ̄гын. Тыима̄гсыл пēс порат ма̄хум тох ат ва̄рсыт, ты урыл а̄нумн щащēквам потырта̄лас. 
Ня̄враманум иӈ ма̄ниг о̄лсыт, ам акв порат Белоярский ӯсн ялсум. Ма̄нь пыгрищум ка̄тыл по̄слуӈкве сака э̄руптас, ам тавēн краска ӯст ёвтсум. Юв ёхтысум, пыгрищум по̄слуӈкве ӯнтылматас. Тувыл хӯлылум, та лю̄ньщал­тахтас. Ам та̄ра ёхтыг­пасум, китыг­лылум: «Маныр ēмтыс, манрыг лю̄ньщēгын? Тав ювле ла̄выс: «Ам такос по̄слэ̄гум, щар нэ̄матыр ат на̄ӈки». Сунсэ̄гум, тав я̄ӈк нэ̄пак тармыл я̄ӈк о̄люпыл матыр по̄слыс. Ам тавēн ла̄вēгум: «Ты о̄люпыл по̄слуӈкве ке патэ̄гын, нэ̄матыр ат на̄ӈки». Нэ̄ хо̄тпат о̄с аквта щирыл кит я̄ӈк сэ̄тапыл хунь сагēгыт, о̄с нэ̄матыр аты на̄ӈки. 

Ванзеват па̄вылт о̄лнэ рӯт нэ̄м Евгения Петровна Русмиленко сэ̄мыл ос я̄ӈк сэ̄тапыл ва̄ит саги. Тамле маснут тай ма̄хманув о̄ньщиг­ласыт. Пēс порат тамле щулкиныт нэ̄т та̄нки хум хо̄тпаныл ма̄гсыл сагсыт. Та̄н ты сагим ва̄ил во̄раяӈкве ос хӯл алыщлаӈкве миннэ̄ныл порат масхатыгласыт. Сэ̄мыл па̄лят пунныл нэ̄матыр ат ва̄рēгын, тыима̄гсыл тамле щул­киныт о̄с сагсыт.    
– Наталья Ксенофон­товна, хорамыӈ ва̄й сагуӈкве сака ёмащакв ха̄сэ̄гын, ос мо̄т матыр пормас ва̄рēгын?
– Ю̄нсхатуӈкве, сак­ныл хартуӈкве о̄с ха̄сэ̄­гум. Омам о̄лум порат супанэ сакыл хорам­тасанум, тавēн турло̄пс хартсум. Увщиянум ос э̄щанум ю̄нсхатуӈкве пуссын ха̄сэ̄гыт. Ам тай сагуӈкве э̄руптэ̄гум. 
Пенсиян патхатмум юи-па̄лт таса̄вит щул­киныт сагсум, тувыл пуссын увщиянум, э̄ща­нум ос мо̄т рӯтанум мӯйлуптасанум. Амки­на̄мн щулкин сагуӈкве иӈ ат а̄лымēгум. 

– Наӈ Белоярский ӯст ань о̄лэгы̄н. Та ӯст тамле ханищтапыт ва̄­рыглавет? Тув во̄выг­лавēн?
– Белоярский ӯст ва̄тихал ханищтапыт, хо̄нтхатыглапыт, ялпыӈ хо̄талыт ва̄рыглавет, тув о̄с ялантэ̄гум. Са̄всыр янытлан нэ̄пакыт, сер­тификат-нэ̄пакыт ань са̄в о̄ньщēгум. УРФо ма̄т «Славим человека труда!» нампа касыл ва̄рыглаве. Ань юи-о̄выл та̄лыт ма̄щтыр ма̄хум тув касуӈкве о̄с во̄выглавет. 
Ты та̄л о̄вылтах­там порат ам Ханты-Мансийск ӯст центр ремёсел кӯщай нэ̄ Ольга Бубновене ёт хо̄нтхатыгла̄лсум. Тав ты касылн ялуӈкве а̄нум во̄выгластэ. Тав ла̄выс, акв хо̄тал сыс кит щул­кин сагуӈкве э̄ри. А̄лпыл лов щёс порат сагуӈкве о̄вылтахтуӈкве ос ӣти­па̄­лыг нёлолов щёс порат а̄стуӈкве э̄ри. Ам та̄ра ла̄всум, ам тох молях рӯ­питаӈкве ат вēрмēгум, тыима̄гсыл тув ялуӈкве ат ка̄сащасум. 
Касыл лӯпта э̄тпос щё̄питаӈкве кусыгла­вес, ань тай, улпыл, ат ва̄раве. Ам кит щулки хӯрум хо̄тал сыс сагē­гум, ня̄врам ма̄гсыл акв хо̄тал сыс ва̄руӈкве тай вēрмēгум. Сагим порма­сыт ремёсла центрын ос «То̄рум Маа» музейн мӯйлуптасанум, выстав­кат ань суссыл­тавет.

Акв порат Ванзеват па̄вылн ялсум, на̄иӈ­ха̄пыл тув хӯрум щё̄с арыгкем минуӈкве э̄ри. Миннэ лё̄ӈхум хоса, щулкин сагуӈкве пат­сум. Ам по̄хумн рущ нэ̄ ӯнтыс, китыглахтуӈкв патыс ос щулкиныт сагуӈкве ханищтах­туӈкве тахмаяс. Таве такос ханищтылум, такос суссылтылум, тав ат торгамты. Такви ва̄руӈкве о̄вылтахты, тувыл рӯпататэ щар ат тэ̄лы. Хоса мēн тох потыртасмēн, тав сагуӈкве аты вēрми. Тувыл торгамтаслум, ам во̄ртыпал ка̄тум ёмащакв рӯпиты, тыи­ма̄гсыл мо̄т нупыл сагēгум. Ань са̄всыр ха­нищтап о̄лыглан порат нэ̄ хо̄тпан ты ва̄рмаль урыл та̄ра ла̄вēгум. 
Школат хансуӈкве хунь ханищтавēсум, учительница-нэ̄ а̄нум ат ля̄выльттастэ, нас хас­нэйӣв акв ка̄тыл мо̄т ка̄тн акваг майластэ ос ла̄выглас, ёмаспал ка̄тыл вос хансэ̄гум. Ань кит ка̄тыл та̄ра хансуӈкве ха̄сэ̄гум. Тувыл китэ̄л­мил яктуӈкве во̄ртыпал ка̄тыл ат вēрмēгум, ёмаспал ка̄тын выглум. Ю̄нсхатэ̄гум о̄с во̄рты­пал ка̄тыл. Омам о̄с ты ка̄тэ ёмащакв рӯпитас. Ма̄нь пыгум ёмаспал ка̄тыл нэ̄матыр ва̄руӈ­кве о̄с ат вēрми, во̄ртыпал ка̄тыл пуссын ва̄ри.   
– Наӈ пенсиян пат­хатмын э̄лы-па̄лт, хоты ма̄т рӯпитасын?
– Ам Белоярский ӯсн хунь ва̄нтласум, садикт ня̄врам ӯргалан нэ̄г рӯпитаӈкве патсум. Та̄н ётаныл рӯпитаӈкве ам сака э̄руптасум. Ам яныг щēмьят яныгмасум, ма̄н колувт акваг са̄в ня̄врам о̄лыс. 
Омам школат колкан ловтым рӯпитас. Ма̄н ма̄ньта̄гыл тавēн нё̄тсӯв. Школат ханищтахтамум порат ма̄нки колкан ловтсӯв, кӯр па̄лтсӯв. То̄нт ханищтахтын кол яныг о̄лыс, тот лов кӯр ӯнлыс. Акв па̄лэ акв нэ̄ ловтыс ос ат кӯр па̄лтыглас, мо̄т па̄лэ ма̄н ловтыслӯв ос ат кӯр па̄лтыгласӯв. Амки ма̄ньта̄гыл учителиг ханищтахтуӈкве тахсум. Тувыл школа а̄стласум, та̄ра хум ва̄рсум, э̄лаль ханищтахтуӈкве ат минасум. 

– Наталья Ксенофон­товна, наӈ яныг щēмьят яныгмасын. Наӈки манах ня̄врам о̄ньщē­гын? Та̄н ща̄нь ла̄тыӈ ва̄гыт?
– Ам хӯрум пыг ян­малтасӯм. Кит пыгагум Ханты-Мансийск ӯст колта̄гланэ̄н ёт о̄лэ̄г. Ма̄нь пыгум Белоярс­кий ӯст о̄лы. Сергей, Владимир ос Юрий ханты ла̄тыӈ торгам­тэ̄гыт, потыр­таӈкве ат ха̄сэ̄гыт. 
Омам ат та̄л ювле хультум порат а̄тимыг ēмтыс. Тав рущ ла̄тӈыл ат потыртас, ня̄врама­нум тав ляпатэ̄т яныг­масыт, ща̄нь ла̄тыӈ хӯ­лэ̄гыт. Ам амки ханты ла̄тӈыл ёмащакв потыр­тэ̄гум. Увщиянум, э̄ща­нум ёт потыртэ̄гум, та̄н тай ювле рущ ла̄тӈыл ла̄вēгыт. Ща̄нь ла̄тӈув хот-ёрувлаӈкве патса­ныл. Пыганум а̄нумн ань ла̄вēгыт, та̄н а̄гияныл ханты ла̄тӈыл потыр­таӈкве вос ханищтыя­нум. Ань са̄в ма̄хманув ла̄тыӈ ва̄ӈкве ат ка̄са­щēгыт, ос хунь нё̄тмил во̄вуӈкве о̄выл­тах­тэ̄гыт, ты ва̄рмаль урыл та̄ра та номыл­матэ̄гыт.
Людмила ТЕТКИНА
