

	Округ мирколт губернатор ва̄ӈын хум Геннадий Бухтин сапра̄ни ва̄рыглас. Тыт о̄лнэ мир ва̄рмаляныл ӯргалан хо̄тпат, са̄всыр департаментыт, военный комиссариатыт рӯпитан хо̄тпат ос общественный организация кӯщаит тув ёхталасыт.

	Округ военкомат кӯщай хум Юрий Буров ла̄вме щирыл, мо̄лты та̄л Югра ма̄т кит со̄тыра ма̄ньлат пыг армиян лусытан ма̄гыс атыглавес. Лӯсытан ма̄н пуссын аквъёт акв со̄тыра атса̄т арыгкем пыг са̄всыр ма̄н ла̄кква-кēтвēсыт. Ты хо̄тпатныл акв со̄тыра ниласа̄ткем пыг Россия ма̄т лусытэ̄гыт. 

	Мо̄таныт ос ляпат о̄л-нэ хо̄н ма̄н кēтвēсыт. Ты хосыт э̄рнэ са̄вит пыг лусытаӈкве минас. Комиссар о̄йка ла̄выс, тав пыге Михаил о̄с мо̄лты та̄л я̄ӈк на̄тнэ э̄тпост армиян вуйвес. Тав ань Москва ӯст лусыты.

	Лусытан ма̄н кēтнэ пыгыт лēккарытн хумус уральтавет, ты урыл округ мир пусмалтан департамент кӯщай ва̄ӈын хум Александр Владимиров потыртас. Тав ла̄выс: «Пыгыт уральтым яныгса̄т са̄тлов лēккар хо̄тпа рӯпитас. Мо̄лты та̄л сыс армиян вим пыгыт пуссын ёмщакв уральтавēсыт. Та̄н халанылт са̄тлов процент са̄вит пыгыт пуста̄гыл о̄лэ̄гыт. Та̄н та̄ра армиян вуйвēсыт.

	То̄ва пыгыт лю̄ль тэ̄рпи (наркотик) а̄рталасыт ке, ань ты ва̄рмаль лēккарытн о̄с уральтаве. Матъёмас тыт о̄лнэ са̄выӈпа̄лэ пыганув тамле пищин ат патыгласыт.

	Тувыл культура департамент кӯщай ва̄ӈын нэ̄ Ирина Кибкало потыртас. 

	Тав ла̄выс: «Ты та̄лныл ма̄н лусытаӈкве миннэ пыгыт мӯйлупсал миӈкве патыянӯв. Тувыл ос школат ханищтахтын ня̄врамыт ма̄гыс касыл щё̄питэ̄в. 

	Ма̄н та̄наныл ма̄ ӯргалан урыл хурит по̄слуӈкве ла̄виянӯв. Тувыл ты хурит лусытан ма̄н миннэ пыгытн мивет. «Ратное дело» нампа каснэ ва̄рмаль округ военкоматыт о̄с щё̄питаве. Тот ма̄нь-лат пыгыт армият лусытанэ̄ныл урыл китыглаӈкве патавет, ты тэ̄ла ёмщакв ва̄нэ хо̄тпат о̄с мӯйлупсал тах мивет.

	Мо̄лты та̄л ма̄нь таквс э̄тпост округ военный комиссариат-колт лусытан пыгыт ща̄няныл-а̄щаныл комитет рӯпитаӈкве патыс. Ка̄сыӈ районныл тув акв хо̄тпа пēриявес. Та̄н э̄лы ма̄т лусытан салта̄тыт акваг уральтым о̄ньщияныл. Кӯщаиг тот Нина Колосенко о̄лы. Тав ла̄выс, ань са̄в пыг Хабаровск, Чита, Уссурийск ӯсытт лусытэ̄гыт. Та̄н ща̄няныл акваг та̄н палтаныл свонитэ̄гыт, пыганыл урыл китыглахтэ̄гыт. Та̄н пуссын нё̄тавет.

	 

	Округ мирколныл кēтым ля̄ххал ма̄ньщи ла̄тӈыг Николай МЕРОВ хансыстэ
