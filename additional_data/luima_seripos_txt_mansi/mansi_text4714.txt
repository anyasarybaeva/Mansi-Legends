
Ольга Мерцалова нё̄тнэ хорамыӈ хурит ка̄тыл по̄слы. Тав Ха̄льӯс район Хулюмсӯнт па̄вылт ма̄ньта̄гыл яныгмас, ос школат ханищтахтаме порат ка̄тыл хурит по̄слуӈкве сака таӈхыс.
Школа а̄стламе юи-па̄лт тав Ивдель ӯс ляпат о̄лнэ Краснотурьинск ӯсн минас 
ос тот училищат хурит по̄слын хо̄тпаг ханищ-тахтас. Тувыл Санкт-Петербург ӯсн о̄с э̄лаль ханищтахтуӈкве ялыс, тот 2003 та̄лт И. Репин нампа жи-вопись, скульптура ос архитектура институт а̄стлас. 
Ольга Мерцалова наме ань «Союз художни-ков России» хансым о̄лы ос округ культурат янытлан нам о̄ньщи. Нэ̄ лӯима̄ ма̄хум о̄лупсаныл хуритн по̄слыянэ. Ань по̄слум хуриянэ са̄в Россия ӯсытт ос па̄влытт суссылтавет. Ты коныпал ты рӯпатанэ Вегрия, Италия ос Франция ма̄н тотыглавēсыт. 
То̄ват музеит суссылтан ма̄гыс акваг тот хультуптавēсыт манос нас хотьютн ёвтвēсыт. Мо̄т хо̄н ма̄т о̄лнэ хо̄тпатн лӯима̄ мирыт о̄лупсаныл сака пӯмщалаве, та щирыл та̄н ма̄ньщи  мирув о̄вылтыт матыра̄ти ва̄ӈкве патсыт. 
Тот суссылтапыт о̄лнэ̄ныл сыс Ольга Александровна такви ос мощ ханищтахтас, Францият Париж ӯст кит э̄тпос о̄лыс ос ёмщакв рӯпитас. Тав хурит ка̄тыл по̄слын ма̄хум халт мирхал ассоциацият ЮНЕСКО колт наме тув хансым о̄лы ос та̄н пуссын тамле искусства ма̄гыс ёмас ханищтапыт ва̄рыглэ̄гыт, акван-нё̄тхатым са̄в ма̄т сыресыр суссылтапыт щё̄питэ̄гыт.  
Ань ищхӣпыӈ ут хосыт Ольга Мерцалова ёт потыртамумēн порат тав а̄нумн таи хансыс. Сӯкыр э̄тпос о̄выл хо̄таланэ̄т тав по̄слум хуриянэ Салехард ӯст о̄лнэ И.С. Шемановский нампа музей-колн тотвēсыт. Тот «Мерцание тишины» намаим суссылтап щё̄питавес. Са̄выӈпа̄лэ пēс ма̄ньщи мо̄йтыт щирыл по̄слум хуриянэ тот суссылтавет. 
Хунь Е.И. Ромбандеева «Вогульский героический эпос», «Медвежьи эпические песни манси (вогулов)», «Мифы манси (вогулов)» нэ̄паканэ ва̄рыс, Ольга тув хурит по̄слыс. То̄нт тав са̄в пēс ва̄рмалит о̄с та̄рапаттыс, такви ла̄внэ̄тэ хольт, мощ мӯтраӈыг ēмтыс.
Салехард ӯст ва̄рим суссылтапе о̄вылтыт нэ̄ тох ла̄выс: «Ам тыт ма̄хумн лӯима̄ мир о̄лупсаныл мощ мо̄т щирыл суссылтылум. По̄слум хуриянум сунсыглым та̄н та̄нкинāныл о̄с вос хӯнтамлыяныл. Тāнки-рот номсахтым акваг э̄лаль тох вос о̄лэ̄гыт. Тувыл ащирмаӈ ма̄т о̄лнэ ма̄хум хумус хо̄талн поставет ос исылтавет, та̄н ам хурия-нумт тамле нак вос ка̄салэ̄гыт». 
Ты суссылтапн са̄в ма̄хум ёхталасыт, по̄слум хуриянэ маткем та сунсыглавēсыт, та̄н ёмас, сымыӈ ла̄тыӈ ла̄всыт. Ольга Александровна ма̄нь а̄гияге ёт тув ялыс, щар ма̄нь а̄гирищкēтэ акв та̄лэ туп то̄влыс. 
Тэ̄н Дмитрий о̄йка-тэ̄нтыл ат а̄ги ян-малтэ̄г. Яныг а̄ги-тэ̄н ань лов классыт ханищтахты. Та̄н пуссын Хулюмсӯнт па̄вылт о̄лэ̄гыт. 
Я̄тил щēмья пуста̄гыл вос о̄лэ̄гыт, То̄румн вос ӯргалавет!
