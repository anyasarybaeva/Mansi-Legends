
Победа хо̄талт Ханты-Мансийск ӯст «Бессмертный полк» ё̄мыс. Яныг хо̄нтыт патум ма̄хум хурияныл ня̄враманылн, апыгрищанылн, апыг апыгрищанылн ка̄тыт пувим тотвēсыт.
Ты э̄рнэ тэ̄ла «Бессмертный полк России» нампа Общероссийский Общественный гражданско-патриотический движение хосыт щё̄пита̄лаве. Таима̄гыс ань ка̄сыӈ та̄л ты ма̄к ялпыӈ хо̄талт Россияв янытыл мир тох ка̄сыӈ ӯсыт, ка̄сыӈ па̄вылт ё̄мēгыт, хо̄нтыт патум ма̄хманыл ка̄стыяныл, янытлыяныл.
Ӯс мир ка̄танылт хурит пувсыт, ёлынт ка̄сыӈ хо̄тпа наме хансым о̄лы, хунь самын патыс, хо̄т порславес. То̄ват знамят ос георгиевский лентат тотсыт. Ӯскан мус ма̄хум Мира ӯсхулы хосыт ё̄мсыт.
