
Та э̄тпос 21-23 хо̄талытт Ханты-Мансийск ӯст «То̄рум Маа» музей-колт стихыт хансум ма̄ньщи хум Юван Шесталов ка̄стылан ма̄гыс конференция ва̄рыглавес, рущ щирыл ты ва̄рмаль «III Шесталовские чтения» намаим о̄лы. 
Ма̄хум са̄в потыр ловиньтасыт
Ты ва̄рмальн учёныит, писателит, ня̄врам ха­нищтан ма̄хум ос куль­турат рӯпитан хо̄тпат ёхталасыт. Та̄н ханты ос ма̄ньщи мир литература ос ла̄тӈыг э̄лаль тотнэ урыл потыртасыт.
Ань ты порат Юван Шесталов 85 та̄лэ то̄в­лы­нув. Тав ма̄ янытыл са̄в мирн ва̄йвес. Ма̄ньщи хум нёлса̄т арыг­тем са̄всыр ловиньтан нэ̄пак хансыс ос та̄ратас. 
Тав хосытэ̄тыл ма̄ньщи мир урыл са̄в ма̄хум ва̄ӈ­кве патсыт. Ты конферен­ция о̄вылтахтам порат «Ханты ясаӈ» ос «Лӯима̄ сэ̄рипос» газетагт кӯщаиг рӯпитан нэ̄ Светлана Динисламова тох ла̄выс:
– Юван Шесталов а̄ти­мыг ēмтме юи-па̄лт, таве номылматыглан ма̄гыс ма̄н, тав ётэ университетт рӯпитан ма̄хмыт, «Та̄гт ма̄хум» община хосыт, та̄ра тав хансыглам сти­ханэ ловиньтан хо̄талыт ва̄рыглаӈкве патсӯв. 
О̄выл щёс 2017 та̄лт грант-олныл майвесӯв. Ты олнытыл ма̄н «Шесталов­ские чтения» нампа яныг сапра̄ни ва̄рсӯв. То̄нт китса̄т э̄лумхо̄лас акван-атхатыгласӯв. Китыт щёс ты тэ̄ла 2020 та̄лт ва̄руӈ­кве ēмталасӯв, ос та порат ма̄ янытыл ма̄хум хащта̄л а̄гмыл ēмтуӈкве патсыт. 
Ты хосыт са̄в мир ак­ван-атхатуӈкве ат та̄рт­вē­сыт. Тыима̄гыс ты ло­винь­тап ма̄н 2021 та̄лт щё̄­пита̄лыслӯв, тōнт ос яныг­са̄т хо̄тпа атхатыгла­сӯв. Хӯрмит «Шесталов­ские чтения» ос тав нам­хо̄талэ кастыл ты порат ва̄рилӯв.
Округ культура депар­тамент кӯщай хум Артур Латы­пов ма̄хум ōс яныт­ласанэ. Тав ла̄вме щирыл, ты музей ва̄рим порат Юван Николаевич щар ма̄к тав ты пуӈктотыс. «То̄рум Маа» музейт ка̄сыӈ порат тав урēтыл ловинь­тапыт щё̄пита̄ла­вет. Ты музей рӯпитанэ̄тэ па̄сныл ань налыман нупыл ат та̄лэ то̄влыс. 
Ты та̄л сапра̄ни ма̄гыс мощща олн майлувес, ма̄хум лё̄ӈх олныл ат нё̄т­вēсыт. Са̄выӈпа̄лэ хо̄тпат онлайн-щирыл доклад-нэ̄паканыл ловинь­та­са­ныл. 
Пуссын аквъёт нёлса̄т хо̄тпа о̄лыс, ва̄т нупыл нё­лолов доклад-потыр ло­виньтавес. Яныг учёный хо̄тпат ла̄всыт, ка̄сыӈ та̄л­ныл ма̄хум потраныл ёмас­нувег ос номтыӈну­вег ēмтэ̄гыт. 
Пащалахтын ла̄тӈыт Каталин Надь, Венгрия­ныл о̄лнэ нэ̄, кē­тыс. Фран­цуз о̄йка Доми­ник Сам­сон Норманд де Шам­бург ōс щунь паща ла̄­тыӈ кēтыс, тав ла̄выс:
– Ам на̄н палтын ёх­туӈкве ат вēрмысум. Ос ханты, ма̄ньщи, ёрн ма̄­хум о̄лнэ-хӯлнэ накыт э̄лаль тотнэ ва̄рмаль а̄нумн сака мӯсты. Сосса мир культура ос пēс йис о̄лупса сака со̄тыӈ, ты сапра̄нит са̄в э̄рнэ рӯпата ва̄рēн, пуста̄гыл о̄лэ̄н!
Ты сапра̄нин Санкт-Петербург ӯсныл, Сургут­ский, Нижневар­товский, Ха̄льӯс районытныл ма̄хум ёх­таласыт, то̄ват Якутия, Мордовия, Марий Эл, Венгрия, Франция ма̄ныл ос ищ­хӣпыӈ ут хосыт доклад-нэ̄паканыл ловиньтасыт. 
Нэ̄пак хаснэ ма̄ньщи хум урыл ты музейт «Мемориальный кабинет-музей Ювана Шесталова» нампа колнак щё̄питавес, тот нэ̄паканэ ос о̄ньщум пормасанэ акван-атым о̄лэ̄гыт. Тув ка̄сыӈ хо̄тпа ёхталаӈкве вēрми. Ты колнак урыл тот рӯпитан рӯт нэ̄ Майя Макарова потыртас:
– Юван Шесталов са̄в та̄л Ленинград ӯст рӯпи­тас. Тав рӯпитам кол­накēт са̄в нэ̄пак о̄нь­щис. Пēс порат 1850 та̄лт акв венгр учёный хум Антал Регули ма̄н ма̄вн ёхталас. Тав ма̄ньщи ма̄хум урыл пēс потрыт акван-атыс, ётыл нэ̄пакыт та̄ратас. 
Та нэ̄пакыт Юван Шесталов пуссын о̄щсанэ. Хум сака ка̄сащас, ты пēс йис потрыт сосса ма̄хум о̄с вос ловиньтасаныл, ма̄н о̄лнэ-хӯлнэ наканув э̄лаль вос тотсаныл. 
Ётыл, Юван о̄йка хунь Ханты-Мансийск ӯсн ёх­тыс, тав ты нэ̄пакыт пус­сын ёт-тотсанэ. Тыт аквъёт рӯпитан ма̄хманэ ёт ты потрыт пуссын рущ ла̄т­ӈыг толмащласанэ. 
Рӯпата колнаке Югор­ский универитетт о̄лыс. Тав а̄тимыг ēмтме юи-па̄лт та пормасанэ э̄ще Альбина Мехнина «То̄рум Маа» музейн мисанэ, тот суссылтап колнак тав щё̄питас. Ань музейт рӯпитан ма̄хум ла̄всыт, та̄н Юван Николаевич хан­сум то̄ва нэ̄пакыт ат о̄нь­щēгыт, хотьют тав хансум пēс нэ̄пакыт юн о̄ньщи ке, музейн вос тотыяныл, тот акван-атавет. 
Ты порат Юван Шеста­лов намхо̄талэ кастыл Софья Шесталова, мане, ма̄гылн тагатан са̄тахкем тав по̄санэ, а̄гитэ Оринэ Шесталова ос тав хан­сыглам нэ̄паке музей колнакн мисанэ̄н. Ма̄гылн тагатан по̄сыт писатель о̄лме порат мӯйлупта̄лвēсыт, са̄в та̄л юн о̄щвēсыт. Ань сакати мӯй ма̄хум ты по̄сыт сун­сыглаӈкве вēрмияныл. 
Сосса ма̄хум Юван Шесталов премия-олныл майвēсыт
Ка̄сыӈ та̄л округ кӯщай нэ̄ Наталья Комарова щар ёмасыг рӯпитан ма̄хум Юван Николаевич намыл пиным премия-олныл мыганэ. Ты тэ̄ла 2012 та̄л па̄сныл э̄лаль тотаве. Ань ос ты сосса хо̄тпат тамле премия-олныл майвēсыт:
– Ханты-Мансийск ӯст «Детский этнокультурнообразовательный центр» нампа ня̄врамыт ханищ­тан колн китса̄т атпан со̄тыра са̄вит солко̄вил май­вēсыт. Тот сосса ня̄в­ра­мыт са̄ӈквылтаӈкв, йӣк­вуӈкв ос ка̄тыл са̄всыр пормасыт ва̄руӈкве ха­нищтавет; 
– Октябрьский район Шеркалы па̄вылт о̄лнэ музейт, пēс пор­масыт ак­ван-атнэ колт, рӯпитан хо̄т­пат кит­са̄т атпан со̄­тыра са̄вит сол­ко̄вил май­вēсыт. Та̄н са̄в та̄л сосса мир о̄лнэ-хӯлнэ накыт э̄лаль тотэ̄­гыт ос ялпыӈ хо̄талыт ва̄­рыг­лэ̄гыт;
– Нижневартовский район Варъёган па̄выл «Этно­гра­фический парк-музей» ма̄т рӯпитан хо̄т­пат о̄с китсат атпан со̄­тыра са̄вит солко̄вил май­вēсыт. Та̄н ос сосса мирыт о̄лупса ва̄рмалит э̄лаль тотэ̄гыт; 
– Ханты-Мансийск ӯст «То̄рум Маа» музейт научный рӯпата ва̄рнэ хо̄нтаӈ ма̄ньщи хум Анатолий Брусницин яныгса̄т со̄тыра са̄вит  солко̄вил майвес. Тав ка̄тыл са̄всыр пормасыт ма̄щтырлы ос ня̄врамыт ёт рӯпиты;
– Ха̄льӯст А̄с-угорский институтт рӯпитан нэ̄ Любовь Кашлатова яныг­са̄т со̄тыра са̄вит солко̄­вил майвес. Ты ханты нэ̄ са̄в та̄л сосса мир ма̄гсыл научный рӯпата ва̄ри;
– Белоярский район Касум па̄вылт ōлнэ ханты нэ̄ Евгения Салахова о̄с яныгса̄т со̄тыра са̄вит сол­ко̄вил майвес. Тав ня̄в­рамыт э̄ргуӈкве ос йӣк­вуӈкве ханищты, аквъёт хо̄т-а̄ти яласэ̄гыт. 
Ма̄ньщи ла̄тыӈ толмащлап ва̄рвес
Аквта хōталт ма̄ньщи хум Денис Вынгилев акв ёмас тэ̄ла урыл ма̄хумн потыртас. Тав ищхӣпыӈ ут хосыт ма̄ньщи ла̄тыӈ ханищтан нак ва̄рыс. 
Ты нэ̄пак телефонын ва̄руӈкве ро̄ви. Тот матыр рущ ла̄тыӈ хансэгы̄н ке, та ла̄тыӈ та̄ра ма̄ньщи ла̄тӈыл та тэ̄лапи. Ос ма̄ньщи ла̄тыӈ хансэ̄гын ке, рущ ла̄тыӈ та̄ра тэ̄лапи. 
Ань тамле нэ̄пак хосыт ма̄ньщи ла̄тыӈ ханищ­таӈкве кӯстырыг ēмтыс. Тот акв со̄тыра арыгтем ла̄тыӈ толмащлаӈкве ро̄ви. Ты­гыл э̄лаль ты нэ̄пакн ак­ваг ла̄тӈыт нё̄­тум­таӈкве патавет. Ань са̄в сосса ня̄врамыт та̄нки ща̄нь ла̄тӈаныл ханищ­таӈкве ка̄­сащēгыт. Ты нэ̄­пак хо­сыт ханищтах­тын сосса ня̄врамыт ма̄ньщи ла̄тыӈ моляхнув ханищ­тыяныл тах. 
Йис ма̄тэ урыл
Юван Шесталов Ханты-Мансийск ӯсныл налы­манкем вēрыстат, я̄ ва̄тат такви ма̄кве о̄ньщис. Тот колыт, па̄рт колыт ӯнт­тым о̄лэ̄гыт. Хум о̄лме порат хӯл алыщлаӈкве тув яланта̄­лыс. Ты ма̄кве урыл ань э̄ще Альбина Мехнина (Шесталова) мощ потыр­тас. Тав ла̄выс:
– Юван Николаевич ты ма̄ такви хо̄нтыстэ. Тав ла̄выглас, пēс порат тот ляпат ялпыӈ ма̄ о̄лыс. Тавēн ты нё̄тнэ ма̄ сака сымын хо̄яс. Юван Николаевич, Владимир Иванович пыге ос ам ва̄­тихал тув яланта̄лсӯв. Та во̄р па̄вылт тав ма̄нь ӯс­кве ӯнттуӈкве ēмталас. Ос номтыт о̄щнэ ва̄рма­лянэ тэ̄лаг ва̄руӈкве тох аты а̄лымасанэ.
Юван Николаевич Шесталов 2011 та̄лт Ханты-Мансийск ӯст а̄тимыг ēм­тыс. Ма̄ньщи хум ка̄­са­щаме щирыл та ма̄тэ̄т ёл-щё̄питавес. Ань та ма̄ э̄ще Альбина Мехнина, нэ̄г-хумыг Юрий ос Светлана Динисла­мо­выг ӯргалым о̄ньщи­яныл. Сапра̄ни юи-о̄выл хо̄талэ̄т мӯй ма̄хум таве ка̄ста­лаӈкве тув о̄с ялсыт.
Николай МЕРОВ
 
