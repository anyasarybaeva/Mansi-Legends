
Ань яныг таквс э̄тпос 2 хо̄талэ̄ныл ос 24 хо̄талэ мус Ханты-Мансийск ӯст шахматыл мирхал касыл ва̄рвес. Ты кастыл шахматыт мирхал федерацият кӯщай хум Аркадий Дворкович, Югра ма̄т ты каснэ ва̄рмаль э̄лаль тотнэ хо̄тпат Василий Филипенко, Валерий Радченко ос Ольга Гиря ля̄ххал тотнэ хо̄тпатн ты касыл урыл потыртасыт.
2010 та̄лт тыт «Югорская шахматная академия» нампа кол ӯнттувес. Та па̄сныл ма̄н ӯсувн са̄всыр мо̄т хо̄н ма̄нытныл ка̄сыӈ та̄л шахматыл каснэ хо̄тпат ёхталэ̄гыт. Ты порат нэ̄квет халт каснэ ва̄рмаль ва̄рвес. Ань Ханты-Мансийск ӯсн са̄тлов нупыл нила нэ̄ ва̄т нупыл нёлолов са̄всыр мо̄т хо̄н ма̄нытныл ёхтысыт. Та̄н халанылт Китай ма̄ныл о̄лнэ нэ̄ Цзюй Вэньцзюнь щар ёмщакв касы. Тав юи-па̄лэ̄т ос Александра Костенюк (Россия), Мария Музичук (Украина), Тань Чжунъи (Китай), Антуанета Стефанова (Болгария) ос Анна Ушенина (Украина). 
Россия ма̄ ма̄гыс лов нэ̄ касэ̄гыт. Та̄н халанылт акв нэ̄ Ольга Гиря ма̄н округувт о̄лы. Тав Лангепас ӯст самын патыс, тот яныгмас. Шахматыл касуӈ-кве а̄тятэ̄н ханищтавес. 
