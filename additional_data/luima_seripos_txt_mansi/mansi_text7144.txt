
Ханты-Мансийск ӯст ка̄тыл хурит по̄слум ханты хум Геннадий Степанович Райшев Галерея-мастерская колэ̄т акв пӯмыщ хо̄нтхатыглап о̄лыс – ма̄хум нэ̄пак хаснэ о̄йка Анатолий Константинович Омельчук ёт хо̄нтхатыгласыт. 
Рēтыӈ ю̄свой э̄тпост Анатолий Константино­вич 75 та̄лэ то̄влыс. Тав наме СССР Союз журна­листыт палт хансым о̄лы, Россия писателит Союзн, заслуженный работник культуры РФ ос Тюмень ӯс почётный гражданин намыл майвес.
О̄лнэ̄тэ палыт тав Лӯима̄, Ямал ос Югра о̄вылтыт нэ̄пакыт хансы, са̄в та̄л телевизор хосыт потыртас, журналистыг рӯпитас. Ма̄н ань о̄лнэ ма̄вт хосат та̄гыл ма̄-во̄й ос газ но̄х-виве, ты тэ̄ла ханищты, матыр-а̄ти та̄ра-патты, пуссын ёл-хансыянэ, кина-охсат по̄слы.
Лӯима̄ мир янытлытэ
Пēс пора о̄лупса, ща̄нь ла̄тыӈ, мо̄йтыт ос йис потрыт ханищтан ма̄ньщи ос ханты ма̄хманув ёт хосат та̄гыл ва̄йхаты. Геннадий Степанович ёт о̄с хосат румалахтасыг, 1980 та̄лыт па̄сныл аквъёт рӯпитасы̄г. Ка̄тыл хурит по̄слум ханты хум та порат ущ мирн ва̄ӈкве патвес. То̄нт Анатолий Константинович «Зелёное солнце» нэ̄пак хансыс, потранэ̄т таве янытлытэ.
Тувыл э̄лаль аквъёт са̄в рӯпитасыг – акватэ пот­рыт хансы, мо̄танэ ка̄тыл хурит по̄слы. Лов арыгтем нэ̄пак та̄рата­сыг. Анатолий Констан­тинович ла̄выс, руматэ тымат пилыщмаӈ а̄гмын ёл ат те паттувес, иӈ са̄в нэ̄пак хаснувыг. 

Акв нэ̄паке ма̄гыс Геннадий Степано­вич нэ̄ хо̄тпа ху­рит по̄с­лыглас. Анатолий Конста­нти­нович нэ̄паке хан­суӈкве ат молямлас, руматэ хурит лов арыг та̄л о̄щсанэ, нэ̄мхотьютн ат суссыл­та̄лсанэ. 
Мо̄лты Геннадий Степа­нович Райшев а̄тимыг ēмтыс. Нэ̄пакēн ты та̄л ущ щё̄пи­тавес, тот э̄рупса о̄выл­тыт стихыт ос ма̄нь по­тыр-охсат хансым о̄лэ̄­гыт, тувыл ханты мир худож­ник по̄слум хуриянэ тув ва̄рвēсыт. 
Ты э̄лы-па̄лт хансыглам нэ̄паканэ – «Книга простых слов», «Я целую твой голос», «Любовь всегда ошибка» ма̄хумн сака янытлавет. 
Са̄в ма̄т а̄лыми
Ань Ханты-Мансийск ӯст ты намыӈ-суиӈ хо̄тпа ёт хо̄нтхатыглахтуӈкве, потрамаӈкве са̄в мир ёхталас. О̄йка стихыт ловинь­тас, нэ̄паканэ урыл по­тыр­тас. Атхатыглам ма̄хум таве маттем та хӯнтлысыт, пӯмщалахта­сыт, потрыт ос стихыт хансуӈкве хунь о̄вылтах­тас, тыгыл э̄лаль маныр урыл хансуӈкве номсы. 
Тав ла̄выс, 1965 та̄л па̄сныл хансы, налыман­тем нэ̄пак та̄ратас. Потра­нэ «Москва», «Октябрь», «Сибирские огни», «Ямальский меридиан», «Нева» ос мо̄т журналытт хансыглавēсыт.
О̄йка лӯима̄т о̄лнэ ма̄хум урыл 500 арыгкем до­кументальный кинат ва̄рыс. Тамле телефести­ва­лит щё̄пита̄лыс: «Белые пятна истории Сибири», «Бабье лето в Увате», «Хвост удачи», «Человек и вера» ос мо̄т са̄всыр хо̄нтхатыглапыт.   
Анатолий Константи­нович э̄кватэ̄нтыл а̄ги ос пыг янмалтасы̄г. 2018 та̄л па̄сныл пēнсият о̄лы. Ань, ла̄ви, яныгпа̄лаг ēмтыс, тамле номтын ёхтувес: о̄лупса ос нэ̄ хо̄тпа яныт­лаӈкве ос э̄руптаӈкве э̄ри, таима̄гыс ань ты урыл стихыт ос потрыт хансуӈкве патыс.

Светлана РОМБАНДЕЕВА
 
