
Та̄л оигпан ляпат Ханты-Мансийск ӯст о̄лнэ соссаӈ ма̄хум «Югра лылыēп» колн во̄виньта̄лвēсыт. Тув ма̄ньлат а̄гит-пыгыт ос яныгпа̄лаг о̄лнэ соссаӈ хо̄тпат ёхталасыт. Та̄н пуссын тот янытлавēсыт.
Мӯй ма̄хум ёт о̄влэ̄т «Югра лылыēп» округ организацият пуӈктотнэ нэ̄ Людмила Алфёрова пащалахтас. Тав пēс йис накыт э̄лаль тотнэ ма̄хумн, матыр та̄рвит тэ̄лат аквъёт ёмасыг щё̄питан ос та̄нанылн акваг нё̄тнэ хо̄тпатн яныг пӯмащипа ла̄тыӈ ла̄выс. Тувыл нэ̄ та̄нанылн янытлан нэ̄пакыт мӯйлуптас.
Мо̄лты та̄л ӯсувт са̄всыр тэ̄лат щё̄питаӈкве ос пуӈктотнэ ма̄гыс Ирина Самсонова пēриявес. Тав «Ханты ясанг» газетат рӯпиты, тувыл соссаӈ ма̄хум ёт ва̄тихал акван-хо̄нхатыглы ос та̄н ва̄рмаляныл ва̄ганэ. Та̄л сыс ма̄хманэ ёт маныр ва̄рсыт, тав ань потыртас ос хурит суссылтас.
Щар о̄влэ̄т та̄н Наталья Павловна Шесталова ёт ва̄йхатасыт, то̄нт таве намхо̄талэ̄т янытласаныл. Э̄ква Восыӈтӯр па̄вылт о̄лы, мо̄лты та̄л рēтыӈ ю̄свой э̄тпост 80 та̄лэ то̄влыс. Ща̄нь ла̄тыӈ янытлан хо̄тал кастыл Ульяна Данило ма̄нь ня̄врамыт халт стихыт ловиньтан касыл ва̄рыглас. То̄нт Настя Чумбакова, Александрик Данило ханты ла̄тӈыл пӯмщиг стихыт ловиньтасы̄г ос ма̄ньщи ла̄тӈыл Марк Ромбандеев ловиньтас.
Йильпи тэ̄лат щё̄питан урыл Алла Иштимирова-Посохова ла̄выс: «Соссаӈ ма̄хум о̄лупсаныл о̄вылтыт ам йильпи проект щё̄питэ̄гум, таима̄гыс а̄нумн нё̄туӈкве на̄нан во̄виянум. Ам ань пēс хурит акван-атыянум ос тув по̄слым ма̄хум наманыл та̄ра-паттыянум, та̄н о̄лупсаныл о̄вылтыт матыр китыглэ̄гум. Ма̄н, ӯст яныгмам ма̄ньлат хо̄тпат, пēс хурит сунсыглым, са̄всыр ва̄рмалит ва̄ӈкве таӈхēв: хоты хо̄тпат ёт ма̄н рӯтыг о̄лэ̄в, о̄лманылт та̄н маныр ва̄рсыт, хо̄т рӯпитасыт. Ма̄ньщи манос ханты маснутыл масхатам ма̄хум нупыл сака пӯмыщ сунсуӈкве. Ма̄хумакенув тох та о̄лмыт, тох та щуньмыт. Тамле ва̄рмалит ул вос ёрувлахтэ̄гыт, ма̄навн ань кисхатуӈкве э̄ри ос ка̄сыӈ э̄лумхо̄лас наме нэ̄пакн хансуӈкве».
Мо̄т тэ̄ла урыл Анжела Захарова потыртас. Пēс йис та̄гыл тох о̄лыс, самын патум ня̄врам оматэ коныпал хӯрум ща̄нь о̄ньщас, ты ва̄рмалит ань тыг мус о̄лэ̄гыт. Анжела ты урыл ӯст о̄лнэ ма̄ньлат нэ̄т о̄с китыгласанэ. Насати, са̄выӈпа̄лэ нэ̄ хо̄тпат ты тэ̄лат ёмщакв ва̄ганыл ос аквтох э̄лаль ва̄рēгыт. Анжела Захарова соссаӈ ма̄хум ма̄гыс я̄нас ялпыӈ хо̄тал ва̄руӈкве таӈхи. Таве А̄с–угорский Ща̄нь янытлан хо̄талыг намтуӈкве номсы.
Ты номтыт акван-атхатам ма̄хумн мӯстысыт, та̄н акван-нё̄тхатым рӯпитаӈкве патэ̄гыт тах.
