
Ам а̄ращ палтнэ урыл акв потыр хансуӈкв таӈхēгум. Э̄рыӈ хотты ма̄ньлат хо̄тпа пуӈкēн выгтэ. Ты урыл ам о̄ныпум Галина Константиновна Алгадьева ёт потыртасум:
– Ты па̄вылт о̄с э̄лыл ёхтын нэ̄ хо̄тпан а̄ращ  вуянтахтас кос. Мēӈквъя ма̄хум тай а̄ращаныл ат вуянтахты. А Во̄ръя ма̄­хум палт - Анемгуровыт, Адиныт,  та̄н а̄ращаныл вуянтахтэ̄йт. Та̄н а̄раща­нылт по̄х хо̄тпан уля па̄л­туӈкв ат ро̄ви. Та̄н пупганыл - Во̄ръя-На̄й-Э̄ква. Тувыл ты Ялпыӈ-я̄т о̄лнэ Ха̄ӈылсам-На̄й-Э̄ква.
– Ос а̄ращ хумыс вуянтахты? 
– Тай Во̄ръя ма̄хум, ту­выл Ха̄ӈылсам-На̄й-Э̄ква пупыг о̄щнэ ма̄хум та̄н а̄ращаныл вуянтахтэ̄йт. Та̄н кӯранылн ман а̄ра­щанылн новхатуӈкв ат э̄ри. Ка̄тын ӯйн щалтаве. 
Та̄вен щар ке э̄ри - олынкēр са̄ртын пинуӈкв э̄ри. Кӯрн олынкēр лаен, тувл тай ущ па̄лтыглахтэн. Ёвтхатэ̄йн ке, тай ро̄ви па̄лтыглахтуӈкв. 
– Хо̄т во̄рт пēс а̄ращ ке хо̄нтэ̄йн, та а̄ращн уля па̄лтуӈкв о̄с ат ро̄ви?
– Кос акв та Та̄пс-сӯнт­та. Та̄н ань о̄с та Во̄ръя-На̄й-Э̄кван хо̄йхатэ̄гыт. О̄с кос пēс а̄ращ о̄лыс – тув па̄лтуӈкв ат э̄ри, э̄ри мощ я̄наснув мо̄т а̄ращ ва̄рапаӈкв. Я̄нас ульйӣв о̄выл атащлэн, я̄нас па̄лтэн. Ань ла̄вуӈкв патсыт «ульйӣв». Тыт мо̄лты тай о̄с «на̄й-йӣв» ла̄всыт. А ма̄н алы-супыт «уль-йӣв» ла̄всув. Ань тай пуссын акван-тэ̄лы­гласув «уль-йив». 
– Тувыл маныр ва̄руӈкв э̄ри, ка̄тын ӯйн ке щал­таве? 
– Тав ул хотмус по̄ик­щаӈкв э̄ри. Пēс ма̄хум, То̄рум нупыл сунсум ма̄­хум, та̄н тай по̄икщаӈкв ха̄ссыт. Мори а̄ращн ке новхатэ̄йн, ётыл ка̄т ман тулё̄выл хот-пувлахтуӈкв вēрми – ӯйн щалтаве. А̄ращ па̄лтуӈкв ро̄ви - то̄р тув хомыгтаӈкв. Та ро̄вта̄л а̄ращ па̄лтыгламе ма̄гыс - ёвтхаты. Воссыг тащир ат паты ва̄руӈкв. 
– Манхурип то̄р э̄ри?
– Хорамыӈнув вос, нэ̄ хо̄тпа ма̄гыс хорамыӈ э̄ри. О̄с аквты а̄ссын вы­гын, олынкēрыл нэ̄гилын, а̄ращ па̄лтэ̄йн, пасан ва̄рēйн, матыр тэ̄нут лӯт щё̄питэ̄гын. Акваг ём­щакв а̄ращ лумщи, тувыл то̄рын тув та а̄ращ нум­па̄лн хомыгтылын, тавēн минэ щирыл, пинылттан щирыл хомыгтытэ.
Пуста̄гыл о̄лнэ̄в порат, тувле тэ̄лав а̄ти. А матпӯ­сум матыр ка̄т-ла̄гыл щарн патэ̄в, ущта тыгле-тувле ойтхатуӈкв э̄ри. 
Анна АЛГАДЬЕВА
