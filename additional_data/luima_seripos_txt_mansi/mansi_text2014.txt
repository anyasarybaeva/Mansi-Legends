

	Лӯпта э̄тпост титыт хо̄талт «Югорская Долина» 

	нампа гостиницаг о̄лнэ колт «Торум Маа» музей щирыл 

	ва̄рим колнакт Удмурт ма̄хум 

	суссылтапаныл щё̄пита̄лса-ныл. Тыг тотум выставканыл Ханты-Мансийск ӯст тит э̄тпос тах рӯпиты. Выставканыл «Лудорвай» нампа та̄н ма̄нылт о̄лнэ яныг музеил тыг то̄твес. Суссылтапаныл рӯщ ла̄тӈыл «Семейные знаки удмуртов» 

	намаясаныл.


		Та̄нти пēс йис порат о̄щнэ пормасаныл урыл суссылтым потыртасыт. Удмуртия янытыл иӈ са̄в па̄выл о̄лы, хо̄т та̄н иӈ та̄нти маснутыл о̄лэ̄гыт. Ка̄сыӈ па̄вылт ос колта̄гыл та̄нти щир хорам о̄ньщēгыт. Та хораманыл щирыл халанылт ты хащхатэ̄гыт. Та щирыл мо̄т па̄вылныл ёхталан хо̄тпа ханьщаве. Тувыл ка̄сыӈ ма̄щтыр хо̄тпа ва̄рим пормас такви ка̄т по̄сыл по̄стым урыл потыртасыт. Та̄н ма̄н хольтылув о̄парищ наманыл хансуӈкв ат ха̄ссыт, та пēнсыл ка̄т по̄сыл щуртумтым по̄стахтасыт.  

		Потыртан ма̄ныл а̄стуманыл юи-па̄лт маньнэ хум ва̄рнэ кастыл щё̄питан урыл ма̄нь суссылтап такталасыт. Тот та̄н маныр хумле маньнэ тэ̄латэ щирыл маставе пуссын такталасыт. Маньнэ̄г «Торум Маа» колыт рӯпитан А̄с я̄ ва̄таныл о̄лнэ ма̄ньщи нэ̄ Светлана Михайловна Астапович мастыглавес. Тавēн Удмурт ма̄хум о̄щнэ супаныл, пуӈкын пиннэ тēнтаныл татем ёмщакв а̄ртмысыт. Маньнэ мастын порат пēста̄гыл э̄ргим мастыяныл. Та̄н нупланыл сунсуӈкв сака пӯмащ о̄лыс. 

		Ёхталам ма̄хумн удмурт ма̄хум пуссын ёмас, сымыӈ, номтыӈ ла̄тӈыл ла̄ввесыт, э̄лаль пуста̄гыл о̄лнэ хо̄талыл янытлавēсыт. Хо̄ты ма̄ныл, хо̄ты витныл о̄лнэ финно-угорский ма̄хум ма̄н пуссын ла̄тыӈ рӯтыг ловиньтахтэ̄в.

		 

		Александр 

		ВЬЮТКИН

		 

 
