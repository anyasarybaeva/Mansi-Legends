
Ты та̄л яныг хо̄нтлын нак оигпам па̄сныл 75 та̄лэ то̄влы. Ма̄н округувныл са̄в ма̄ньщи хо̄тпат ты пилыщмаӈ накн тотыглавēсыт. То̄ва ма̄хманув пуста̄гыл юв ёхтысыт, то̄ват ня̄лын саквата̄лвēсыт, са̄в хо̄тпа хо̄т ва̄нэта̄л акваг та хультсыт. 
Ма̄н ма̄вныл хо̄нтын ялум хо̄тпат урыл 2015 та̄лт Ха̄льӯс район Саранпа̄вылт о̄лнэ нэ̄г Вера Павловна Комкова ос Любовь Павловна Стаканова потрыт ак­ван-атсагēн. Ты нэ̄пак «Птицы светлой памяти» намаим о̄лы. 
То̄нт пуссын аквъёт акв со̄тыра яныгса̄т са̄вит нэ̄пак та̄ратавес. Ты та̄лт ка̄сыӈ па̄выл­ныл хо̄нтлаӈкве ялум хо̄тпат урыл ла̄щал-ла̄щал хансуӈкве патэ̄в. Ань Хо̄сло̄х па̄выл хумыт урыл ловиньтэ̄н.
Егор Дмитриевич Лончаков 
Ха̄льӯс район Хо̄сло̄х па̄вылт 1919 та̄лт самын патыс. Тав оматэ наме Мария Викторовна Лончакова о̄лыс. Егор ма̄ньлатыг о̄лмēт Ха̄ль­ӯс военкоматыл хо̄нт­луӈкве тотвес. Хум 139 - стрелковый дивизият лусытас. 
1943 та̄лт ма̄ньполь э̄тпос ва̄т нупыл онтоло­вит хо̄талэ̄т тав хо̄нтлы­матэ хотты ма̄т ва̄нэта̄л хультыс. Та па̄сныл тав урēтыл рӯт ма̄хманэ нэ̄­матыр потыр ат хӯлыг­ласыт. 
Пётр Дмитриевич Лончаков 

Ха̄льӯс район Хо̄сло̄х па̄вылт 1918 та̄лт та̄л котиль э̄тпост самын патыс. Тав омаге-а̄тяге Дмитрий Иванович ос Мария Викторовна Лончаковыг, тэ̄н Хо̄с­лохт о̄лсы̄г. Ты щēмьят хӯрум пыг яныгмасыт: Пётр, Егор ос Василий. 
Пётр хо̄нтлын нак э̄лы-па̄лт нэ̄ тотыс. Тав э̄кватэ наме Анна Про­копьевна Анямова о̄лыс. 1939 та̄лт Калистрат пыгēн самын патыс. Ётыл хум хо̄нтлуӈкве вуйвес. Акв порат хо̄нтлыматэ ня̄лын та̄кыщ саквата­вес. 1943 та̄лт пӯльница­ныл та̄ртвес, ва̄гталыг ēмтме ма̄гыс э̄лаль хо̄нт­лаӈкве ат вēрмыс, юв кēтвес. 
Такви па̄влэ̄н юв ёх­тыс, та̄ра колхозн рӯ­питаӈкве патхатас. Хӯл алыщлан хо̄тпат палт пиркатирыг о̄лыс. Та порат ма̄хум пувум хӯ­ланыл пуссын фронтын кēтвēсыт. Хум са̄в хӯл алыщламе ма̄гыс «За доблестный труд в Великой Отечественной войне 1941-1945 гг.» ма̄гылн тагатан по̄сыл майлувес. 
Война холам юи-па̄лт э̄кваг-о̄йкаг иӈ нила ня̄враманэ̄н Нина, Зоя, Павел ос Ирина самын патсыт. Петр Дмитриевич 1975 та̄лт лӯпта э̄тпос хо̄тыт хо̄талэ̄т а̄тимыг ēмтыс. Хум Хо̄сло̄х па̄вылт ёл-щё̄питавес. 
Михаил Павлович Меров 
Тав 1915 та̄лт Ха̄льӯс район Хо̄сло̄х па̄вылт самын патыс. Оматэ наме Ульяна Ивановна Мерова о̄лыс. Хум 1942 та̄лт та̄л котиль э̄тпос налыман нупыл о̄выл хо̄талэ̄т Ха̄льӯс воен­коматыл хо̄нтлаӈ­кве тотвес. 
Михаил ма̄ньта̄гыл во̄раим яласас. Хунь армиян тотвес, та̄ра товтыл ха̄йтнэ баталь­онын хо̄нтлуӈкве вуй­вес. Хум Белоруссия ма̄т 1944 та̄л о̄вылтах­тын порат фашистыт ёт алыщ­лах­тым порславес. Тав о̄влэ̄т Витебский область Сироткинский район Ермачки па̄выл савынкант ёл-щё̄пита̄л­вес. 
Тувыл война холам юи-па̄лт та савынкант ёл-щё̄питым са̄лтатыт пуссын Шумилинский район Тропино па̄вылн тотвēсыт, тот акв ма̄т ёл-щё̄питавēсыт. 
Михаил Павлович Меров урыл потыр Саранпа̄вылт о̄лнэ хум Алексей Александрович Капшук «Память. Шуми­линский район» нампа нэ̄пакт хо̄нтыстэ. Ты щēмья Белоруссия ма̄­ныл о̄лы. 2014 та̄лт туи порат Раиса Михайло­вна Капшук такви о̄лум ма̄тэ̄н Бело­рус­сиян минас. Та̄ра та савын­канын минас, хорамыӈ лӯптат тув пиныс ос Михаил Павлович рӯ­танэ ма̄гыс хури по̄с­лыс. Ань та̄н ва̄ганыл, хоты ма̄т тав ёл-щё̄пи­тым о̄лы.
Прокопий Фотеевич Меров 

Ха̄льӯс район Хо̄сло̄х па̄вылт 1920 та̄лт самын патыс. Ма̄ньлат пыг 1941 та̄лт Ха̄льӯс военкоматыл хо̄нтлаӈ­кве тотвес. Тав Сталин­град ӯс вуянтыматэ ня̄лын сакватавес. Тот тэ̄лы порат ащирмат тӯйт тармыл хуиматэ, ла̄глаге по̄льтсаге. 
Тувыл Кострома пӯльницан тотвес, тот лēккарыт нэ̄матыр ва̄­руӈкве ат вēрмысыт, ла̄гыл тулё̄вланэ та̄ра хот-яктувēсыт. Пусмал­тахтаме юи-па̄лт 1943 та̄лт хум э̄лаль хо̄нт­луӈкве ат вуйвес, юв кēтвес.
Тав о̄лме палытыл акваг колхозт хӯл алыщ­лым рӯпитас. Та̄н пир­катал Та̄гт я̄т ос А̄с я̄т яласасыт. Аквматнакт А̄нъя па̄выл ляпат хӯл алыщласыт. Тот ма̄ньлат а̄ги ёт ва̄йхатуӈкве па­тыс. Тав наме Аксинья Тимофеевна Чалданова о̄лыс. Ётыл тэ̄н акван-минасы̄г ос Хо̄сло̄х па̄­вылн о̄лмыгтасы̄г. Э̄к­ваг-о̄йкаг аквъёт нила ня̄врам янмалтасы̄г: Савелий, Петр, Марина ос Алексей. 
1962 та̄лт ма̄нь па̄в­лыт пуссын акван-о̄лтуӈ­кве патвēсыт. Ма̄хум ко­лыӈ лӯтыӈ та̄гыл ак­ван-тотвēсыт. Ты щēмья о̄с колыӈ та̄гыл Ло̄п­мусн ва̄нтлуӈкве ла̄в­вес. Прокопий Фотеевич мо̄т ма̄н минуӈкве ат ка̄сащас. Йис та̄гыл во̄раян ос хӯл алыщлан ма̄тэ Хо̄сло̄х па̄выл ляпат о̄лыс, тыи­ма̄гыс тот ху­ль­тыс. 
Та порат Меровыт щēмья яныг колт о̄лсыт. Та кол колхозт рӯпитан ма̄хум ӯнттысаныл. Колыӈ кӯщай я̄ртхатме ма̄гыс, яныг коланыл хот-ло̄сталавес ос Ло̄пмус па̄вылн тотвес. Прокопий Фотеевич щēмьяӈ та̄гыл ат минас, та̄н колхоз а̄мпарн о̄л­мыгтасыт. Тувыл хум та̄л сыс Хо̄сло̄хт йильпи кол ӯнттыс.
Тав а̄гитэ Марина Кострома ӯс то̄рыт ва̄рнэ фабрикат ханищтахтас. 1973 та̄лт ханищтахтын ма̄ныл ӯщлахтуӈкве юв ёхтыс, а̄тятэ ощхулиӈ хум о̄лыс, таве та ки­тапастэ: «Наӈ ам тулё̄в­ланум Кострома ӯст ат ва̄щиньтасанын?». 
Тувыл Марина хунь Кострома ӯсн э̄лаль ханищтахтуӈкве о̄с ёх­тыс, тав та̄ра я̄ тапалт о̄лнэ монастырь-колн минас. Тот хо̄нтлын ма̄хум пормасыт акван-атым о̄лсыт. Та музей-колт ё̄мыгтыматэ, а̄ги ты урыл номсыс, са̄лтатыт сака пилыщмаӈ та̄рви­тын ликмаласыт. Тыи­ма̄гыс а̄тятэ ты урыл нэ̄матыр ат потыр­та̄лыс. 
Прокопий Фотеевич ты кос ла̄гыл тулё̄выл­та̄л о̄лыс, тав во̄раяӈ­кве ос хӯл алыщлаӈкве акваг ялантас. Хум 1994 та̄лт та̄л котиль э̄тпос лов хо̄талэ̄т а̄тимыг ēм­тыс, Хо̄сло̄х па̄выл са­вын­кант ёл-щё̄питавес.
Егор Семёнович Овёсов 

Ха̄льӯс район Хо̄сло̄хт 1904 та̄лт самын патыс. Тав э̄кватэ Мария Васильевна Овёсова, о̄лмēт ма̄ньщи йӣквыт йӣквыс ос э̄ргыт э̄ргыс. 1938 та̄л мус щар ма̄к ты ма̄ньщи колта̄гыл Хо̄сло̄х па̄выл кӯщаиг о̄лыс. Егор Семёнович о̄с хо̄нтлаӈкве ялыс. Тав ма̄в пилта̄л ӯргаламе ма̄гыс ма̄гылн тагатан са̄в по̄сыл майлувес.
Тав урēтыл Ханты-Мансийск ӯс сосса наука э̄лаль тотнэ колт рӯпитан нэ̄ Татьяна Дмитриевна Слинкина хансыглас. Хум о̄лмēт са̄ӈквылтапыл сака ма̄щ­тырыг са̄ӈквылтас. Са̄в пēс йис мо̄йтыт, а̄м­щит ос потрыт ва̄с. Ӯй йӣквнэ порат тав ял­пыӈ та̄ныт са̄ӈквылтас. Тав са̄ӈквылтам то̄ва та̄нанэ ань тыг мус иӈ сосса хо̄тпанувн са̄ӈквылтавет. 
Егор Семенович 1946 та̄лт сӯкыр э̄тпос о̄выл хо̄талэ̄т «За доблест­ный труд в Великой Отечественной войне 1941-1945 гг.» ма̄гылн тагатан по̄сыл майвес. Тав рӯпитаме порат са̄в хӯл ос нё̄хыс совыт колхозн майлас. Хум та̄рвит а̄гме хосыт а̄тимыг ēмтыс, Хо̄сло̄х па̄вылт ёл-щё̄питавес, ос хотталь щалтум хо̄­талэ ат ва̄ве.
«Птицы светлой памяти» нампа нэ̄пакт хансым потрыт ма̄ньщи ла̄тӈыг Николай МЕРОВ толмащласанэ
