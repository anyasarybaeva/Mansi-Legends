
Мощ мо̄лалнув Ханты-Мансийск ӯст ат хӯлнэ ма̄хум 2015 та̄лт ёсал каснэ касыланыл щирыл пресс-конференция о̄лыс.  Та касыл рущ ла̄тӈыл «XXVIII Сурдлимпийские игры» ла̄ваве. Ля̄ххал тотнэ ма̄хум ёт Эдуард Владимирович Исаков потыртаӈкв ёхталас. Тав «Центр адаптации спорта Югры» каснэ кол тармыл кӯщаиг рӯпиты. 

	О̄влэ̄т Эдуард Владимирович ла̄выс: 

	- Тамле касыл ма̄н Россия ма̄вт щар о̄выл щёс ты ва̄раве. Ат хӯлнэ ма̄хум тыт ёмащакв о̄лнэ̄ныл ма̄гсыс са̄в тэ̄ла йильпииг э̄рыс щё̄питаӈкв. Ты Сурдлимпийские щирыл нила касыл ва̄раве.  Ёсал хайтуӈкв ос «сноубордыл» касуӈкв патэ̄гыт. Ты касылт ма̄хум акв па̄хвыӈ ёсан тит ла̄гыл акв юи-па̄лт тӯщтым щирыл сып пуӈкныл ёл тахамтым касэ̄гыт. Та коныпал иӈ хоккей ос «кёрлинг» нампа ёнгил пальта̄л ма̄хум халанылт касуӈкв патэ̄гыт. Сыпныл тахамтан касыл Магнитогорск ӯс по̄хат «ММК–Курорт» нампа ӯщлахтын ма̄т каснэ ма̄наныл ēмты. Ма̄н округувт о̄лнэ сыпанув а̄ти тамле карсыт ос па̄хвыӈыт, мансавиттем та̄нанылн э̄ри. 

	Ля̄ххал тотнэ хо̄тпат титыглахтасыт: 

	- Манса̄вит хо̄н ма̄ныл ос манах каснэ ма̄хум тыг ёхты? Тувыл каснэ мир халт округув ма̄гсыл манса̄вит хо̄тпа касуӈкв паты? 

	- Ма̄ янытыл ва̄т нупыл хо̄т э̄лы хо̄н ма̄ныл мир тыг ёхтуӈкв ла̄вхатсыт. Аквъёт пуссын 450 каснэ хо̄тпа ёхты. Ма̄н округув ма̄гсыл хо̄т хо̄тпа касуӈкве паты. Та̄н халанылт ат хотпа ёсал ха̄йты, акв а̄ги ос сып пуӈкныл тахамтым касы. Ань та̄н пуссын Германия хо̄н ма̄т, Оберхот ӯс по̄хат ты яныг касылт касуӈкве щё̄питахтэ̄гыт.  

	- Хо̄н ма̄ныл ёхталан ат хулнэ ма̄хум ос ма̄н ма̄вит о̄лнэ ат хӯлнэ хо̄тпат халанылт потраныл хумус торгамтыяныл? Ты кастыл на̄н маныр ва̄регы̄н ос хотьют ханищтэгы̄н? 

	- Со̄ль, пальта̄л ма̄хум халанылт ат хащхатэ̄гыт. Ты кастыл ма̄н ань хӯрумса̄т арыгтем нё̄тмил ва̄рнэ хо̄тпа ханищтэ̄в. Са̄выӈпа̄лэ пальта̄л ма̄хум ёт рӯпитан щирыл студентыг о̄лнэ ма̄ньла̄т ма̄хум супта̄л потрын ханищтахтэ̄гыт. Та̄н халанылт ёмщакв тит ла̄тӈыл супнēлмта̄л потыртан атхойполов хо̄тпа о̄лы. Ты коныпал иӈ та̄нти хо̄н ма̄ныл ёхталан супнēлмта̄л потыртан ма̄хманыл нё̄туӈкв патэ̄гыт. Ам номсэ̄гум, пальта̄л хо̄тпат ёт потрув акв ма̄н ат нопи.   

	Александр ВЬЮТКИН

	 
