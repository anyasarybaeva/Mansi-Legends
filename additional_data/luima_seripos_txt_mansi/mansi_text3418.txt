
Мо̄лты та̄лт ля̄ххал тотнэ ма̄хум ма̄гыс общественный ос внешний политика департамент колт рӯпитан ма̄хум кит касылыг ва̄рыгласыт. Тэ̄н рущ щирыл «Журналист года» ос  «Мир нашему дому» ла̄ввесы̄г. Ань ты накт та̄н ялпыӈ хо̄таланыл кастыл округ кӯщай нэ̄н но̄х-патум хо̄тпат мӯйлупсал майвēсыт. 

	Та̄н пуссын Ханты-Мансийск ӯс мирколн во̄виньта̄лвēсыт ос Наталья Комарова та̄нанылн ла̄выс: «Ма̄н ань йильпи та̄л о̄вылтахтам порат акван-хо̄нтхатасӯв. 2017 та̄лт «Мегионские новости» газета 25 та̄лэ тах то̄влы,  Урай ӯст о̄лнэ «Знамя» нампа газета — 45 та̄лэ, «Кондинский вестник» — 80 та̄лэ, Нефтеюганский район «Югорское обозрение» газета - 20 та̄лэ ос «Ханты ясанг» нампа газета 60 та̄лэ то̄влавет. Тувыл рēтыӈ ю̄свой э̄тпост округ радио 85 та̄лыг ēмты. Ты ялпыӈ хо̄талыт урыл на̄н са̄всыр ля̄ххалыт хансэгы̄н, ищхӣпыӈ ут хосыт кина суссылтэ̄гы̄н ос хури тах по̄слэгы̄н. Тыи на̄н рӯпатан, на̄н таве ёмасыг, ма̄кыг ва̄рилы̄н. Округувт матыр ēмталам тэ̄лат на̄н пуссын ва̄ганы̄н ос са̄в ма̄хумн э̄лаль потыртэгы̄н. Маныр ла̄тыӈ хо̄нтэгы̄н, та щирыл на̄н потрын хансыяны̄н. Тыгыл э̄лаль тэ̄ланув ма̄хумн ва̄вет. Та̄н о̄лупсав ёмщакв торгамтыяныл манос а̄ти, ты ма̄хум та̄нки э̄лаль номсахтым вос о̄лэ̄гыт. На̄н рӯпатан хосыт Юграв аквтох э̄лаль вос янытлаве». 

	Тувыл радио, телевидение, газета ос ищхӣпыӈ ут хосыт ля̄ххал тотнэ но̄х-патум ма̄хум мӯйлуптавēсыт. Ты та̄л касылыт 505 рӯпатат са̄всыр номинация щирыл сусвēсыт. То̄ват акв редакцият рӯпитан хо̄тпат мо̄т-мо̄т номинацият но̄х-патсыт, тыи «Новости Радужного», «Новости Югры», «Сургутская трибуна» газетат ос мо̄таныт. «Север», «Югра», «Югория» телерадиокомпаният рӯпитан са̄в хо̄тпат ёмас ва̄рнэ тэ̄ланыл ма̄гыс наманыл ла̄ввēсыт. 

	Ты та̄л «Легенда журналистики» яныг намыл Тамара Емельяновна Сутягина майвес. Тав са̄в та̄л «Югория» нампа телекомпаният кӯщай нэ̄г о̄лы ос «Спасти и сохранить» телефестиваль ва̄рыглы. Ма̄н но̄х-патум ма̄хманув пуссын янытлыянӯв!
