
Сосса ма̄хманув рӯпитан «То̄рум Маа» музейт Ханты-Мансийск ӯст са̄всыр пӯмыщ хо̄нтхатыглапыт ва̄тихал ва̄рыглавет. Ущ оигпам та̄л юи-о̄выл хо̄таланэ̄т «Родовое древо в музейном пространстве» суссылтап о̄лыс, ма̄ньщи ос ханты хо̄тпанув та̄нти  рӯт ма̄хманыл наманыл тув хасманыл.
Атхатам мир халт ма̄ньщи нэ̄ Мария Тихоновна Двиняни­нова ка̄саласлум. Таве китыгласлум, рӯтанэ улпыл тыт о̄с хансым о̄лэ̄гыт. Нэ̄ тох потыр­тас:
– Ам намум тыт хо̄т ла̄вылтаве, хӯлыслум, хот-ща̄гтсум. Ты ма̄н акв рӯт ма̄хманув Свет­лана Силивёрстовна Динисламова тав хас­санэ. Хунь ущ хансуӈкве патыс, о̄влэ̄т номсэ̄гум, хотьютн э̄ри. Ётыл ном­сэ̄гум, ма̄нь ня̄врамытн пӯмыщ, ва̄ӈкв патыя­ныл, ща̄няныл-а̄щаныл хотыл о̄лэ̄гыт, сым тар­мыл ёмас паты. 
Светлана Силивёрсто­внал мēн рӯтыг о̄лымēн – ам омам ос тав а̄ще тэ̄н ща̄нягēн-а̄щагēн ягпыгыӈыщ-яга̄гиӈыщ о̄лсыг, мēн тувыл миннэ товыг. Ма̄н та щирыл рӯтыг э̄лаль ты минэ̄в, рӯтыг о̄лэ̄в. 
Ам о̄вылта̄лсум кос хансуӈкве тамле нэ̄пак, а̄ти тох хансыгласум, мощ мо̄тнув щирыл хансыгласум. Ка̄сыӈ ло̄псыт хассум хоты щēмья, ня̄врамыт на­маныл. Тувыл та нэ̄па­кум колум ёт но̄х-ё̄с­вес. Ань о̄с о̄вылтаӈкве э̄ри, рӯтанум ёт хо̄нтыг­лахтуӈкве. Омам па̄л рӯтанэ, яныг ма̄хум тай пуссын а̄тимыт. Ӯсыт ныюм о̄лы, Дина Тимо­феевна Лисова, тав тай мощ э̄рыӈ ва̄ганэ. 
Ма̄н ань пēс щирыл ат потыртэ̄в, пēс ма̄х­манув халанылт ак­ваг потырта̄лсыт, хотьют хоты рӯтныл о̄лы, ты ягпыг ман а̄пщи, увщи ман э̄щ, та щирыл пус­сын ва̄санув. Ма̄н ань хо̄тпа ёт потыртэ̄в, ос хоты рӯтныл о̄лы, ат ва̄глув, ат китыглахтэ̄в. Мо̄лал Кульпаст акв хум ёт ва̄йхатасум, Соип Коля. Тав ла̄ви: «Мēн рӯтыг о̄лымēн». Ам китыглылум: «Хумус рӯтыг?». Ётыл та̄ра-паты, мēн анēквагмēн яга̄гииг о̄лсыг, насати со̄ль рӯтыг. Тувыл Коля хури суссылты, оматэ 1944 та̄лт э̄ргим яласас. Ань рущ э̄ргыт ма̄ньщи ла̄тӈыг толмащлыянэ, та э̄ргыт э̄ргыс. Китпис пальсакыл масхатым, сакква̄лгыл-лӯтыл по̄с­лым о̄лы. Со̄ль, омам ёт щар аквхурипаг. Ам ань са̄тпан та̄лум ты то̄влы, ущты хӯлыслум. Таима̄гыс э̄ри ёмащакв ӯнтуӈкве, хансуӈкве, халанувт китыглахтуӈ­кве, хумус рӯтыг о̄лэ̄в.

Ам апыгрищанум то̄ваныл ат ва̄ганыл, хотьютув хоты рӯтныл о̄лы. Ань сака хотмус рӯтыг ат ловиньтахтэ̄в, улпыл таима̄гыс. Ам та̄н нупланыл ла̄вēгум: «На̄н а̄пщиӈыщ-э̄щиӈыщ о̄лэ­гы̄н, халанынт сакати телефон хосыт потыртэ̄н, на̄н ща̄нянын-а̄ща­нын оманыл ам ты».
Яныг а̄гим а̄гитэ шко­лат ханищтахтаме по­рат са̄всыр кружокытн ялан­тас, акв щёс Ягрим па̄вылн ялыс. Тот учите­лиг Дина ныюм а̄гитэ рӯпиты, Анжела Алек­сандровна. Тав апыгри­щум ханьщистэ, ла̄ви: «Наӈ ам рӯтум». Маша ювле ла̄ви: «Хумус рӯ­тум, ам тыт рӯт ат о̄нь­щē­гум, наӈын ат ва̄г­лум». Юв ёхтыс, потыр­ты: «Анēква, Ягримт акв нэ̄ ам ля̄льтум ла̄ви, мēн рӯтыг о̄лымēн, наме Анжела Александровна». Ам ла̄вēгум: «Атхунь рӯтын, ты ам ныюм тав а̄гитэ». Машам ла̄ви: «Наӈ ма̄навн тав урēт нэ̄мхуньт ат ла̄выгласын. Ягримт насати рӯтум о̄лы, ам аты ва̄слум». 
Со̄ль, ма̄навн э̄ри ма̄нь хо̄тпат ха­нищтаӈкве. Ань йильпи щирыл хури торыӈ а̄тим, ма̄нь ма̄хум ат ва̄рēгыт. Хо̄т телефонанылт по̄с­лах­тэ̄гыт, тувле та сун­сэ̄­гыт. Хурит о̄щмув по­рат тай сунсыглыянӯв, по­тыр­тэ̄в, тыи-таи наӈ рӯтын.
«То̄рум Маа» музейт тамле э̄рнэ суссылтап та ва̄сум. Я̄тил ма̄ньщи ма̄хуматēнув, школат ханищтахтын ня̄вра­маквет, рӯт ма̄хманын нэ̄пакын хансэ̄н, хала­нынт китыглахтэ̄н. Акв хо̄тпа ты рӯт ма̄хманэ наманыл ва̄ганэ, мо̄т хо̄тпа э̄лы рӯтанэ ва̄ганэ. Тох хотмус акван-нё̄т­хатым потыр щё̄питэ̄н, ня̄враманын суссылтэ̄н, та̄н тах рӯтаныл пуссын та̄ра-патты­яныл, ва̄ӈкве патыяныл. 
Мария Тихоновнан потре ма̄гыс пӯмащипа ла̄тыӈ ла̄всум. Ты я̄тил хо̄тпав пус ка̄т, пус ла̄гыл вос о̄лы, рӯтанэ урыл потыр хансуӈкве вос о̄вылтахты.
