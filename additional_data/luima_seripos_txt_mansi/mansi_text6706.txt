
Сургутский районт о̄лнэ ханты ма̄хум Русскинская па̄вылн ма̄ньполь э̄тпос 20 щислат каснэ вāрмальн акван-атхатыгласыт. 
Тот о̄лнэ сосса ма̄хум 1974 та̄л па̄сныл ка̄сыӈ та̄л мӯйлуӈкве тув во̄­выглавет. Рущ ла̄тӈыл ты ва̄рмаль «Слёт олене­водов, рыбаков и охот­ников» намаим о̄лы.
Ханты щēмьят пēс йис щирыл тот о̄лэ̄гыт, са̄лы ӯрēгыт, во̄раēгыт ос хӯл алыщлэ̄гыт. Та̄нки ха­ла­нылт туп ща̄нь ла̄тӈыл потыртэ̄гыт. 
Мāхум са̄лыл кассыт, халанылт пēр­щи­сыт, сахил манос моль­ща­ӈыл масхатым хāйтыг­тасыт. 

Ань мощща са̄лыӈ хо̄т­пат касуӈкве ёхтала­сыт. А̄лпыл, лов щё̄с по­рат, акван-атхатуӈкве та̄н та патсыт. 

О̄влэ̄т 28 хум хо̄тпат са̄лыл кассыт. То̄ват са̄лы­яныл такем молях нуй­хатэ̄гыт, мо̄таныт хāйтуӈ­кве щар ат таӈхēгыт, по̄хан ё̄ӈхыгпēгыт. 
Хум хо̄тпат юи-па̄лт 13 нэ̄т са̄лыӈ суныл кассыт. Та̄н халанылт то̄ват ос э̄л аты минасыт, са̄лыяныл о̄с похын хотталь хāйт­сыт, финиш мус аты ёх­ты­сыт. 

Мо̄т касыл щирыл хум хо̄тпат мольщаӈыл, нэ̄ хо̄тпат сахил масхатым ха̄йтсыт, ань хотьютаныл финиш мус о̄влэ̄т ёхтыгпи, тав но̄х та паты. 
Та ма̄т о̄лнэ ханты нэ̄т сахия­ныл сакыл хорам­ты­яныл, хансаныл сака ян­гыт. Та̄н ла̄вēгыт, акв нэ̄ сахитэ хорамтан ма̄гсыл лов кила са̄вит сак тув ю̄нтуӈкве вēрми. 

Тамле мас­нутыл ха̄й­туӈкве сака та̄рвитыӈ. Тувыл ос сунсуӈ­кве хумус сахил ха̄йтыг­тэ̄гыт – тай пӯмащ. Тох ма̄ньлат а̄гит ос пыгыт хала­нылт касэ̄­гыт. 
Сосса ма̄хум о̄с акв касылыл ва̄рыглавēсыт, хотьют са̄лыяныл ос са̄лыӈ сунаныл нё̄тнэ̄г хорамтыяныл, та хо̄тпа но̄х та паты. 

Аквта порат хум хо̄т­пат халанылт пēрщисыт, ма̄к ё̄р хо̄тпа пēриясыт. Ханты ла̄тыӈ щирыл ка­сыл «Нюл-тахли» ла̄ваве.  
Во̄рт о̄лнэ ханты ма̄хум ты ялпыӈ хо̄талт са̄лы нё̄выль, хӯл, пил, па̄квсам ос мо̄т тэ̄нут-пормасыт тыналасыт. Мӯйлын ма̄­хум са̄лыл ос «Бураныл» тотыгласаныл. Са̄лыӈ су­ныл яласан ма̄гсыл олн висыт, тыщирыл олн мощ сэ̄лсыт. 

Кит ё̄рнкол тот тӯщ­та­лавесы̄г, мӯйлын мир тот атыӈ са̄лы исмитыл, пи­лыӈ ня̄нил тыттувēсыт ос щāил айтвēсыт.

Ялпыӈ хо̄тал урыл ань са̄в мир ва̄г, сосса ма̄хум са̄лыл хумус ка­сэ̄гыт, Россия янытыл ос мо̄т хо̄н ма̄ныл са̄в мир тув ёхтала̄лы. Ань мӯй ма̄хум тув ат во̄выглавē­сыт. Ты та̄л ялпыӈ хо̄талн туп Сургут ос Когалым ӯсыгт о̄лнэ акв со̄тыра арыг­кем э̄лумхо̄лас ёхта­ла­сыт. 
Людмила ТЕТКИНА
