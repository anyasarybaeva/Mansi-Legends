
Сосса мир ща̄нь ла̄тӈыт э̄лаль тотнэ ма̄гыс Ханты-Мансийск ӯст акв рӯпитан кол щё̄питыма, рущ ла̄тӈыл тав «Центр продвижения языков и культур обско-угорских народов» намтвес. Ты автономный некоммерческий рӯпата ва̄рнэ ма̄хум акван-атхатнэ кол, тот кӯщаиг Майя Ефимовна Макарова о̄лы. 
Ты накт та̄н пищма кēтсыт ос тот та̄нки щё̄питам касыланыл о̄вылтыт ма̄навн хассыт. Та касылыт та̄н ханты ос ма̄ньщи ма̄хум ща̄нь ла̄тӈыгтыл са̄всыр ял­пыӈ хо̄талытыл мир янытлаӈкве во̄вияныл. Касыл «Онлайн-открыт­ка на родном языке» намтым о̄лы. Ань ты ва̄рмаль урыл ва̄ӈкве таӈхегы̄н ке, на̄н «ВКонтакте» https://vk.com/cp_oun ищхӣпыӈ ло̄пс хо̄нтэ̄н ос тувыл http://продвижениеоун.рф мо̄т ло̄псыт э̄лаль кисхатым са̄всыр касы­лыт урыл тот ловинь­таӈкве вēрмегы̄н. 

Ань ты о̄выл касыл ты э̄тпосныл лов щисланыл ос 2020 та̄л рēтыӈ ю̄свой э̄тпос лов хо̄талэ мус паты тах. Потраныл кēтум ма̄хум халт но̄х-патум хо̄тпат рēтыӈ ю̄свой э̄тпос 21 щислат – мирыт ща̄нь ла̄тӈаныл янытлан хо̄тал порат на­маныл ла̄вавет ос мӯй­лупсал мӯйлуптавет.  
Россият мирыт ма̄гыс о̄лыглан ялпыӈ хо̄талыт ос Югра ма̄вт сосса ма̄хум янытлан хо̄талыт кастыл сымн ро̄внэ ла̄тыӈ ищ­хӣпыӈ утн касылын по̄с­лэ̄н ос та центр-колн кēтэ̄н. Ты касыл таима̄гыс ва̄рвес - ма̄ньлат хо̄тпат ос ня̄врамыт та̄нки ща̄нь ла̄тӈыл потыр вос хӯнтлэ̄гыт, тувыл ха­нищ­тахтым та̄н э̄лаль потыр­таӈкве вос вēр­мēгыт.
 
