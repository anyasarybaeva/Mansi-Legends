

	Ты та̄лныл округувт «Накопительная ипотека» нампа йильпи  ва̄рмаль рӯпитаӈкве о̄вылтахтас. Евгений Чепель, Ипотечный агентства колт кӯщай, ос Владимир Вешняков, Ханты-Мансийский банкыт рӯпитан хум, ты тэ̄ла урыл потыртасы̄г. Программа хумус рӯпитаӈкве паты ос ма̄хумн хумус тах нё̄ты ты урыл Евгений Чепель ла̄тыӈ ла̄выс. Кол ат о̄щнэ хо̄тпат о̄влэ̄т Ипотечный агентстват очередин хасхатнэ̄ныл ма̄гыс э̄рнэ нэ̄паканыл тотыяныл. Ос ты юи-па̄лт ты ма̄хум Ханты-Мансийский банкыт ос агентс-тва ёт соглашение-нэ̄
	пак хансэ̄гыт. Тувыл  ка̄сыӈ э̄тпос хо̄т со̄тыра 250 солко̄ви тув пи-нуӈкве о̄вылтахтэ̄гыт. Са̄в олн ке сэ̄лэ̄гыт, тыгыл са̄внув олн тув кēтэ̄гыт. Кол ёвтнэ хо̄тпат тох 1-6 та̄лыт сыс олн акван-атуӈкве вēрмēгыт. Ипотечный агентстван нэ̄паканэ тотыяныл, ос ты банкыт олн акван-атуӈкве ке патэ̄гыт,  ка̄сыӈ э̄тпос округ бюджетныл акв щēмья банкын 12 со̄тыра 500 солко̄вил кēтаве.  Акв щēмья округ бюджетныл 450 со̄тыра солко̄вил миӈкве вēрмаве. 

	Владимир Вешняков ла̄выс: «Э̄лумхо̄лас акван-атнэ олнанэ̄тыл ос округ  бюджетныл кēтнэ нё̄тмилыл (ты 900 со̄тыра солко̄ви)  кол ёвтуӈкве ат вēрми. Тыи ма̄гсыл та̄н ма̄н палтув  ипотека-олн виӈкве вēрмēгыт ос 15-30 та̄лыт сыс ювле ойтхатуӈкве».

	Ты та̄л хӯрум э̄тпос сыс Ипотечный агентстван 150 э̄лумхо̄лас та̄нки нэ̄паканыл тотсаныл, та̄н халанылт 91 щēмья тув хасвес. Та̄н олн тох акван-атуӈкве ань о̄вылтахтасыт. Евгений Чепель ла̄выс, ма̄ньлат щēмьят, соссаӈ ма̄хум, балокыт о̄лнэ хо̄тпат ос кол ат о̄щнэ щēмьят пуссын  тув хасхатуӈкве вēрмēгыт. Ты программа 2020 та̄л мус рӯпитаӈкве паты. Кит со̄тыра арыгкем щēмья кол ёвтнэ̄ныл ма̄гсыл олныл ты щи-рыл тах нё̄тавет. 

	Ма̄хум ос китыглахтасыт, ты олныт акван-атуӈкве мо̄т банкыт ро̄ви ман а̄ти. Евгений Чепель ос ювле ла̄выс: 

	«Ма̄н ань мо̄т банкыт ёт потыртахтэ̄в тах, ань ты программа хосыт Ханты-Мансийский банк рӯпитаӈкве ка̄сащас. Тыи ма̄гсыл ань туп ты банкыт олн атуӈкве ро̄ви». 

	О̄с акв ва̄рмаль урыл кӯщай хум ла̄выс, ань йильпи са̄ккон щирыл атхойплов та̄л арыгкем округувт о̄лнэ щēмьят туп та̄н бюджет олныл нё̄тавет. Мо̄т ма̄ныл ёхтум ос округувт мощща та̄л о̄лнэ ма̄хум ты программан ат хансавет.

	Людмила Теткина 

	 

	 
