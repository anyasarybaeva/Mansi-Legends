
Ха̄льӯс район Хулюмсӯнт па̄вылт о̄лнэ ма̄ньщи нэ̄ Нина Николаевна Гадебская я̄ӈк на̄тнэ э̄тпос 6 щислат намхо̄талэ о̄лыс – 55 та̄лэ то̄влыс. Ханты-Мансийск ӯсн ёхталаме порат, тав ётэ хо̄нтхатыгласум, потрамасум. 
Нина Николаевна Ня̄хщамво̄ль па̄вылт яныгмас. Оматэ Анна Тихоновна, такви о̄парищ наме Номина, Хулюмсӯнтныл о̄лыс. А̄тятэ Яныгпа̄выл хум, Николай Ефимо­вич Самбиндалов. На̄н ань э̄лаль Нина Николаевна потре ловиньтэлы̄н.
– Ащо̄йкам Тихон Иванович Номин хо̄нт­лын ма̄н ялыс. Анēквам Агафья Тимофеевна, такви о̄парищ наме Осте­рова, Потрасуйныл о̄лыс. Омам 1948 та̄лт самын патыс. Тав ёлы-пал э̄щаге – Мария Тихоновна Дви­ня­нинова Хулюмсӯнт па̄­вылт о̄лы, Евдокия Тихо­новна Бабкина Югорск ӯсн о̄лмыгтас. 
Омагум-а̄тягум Ня̄х­щам­во̄ль па̄вылт акван-мина­сы̄г. Нила та̄лум то̄в­лын порат, а̄тям хотталь щалтыс. Омамēнтыл мēнт­темēнт о̄лсумēн. Тав 16 та̄л па̄сныл рӯпитаӈкве патыс, о̄влэ̄т зверофермат охса­рытн тэ̄нут па̄йтыс, ётыл интернатт ня̄врамыт ма̄гыс тэ̄нут па̄йтым рӯ­питас. Та порат са̄в ня̄в­рам ханищтахтасыт, интер­натт 120 а̄гирищит-пыгрищит о̄лсыт. 
Школа а̄стламум юи-па̄лт, ам Тюмень ӯсн медицинский акаде­миян яныг лēккарыг ханищ­тах­туӈкве минасум, тот хо̄т та̄л ха­нищ­тахтасум. Та порат ма̄ньлат ма̄хум рӯпитаӈкве распре­деле­ние щирыл са̄всыр ма̄н кēтыглавēсыт, ам Ха̄льӯсн минуӈкве ла̄ввēсум, тув та о̄лмыгтасум. 
Ха̄льӯс пӯльницат яныг лēккарыг хӯрум та̄л рӯ­пи­тасум. Тот 1998 та̄лт омам а̄тимыг ēмтыс. Та юи-па̄лт ам Хулюмсӯнт па̄­вылн ва̄нтлысум, «Газпром трансгаз Югорск» ма̄н ма̄хум пусмалтаӈкве патхатасум, ань тыхо̄тал мус тот рӯпитэ̄гум. 
О̄йкам наме Сергей Николаевич, тав рущ хум, Воронеж ӯсныл о̄лы. Хӯрум ня̄врам янмалтасмēн, а̄ги ос кит пыг – Яна, Денис ос Саша. А̄гимēн ос яныг пыгумēн школа а̄стламēн юи-па̄лт э̄лаль ханищтахтасы̄г, ань рӯпитэ̄г. Ма̄нь пыгумēн Санкт-Петербург ӯст академият ханищтахты.
Омам, номилум, ма̄ньщи э̄ргыт акваг э̄ргыс, э̄ргыт такви ва̄рыс. Ам ань стихыт о̄с амти хансэ̄гум, то̄ванум э̄ргыг ва̄риянум. Анēквам ма̄ньщи мо̄йтыт ос пēс йис потрыт потыр­та̄лыс. Ма̄н ляпа рӯтув Ираида Тихоновна Номи­на мо̄йт ва̄нэ хо̄тпа о̄лыс, о̄с акваг мо̄йтыг­лас. 
Хунь 15 та̄лум то̄влыс, ам Ӯй йӣквнэ ва̄рмаль сус­сум, Виктор Романович Анемгуров колт ва̄рыг­лавес. Ма̄хум тӯлыглах­та­сыт, э̄ргысыт, йӣквсыт, пуссын туп ма̄ньщи ла̄т­ӈыл потыртасыт. Тамле ма̄хум халт та яныгма­сӯв. Ань тай ма̄ньщи ла̄тӈув мо̄рсыӈ порат хӯлыг­лы­лӯв, со̄ймуӈкве та патыс. Ня̄вра­манув ва̄ӈкве ат та патэ̄гыт, манхурип тав нё̄тнэ, пӯмыщ.
Нина Николаевнан потре ма̄гыс пӯмащипа ла̄тыӈ ла̄вēгум. Ма̄н, ма̄ньщи газета ва̄рнэ ма̄хум, ты я̄тил сымыӈ, ка̄ркам нэ̄ нам­хо̄талэ̄т янытлылӯв! Пуста̄гыл вос о̄лы, са̄в ёмас стихыт вос хансы, э̄ргыт вос ва̄ри, со̄тыӈыщ, щу­ниӈыщ вос о̄лы!
Светлана РОМБАНДЕЕВА
