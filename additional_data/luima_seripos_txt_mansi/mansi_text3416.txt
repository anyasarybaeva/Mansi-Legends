
Округ миркол кӯщаит сапра̄нин акван-атыглавēсыт ос мо̄т район мирколытныл та̄н ищхӣпыӈ ут хосыт сусвēсыт. Та хо̄талт кӯщаит ва̄т нупыл са̄т са̄всыр тэ̄лат урыл потыртасыт. 

	Ва̄т са̄грапнал э̄тпост автобусыл сакватахтам ня̄врамыт урыл о̄влэ̄т потрамасыт. Та̄н Нефтеюганскын тотвēсыт. Ань са̄всыр ма̄т рӯпитан кӯщаит маныр нё̄тмил ва̄рсыт, манах олн атсыт, пуссын ты тэ̄лат Наталья Комарован та̄ра-паттувēсыт ос та̄наныл ёмщакв щё̄питаӈкве э̄лаль ла̄всанэ. Тувыл та па̄сыл округувт ня̄врамыт мо̄т ӯсытын касылын ялуӈкве ат та̄ртыглавēсыт. Октябрьский районт мощēрт о̄с акв касыл ва̄раве. Та кӯщаит китыглахтасыт, та̄н акв ляпат о̄лнэ па̄вланыл халт та ня̄врамыт, сакати, акван-атыглаӈкве вос та̄ртавет. А̄гирищитын-пыгрищитын акв ма̄т ӯнлуӈкве о̄с ат э̄ри, та̄н ётаныл аквтох э̄лаль вос рӯпитэ̄гыт ос яныг хо̄тпатн та̄н тэ̄ланыл вос уральтавет.

	Тувыл соссаӈ ма̄хманув тэ̄ланыл урыл Людмила Алфёрова потыртас. Тав о̄с акв уральтан ва̄рмаль о̄вылтыт ла̄выс. Тыи ЗАГСыт самын патум ня̄врамыт намнэ̄паканыл щё̄питан порат, то̄ва ща̄ньа̄щит та̄наныл хантыиг, ма̄ньщииг манос ё̄рныг хансыяныл. Хумус та̄н ла̄вēгыт, тох та хансавет, тав кос о̄парищнаманыл щирыл а̄ти соссаӈ ма̄хумныл о̄лэ̄гыт. Ань кӯщаит тамле э̄рнэ нэ̄пак вос щё̄питанувыт, национальность хаснэ э̄лы-па̄лт та ща̄ньныл ос а̄щныл та̄н намнэ̄паканыл вос сунсавет. Оматэ ман а̄тятэ хантыиг, ма̄ньщииг манос ё̄рныг хӯлтым ке о̄лы, то̄нт ущ ня̄враме та щирыл хансуӈкве ро̄ви. 

	Соссаӈ ма̄хум хӯл алыщлан урыл Евгений Платонов, ма̄-вит ӯргалан департамент кӯщай хум, ос округ депутат Александр Новьюхов потыртасы̄г. Тэ̄н квота-нэ̄пак урыл ла̄всы̄г: «Округувт то̄ва хӯлыт  квота-нэ̄пак щирыл алыщлаӈкве та̄ртавет. Тыи мохсаӈ, ӯсхул, ка̄рай ос сорх алыщлан ма̄гыс ма̄н 1 со̄тыра 836 соссаӈ хо̄тпаныл заявкат пирмайтасӯв. Ты та̄л ма̄н 64 тонна хӯл алыщлаӈкве та̄ртыянӯв. Тувыл ка̄сыӈ хо̄тпа журналыл мыглӯв, тав тот такви пувум хӯланэ тув вос хансыянэ». 

	Тувыл кӯщаит округт ма̄хум пусмалтан колыт урыл потыртасыт, то̄ва постановление-нэ̄пакын йильпи ла̄тӈыт хассыт.
