
Таквсы порат Югорский университетт конференция ва̄рыглавес, то̄нт Венгрия, Эстония ос мо̄т ма̄ныл нēлм рӯт ма̄хманув ёхталасыт. Юван Николаевич Шесталов хансум стиханэ, потранэ ос ва̄рум рӯпататэ урыл пуссын потыртасыт.

	Силард Тот, венгр хум, Эстонияныл Нарва ӯсныл ёхталас, тав ос ма̄ньлат ма̄хум ханищтым университетт рӯпиты. Рӯт хум ла̄выс: «Матъёмас тамле конференция ты ма̄т ва̄рвес. Ань улпыл хотыл нумыл ма̄н нупылув Юван сунсы ос ща̄гтым о̄лы, тыт ма̄н акван-атхатсӯв, таса̄вит ёмас э̄рнэ ва̄рмаль урыл потыртэ̄в.

	Ты э̄лы-пал ам 1990 та̄лыт порат тыг ёхталасум, ӯс щар мо̄т хурипаг о̄лыс. Ань татем нё̄тнэг ēмтыс, таса̄вит яныг йильпи кол, ӯсхулыт, лё̄ӈхыт ёмщакв ва̄рим о̄лэ̄гыт. Аквтуп то̄нт мо̄т ӯс о̄лыс. Тыи ам ёмас ос ща̄гтнэ урыл потыртэ̄гум, ос акв ка̄ста̄л тэ̄ла тай тамле — университетт ханты ос ма̄ньщи ла̄тӈыл ня̄врамыт потыртаӈкве ат ханищтавет, ня̄врамыт ма̄гсыл ханты ос ма̄ньщи филологияг насати хот-вуимаг. Ты сака лю̄ль, тох ла̄тӈыг молях хот-со̄ймēг, ханты ос ма̄ньщи ма̄хум ат паты.

	Санкт-Петербург ӯст ня̄врамыт ханищтавет кос, тыт о̄с э̄ри, тыт ма̄ньщи ос ханты мирыг о̄лнэ ма̄ныл, хумус тох ро̄ви? Мирыг ма̄к о̄лнэ ма̄ныл ос ла̄тыӈ ханищтан кафедра а̄тим, ты сака лю̄ль ва̄рмаль. Моляхнув тамле кафедра ва̄руӈкве э̄ри, ня̄врамыт ханты ос ма̄ньщи ла̄тӈыл ханищтаӈкве моляхнув вос вуйхатэгы̄н. Ань ла̄тыӈ ва̄нэ хо̄тпат о̄лнэ̄ныл сыс, э̄ри ма̄ньлат ма̄хум ос ня̄врамыт ханищтаӈкве.

	Югорский университетт атса̄ттем сосса а̄ги-пыг ханищтахтэ̄гыт. Ка̄сыӈ мир ёт тох вēрми ēмтуӈкве, хунь та̄нти ща̄нь-а̄щ ла̄тӈаныл хот-ёрувлыяныл, то̄нт та̄н пēс йис о̄лупсаныл, та̄нти пӯрлахтын ва̄рмаляныл ос мо̄т э̄рнэ тэ̄ланыл та̄л та хультэ̄гыт, ла̄вуӈкве те, рущит манос мо̄т мирыт халн та тэ̄лыглэ̄гыт.

	Юван Шесталов ка̄стын ма̄гсыл ты конференция ва̄рвес, тав мирн ва̄нэ хумыг о̄лыс, о̄йка мо̄т хо̄н ма̄т ва̄йвес ос янытлавес. Тыт конференция оигпан юи-па̄лт ла̄тӈыт ос э̄лаль ханищтаӈкве те патавет, то̄нт ма̄н ща̄гтэ̄в ос ва̄ӈкве патылӯв, ма̄н а̄ти наска̄ссыг акван-атхатыгласӯв, то̄нт ма̄н номтанув ёмасыг ēмтэ̄гыт».

	Силард тамле ёмас ла̄тӈыт ла̄вме юи-па̄лт пуссын ма̄хум ка̄сащасыт ос ты ла̄тӈыт резолюция-нэ̄пакн хасвēсыт. Конференция тит та̄л сыс акв щёс ва̄рыглаӈкве тах патаве, рущ ла̄тӈыл тав «Шесталовские чтения» ла̄ваве.
