
Мо̄лал ма̄-вит ӯргалан кӯщай хумыг Егор Збродов ос Александр Бирюков ля̄ххал тотнэ колн ёхталасы̄г. Ань округувт сака рēгыӈ хо̄талыт ēмтсыт. Во̄ранув на̄йн ул вос тэ̄вет, ты ва̄рмаль щирыл манырсыр рӯпата ва̄раве, тэ̄н ты урыл потыртасы̄г.
Округув янытыл ты накт нёлса̄т нупыл акв ма̄т на̄й но̄х-пēламла̄лыс. Пуссын аквъёт акв со̄тыра ни­ласа̄т арыгтем гектар са̄вит ма̄ на̄йн та̄йвес. Ань ты хо̄тал мус пус­сын лап-харыгтавēсыт. Лӯпта э̄тпос порат ёмас о̄лыс. Югра ма̄ янытыл акваг раквыс, таима̄гыс яныг на̄й во̄рт а̄тим о̄лыс.
Ты порат округувт кит яныг на̄йиг Со­ветский ос Сама­ров­ский лесничествагт тэ̄сы̄г. Советский лес­ничестват лё̄ӈх ляпат  хотты э̄лумхо̄лас пат­тат на̄й пēламлас. Хӯ­рум э̄тэ-хо̄талэ палыт харыгтавес. Китыт на̄й ос Самаровский лес­ничестват о̄лыс. Ты на̄й э̄лаль ул вос минас, ак­ваг уральтым о̄щвес ос юи-о̄вылт ёмщакв лап-харыгтавес.
Ма̄-вит ӯргалан хо̄т­пат па̄влыӈ мирн хӯлт­нэ ла̄тыӈ акваг кēтэ̄гыт. Та̄н ётаныл потрамē­гыт, во̄рт пēламтым щē­ранка манос на̄иӈ хохса  ул вос па̄хвтысыт. Во̄рт яласыманыл, а̄ращ лап-харыгтатта̄л ул вос хультуптэ̄гыт. Тыи ос мо̄т хӯлтнэ ла̄тыӈ мирн акваг потыртэ̄гыт.
Тӯяг ва̄с па̄тлуптан хо̄тпатн путёвка ёт хӯлтнэ нэ̄пакыт майлэ̄­гыт. Тот хансым о̄лы, на̄й но̄х-пēламлан порат маныр ва̄руӈкве э̄ри. Ма̄-вит ӯргалан ма̄хум та̄нки ос во̄р уральтым акваг яласэ̄гыт. Ва̄тихал тамле ва̄рмаль ēмталы, то̄ва ма̄т ма̄хум та̄нки па̄лтыглам а̄ращаныл лап ат харыгтыяныл.
Тувыл та̄н во̄рт рӯ­питан ма̄хум ёт о̄с хо̄нт­хатыглэ̄гыт. Та̄нанылн хӯлтнэ ла̄тыӈ акваг ла̄­вēгыт. Тувыл садикыт, школат, университетыт ос мо̄т са̄всыр ханищ­тахтын колытт ма̄-вит ӯргалан урыл потыр­тэ̄гыт. Ня̄врамыт ты ва̄рмаль урыл са̄в вос ва̄гыт.
Ос хунь сака рēгыӈ хо̄талыт ēмтэ̄гыт, ма̄-вит ӯргалан хо̄тпат та̄нки во̄рт уральтах­тым яласэ̄гыт. Ты порат округувт ат со̄тыра арыгтем вēрыста палыт лё̄ӈх по̄хыт яныгман йӣвыт ёл-яктувēсыт. Ты ва̄рмаль тыима̄гыс э̄ри, хунь яныг на̄й ēм­ты, тав лё̄ӈх ӯлтта ул вос мины. На̄иӈтуйт яласан лё̄ӈхыт ляпат, на̄й кēртаныт ханнэ ма̄т (ЛЭП) яныгман йӣвыт о̄с хот-сартавет.


Ты коныпал инс­пекторыт во̄р ля­пат ӯн­лын па̄влыт ураль­тым яласэ̄гыт. Па̄влыт мув­лахи ка̄сыӈ та̄л во̄р хот-яктаве. Пēламлам на̄й па̄выл нупыл ул вос мины. Округувт хо̄т­панкем са̄вит тамле па̄­выл о̄лы.
Мо̄лты та̄л налыман нупыл нила па̄выл, ты тув сыс ос налыман ну­пыл акв па̄выл уральта­вес. Нилахуйплов па̄­вылт ты рӯпата ёмщакв ат ва̄рвес. Ты хо̄тпатн предписание-нэ̄пак май­вес. Та̄н пуссын вар­маляныл мӯсхалыг щё̄­питаӈкве ла̄ввēсыт. Ань са̄выӈпа̄лэ ма̄хум ты рӯпатаныл ва̄рсаныл.
Ма̄-вит ӯргалым атах­кем та̄л казак-ма̄хум рӯпитэ̄гыт. Ты рӯпата ва̄рнэ ма̄гыс казакыт ка̄­сыӈ та̄л договор-нэ̄пак хансэ̄гыт. Округувт лов казачий община о̄лы. Та̄н во̄р уральтым акваг яласэ̄гыт. Лесникыт ос во̄рт о̄лнэ сосса ма̄хум о̄с нё̄тмил ва̄рēгыт. Тыи­ма̄гыс ма̄-вит ӯргалан хо̄тпат тамле ла̄тыӈ кēтсыт:
«Ма̄хумаквет, на̄н хотты ма̄т но̄х-пēлам­лан на̄й ка̄салэгы̄н ке, та̄ра ма̄-вит ӯргалан хо̄тпатн хӯлтнэ ла̄тыӈ кēтэ̄н. На̄нкирот на̄й харыгтаӈкве ул вуй­хатэ̄н. Та ма̄ныл э̄лнув минэ̄н ос ма̄навн ла̄­вēн. Ма̄н э̄рнэ щи­рыл харыгтылӯв, ты ва̄р­мальн ханищтахтым о̄лэ̄в».
Ань ущты рēгыӈ хо̄­талыт о̄лум по­рат ос кит яныг на̄иг Сур­гутский ос Ханты-Ман­сийский районыгт пē­ламласы̄г. Тот пуссын аквъёт ловманкем са̄­вит гектар ма̄ ань на̄ин тэ̄ве. Ма̄хумаквет, ма̄-вит ӯргалым о̄ньщелы̄н, во̄рт а̄ращанын мори ул хультуптэ̄н.
 
