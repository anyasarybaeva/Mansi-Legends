
Мария Стулова,  «Ханты-Мансийский негосударственный пенсионный фондыт» кӯщаиг о̄лнэ нэ̄ ос Анна Губанова, экономика тэ̄лат уральтан департаментыт кӯщаиг о̄лнэ нэ̄, ля̄ххал тотнэ ма̄хум ёт акван-хо̄нтхатыгласы̄г. Тэ̄н бюджет ма̄т рӯпитан ма̄хум пенсияныл ма̄гыс олн атнэ ва̄рмалит урыл потыртасы̄г.
Анна Губанова ла̄выс: «Две пенсии для бюджетников» намаим программа №64-оз са̄ккон хосыт рӯпиты ос ты са̄ккон йильпииг 2011 та̄лт пирмайтавес. Э̄лумхо̄лас ат та̄л хотты бюджет колт рӯпиты ке, тувыл Негосударственный пенсионный фондыт пенсиятэ ма̄гыс олн атуӈкве ка̄сащи ке, тав та̄н ётаныл договор-нэ̄пак вос хансы.
Тав ка̄сыӈ э̄тпост такви ма̄гсылэ манах солко̄ви тув пины, аквты-са̄вит солко̄ви округ бюджетныл миве. Та̄л сыс тув атым олн са̄витэ нумыл 6% процентыл о̄с ловиньтаве. Тувыл 13% са̄вит на̄лок ма̄гыс ойтым олнанэ тав ка̄сыӈ та̄л ювле виӈкве вēрмиянэ.
Ань пенсиятэ̄н ман-са̄вит олн тув атуӈкве паты, ка̄сыӈ э̄лум-хо̄лас такви вос номсы. Щар ма̄нь са̄витыл тув 190 солко̄ви пинэ̄гыт, сака са̄в ойтнэ са̄витэ ат хӯлтаве. 
Фондыт олнанэ ёмщакв уральтан ма̄гыс тамле потыртахтын ва̄рмаль о̄лы, ка̄сыӈ хо̄тпа та̄ланэ ловиньтавет ос та щирыл тав олн пины. Аквта са̄витыл округ бюджетныл ойтаве: 40 та̄лныл ма̄ньнув хо̄тпа — 3% сэ̄лнэ олнанэ̄ныл тув пинуӈкве вēрми, 40-50 та̄л яныт хо̄тпа – 5%, 50 та̄лныл ос тыгыл яныгнув хо̄тпат – 10%». 
Мария Стулова э̄лаль ла̄выс: «На̄н ань ва̄глын, «Две пенсии для бюджетников» — ты сака ёмас э̄рнэ программа, тув атум олнанынтыл матахмат са̄вит та̄ра ювле виӈкве вēрмилын. Тувыл манса̄вит олн тув ойтуӈкве патэгы̄н, на̄нки о̄с номсахтэ̄н. Ты программа о̄влэ̄т №81-оз округ са̄кконт хосыт 2004 та̄л па̄сыл рӯпитас, тувыл мощ пēнтвес. Ань та сыс округ бюджетныл тув 1,7 млрд солко̄ви та̄стувес. 
Рӯпитам хо̄тпа пенсиятэ коныпал НПфондыт акван-атум олнанэ ювле ойтавет. Тув мим олнанэ манах та̄л сыс ювле виӈкве ка̄сащи, такви вос лāви. Тавēн хӯрум та̄л сыс виӈкве ро̄ви манос о̄лнэ̄тэ палытыл».
Негосударственный пенсионный фонд ёт договор-нэ̄пакыт хаснэ порат то̄ва тэ̄лат ёмщакв та̄ра-паттуӈкве э̄ри. Ань тыг мус та̄н ётаныл 45 со̄тыра э̄лумхо̄лас довогор-нэ̄пак хассыт. 
