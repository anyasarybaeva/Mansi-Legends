
Мо̄лты та̄л па̄сыл ханищтахтын ня̄врамыт ма̄гсыл «Пушкинская карта» ва̄рвес, таве ва̄руӈкве Владимир Путин, Россия Президентув, ла̄выс. Ань 14 та̄лныл ос 22 та̄л яныт ханищтахтын а̄гит ос пыгыт ты карта хосыт олн ойтта̄л культура колытын ялуӈкве вēрмēгыт. 
Та та̄лт карта ва̄рнэ урыл ма̄н хансыгласӯв, таве ро̄ви щēпт о̄щнэ телефонт приложение ва̄руӈкве ос та хосыт тавēтыл ойтхатуӈкве.
Ань ты картан ат со̄­тыра солко̄ви пиным о̄лы, мо̄лты хӯрум со̄тыра сол­ко̄вил ня̄врамыт тув пиныглавēсыт. Картал ойтхатым ня̄врамыт му­зеи­тын ялантаӈкве вēр­мēгыт. Ма̄н округувт ты кастыл программат та̄с­тувēсыт, ня̄врамыт та̄нти пē­риēгыт, хоталь та̄на­нылн пӯмыщ ялуӈкве. 
Белоярский район Касум па̄вылт рӯпитан музейт са̄всыр програм­мат ва̄рвēсыт – Йильпи та̄л хо̄талыт сыс «Сказоч­ный тур» о̄лыс, рēтыӈ ю̄свой э̄тпост «Экскурсия-Квест» десять шагов по оленьей тропе», тот са̄лы ӯрнэ хо̄тпа ва̄рнэ рӯпа­татэ урыл титыглахтын ла̄тӈыт та̄стувēсыт, «Ву­рна хатл» экскурсият Ӯринэ̄ква янытлан хо̄тал урыл ня̄врамытын потыр­таве ос хумус ва̄­рыглаве, таил суссылтавет. 
Ханты-Мансийск ӯст ōс са̄всыр выставкатн, кон­цертытн ялуӈкве вēр­мēгыт. Ма̄ньщи ос ханты культура ва̄нэ ма̄­гыс «То̄рум Маа» музейн ты картал ойтхатым тув ялуӈкве о̄с вēрмēгыт, музейт ё̄мыгтаӈкве, ко­лыт, пормасыт сунсыг­лаӈ­кве, ты коныпал тот ро̄ви «Бураныл» яла­саӈкве, музейт рӯпитан хум хо̄тпат та̄наныл во̄р лё̄х хосыт тотыглыяныл, нё̄тнэ во̄ркве вос сунсэ̄­гыт, сыстам лылыēпыл вос лылтэ̄гыт. 
Комсомольский ӯсху­лыт 30 колт музей та̄н рӯ­питан коланыл о̄лы, акв колнакт Юван Шесталов пормасанэ, нэ̄паканэ атым о̄лэ̄гыт. Тув а̄гит ос пыгыт ты картаныл хосыт о̄с вос ялэ̄гыт. Тот рӯ­пи­тан нэ̄квет поэтув о̄лме урыл ос тав хансум пот­ранэ, стиханэ урыл сака ёмщакв потыртэ̄гыт, ха­нищтахтын ма̄ньлат хо̄т­патын пуссын ты экскур­сият сака э̄рмыг­лэ̄гыт, тув ялым са̄в э̄рнэ номт выгыт.

Пушкинский карта хумус ва̄руӈкве э̄ри, тыт э̄лаль хансэ̄в:
– «Госуслуги» ищхӣпыӈ ло̄псыт на̄нти намын хансуӈкве э̄ри;
– Учётный запись ла̄внэ ла̄тыӈ хӯлтэ̄н;
– «Госуслуги.Культура» приложение на̄нти теле­фонын хансэлы̄н;
– Щēпт о̄щнэ телефо­нынт о̄ньщелы̄н манос «Мир Пушкинский карта» нампа э̄льм кар­точка вуēн;
– телефонынт афиша хансым о̄лы, тот на̄нан э̄рнэ хотты выставкатын, тинатын, концертытын, спектаклитын билет ёвтуӈкве вēрмегы̄н, кар­точкан хосыт ойтхатэ̄н. Ань рēтыӈ ю̄свой э̄тпос о̄выл хо̄талныл Россия ма̄т по̄слым тинатын билет ёвтуӈкве о̄с ро̄ви. 
Матыр ат те торгамта­сы̄н, на̄н https://www.culture.ru/pushkinskaya-karta ищхӣпыӈ ло̄псыт ловиньтэ̄н. 
Галина КОНДИНА
