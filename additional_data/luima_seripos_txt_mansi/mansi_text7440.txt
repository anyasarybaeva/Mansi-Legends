
Ты накт Ханты-Мансийск ӯст «То̄рум Маа» музейт рӯпитан хо̄тпат «А̄с-угорский ма̄хум ва̄рнэ хорамыт, та̄н по̄саныл, наманыл ос манарыл щё̄питавет» тамле ханищтап ва̄рыгласыт. 
Ма̄хум музей колнакт атхатыгламаныл коныпал ищхӣпыӈ ут хосыт о̄с рӯпитасыт. О̄выл хо̄талт учёныит хурит суссылта­сыт ос докладаныл ло­винь­тасыт, мо̄тыт хо̄талт мӯй хо̄тпат са̄всыр рӯпа­тан ханищтавēсыт.
О̄влэ̄т пуссын акван-хо̄нтхатыглам ма̄хум ёт Людмила Алфёрова, музей кӯщай нэ̄, пащалахтас. Тав ла̄выс: 
– Ты ханищтап ма̄н Россия янытыл о̄лнэ ми­рыт пēс наканыл э̄лаль тотнэ 2022 та̄л кастыл ва̄рыслӯв. Пēс ма̄хманув йис та̄гыл маснутаныл хорамтаӈкве ма̄щтырыг ха̄сэ̄гыт, нэ̄ хо̄тпат ащир­маӈ порат маснэ сахия­ныл ос ла̄гыл маснутаныл пыл хансал ю̄нтсаныл. Хум хо̄тпат кēр исылтым толтуӈкве ос са̄всыр хо­рамыт ва̄руӈкве ха̄ссыт. Ань пуссын ты ва̄рмалит э̄лаль тотнэ ма̄гыс ат хо̄­тал тах аквъёт рӯпитэ̄в. 
Тувыл округ культура департаментыт ва̄ӈын кӯщай нэ̄ Надежда Кура­санова мӯй мирытн паща ла̄тыӈ ла̄выс. Тав ла̄тӈе щирыл, ма̄ньполь э̄тпос ва̄т нупыл атыт хоталт «Югра-Классик» нампа колт 2022 та̄л культура ва̄рмаль янытлаве тах ос ма̄щтыр хо̄тпат та̄нки проектаныл суссылтаӈ­кве тув во̄вавет. 
Та юи-па̄лт учёныит та̄нки ханищта̄лым тэ̄лат мирн суссылтасыт. Аксана Богордаева, Тюмень ӯс­ныл о̄лнэ этнограф-нэ̄, ханты ос ма̄ньщи ма̄хум супыт ва̄ӈнын ю̄нтым хорамыт хурин по̄слым утыт ак­ван-атсанэ ос таит сус­сыл­тым ка̄сыӈ хорам урыл потыртас. Та̄н то̄р тармыл сыре-сыр хансат ю̄нт­сыт ос хорамыт сакыл хартсыт.  
Наталья Фёдорова, искусствовед-нэ̄, хантыт ос ма̄ньщит манхурип пальсакыт, турло̄псыт сакныл хартсыт, ща̄лыг­олныл ва̄рим пēс порма­сыт суссылтас. Хо̄т ос хоты ма̄т о̄лнэ хантыт ос ма̄нь­щит хумус мас­ну­та­ныл хорам­тасаныл, та тэ̄лат та̄ра-паттыс. 
Тав пēс паль­сакыт, турло̄псыт мо̄т хо̄н ма̄ныл ёхталам учёныит по̄слум хурия­нылт ка̄салас, тыи Сире­лиус ос Каннисто, финн хумыг, хансум нэ̄па­кыт. Тувыл та̄н потраныл Н.В. Лукина рущ ла̄тӈыл та потрыт толмащласанэ ос йильпи нэ̄пак та̄ратас. 
Ты э̄лы-па̄л хо̄талт «То̄рум Маа» музейт ак­ван-атхатнэ щё̄с ва̄рыг­лавес, то̄нт Финляндият о̄лнэ нэ̄ Марья Лаунонен олованыл ва̄рим пēс пормасыт урыл потре хӯнтлысӯв. 
Ханты учёный нэ̄ Татьяна Мол­данова ос ты ханищтап щё̄с щё̄питам нэ̄ Дарья Кунина тэ̄нки докладагēн ловиньтасы̄г. Тэ̄н хосат та̄гыл маснутыт хорамтан ва̄рмалитыл пӯмщалахтэ̄г. 
Кēр толтын ва̄рмаль
Ханищтап ва̄рыглым порат музей кант ӯнлын кēр ва̄рнэ кол па̄лыг-пӯнсыгла̄лвес. Кēрныл хорамыт ва̄рнэ кол 2019 та̄лт Кондин ягпыгыг, Павел Тользин ос Анато­лий Брусницин ӯнттысыт ос ётыл кēр исылтан кӯр ва̄рсыт. Ань тот кēр исыл­тан кӯр ханты ос ма̄ньщи хумытн па̄лтыглавес ос кēр толтысыт, са̄всыр хо­рамыт овумлаптасыт. 
Хумус исум кӯрт а̄нох толтаве ос ӯйхул хурит хумус по̄сыг ва̄равет – та̄н пуссын ма̄хумн тактала­сыт. Мощ лю̄льсаӈнув тэ̄­лум ло̄мтыт кēркатыл хот-хусмаптыяныл, то̄ванакт мо̄т пормасыт хурияныл ёмщакв ва̄рнэ ма̄гыс кēр­щакыл ра̄тащласаныл. Касумныл ёхталам хум Яков Тарлин хум э̄нтапн тагатанэ кēр утыт ва̄рыс.
Ма̄ньлат хо̄тпат тамле ва̄рмалитн ущты ханищ­тахтэ̄гыт, то̄ва пормасыт э̄рнэ щирыл та̄ра ат тэ̄­лэ̄гыт. 
Округувт са̄всыр мӯт­ран Леонид Рязанцевн ханищта̄лавет, ань ма̄нь­лат хо̄тпат та̄нки ва̄рēгыт ос мо̄т ма̄хум ханищтаӈ­кве вēрмēгыт. 
Мо̄лты та̄лт Вячеслав Кондин акв тамле кēр толтын кӯр ос ты ма̄гыс кол ва̄руӈкве Ямал ма̄н во̄выглавес. 
Тамара МЕРОВА
 
