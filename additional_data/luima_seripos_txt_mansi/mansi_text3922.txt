
Газ ма̄ныл но̄х-винэ «Газпром» нампа компаният рӯпитан ма̄хум Ханты-Мансийск ӯст яныг суссылтап ва̄рыгласыт. Ӯсканын мирн суссылтаӈкве са̄всыр яныг ма̄шинат тотвēсыт,  яныг тēрщаӈквыт ӯнттувēсыт. Ма̄нь ма̄шинат тот о̄с о̄лсыт, тув ня̄врамыт вēрмысыт та̄лсуӈкве, по̄слахтуӈкве. Сунсыглахтын ма̄хумн сака пӯмыщ о̄лыс.
Насати ты выставка таима̄гсыл ва̄рим о̄лыс, пуссын суссылтым ма̄шинат пенщин манос соляра пēнтсыл газыл рӯпитэ̄гыт. Ты кастыл ма̄шина ма̄нь пӯщкасовыл ва̄раве, тув газ пинаве, тав рущ щирыл ла̄ваве – «газомоторное топливо». Газ тынта̄лнуве ос хосан то̄вылхаты, тох хо̄тпа мощща олн холты. Ос ты коныпал ма̄-витув ат па̄ӈктаве, лылтнэ лылыēпув сыстам.
Ань газ пиннэ станцият о̄с хо̄т-а̄ти ва̄руӈкве патвēсыт, ка̄сащан хо̄тпа тамле утыл ма̄шинатэ пинуӈкве вēрмитэ.
Выставка сунсыглаӈкве яныг кӯщаит о̄с ёхталасыт. Округ кӯщай нэ̄ Наталья Комарова, Уральский федеральный округт кӯщай ва̄ӈын хум Александр Моисеев ос округувт федеральный инспекторыг рӯпитан хум Дмитрий Кузьменко тот ё̄мыгтасыт, сунсыглахтасыт ос тот рӯпитан ма̄хум ёт потыртасыт. Ма̄шинат коныпал тот са̄всыр ищхӣпыӈ утыт ос суссылтавēсыт, ня̄врамытын, мӯй хо̄тпатын сунсыглахтуӈкве сака пӯмыщ о̄лыс.
Александр Моисеев ла̄выс: «Ам ты суссылтапыт ат о̄щатахтыглэ̄гум, ам ва̄глум, тамле ёмас са̄всыр техника ма̄н ты о̄ньщēв, ань тыт мирн сунсавет, э̄рыӈ мо̄т компаният о̄с тахмаēгыт тамле ма̄шинал рӯпитаӈкве ос та̄нти ма̄гсыланыл тах ёвтэ̄гыт».
Суссылтап о̄лум порат конференция о̄с рӯпитас. Тот кӯщаит ма̄-вит сыстамыг о̄щнэ урыл потыртасыт. Ань ты та̄л Россивт ма̄-витув ӯргалан та̄лыг о̄лы.
Кӯщай нэ̄ потыртас: «Россия янытыл Югра ма̄вт са̄в э̄рнэ рӯпата ва̄раве, ос тох рӯпитым э̄ри ма̄-витув о̄с ӯргалаӈкве, ма̄-во̄й но̄х-винэ компаният ул вос па̄ӈктыяныл, ӯргалахтым вос рӯпитэ̄гыт».
Тав ла̄тӈе щирыл, ма̄-во̄й ёт но̄ӈхаль йинэ газ ань 96% са̄витэ та̄ра хот-виве, турпатын няртасаве. Тав лылыēп ёт нэ̄мхотталь ат паты. Ос э̄лаль 2020 та̄л мус 98% газ хот-виӈкве патаве. Ты коныпал, пēс порат рӯпитам предприятият сака са̄в ма̄ па̄ӈктасыт, ань та̄н та̄нти ма̄ныл хот-сыстамтыяныл, тот вощрам пум яныгмаӈкве патыс. Ань хо̄тхуйплов компаният па̄ӈктым ма̄ воссыг ат о̄ньщēгыт. Тувыл о̄с са̄т предприятият нэ̄паканыл комиссиян суснэ ма̄гсыл тēтсаныл. Мощēртын та̄н о̄с ма̄ныл сыстамыг ловиньтаӈкве патавет.  Тох ма̄тēв осэ акваг ма̄-во̄ил хот-сыстамтаве, йивыт, пумыт э̄лаль яныгмаӈкве патэ̄гыт.
