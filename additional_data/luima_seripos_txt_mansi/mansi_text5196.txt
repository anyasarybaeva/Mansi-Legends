
Ты э̄тпос котильт Ханты-Мансийск ӯст «Ӯринэ̄ква хо̄тал» ва̄рыглавес. Тот ё̄рнколыт ос палаткат тӯщтала̄лвēсыт, ка̄тыл ва̄рим са̄всыр пормасыт тыналавēсыт. Ня̄врамыт ма̄гыс пӯмыщ ёнгыт щё̄пита̄лвēсыт.
Ӯринэ̄ква маснут ва̄рум хо̄тпат халт та хо̄тал касыл о̄лыс. Но̄х-патум ма̄хум пуссын мӯйлупсал майвēсыт. Э̄ргын, йӣквнэ ос са̄ӈквылтапыл са̄ӈ-квылтан ёнгын колыт хо̄тал палыт концерт суссылтасыт. Ты ялпыӈ хо̄талн са̄в мир акван-атхатыглас.
Ӯс котильт атхатыглам мир янытлан ма̄гыс округ кӯщай ва̄ӈын хум Всеволод Кольцов ёхталас. Тав мо̄лты ос ты та̄л ма̄нь ня̄врамыт самын паттум ханты ос маньщи щēмьят пуссын янытласанэ. Ӯст о̄лнэ ма̄нь ня̄врамыӈ нэ̄т-хумыт мӯйлупсал мӯйлуптасанэ ос э̄лаль пуста̄гыл о̄лнэ ла̄тыӈ та̄нанылн  ла̄выс. 
«Ӯринэ̄ква хо̄тал» сосса мир пēс йис та̄гыл янытлыяныл. Ты товлыӈ ӯй ёхтын порат ма̄лтыпыг та ēмты. Тав ма̄хумн са̄в со̄т ос щунь тоты. Ӯринэ̄ква ёхты, во̄раян, хӯл алыщлан хо̄тпат ос пуссын ма̄хманув сунсэ̄гыт, ты та̄л я̄т витэ ма̄н янытаг паты, во̄рт манса̄вит пил, ла̄хыс тах яныгми, э̄лаль о̄лнэ хо̄талыт  хумлег  ēмтэ̄гыт. 

Ань ва̄рыглым ялпыӈ хоталт тыщир потыртавес. Ты порат са̄в пӯмыщ ва̄рмаль щё̄пита̄лвес. Пēс ма̄хманув а̄лпыл но̄х-ква̄лэ̄гыт, щёваланыл палтэ̄гыт. Тувыл нё̄тнэ маснутыл масхатэ̄гыт, рӯтаныл палт мӯйлупсаӈ та̄гыл минэ̄гыт. Атыӈ тэ̄нутыл та̄глыӈ пасан ва̄рыгласыт. Э̄ргысыт, йӣквсыт ос са̄ӈк-вылтапыл нё̄тнэ та̄ныт ёнгысыт. 
Ня̄врамыт но̄х-ква̄лэ̄гыт, ща̄няныл-а̄щаныл йӣв ёлы-па̄лн пиным товлыӈ ӯй питит кинсуӈкве о̄вылтахтэ̄гыт. Пēс потыр щирыл, пити хо̄нтнэ ня̄в-рамыт со̄тыл пинавет. Та̄н о̄лупсаныл ёмасыг ēмты, колта̄глыл э̄лаль ща̄гтым о̄луӈкве патэ̄гыт. 
Ты ялпыӈ хо̄тал 2011 та̄л па̄сныл округувт мӯйлуӈкве патвес. То̄нт «Ӯринэ̄ква хо̄тал» округ ялпыӈ хо̄талыг ва̄рнэ ма̄гыс округ Думат са̄ккон пирмайтавес. Ань ӯс котильт атхатыглам мир ма̄гыс исум ща̄й ос атыӈ ня̄нь тыналавес. Ма̄хумн тот ӯщлахтуӈкве сака мӯстыс.
