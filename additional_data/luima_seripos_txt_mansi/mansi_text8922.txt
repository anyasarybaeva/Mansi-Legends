
Ма̄ньполь э̄тпост нэ̄ хōтпат янытлан мирхал ялпыӈ хōтал янытлылӯв. Ты кастыл ам акв ёмас ма̄ньщи нэ̄ ёт хо̄нтхатыгласум ос тав ётэ потыртасум. Тав наме Юлия Леонтьевна Сайнахова, а̄ги о̄парищ наме Хозумова. Тав ня̄враманэ ёт аквписыг мāньщи лāтӈыл потырты.
Сосса мир ōлупса ос пēс вāрмалянув, пēс наканув ӯргалым колтāг­ланылт ōньщияныл. Мēн Юлия Леонтьевна ёт щēмьятэ урыл потыртас­мēн. Насати, тав школат ханищ­тахтаме порат мāньщи суп ю̄нтуӈкве ōвылтахтас, ань ос тōр лōмт тармыл рущ щирыл «крестикыл» сāвсыр хурит ю̄нты, турло̄псыт, пальсакыт хорамыӈ олнкасыт сакныл харты.
– Юлия Леонтьевна, наӈки урыл мощ потыр­тэн, хōт самын патсын, хōт яныгмасын?
– Ам Лōпмус пāвылт самын патсум ос яныгма­сум. Сāт тāл мāн колтāглув ёт Лōпмуст ос Пупйисум ма̄нь пāвылквет акваг ōлсӯв. Ам ты мāнь пāвлув сака э̄руптылум, хунь тув ялсӯв, тот сака ёмас ōлуӈкве. Хӯнтлэ̄гын, хумыс вōрт ӯйрищит луйгēгыт, туи порат я̄ витэ суиӈыщ хумплы ос вольги. Сымын такем ёмас ос лылтуӈкв кӯпнит. Мāн пил ва̄туӈ­кве, лāхыс ос пāкв атуӈ­кве вōрн акваг ялсӯв.
1996-2006 тāлыт сыс ам Кульпас школат ханищтахтасум, тот яныг­масум. Школат ханищ­тахтамум порат ам вāр­маль тāл ат ӯнлысум, сāв тэ̄ла ōлыс. Интернатт сāвсыр касылыл кассӯв ос товтыл хāйтыгтасӯв, матахмат щёс Хāльӯсн товтыл касуӈкве ялсӯв.
– Школа āстламын порат хōт э̄лаль ханищ­тахтасын?
– Ам ань Ханты-Мансийский технолого-педагогический коллед­жит «мāнь ня̄врамыт ханищтан хōтпа» нампа специальностьн ханищ­тахтэ̄гум, 2024 тāлт тах а̄стлэ̄гум.
– Наӈ нас ōлнэ щё̄ст маныр вāрēгын?
– Мāньщи ос ханты нэ̄т кāтыл мāщтырлаӈ­кве сака э̄руптэ̄гыт, ос āнумн пӯмащ турло̄псыт, пальсакыт ос олнкасыт сакныл хартуӈкве. Ха­нищтахтамув порат сāв­сыр пормасыт вāрсум, Кульпас пāвылт культура колт вāрим суссылтапт ам вāрум пормасанум тот суссылтавēсыт.
Мāнь порат ам йильпи щирыл сāвсыр пōслым хурит сэ̄тапыл ю̄нтуӈкве патсум. Светлана Никола­евна Хозумова āквум āнум мāньщи суп ю̄нтуӈ­кве ос суп мāгыс пāкв­палыт яктуӈкве ханищ­тастэ. Лōпмус пāвылт су­пум хультыс, иӈ ат а̄с­тыс, хунь тув ӯщлах­туӈ­кве минэ̄гум, э̄рнэ щирыл ю̄нтылум.
– Юлия Леонтьевна, наӈ щēмьян ёт хōт ōлэ̄­гын? Хōт рӯпитэ̄гын?
– Хум хунь вāрсум, ōйкам Михаил Вячесла­во­вич Сайнахов ёт Ня̄х­щамвōльн вāнтлысум, тав ётэ 15 тāл аквъёт ōлсу­мēн. Хунь киттыг-минас­мēн, ам ня̄враманум ёт Хāльӯсн ōлуӈкве минасум.
Мēн хӯрум ня̄врам ōньщимēн, яныг пыгум наме Виталий, тав 15 тāлэ, 9 классыт ханищ­тахты, Ангелина āгим 5 классыт ханищтахты, мāнь пыгум Данил, тав 1 классыт ханищтахты. Хунь Ня̄х­щамвōльт ōлсӯв, яныг пыгум āще ёт акв­писыг хӯл алыщ­лаӈкве ялан­тасы̄г.
Хāльӯст ам пӯльницат тэ̄рпит акван-атэ̄гум, хан­сыянум, ловиньтыянум, рӯпатам сака пӯмыщ.
– Наӈ щāнь ла̄тӈыл потыртэ̄гын?
– Щāнь ла̄тӈыл щēмьявт юн аквписыг потыртэ̄в, ам Елена Константиновна щащēквам ёт ос Ольга Степановна анēквам ёт яныгмасум, тэ̄н рущ лāт­ӈыл щар ат потыртасы̄г, мāньщи лāтӈыл потырта­сы̄г. Ам ня̄враманум ёт Лōпмусн хунь ялантэ̄гум, тот рӯт мāхманув ёт щāнь ла̄тӈыл потыртэ̄в. Ам сымум сака щарги, ань яныгман ня̄врамыт мāнки щāнь лāтӈув щар ат вāганыл.
Мāн, «Лӯима сэ̄рипос» редакцият рӯпитан хōт­пат, Юлия Леонтьевна нэ̄ хōтпат янытлан хōталыл янытлылӯв. Сāв сōт, сāв щунь! Тōрумн вос ӯргалаве!
Оксана АЛБИНА
