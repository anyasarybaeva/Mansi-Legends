

	Мо̄лал финно-угор рӯт мирыт хо̄тал кастыл округув янытыл са̄всыр ӯсытныл, па̄влытныл Ханты-Мансийск ӯсн соссаӈ ма̄хманув ёхталасыт. Ты Белоярский, Ха̄льус, Нижневартовский, Октябрьский, Сургутский, Ханты-Мансийский районытныл, Когалым, Нягань, Москва ӯсытныл, Ямало-Ненецкий округныл ос Финляндия ма̄ныл ма̄ньлат ма̄хум о̄лсыт. 


		Ты та̄л ня̄врам янытлан та̄лыг о̄лыс. Таима̄гыс ты ва̄рмалин са̄выӈпа̄лэ ма̄ньлат хо̄тпат ос ня̄врамыт атхатыгласыт. Ты тэ̄ла Ханты-Мансийск ӯс мирколт, А̄с-угорский ма̄ньлат ма̄хум организацият ос «Югра лылыеп» ассоциацият рӯпитан хо̄тпат та̄н аквъёт щё̄пита̄лсаныл. 

		Ты сапра̄ни щар о̄выл щёс 1928 та̄лт Финляндия ма̄т ва̄рыглавес. Ты тэ̄ла таима̄гыс щё̄питавес, са̄всыр мирыт юртыӈыщ, акван-нё̄тхатым э̄лаль вос о̄лсыт. Ка̄сыӈ мир такви пēс йис о̄лупсатэ ос о̄лнэ-хӯлнэ наке ул вос ёрувластэ, акваг э̄лаль вос тотыстэ. 

		Ма̄ньлат ма̄хманув Югорский университетыт акван-атхатыгласыт. О̄выл ла̄тыӈ «Югра лылыеп» кӯщай хум Александр Новьюхов потыртас. Тав ла̄выс: «Ма̄н ма̄ньлатыг о̄лмувт о̄с аквтох акван-атхатыгла̄лсӯв. Ты сака ёмас ва̄рмаль, на̄н хосытынт ань са̄в э̄рнэ рӯпата э̄лаль тотаве. Ты рӯпатанын акваг э̄лаль вос мины, номтыт о̄щнэ ва̄рмалянын тэ̄лаг вос ēмтэ̄гыт». Потре оигпам э̄лы-па̄лт тав пуссын атхатам мӯй ма̄хум янытласанэ. 

		Тувыл Диана Васильевна Герасимова, Югорский университетт ня̄врамыт ханищтан э̄ква, потыртас. Тав ла̄выс: «Мо̄лты лӯпта э̄тпост Финляндия ма̄т финно-угор мирыт конгресс о̄лыс. Тот акв нэ̄пак урыл потыртасыт. Та нэ̄пак финно-угор ма̄ньлат ма̄хум ма̄гыс Мордовский университетт хасвес ос та̄ратавес. Тот ат-хуйплов ща̄нь ла̄тӈыл потрыт хансым о̄лэ̄гыт. Ань ма̄ янытыл пуссын аквъёт ва̄т нупыл ат млн. са̄вит хо̄тпа са̄всыр ма̄т о̄лэ̄гыт, та̄н финно-угор ла̄тӈыл потыртэ̄гыт. Ам атпан арыгтем са̄вит та̄л ня̄врамыт ханищтым рӯпитэ̄гум. То̄ва ханищтам хо̄тпанум ань школат ос мо̄т са̄в-сыр ма̄т ня̄врамыт ёт рӯпитэ̄гыт. Та̄нки ща̄нь ла̄тӈаныл э̄лаль тотыяныл. Ам ща̄нь ла̄тӈум ма̄гыс сымум сака ща̄рги. Таима̄гыс щар о̄влэ̄т таи лавēгум, ща̄нь ла̄тӈув ул вос ёрувлавес, акваг э̄лаль вос тотвес».

		А̄с-угорский ма̄ньлат ма̄хум организация кӯщай хум Виктор Банк та̄л сыс ва̄рум рӯпатаныл урыл потыр-тас. Тав лавыс, ты та̄л са̄в мероприятие ва̄рыглавес. Ань то̄ва ялпыӈ хо̄талыт ты: 

		– Нижневартовский районт ма̄ньлат ма̄хум ёт Карина Прасина рӯпиты. Тав Корлики па̄вылт рӯтыӈыщ о̄лнэ ма̄хум акван-атыгласанэ. Тот щēмьяӈ ма̄-хум халанылт кассыт. Ты ва̄рмаль сака пӯмащ о̄лыс. 

		– Нижневартовск ӯст во̄раян хумыт хо̄тал щё̄пита̄лвес. Тот о̄с са̄в мир атхатыглас. 

		– Округувт соссаӈ ма̄хум нилыт форум минам порат о̄с ма̄нь-лат ма̄хум организация нё̄тмил ва̄рсыт. 

		– Финно-угор мирыт Конгрессын та̄н рӯпитаӈкве ялсыт ос мо̄т са̄в э̄рнэ тэ̄ла ва̄рсыт. Та̄н ма̄ньлат хо̄тпатн акваг нё̄тмил ва̄рēгыт. 

		 

		Николай МЕРОВ

		 

 
