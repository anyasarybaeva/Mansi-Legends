
Ханты нэ̄ Фаина Комтина Сургутский район Русскинская па̄вылт А.П. Ядрошников нампа музейт рӯпиты. Тав ма̄ньщи газетав ма̄гсыл такви рӯпататэ, о̄лупсатэ ос рӯтанэ  урыл потыртас. 
– Ам Русскинская па̄­вылт о̄влэ̄т сосса ма̄хум культура колт рӯпитасум. 2019 та̄лт ты кол па̄влувт о̄лнэ музей ёт акван-тотвесы̄г, рӯпитам колув отделыг ва̄рвес. Ань ма̄н нёлолов ханты хо̄тпа ты отделт рӯпитэ̄в. 
Тот ма̄н ня̄врамыт ма̄гсыл са̄всыр ханищта­пыт, суссылтапыт, ялпыӈ хо̄талыт ва̄рыглэ̄в. Ты та̄л па̄влыӈ а̄гирищит-пыгрищит Ӯринэ̄ква хо̄тал ос Ворщик хо̄тал янытлаӈкве во̄выгласа­нӯв. Сургутский район янытыл о̄лнэ ня̄врамыт туи Русскинская па̄вылт ӯщлахтэ̄гыт. 
Та̄н музейн о̄с ёхталэ̄­гыт, ма̄н ханты ма̄хум пēс о̄лупсав урыл та̄нанылн потыртэ̄в, ёнгилыл ён­гылтыянӯв, сосса мирыт щирыл касуӈкве ханищ­тыянӯв. 
Па̄влувт пēс йис ва̄р­малит ва̄нэ ханты хо̄тпа са̄в о̄лы. Ты ма̄хум ёт ма̄н о̄с рӯпитэ̄в, са̄всыр пēс йис ва̄рмалит урыл потыртаӈкве музейн во̄­выглыянӯв. Тӯяг ханищтап ва̄рыгласӯв, то̄нт ханты нэ̄ Альбина Григорьевна Русскина са̄лы сов хумус тынтлаӈкве э̄ри, ма̄навн суссылтас. Са̄лы со̄в ёт рӯ­питаӈкве ма̄н ань ма̄хум ма̄нки ханищтэ̄в.
Округувт са̄всыр ха­нищ­тапыт ва̄тихал ва̄рыг­лавет, тув о̄с во̄выглавēв. Тӯяг ам Ханты-Мансийск ӯсн «То̄рум Маа» музей ялсум. Тот ма̄щтыр нэ̄квет турло̄псыт, пальсакыт хартуӈкве акван-атхатыг­ласыт. Ам нэ̄квет ёт ханты ла̄тӈыл ла̄внэ «рок» ю̄нтсум. Пēс порат тамле ут Тромаган ма̄т о̄лнэ хантыт о̄щсыт. Ма̄хум нуй тармыл са̄всыр по̄хлапыт ю̄нтсыт, тамле турло̄пс о̄с нё̄тнэг сусхаты. 
Ам рӯпитаӈкве хунь о̄вылтахтасум, то̄нт ты турло̄пс урыл са̄в­сыр нэ̄пакытыт ловиньтасум. Ханты учёный нэ̄ Тать­яна Александровна Мол­данова такви нэ̄пакēт ты урыл о̄с са̄в хансыс. 
Па̄влувт о̄лнэ яныгпа̄ла нэ̄ хо̄тпат «рок» хумус ю̄нтуӈкве о̄с китыгласа­нӯв. Анна Романовна Комтина, Альбина Анто­новна Сопочина ос мо̄т хо̄тпат ты турло̄пс урыл са̄в потыртасыт. Ань му­зейт рӯпитан ханты нэ̄т тамле турло̄пс ю̄нтуӈкве о̄с ха̄сэ̄гыт, ос са̄всыр ял­пыӈ хо̄талн масыглыяныл.

Ам амки во̄рт яныгма­сум, омагум-я̄тягум са̄лы ӯрим о̄лсы̄г. Омам хосат а̄тимыг ēмтыс, то̄нт ам хо̄т та̄лум то̄влыс. А̄тяв ма̄­навн таккēт янмалтасанэ. Тав мо̄лты та̄л а̄тимыг ēмтыс. 
Ам нила каӈк ос акв увщи о̄ньщēгум. Та̄н пуссын щēмьяӈ та̄гыл во̄рт са̄лы ӯрим о̄лэ̄гыт. Каӈканум ма̄-во̄й но̄х-винэ компаният вахта щирыл рӯпитэ̄гыт. Рӯта­нум соглашение-нэ̄пак щирыл нефтяникыт па̄л­ныл олныл ойтавет. Сур­гут­ский район янытыл «Сургут­нефтегаз» ос Лукойл» ма̄-во̄й но̄х-винэ компанияг рӯпитэ̄г, тыт о̄лнэ хантыт пуссын тамле нэ̄пак ань о̄ньщē­гыт ос олныл мивет. 
Яныгмам ма̄м мус Русскинская па̄вылныл 120 вēрыста палыт миннэ лё̄ӈхе о̄лы. Ма̄н ма̄шинал тув яланта̄лэ̄в ос 6 вē­ры­ста ла̄глыл ё̄мēв. А̄тям о̄лнэ ма̄в такви нупылэ хан­сыгла­стэ, ань каӈ­ка­нум ос увщим нупыл хас­вē­сыт. Та̄н пуссын акв по̄хыт о̄лэ̄гыт. Туп ам Рус­скинская па̄вылн о̄луӈкве ва̄нтласум, во̄рт о̄луӈкве ань сака ат ка̄сащēгум. Рӯтанум ос па̄вылн ва̄нтлаӈкве щар ат таӈхēгыт. 
Фаина нарсъюхыл са̄ӈ­квылтаӈкве ёмащакв ха̄сы. Таве са̄ӈквылтаӈкве Зоя Павловна Никоненко ханищтастэ. Ты нэ̄ са̄в та̄л Русскинская па̄вылт о̄лнэ сосса ма̄хум культура кол кӯщаиг о̄лыс. Фаина Ханты-Мансийск ӯст Твор­чество колт нарсъюхыл са̄ӈквылтаӈкве о̄с ха­нищ­тахтас. Э̄ргуӈкве, йӣквуӈкве ханты нэ̄ о̄с сака ха̄сы. Тав Русскин­ская па̄вылт мо̄т ханты нэ̄т ёт «Вонт нэ» ансамб­лит э̄рги ос йӣкви. Та̄н ансамбляныл ва̄тихал са̄всыр ӯсытн, па̄влытн э̄ргуӈкве, йӣквуӈкве ань во̄выглаве. 
Людмила ТЕТКИНА
