
 
Тох  Нина Алексеевна Таратова ёт ам ва̄йхатсум ос тав ётэ потыртасум. Тав лӯпта э̄тпост самын патум ма̄тэ̄н мӯйлуӈкве ялыс. Яныг э̄ква ла̄выс: «Хӯрум э̄тпос яласасум, маткем та мӯйлысум.  Кимкъясӯй па̄вылн рӯтанум палт ялсум. Ань ювле Касум па̄вылн минэ̄гум. О̄йкам тав рӯтанэ палт тыт о̄лэ̄гум, юв минуӈкве кусыг-ласум, Алёшам э̄кватэ Ольга ла̄выс, тыт ялпыӈ хо̄талн вос хультэ̄гум. Ялпыӈ хо̄тал янытлаӈкве та хультсум. 
Ма̄ньщит ёт тыт, э̄рыӈ, ва̄-щинтахтэ̄гум, потрамēгум.  Касум па̄вылт ма̄ньщи  тай а̄тим. Тот ханты ла̄тыӈ хӯлуӈкве патсум, потыртаӈкве сака ат ха̄сэ̄гум, рущ ла̄тӈыл тай ханьщувласум, рущ э̄кваг ты ēмтсум.  Ань Кимкъясӯй па̄вылт омам э̄ще ня̄врамыт Лыткиныт о̄лэ̄гыт. Та̄н ам рӯтанум ты, нэ̄мхотьют воссыг ат о̄ньщēгум. 
 Ма̄нь порат Няхлаӈ па̄выл школат кит та̄л туп ханищтахтасум, тувыл ам аквписыг а̄гмыӈ о̄лсум. Омам ханищтан нэ̄н ла̄выс: «Ханищтахтуӈкве ат вēрми, та̄ртэ̄лн, юн вос о̄лы». Тувыл та̄ртвēсум, юн та о̄лсум. Омам а̄гмыӈыг ēмтыс, колхозт рӯпитаӈкве патсум. Тот рӯпитым са̄в олныл ат ойтвесӯв, ань пенсия олнум щар мощща. 
Кульпаст зверофермат рӯпитым, хум ва̄рсум. Акв порат хӯлылум, са̄лы сун та юв. Ха̄йталавēсум, Нё̄рн са̄лыӈ колн та тотыгпавēсум. О̄йкам Николай Степанович Новьюхов о̄лыс. 
О̄йкамēнтыл Нё̄рт са̄лыӈ колт яласасмēн. Тувыл Тутлеймын о̄йкам па̄вылн ювле йисмēн. Ань тот воссыг нэ̄мхотьют а̄тим, то̄нт яныг па̄вылт са̄в мир о̄лыс.  О̄йкам хотталь щалтыс, та па̄вылныл Касумн ва̄нтласум. 
Саранпа̄выл совхозт  са̄лы ӯрим китыт бригадат рӯпитасмēн.  Ань тай мувиньтэ̄гум, улпыл, са̄лы нё̄выль тэ̄ӈкве тахсум, таима̄гсыл са̄лыӈ хум ва̄рсум. То̄нт тай са̄лыӈ ма̄хум щёлыӈыт о̄лсыт. 
Амки ня̄врам ат о̄ньщигласум, о̄йкам тав хӯрум пыганэ, хӯрум а̄гиянэ янмалтасанум. Та̄н а̄нум омаг ла̄вияныл. То̄нт пуссын ма̄ниг о̄лсыт. Ня̄враманум  ёмасыт, ёмщакв о̄ньщавем. Касум па̄вылт  пуссын о̄лэ̄гыт, ам о̄с тув та  ва̄нтласум. Мӯйлуӈкве рӯтанум палт хунь минасум, а̄гим ва̄псум ёт билет ёвтсы̄г. Тыг Ха̄льӯсн та тыламласум. Тыт ос на̄иӈхапын та̄лсум ос Кульпас па̄выл нупыл минасум.  Валя яныг а̄гим ос звонитас, китыглахтас, хумус тыт о̄лэ̄гум, мӯйлэ̄гум, ла̄выс, мощщаквен минуӈкве кусыгласум, мӯйлым хӯрум э̄тпосыг ты ēмты.  Тох тай потыр са̄внув кос олы, номылматаӈкве э̄ри».
 
Нина Алексеевна а̄тятэ война о̄вылтахтам порат хо̄нтлаӈкве вуйвес, юв воссыг ат ёхталас. Тав а̄тятэ та̄л яныгмас. Та та̄рвитыӈ порат ма̄ньта̄гыл рӯпитаӈкве о̄вылтахтас. Пенсиян миннэ̄тэ мус ка̄ркамыг рӯпитас.  Ам таве яныгпа̄ла хо̄тпат янытлан хо̄талыл янытлылум. Паща ла̄тыӈ тавēн кēтэ̄гум. То̄рум ёт, О̄тыр ёт. Пус ка̄т, пус ла̄гыл вос о̄лы.       
 
