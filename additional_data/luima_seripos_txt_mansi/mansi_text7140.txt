
Ты э̄тпост Чилла Хорват венгр нэ̄ пӯмыщ пищма кēтыс. Тав акв хум хо̄тпа урыл ма̄навн хансыс. Наме Бела Мариаш, Венгрият тав потрыт хаснэ хумыг ва̄ве, ты коныпал «Tudosok» э̄рыгта̄ныт са̄ӈквылтан группа о̄ньщи. Та ла̄тыӈ рущ ла̄тӈын «учёные» толмащлаве. Тав таквинāтэ Доктор Мариаш намтыстэ.
Бела Мариаш Югосла­вият самын патыс, тот вēнгр ма̄хум халт яныгмас ос пēс потрытыл, э̄ргытыл пӯмщалахтас, ты тэ̄ланэ э̄лаль ханищтасанэ. То̄нт ма̄ янытыл мощщаг хуль­тум мирыт о̄вылтыт ва̄ӈ­кве патыс ос та̄н наканыл э̄руптым о̄щсанэ. 
Ётыл тав Будапешт ӯсн о̄лмыгтас, тот потрыт хансы, э̄ргыт пӯмщалы ос са̄всыр хурит по̄слы. Ма̄ньлат хум са̄всыр щи­рыл хуриянэ по̄слыянэ. Тувыл хо̄т-а̄ти са̄в ма̄т суссылтыянэ, тох тав Америкат, Китайт ва̄ве. Ань то̄ва хуриянэ на̄н тав ищхӣпыӈ ло̄псэ̄т сунсуӈ­кве вēрмияны̄н. Москва ӯсн о̄с тотыглавēсыт, ты урыл https://www.zvuki.ru/R/P/12889/ ля̄ххал ловиньтэ̄н.
Чилла ань тав рӯпата­нэ ёт о̄с ва̄йхатас, тувыл китыглахтын ла̄тыӈ тавēн хансыс. Венгрият Бернат Мункачи, учёный хум (13.03.1860 – 21.09.1937 та̄лытт о̄лыс) наме са̄в ма̄хумн ва̄ве. Са̄в мирн хӯлыглавес ос тав хурин ка̄тыл нэ̄мхуньт ат по̄слыглавес, нэ̄мхотты ӯс ӯсхулы тав намēтыл намтым а̄тим. 

Таима̄гыс Чилла Бела Мариаш китыгластэ, тав Бернат Мункачи хурин по̄слуӈкве вēрмитэ ман а̄ти. Ос ты учёный хум урыл таи потыртас, Мун­качи ма̄ньщи ма̄хум халт 1888-1889 та̄лыгт о̄лум, тавēн нё̄тум хо̄тпат сака э̄руптасанэ. Янгыщ акв э̄ква Татьяна Алексеевна Сотинова ос ма̄ньлатыг о̄лум хум Митрий Есимо­вич Костин янытлым о̄щсаге. 
Пēс порат о̄лум ма̄нь­щииг ху­риянэ̄н нэ̄мхо̄т а̄тим о̄л­сы̄г, Бернат Мун­качи акв пēс хуритэ Чилла хо̄н­тыстэ ос ту­выл Ханты-Мансийск ӯсн ёхтала­мēт ма̄ньщи хо̄т­пат по̄слы­санэ. Ань ма̄нь­щит суссыл­тан ма̄гыс тав Мариаш хумн та̄наныл кēтсанэ. 
Тувыл Бела Мариаш хури по̄слуӈкве ка̄сащам ос ювле тамле ла̄тыӈ хансум: «Ань искусство но̄х-во̄рмалтым тав по̄слум утанум са̄всырыг сусхатэ̄гыт, ам номтум щирыл ань хӯрум хо̄тпат о̄лнэ наканыл мо̄т ма̄н по̄слыянум. Та̄н, э̄рттам, а̄ти Сибирь ма̄т, щар мо̄т мо̄ртым ма̄т акван-хо̄нтхатыгласыт. Та ма̄т пēс накыт, са̄всыр искус­ства тэ̄лат ёмас номтыл са̄в нот палытыт э̄лаль о̄лэ̄гыт, ща̄гт тотэ̄гыт ос нэ̄м­хуньт ат ёрувлавет.  

Тох ам Мункачи про­фессор-о̄йка ос кит ма̄ньщииг Гоген ма̄лтып тумпыт о̄лнэ̄ныл щирыл по̄слысанум. Ка̄тыл хурит по̄слын хум Гоген «День божества» хуритэ щирыл ань ты хӯрум хо̄тпат пēс накыт э̄лаль тотым акваг вос о̄лэ̄гыт, э̄лаль на­ма­ныл вос вāвет». 
Ты по̄слум хуритэ наме ма̄ньщи ла̄тӈыг тох толмащлаве: «Ла̄тыӈ ха­нищ­там венгр хум Бернат Мункачи ос тавēн нё̄тум хо̄тпаг Сибирьт ёмас рӯпата ва̄рманыл юи-па̄лт Таити ма̄н минуӈкве щё̄питахтасыт, тот та̄нки осн-паттым тэ̄ланыл Гоген студия-колнакēт суссылтыяныл». 
Ань Бела по̄слум ху­ритэ Чиллан мистэ. Тав ань Бернат Мункачи но­мим о̄ньщитэ, мо̄лты та̄л о̄йка ёл-щё̄питым ма̄тэн тав ялыс ос ма̄ньщи ма̄­хум­ныл лӯптат тув пиныс, ты та̄л финн ма̄хумныл лӯптат тув тотыс. 
Пуссын финно-угор рӯт ма̄хманув акван-румалахтым ос юртыӈыщ вос о̄лсыт, пēс наканув, ща̄нь ла̄тӈанув ӯргалым э̄лаль акваг вос тотсыт.
Тамара МЕРОВА
