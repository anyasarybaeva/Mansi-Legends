
Ты э̄тпост ханты пыг Виталий Сигильетов Ханты-Мансийск ӯст о̄лнэ сосса ма̄хум ёт хо̄нтхатыглас. О̄влэ̄т ЮГУ колн ялыс, тот ханищтахтын а̄гит ос пыгыт ёт потрамас. 
Виталий Венгрият Будапешт ӯс универ­ситетт «Экономика ос туризм» тэ̄лан ханищ­тахты. Ханты ла̄тӈе коныпал венгерский ос английский ла̄тӈыл ёмащакв потырты.
Ань о̄влэ̄т тав о̄выл­тытэ ла̄вēгум, хотыл о̄лы. Виталий Нижне­вартовский район Пугьюг па̄вылт самын патыс. Тот ваховский хантыт о̄лэ̄гыт, омаге-а̄тяге сосса хо̄тпаг, са̄лы ӯрēг, во̄ра­ēг, хӯл алыщ­лēг. 
Пыг хунь школан минас, рущ ла̄тӈыл ат потыртас, туп ща̄нь ла̄тӈе ва̄стэ. Ла̄ви, рущ ла̄тыӈ нулевой классыт ханищтаӈкв патыс. Школа а̄стламе юи-па̄лт, 2012 та̄лт, ЮГУн ханищтахтуӈкве минас. 
Ханты-Мансийск ӯст о̄лнэ сосса ма̄хум ёт ва̄йхатас, ща̄нь ла̄тыӈ ос культура но̄х-во̄р­мал­тан са̄всыр хо̄нтха­тыг­лапытн акваг ялан­та̄лыс. То̄нт ты потыр хӯлыс, ань ла̄тыӈ щи­рыл рӯт ма̄х­манув палт Венгриян ялуӈкве ро̄ви, ма̄ньлат хо̄тпат тот венгерский ла̄тыӈ ос та ма̄хум куль­тура ханищтэ̄гыт. Пыг тув ялуӈкве ка̄сащас. 
ЮГУт потыртас
На̄н ань э̄лаль Виталий потре ловиньтэлы̄н:
– Ма̄хум тот Венгрия мирхал тэ̄лат минис­терства программатэ хосыт ханищтахтэ̄гыт. Тув э̄лы хо̄н ма̄ныл ёх­тум ма̄ньлат хо̄тпат ха­нищтахтынэ̄ныл ма̄гыс олн ат ойтэ̄гыт, о̄лнэ колнаканыл ма̄гыс о̄с ат ойтхатэ̄гыт. Ка̄сыӈ э̄тпос стипендия олныл мивет. Венгр ма̄хум туп та урыл номсэ̄гыт, ань мо̄т хо̄н мир та̄н ла̄тӈаныл, культураныл  вос ханищтэ̄гыт, та̄нти о̄лнэ ма̄нанылт Венгрия урыл вос потыртэ̄гыт. 
Венгрыт ла̄внэ̄ныл щирыл, та̄н ма̄хманыл ань о̄лнэ ма̄нанылн пēс йис порат ва̄нтлысыт. Мо̄т мирыт халт хоса о̄лманыл тēпыл, та̄нти ла̄тӈаныл ат тыпыл­тасаныл, ма̄ньщи ос ханты мирыг ёт рӯ­тыӈыщ о̄лнэ хурияныл ань тыхо̄тал мус о̄ньщи­яныл. Ла̄тӈув щирыл на̄ӈки - ма̄н акв рӯтыӈ ма̄хум.

О̄выл та̄л ам тот венгерский ла̄тыӈ ос та̄н культураныл ха­нищтасум. Тох ка̄сыӈ хо̄тпа о̄лы, о̄влэ̄т нас ла̄тыӈ ханищты, тувыл ущ э̄лаль хотты уни­верситетн ялантаӈкве паты. Хо̄тпа тыхал рӯ­питаӈкве вēрми. Са̄в ма̄ньлат ма̄хум венгер­ский ла̄тыӈ учителиг рӯпитэ̄гыт, э̄лы ма̄ныл ёхтум ма̄хум ханищ­тэ̄гыт. Тамле хо̄тпа тот сака янытлаве.
Венгрият нилыт та̄л ты о̄лэ̄гум, Будапешт ӯст о̄лнэ университетт «Экономика ос туризм» тэ̄ла пēриясум. Тот ха­нищтахтын ма̄хум уни­верситетн ка̄сыӈ хо̄тал ат ялантэ̄гыт, та̄нти номсэ̄гыт, хунь э̄ри тув ялуӈкве. Студентыт пуссын университет па̄лыл рӯпитэ̄гыт, хоть­ют хо̄т ка̄сащи, маныр ва̄руӈкве ха̄сы, тув пат­хаты. 
Ты та̄лыт сыс ам ул­пыл хус ма̄т рӯпитасум. Ань кит нэ̄ венгерский ла̄тӈын ханищтыягум, тувыл мирхал аэропор­тыт рӯпитэ̄гум. Кол-капай сака яныг, ма̄хум тыгле-тувле яласэ̄гыт, то̄ват хот-тыпēгыт, ам та хо̄тпатн нё̄тэ̄гум, э̄рнэ лё̄ӈх хӯлтэ̄гум.

Ма̄ньщи ос ханты а̄гиянув ос пыганув тот сака ӯравет. Ла̄тӈаныл ва̄ганыл те, та̄нанылн тот ханищтахтуӈкве сака та̄рвитыӈ а̄ти. Ма̄н ла̄тӈанув (венгер­ский, ма̄ньщи ос ханты) аквхурипат, аквщирыл номсэ̄в, таима̄гыс ма̄нь­лат хо̄тпанув тув та ӯравет. Ам тот нила та̄л о̄лэ̄гум, ща̄нь ла̄тыӈ ва̄нэ хо̄тпа ат та ёхта­лас, нэ̄мхотьютув тув ат молямлы.
Тот яныгман ня̄вра­мыт та̄нти ма̄наныл ёмащакв ва̄ганыл. Шко­лат ханищтахтын ка̄сыӈ а̄ги­рищ, ка̄сыӈ пыгрищ ма­нос студент о̄лнэ ма̄тэ урыл матыр-а̄ти пус­сын ва̄г - хо̄т хоты мир о̄лы, я̄т наманыл ман­ху­рипат, тыи-таи обла­стит ма̄хум ла̄тӈаныл манос диалектаныл манхурипа. 
Ам хунь тув ущ ёх­тысум, округув урыл китыглаӈкве та патвē­сум – Ханты-Мансийск ӯс хунь о̄лмыгтавес, нэ̄пак хаснэ ма̄хум ос ка̄тыл по̄слын хо̄тпат наманыл, хотыл та̄н о̄лэ̄гыт, та маныр. Ха̄ль­ӯс район урыл, ма̄ньщи ма̄хманув о̄вылтыт сака пӯмщалахтэ̄гыт. 
Акв ма̄т, акв округт о̄лэ̄в кос, ам та̄н о̄вылты­таныл нэ̄матыр ат ва̄сум, ат хӯлыгласум, нас сӯп­нēлмта̄л та ӯнлэ̄гум. А̄нумн татем э̄сырма о̄лыс, са̄в матыр ат ва̄сум. Тувыл номсэ̄гум, школат ханищтахтынэм порат са̄в нэ̄пак ловинь­таӈкве ос матыр-а̄ти пӯмщалаӈкве э̄рыс. 
Ня̄врамыт сакати о̄лнэ ма̄наныл урыл матыр вос ва̄гыт. Ханищтах­тын я̄тил ма̄хум, хотью­тын ка̄сащи те Венгриян ялуӈкве, таяныт ёмас ва̄рēн, э̄рнэ нэ̄паканын щё̄питэ̄н, тув таквсы минэ̄н, рӯт мирув ла̄тыӈ ханищтэ̄н.
Яныгхо̄тпанув ёт ӯнлахо̄лсув
Аквта хо̄тал хо̄талъя̄т юи-па̄лт ос библиотекан атыглавесув. Тот сосса нэ̄квет рӯпитэ̄гыт, па­сан ва̄рыгласыт, ма̄хум ща̄ил айтсаныл. Яныг­хо̄тпанув, учёныянув ёхталасыт – Д.В. Гераси­мова, Е.А. Нёмысова, Т.Д. Слинкина, Е.Д. Айпин, ня̄врам ханищтан ос ля̄ххал тотнэ ма̄хум. 

О̄выл ла̄тыӈ учёный ма̄ньщи нэ̄ Дина Василь­евна Герасимова вис, тав Свердловский область Полуночный па̄вылт ханищтахтын ма̄ньщи ня̄врамыт о̄вылтыт по­тыртас. Ла̄ви, та̄н пус­сын ща̄нь ла̄тӈаныл ёма­щакв ва̄ганыл. Тувыл ёхтум пыг Женя Анямов ма̄ньщи э̄ргыт э̄ргыс. Тав Ханты-Мансийск ӯст о̄лнэ колледжит ха­нищтахты, э̄ргыт такви ва̄ри. Женя э̄рганэ ань ищхӣпыӈ ут хосыт хӯнтлуӈкве вēрмегы̄н.
Тувыл Виталий Сиги­льетов э̄лаль по­тыртас. Сосса ма̄хманув ёт вен­герский ла̄тӈыл паща­лахтас: 
– Йоо напот кииваа­нок! Ам ань телефонум хо­сыт венгерский ос ханты ла̄тӈыл хансэ̄гум. О̄влэ̄т номсысум, тох хан­суӈкве та̄рвитыӈ паты. Тувыл мощ ха­нищ­тахтасум, э̄рнэ про­грамма (алго­ритм) тув ва̄рсум. Ань тай ханьщув­ласум, яныг ман ма̄нь потыр пус­сын телефонум хосыт хансыянум, хоталь э̄ри, тув кēтасаптыянум. 

Венгрият о̄лнэ ма̄хум ма̄н потранув акван-атыяныл, я̄нас колна­кыт о̄ньщēгыт, пуссын тув пиныяныл. Ань ӯр­хатэ̄гыт, э̄рыӈ ла̄тыӈ ва̄нэ хо̄тпа тув ёхты, матыр-а̄ти толмащлаӈ­кве нё̄ты. Хосат та̄гыл Венгрияныл ма̄н ма̄вн мӯтраӈ хо̄тпат ёхталасыт, потрыт, мо̄йтыт, э̄ргыт ёл-хансыгласыт – Антал Регули, Янош Гуя, Секей Габор ос мо̄т са̄в э̄лум­хо̄ласаквет. 
Ань тыхо̄тал мус ёх­талэ̄гыт, ма̄н миранув, ла̄тӈанув пӯмщалыяныл. Ам ваховский ма̄хум ла̄­тыӈ щирыл са̄в по­тыр ка̄са­ласум, ловинь­та­сум. Ос ма̄ньщи ла̄тӈыл тай ущпылнэ̄г са̄в потыр тот акван-атым о̄лы. 

Ты туи ма̄н сосса ма̄хум ма̄гыс ханищтап щё̄питаӈкве таӈхēв. Нила группа атэ̄в – ханты ла̄­тыӈ: сургутский, вахов­ский ос казымский диалект ва̄нэ хо̄тпат, ос акв ма̄ньщи группа. Ханищтапув о̄йттур э̄т­пост рӯпитаӈкве паты. Ань э̄рнэ нэ̄пакыт щё̄­пи­тэ̄в, ма̄ кинсэ̄в, Сургут­ский манос Нижневартов­ский районт ва̄руӈкве номсэ̄в. 
Виталий Сигильетов ты ханищтап урыл хоса по­тыртас, ла̄ви, ма̄навн э̄ри ща̄нь ла̄тӈанув ха­нищ­таӈкве, культурав, о̄лнэ ма̄в. Э̄лумхо̄лас такви о̄лнэ ма̄тэ ат те ва̄гтэ, э̄лаль хумус о̄лы, сома турманколт ӯнла­хо̄лы. 
Виталий татем нёмса, сымыӈ хо̄тпа. Округт о̄лнэ сосса мирыт ма̄гыс сыме ща̄рги, номтэ са­валы. Ла̄тӈанув хотталь ул вос со̄ймēгыт, мо̄т ми­рыт халн ул вос тэ̄лыг­лэ̄в, ты ма̄гыс тав са̄в рӯ­питы, ханищтахты, учёный хо̄тпатн нё̄ты. 
Ты я̄тил ханты пыгкве пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
 
