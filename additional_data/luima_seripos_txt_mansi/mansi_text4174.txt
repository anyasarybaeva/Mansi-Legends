

	Мир ща̄гтылтан ма̄гсыл Ханты-Мансийск ӯст Йильпи та̄л кастыл каснэ ва̄рмаль ва̄рыглавес. Борис Лосев нампа паркыт тӯйт-ныл са̄всыр хурит ва̄рвēсыт, рущ ла̄тӈыл ла̄ваве — акция-конкурс «Мой снеговик».

	О̄влэ̄т па̄рт то̄тапыт тӣврын са̄в тӯйт акван-атвес, та̄н матах хо̄тал тох ӯнлысыт, тӯйт ёл мощ ӯнтыс ос то̄тапыт хот-вуйвēсыт, яныг тӯйт щупат хультсыт. Ты тӯйт щупатыл хурит ва̄руӈкве та патвēсыт. Тув са̄в организациятныл ма̄хум ёхталасыт ос та̄нти номылматам хурияныл тӯйтныл ма̄нтсупыл осгащласыт. «Солнышко» нампа ня̄врамыт садикт рӯпитан ат хо̄тпа о̄с тот тӯйтныл нё̄тнэ хури ва̄рсыт. Тав э̄рттам лӯима̄т о̄лнэ хо̄тпа ка̄тагēт яныг хӯл пуви, сахитэ татем нё̄тнэг ва̄рим о̄лы, хансат о̄ньщи. Карина Репина, ма̄нь ня̄врамыт ёт рӯпитан нэ̄, ла̄выс, та̄н ты хури ва̄рманыл ма̄гсыл янытлан нэ̄пакыл мӯйлуптавēсыт. «Снеговик-герой» нампа номинацият та̄н титыт мēстал майвēсыт. Рӯпитам ма̄хманыл пуссын ща̄гтсыт, татем ёмас касыл ва̄рыглавес. Пуссын аквъёт ул са̄тловтем хури ва̄рим о̄лы. Ня̄врамыт ща̄гтым тот ха̄йтыгтэ̄гыт, хоты мо̄йтныл тот ва̄рим хурит ханьщēгыт.
