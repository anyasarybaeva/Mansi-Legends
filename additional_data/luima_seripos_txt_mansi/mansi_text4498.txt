
Я̄ӈк на̄тнэ э̄тпос оигпам порат округ Ассамблея кӯщай ва̄ӈын хум Руслан Проводников сапра̄ни ва̄рыглас.
Ты ва̄рмальн округ Дума депутыг Александр Новьюхов, Василий Филипенко ос та̄н ётаныл рӯпитан хо̄тпат ёхталасыт. Та̄н округувт туризм тэ̄ла э̄лаль тотнэ са̄ккон урыл потыртасыт.
Ты са̄ккон ань э̄рнэ ла̄тӈыл хасвес. Ассамблея кӯщай хумн нё̄тмил ва̄рнэ нэ̄ Галина Краснухина о̄с потыртас. Тав ла̄выс, ты са̄кконт о̄выл статьят тох хансым о̄лы, соссаӈ ма̄хум ӯщлахтын тэ̄ла йис ма̄т щё̄питаӈкве ка̄сащēгыт ке, та̄н нё̄тмилыл ва̄руӈкве патавет. Са̄ртын та̄н тэ̄нут-пормасаныл туп йис ма̄т тыналаӈкве та̄ртвēсыт. Ань ос тамле ёмас тэ̄ла тув нё̄тумтавес — соссаӈ ма̄хум во̄рт атум тэ̄нутаныл ос я̄т пувум хӯланыл та̄нки мо̄т ма̄тт тыналаӈкве о̄с вēрмēгыт.
Ты сапрāнин атхатыглам ма̄хум ла̄тӈаныл пуссын акван-ёхтысыт. Ань ты са̄ккон промышленность департаментыт рӯпитан хо̄тпат э̄лаль тотуӈкве патыяныл. Депутатанув ты ва̄рмаль янытласаныл ос пирмайтасаныл.
