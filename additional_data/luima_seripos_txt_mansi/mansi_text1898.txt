

	Ты та̄л я̄ӈк на̄тнэ э̄тпос 9 хо̄талэ̄т Ханты-Мансийск ӯст яныг парад ва̄рыглавес. Яныг хо̄нт нак оигпам па̄сныл ань 70 та̄лэ то̄влыс. Тыи ма̄гыс ӯс котильн ловманкем со̄тыра са̄вит хо̄тпа мӯйлуӈкве акван-атхатыгласыт. Манхурип парад о̄лыс, ос хумус ма̄хум мӯйлысыт, на̄н ты урыл э̄лаль ловиньтэ̄н.


		Ты та̄л ӯс котильн китса̄т хо̄тпанкем ветеран хо̄тпа ёхталас. Ялпыӈ хо̄тал йӣквнэ ос ёнгын колыт та̄н о̄вылтасаныл. Тувыл ма̄нь ня̄врамыт хо̄нтлам ма̄хумн ос та та̄рвитыӈ накт юн са̄всыр рӯпата ва̄рум хо̄тпатытн хорамыӈ лӯптат мӯйлуптасыт. Округ кӯщай нэ̄ Наталья Комарова та̄наныл сымыӈыщ янытласанэ, тав ла̄выс: 

		– Тыныӈ ветераныт ос тыт о̄лнэ ма̄хумаквет, ма̄н аквъёт ань 70 щёс Победа хо̄тал мӯйлылӯв. Ма̄н мирув но̄х-патме ма̄гыс яныг та̄рвит тотыс. Ань ты ялпыӈ хо̄тал ма̄н таима̄гыс янытлылӯв, мир ты та̄рвит ва̄рмаль нэ̄мхуньт ул вос ёрувлыяныл. Ма̄н хо̄нтлам ма̄хманув наманыл номылматыглан ма̄гыс ка̄сыӈ па̄вылт, ӯсыт о̄лнэ мир ань акван-атхатыглэ̄в. 

		1941-1945 та̄лыт порат о̄лум хо̄нтлам ва̄рмаль мо̄т щирыл ул вос хансаве, ма̄н тыи та̄кыщ ӯргалаӈкве патылӯв. Туп ма̄н ты ва̄рмаль ёмщакв ва̄глӯв, ма̄н са̄в ё̄р ты ма̄гыс мисӯв. Та пилыщмаӈ накт порслым ма̄хманув ос лылыӈыг хультум хо̄тпанув ма̄гыс ма̄н ма̄ мус пуӈк пиным хӯтахлэ̄в. Ветеран хо̄тпанувн яныг пӯмащипа ла̄тыӈ ла̄вēв. Та̄н ё̄раныл хосытыл ань ня̄враманув ёмщакв о̄лэ̄гыт. Ка̄сыӈ хо̄тпа сымēт Победа номт о̄лы. Победа хо̄талыл на̄нан, я̄тил ма̄хумаквет!

		Тувыл кӯщай нэ̄ юи-па̄лт кина суснэ тотап хосыт Сургут ӯсныл Борис Андреевич Проводников, хо̄нтлам хум, потыртас. Яныгпа̄ла хо̄тпа ӯс котильт атхатам ма̄хумн щунь паща ла̄тыӈ ла̄выс: «Ка̄сыӈ хо̄тпа рӯпатаӈыг ос щёлыӈыг вос о̄лы. Посыӈ То̄рмын, На̄й-О̄тыранын вос ӯргалавēн. Пус ка̄т, пус ла̄гыл э̄лаль са̄в та̄л о̄лэ̄н. Ты ялпыӈ хо̄талт ёмщакв мӯйлэ̄н. Хо̄нтлам нак хот ул ёрувлэлы̄н». 

		Тувыл ос Нижневартовск ӯсныл Никита Бачинский, хо̄нтлам ма̄т са̄всыр пормас киснэ «Самотлор» нампа отряд кӯщай хум, ветераныт янытласанэ. Тав ла̄выс: «Мир пēс йис пораныл тамле нак ат ва̄щиньтас, хунь ма̄хум пилта̄лыг, та̄нкина̄ныл са̄литатта̄л хо̄нтлысыт. Ма̄к та̄н герой-хо̄тпаг ты о̄лсыт. Ма̄н та хо̄тпат нэ̄мхуньт ат ёрувлыянӯв, акваг номуӈкве патыянӯв. Я̄тил ветеран хо̄тпат, на̄н хосытын ма̄н ань посыӈ хо̄талыл э̄лаль ты о̄лэ̄в. Пӯмащипа на̄нан тыи ма̄гыс ла̄вēв».

		Янытлан потрыт оигпасыт ос парад та о̄вылтахтас. Ханты-Мансийск ӯс котильт о̄лнэ Мира ӯсхулы хосыт Афганистан ма̄т хо̄нтлум хо̄тпат, салта̄тыт, каснэ хо̄тпат, полицият, МЧС ма̄т рӯпитан ма̄хум, казакыт, сутытан ма̄т рӯпитан хо̄тпат, кадетский школат лусытан ня̄врамыт ос мо̄таныт ряд щирыл ё̄мсыт. 

		Ос щар яныг тамле пӯмащ о̄лыс, ань ты та̄л ӯсхулы хосыт салта̄тыт юи-па̄лт са̄всыр военный техника писалиӈ та̄гыл тотвес. Ты яныг хо̄нт порат яласам танк Т – 34, мотоциклыт, «Катюша» нампа са̄в ня̄лыл па̄тлуптан яныг машина ос пушкат харттувēсыт, акв ма̄нь товлыӈха̄п ла̄щлакв рӯпитым минас. Лё̄ӈх китпал ēрагēт таса̄вит мир-капай ты ва̄рмаль сунсуӈкве атхатыгла̄лыс.

		Ханты-Мансийск ӯст рӯпитан хо̄тпат акв юи-па̄лт колонна щирыл лю̄льсыт. Хо̄нтлам хо̄тпат номылматыглан кастыл «Бессмертный полк» нампа акция щё̄пита̄лвес. Та̄н хо̄нт порат порслым рӯтаныл хурияныл тотсыт, щар э̄лы-па̄лт ветераныт ё̄мсыт. Пуссын аквъёт хо̄тахкем со̄тыра э̄лумхо̄лас хуриӈ та̄гыл о̄лыс. 

		Тувыл ма̄хум пуссын Победа паркын минасыт. Тот яныг хо̄нт порат порсум ма̄хум наманыл хансым о̄лэ̄гыт. Ма̄хум а̄хвтасыӈ па̄рт та̄рмыл хорамыӈ лӯптат пинсыт ос мир номылматыглан ма̄гыс мощщан ёл-лю̄льсасыт. 

		Та хо̄тал Ханты-Мансийск ӯс ос Самарово ма̄т о̄лнэ мир ма̄гыс хо̄нтлын накт урыл э̄ргыт э̄ргувēсыт. Каша пӯт па̄йтыглавес, хотьют ка̄сащас, а̄рталаӈкве вēрмыс. Ма̄хум йӣквсыт, э̄ргысыт ос нас ща̄гтым ё̄мыгтасыт. Концерт э̄типа̄ла мус минас. Тувыл писалил салют па̄тлуптавес ос ма̄хум ла̄кква та миныгласыт.

		Югра ма̄т та хо̄талт нила яныг ӯсытт Нижневартовск, Сургут, Нефтеюганск ос Ханты-Мансийскат, пуссын аквъёт яныгса̄т хус со̄тыракем хо̄тпа мӯйлысыт. Та̄н халанылт атхуйпловкем со̄тыра хо̄тпа «Бессмертный полк» нампа акцият хо̄нтлам накт порслым рӯтаныл хурияныл тотым ё̄мсыт.

		 

		 

		Николай МЕРОВ

 
