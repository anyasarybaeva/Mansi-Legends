

	Общественный палата Ханты-Мансийск ӯст сапра̄ни ва̄рыглас, ма̄хум рēг, вит, на̄йпос ма̄гсыл ойтхатнэ ва̄рмаль урыл тот потыртасыт. Округув янытыл о̄лнэ ма̄хум ва̄тихал ты тэ̄ла урыл пищма Общественный палатан хансыглэ̄гыт. Ты та̄лт тот общественный совет ва̄рвес, тув пēриим хо̄тпат ЖКХ тэ̄ла хосыт ань акваг рӯпитаӈкв патэ̄гыт. 

	Ма̄хум округ янытыл сапра̄нин во̄виньта̄лвēсыт. Па̄влытт манос ӯсытт манхурип та̄рвитыӈ ва̄рмалит о̄лэ̄гыт, та урыл потыртасыт. 

	Юрий Новицкий, Ханты-Мансийский район общественный советыт  рӯпитан хум, ты урыл о̄с потыртас. Тав ла̄выс, ань та район янытыл о̄лнэ мир рēг, на̄йпос, вит ма̄гсыл лю̄льсаӈ ойтхатэ̄гыт.  Тыи ма̄гсыл то̄ва компаният мӯсхалыг рӯпитаӈкве ат вēрмēгыт. Ань щēмьят коланыл ёмащакв щё̄питан ма̄гсыл олн ойтэ̄гыт. То̄ват  ты олн ойтуӈкве щар ат ка̄сащēгыт. Хоты кол ос хунь ёмащакв щё̄питаӈкве э̄ри, ос манса̄вит олн тув холтаве,  общественный советыт рӯпитан хо̄тпат ты урыл акваг  потыртэ̄гыт.  

	Нефтеюганск ӯст тамле общественный совет о̄с рӯпиты. Ӯст о̄лнэ ма̄хум пищма тув ва̄тихал хансыглэ̄гыт. Са̄ккон щирыл ка̄сыӈ щēмьян такви колэ̄т рēг, на̄йпос ос вит ма̄гсыл ойтхатнэ счётчик ва̄руӈкве э̄рыс. Та̄н тамле утыт ёвтсыт, коланылт ва̄рсыт. Тувыл та̄н э̄лаль счётчик та̄л са̄в олныл ловиньтавет. Тыщирыл ма̄хум урккуптавет.  

	Мо̄т ӯсыт, па̄влыт ЖКХ ма̄хум хумус рӯпитэ̄гыт ос манхурип та̄рвитыӈ ва̄рмаль тот о̄лы, сапра̄нит ма̄хум о̄с потыртасыт. 

	Людмила Теткина 
