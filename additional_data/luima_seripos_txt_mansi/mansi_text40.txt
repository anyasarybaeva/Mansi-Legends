
 (ма̄ньщи мо̄йт)
Э̄кваг-о̄йкаг о̄лэ̄г, акв āги о̄ньщēг. Нё̄р вāтат о̄лэ̄гыт, о̄йка сāв сāлы о̄ньщи, мо̄рсыӈыщ юн о̄лыгла̄лы. Акв порат о̄с та щё̄питахтас нёрн минуӈкве, нэ̄тэ ёт-воратас. Āгирищ пāвлэ̄т таккēт хультыс, тэ̄лы хо̄талыт лю̄льсыт, ща̄няге-āщаге нё̄рн сāлыянэ̄н уральтаӈкве та минасы̄г .
Ульяна кӯтюве ёт поргыс, ёнгыс, турманлаӈкв патыс. Тыттыстэ, ёл-нэ̄гыстэ, такви юв щалтыс. Āвитэ то̄рттыстэ, сунсы, юн мулыпāлт такем мāнь пыгрищ ӯнлы. Тав э̄лыпа̄лэ̄т āны ӯнлы, витэ – пāлэ сэ̄мыл, пāлэ – посыӈ. Ӯнлы, акваг тувле āны нупыл та сунсы. Āнытэ акв пāлэ сэ̄млыг ēмты, мо̄т пāлэ ос посыӈыг ēмты, тувыл ос пēнтхатэ̄г. Товēрт лылыепыл тāртытэ, товēрт щар хумп ат нэ̄глы, тувыл ня̄нь ло̄мт выг, мāниг тапыртытэ, о̄с витын паргалтытэ.
Āгирищ сунсы, кон тӯюӈкв та патыс, щар сома ня̄нь ло̄мт парги. Товēрт кантмим самыл сунсы, тувыл нумпа̄лыл о̄с витыл со̄сытэ, тувыл āны о̄влэ мāнь хӯмпыл лēӈкталытэ. Ӯнлы, ӯнлы, мовалы, лāщлакв рēгыӈ лылыепыл тāртытэ. Акваг тащир хотум та хитырты.
Āгирищ мощ хот-рохтыс. Ро̄ӈхуӈкв āл та патыс, та кӯм щащēкватэ номылматастэ. Мāньнув порат лāвыгла̄лвес, хунь самсай нэ̄глы, ат ро̄ви ро̄ӈхуӈкве, мори лоскуӈкве, тув новхатаӈкве о̄с ат ро̄ви, ат тайи. Тащир э̄тпалыт ӯнлыс, суйта̄л сунсыс, мат кӯмт ёл-оилматвес, ат номитэ.
Āлпыл са̄йкалас, сунсы – нэ̄мхотьют āтим. Пыгрищ мат халт минам, щар хиле āтим. Квāлыс, номсы, ул ӯлмаяс. Тащир таккēт о̄лымēт, кит сāт та холас. Ща̄няге-āщаге та ёхтысы̄г, та вāрмаль āгирищ ёрувластэ. Ща̄нягēнāщагēн ат потыртастэ.
Та пāсыл āгирищ таккēт хульты, юн о̄луӈкве щар ат пилы. Пыгрищ товēрт нэ̄глалы, аквта щир ӯнлы, ӯнлы, тувыл ос постыглан э̄лы-пāлт та мины. Тащир атхуйплов тāл та холас. Āги янгыг ēмтыс, ща̄нягеāщаге хотталь щалтсы̄г, Ульяна таккēт хультыс.
Акв порат ӯнлы, лю̄ньщи. Āще сāлыт, номсы, хотьютн ань тах о̄ньщавет, хотьютн ка̄сыӈ порат акван-атавет, ха̄йтнутн юв-тэ̄вет, такем сāлит. Кēрнялянэ, лэ̄санэ тох та во̄рт хультсыт, лап ат пантым, такви ат вāгтэ, хо̄т о̄лэ̄гыт, āще кос хунь такви ялантас. Тащир лю̄ньщимēт та турманлас.
Самаге но̄х-лаплас, номсы – пос пēламтаӈкв э̄ри, хо̄тал палыт нэ̄матыр ат вāрыс, тэ̄ӈкв такем тахмаяс. Кон-квāлыс, о̄рас тӯлыс. Щалтыс, сунсы, юн пыг такем ты пос пēламты, мольщаӈыл, вāйил масхатам, щар э̄лмхо̄лас. Ла̄тыӈ ла̄вуӈкв ат āлымас, пыг такви та потрамас:
market credit cards
- Наӈ такем ёмас āги о̄лсын, атхуйплов тāл о̄лсын, а̄нум ва̄щиньта̄лсын, нэ̄мхотьютн ат потырта̄лэ̄гын, щащēкван лāвум ла̄тӈыт ёмащакв номиянын. Āщин вāрмалянэ ма̄гыс сымын акваг та āгмыӈ. Наӈ ляльтылын воссыг сунсуӈкв ат вēрмысум, рӯт ат о̄ньщēгын, нё̄тнэ ма̄хум наӈ палтылын ат ёхты. Ам наӈын сака э̄руптылум, хосаг ēмтыс, вāглум. Таӈхēгум наӈын ань акваг нё̄тнэ юртыг о̄луӈкв, матыр таӈхēгын – пуссын вāрēгум, наӈ туп лāвен, лю̄ль ва̄рмаль нэ̄мхуньт ат тотэ̄гум, ат вāрēгум.
А̄ги номсы: « Яты, аман хомус юв щалтыс». Такем хотум пилыщмаӈ суйты. Сунсы, со̄ль, та сāр пыгрищ хурип, туп янгыг ēмтум. Щёровн пилыщман ёхтаве, кӯре молях пēламтастэ, пӯтанэ ӯнттыс.
Пыгрищ о̄с потыртаӈкв та патыс:
– Тыхо̄тал па̄сыл наӈ воссыг тэ̄нут пāйтуӈкв ат патэ̄гын, тувыл тāрвитаӈ вāрмаль вāруӈкв наӈын воссыг ат э̄ри, кос маныр ань ам вāруӈкв патэ̄гум, туп лāвен, ам вāрапēгум.
То̄нт пасан щар тāглэ сырсыр тэ̄нутыл та тэ̄лапавес. Маныр таӈхēгын, кос маныр о̄лы. Колэ о̄с самаге сунсым щар та̄глэ, осэ̄ва̄тал пормасыл тэ̄лапавес, щар мувал нас вольги.
Пыгрищ то̄румыл тартым о̄лыс, тав ка̄сыӈ порат тāл пēнты, тӯйт, ракв вāри, таӈхи-хо̄тал нэ̄глы. Товēрт турап вāри, тӯйт паргалты. Товēрт щахлыӈ хо̄тал вāри, тувыл ос сыстам хо̄тал вāри. Тащир тāлпалыт та хитырты.
Āги о̄влэ̄т акваг хурахлым о̄лыс. Акваг Ульяна матыр таӈхи, пыг со̄ль, щар пуссын вāрапи. Нё̄рн ялыс, сāлыт по̄сас, во̄рт кēрнялит, лэ̄сыт пуссын но̄ххо̄нтсанэ, ёмщакв хотщё̄питасанэ, ёмщакв но̄х-ӯнттысанэ. Āще кӯтювыт акваг во̄рн тотыгла̄лыянэ, щар ат пилэ̄гыт, сома щар тав та о̄траныл. Кос маныр вāри, кос маныр вēрми, сома щар āще хольтыл.
Тащир матпалыт о̄лсы̄г, аквматэ̄рт āги номсы, тав тāлэ воссыг ат вēрми тах о̄луӈкв, такем ханьщувлас, ёмас пыгрищ, акваг мовала̄лым матыр вāри, щар ат тāрвитлахты. Потыртахтасы̄г, акван та о̄лмыгтасы̄г. Колэ̄н нумпа̄лт акваг хо̄тал посты, турапыг нэ̄мхуньт ат ēмталас. Ань та о̄лэ̄г, ань та щунēг. Амки хансум мо̄йтум.
Татьяна БАХТИЯРОВА
 