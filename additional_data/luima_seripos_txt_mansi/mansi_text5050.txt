
Мирн нё̄тнэ департаментыт кӯщаиг ань Светлана Давиденко рӯпиты. Рēтыӈ ю̄свой э̄тпос 12 хо̄талэ̄т тав ля̄ххал тотнэ хо̄тпат ёт хо̄нтхатыглас ос 2018 та̄л сыс округувт о̄лнэ мир хумус нё̄твēсыт, манаса̄вит олн тувле холтвес, та урыл потыртас.
О̄влэ̄т кӯщай нэ̄ ня̄врамыӈ щēмьят урыл ла̄тыӈ ла̄выс. 2017 та̄лт ма̄н округувт акв са̄ккон пирмайтавес, ты нэ̄пак щирыл 1993-2017 та̄лыт сыс тыт самын патум а̄гирищит-пыгрищит ат со̄тыра соко̄вил ойтавет. Ты олныл та̄н Россия щар ма̄к яныг са̄ккон 25 та̄лэ то̄влум кастыл ос ня̄врамыт янытлан кастыл майлувēсыт. Ня̄врамыт ос ма̄ньлат хо̄тпат олныл 2018 та̄л сыс акв щёс ойтвēсыт. 
Кӯщай нэ̄ ла̄выс, са̄в ня̄врам янмалтан ос нуса  тотнэ щēмьят олныл тох кēтвēсыт. Мо̄танын о̄влэ̄т ищхӣпыӈ ут щирыл заявление-нэ̄пак ос намнэ̄пак ёт та̄н палтаныл кēтуӈкве э̄рыс. Туп ты юи-па̄лт олныл ойтвēсыт. Ща̄нит-а̄щит тамле нэ̄пак ат ке хассыт, ня̄враманыл ма̄гсыл олныл ат майвēсыт. 2018 та̄лт та̄н 408 со̄тыра ня̄врам ос ма̄ньлат хо̄тпа ат со̄тырал ойтсаныл ос тув кит арыгкем млрд солко̄ви холтсыт. 
Са̄всыр мо̄т нё̄тмилыт урыл Светлана Давиденко о̄с потыртас. Ань ты та̄лныл Россия янытыл «цифровое телевидение»  хосыт телевизоранув суссылтаӈкве патэ̄гыт. Ма̄н округувт ты ва̄рмаль я̄ӈк на̄тнэ э̄тпост рӯпитаӈкве о̄вылтахты. Тувыл кина суссылтан пēс то̄тапыт ты йильпи каналыт суссылтаӈкве тах ат патэ̄гыт. Ань ма̄хумн йильпи телевизор манос приставкаг ла̄внэ хусапсов ёвтуӈкве э̄ри. Нусаг о̄лнэ щēмьят ты хусапсов ёвтуӈкв о̄с нё̄тавет. Та̄нанылн о̄влэ̄т ты ищхӣпыӈ ут ёвтуӈкве э̄ри ос тувыл та̄нки нэ̄паканыл МФЦ-колн тотуӈкве, ты юи-па̄лт олныл ювле ойтавет. 
Ма̄н округувт ань акв млн 649 со̄тыра э̄лумхо̄лас о̄лы. Та̄н халанылт ка̄сыӈ нилыт хо̄тпа мирн нё̄тнэ департаментыл онтасыл ва̄раве. Округув янытыл 400 со̄тыра арыгкем э̄лумхо̄лас ань нё̄тмил-олныл майлавет. Акв та̄л округувт о̄лнэ мирн нё̄тнэ ма̄гсыл ты департамент 14 млрд солко̄ви холты.  
1994 та̄л па̄сныл ка̄сыӈ та̄лныл са̄внув а̄гирищит-пыгрищит округувт самын патэ̄гыт. Са̄в ня̄врам янмалтан щēмьят о̄с са̄вмēгыт. Нуса тотнэ щēмья мощщагнув ēмты.  2017 та̄лт округ янытыл 110 нуса щēмья о̄лыс, 2018 та̄лт 77 со̄тыра щēмьят нусаг ловиньтахтасыт. Кӯщай нэ̄ ла̄выс, ма̄н округувт са̄в ёмас ос э̄рнэ са̄кконыт рӯпитэ̄гыт ос са̄в щēмьят та̄нки ёмащакв о̄луӈкве воратэ̄гыт, тыима̄гсыл ма̄хум щёлыӈ-нувег ēмтсыт. 
Ты та̄л мирн нё̄тнэ служба яныгса̄т та̄лэ то̄влы, тот рӯпитан  ма̄хум аквта щирыл ка̄ркамыг рӯпитэ̄гыт ос округувт о̄лнэ мирн э̄лаль нё̄тэ̄гыт.
