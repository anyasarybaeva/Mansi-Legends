
Титхуйпловит ос хӯрумхуйпловит сапра̄нин округ депутатыт яныг таквс э̄тпос оигпан порат акван-атхатыгласыт. Та хо̄тал та̄н ма̄к э̄рнэ са̄ккон пирмайтасыт. Округ олныт хӯрум та̄лн э̄лаль ловиньтавēсыт ос ла̄кква-уртвēсыт.

	Вера Дюдина, губернатор ва̄ӈын хо̄тпаг рӯпитан нэ̄, ла̄выс, мо̄тыт та̄л бюджетын атнэ олнанув 1,5 % мощщагнув ēмтэ̄гыт, ты 177 млрд. солко̄ви са̄виттем тах паты. Ос холтуӈкве тыгыл са̄внув тах э̄ри, 199,6 млрд. солко̄ви, ты са̄всыр э̄рнэ программатын тыса̄вит олн та̄н тах уртэ̄гыт. Манрыг тох ēмты, мо̄тыт та̄л ма̄-во̄й мощ тынта̄лнувег паты, ань тынэ 43,8 доллар акв баррель ма̄гсыл ос 2018 та̄лт 42,4 доллар тынэ ēмты. Ма̄-во̄й тыналан порат матса̄вит олн-пот округ бюждетн пуваве, тынэ хунь мощщаг ēмты, то̄нт олн-пот мощща атаве. Ос хотыл са̄внув на̄лок-олн атуӈкве те патэ̄гыт, то̄нт э̄рнэ программат ущ олн-ло̄мтыл нё̄тыяныл.

	Российский Федерация Президентув хансум указыт щирыл 2018-2020 та̄лыт порат рӯпитан ма̄хум олнаныл аквтох но̄х-нё̄туӈкве патавет, йильпи колыт ӯнттавет тах, мир пуста̄гыл о̄лнэ̄тэ ма̄гсыл са̄в ёмас тэ̄лат тах ва̄равет. Ня̄врамыт ма̄гсыл о̄с я̄нас хансым программат о̄лэ̄гыт, тот та̄н кастыланыл олн акваг та̄ставе.

	Округ бюджетн атнэ олныт пуссын мир ма̄гсыл холтуӈкве патавет. Культура ма̄гсыл хо̄т программа о̄лы, кол рēг, вит ос на̄йпос ма̄гсыл ва̄рнэ рӯпатат тит программа щё̄питым о̄лы, экономика тэ̄ла ма̄гсыл нёлолов программа рӯпиты ос мо̄т са̄в-сыр ва̄рмалит кастыл программат хансым о̄лэ̄гыт.

	Ты коныпал со̄пасыг олн о̄с о̄ньщаве, то̄ва порат илттыг матыр о̄выл ēмты, та кастыл 608 млн. солко̄ви ка̄сыӈ та̄лн та̄стым о̄лы.

	Мир пусмалтан ма̄гсыл олныт о̄с я̄нас та̄ставет, рущ щирыл ла̄ваве — фонд социального страхования. Ты кастыл депутатыт ос са̄ккон пирмайтасыт. Мо̄тыт та̄лн са̄внув олн тах та̄ставе, ты 41 млн. солко̄ви арыгтем.

	Ка̄сыӈ порат сапра̄ни хунь о̄вылтаве, то̄нт хотты хо̄тпат янытлавет, яныг намыл мивет. Ань Ханты-Мансийск ӯст о̄лнэ акв яныг о̄йка Виктор Яковлевич Башмаков «Почетный гражданин ХМАО — Югры» намыл майвес. Ты яныг хо̄нтыт хо̄нтлум о̄йка, ань ос нас роттыг ат о̄лы, тэ̄лы ёсал тахсы, туи порат нас ха̄йтыгты. Са̄всыр касылытын о̄с яланты, тамле хо̄тпа, ва̄им, э̄ри янытлаӈкве. Тав нупылэ сунсым ма̄ньлат ма̄хум о̄с та̄ксарыг о̄луӈкве тахмаēгыт. О̄йка онтырса̄т та̄л аргыг ēмтыс ос хоталь во̄ваве, акваг яланты. Тамле яныгпа̄ла ос ка̄ркам э̄лумхо̄лас мощща, таима̄гсыл тав ма̄к та янытлавес.
