

	Ам намум Надя Кугина. Лӯпта э̄тпос хо̄тыт хо̄талэ̄т 2002 та̄лт Ха̄льӯс район Ло̄пмус па̄вылт самын патсум. Омам наме Лидия Дмитриевна, тав Ло̄пмус нэ̄, а̄ги о̄парищ наме Таратова. А̄тям Яков Иванович Кугин, Кульпаст самын патыс. Тэ̄н сас ма̄ньщииг. 

	Ам кит каӈк ос увщи о̄ньщēгум. Щар яныг каӈкум Игорь, увщим Оксана, ма̄нь каӈкум Лёва. Та̄н пуссын школа а̄стласыт. Ма̄н омав ос а̄тяв ёт акваг во̄рн яланта̄лэ̄в, пил ва̄тэ̄в, ла̄хс атэ̄в. А̄тям ос каӈкагум ёт хӯлуп сунсуӈкве яланта̄лэ̄в, толгēв, няслэ̄в. 

	Ам Кульпас школат нёлолов классыт ханищтахтэ̄гум. Шко-лавт са̄всыр касылыт о̄лыгла-нэ̄ныл порат акваг касыглэ̄гум, э̄ргын ос йӣквнэ ансамбль ёт выступайтэ̄гум. Школат ам ща̄нь ла̄тӈум ханищтэ̄гум. Юн ома-гум-а̄тягум халэ̄нт акваг ма̄нь-щи ла̄тӈыл потыртэ̄г. «Лӯима̄ сэ̄рипос» газета юн ма̄н акваг ловиньтылӯв, ка̄сыӈ йильпи номер ӯрилӯв.

	Мо̄лты та̄л ва̄т са̄грапнал э̄тпост ам Краснодарский край Туап-се ӯст о̄лнэ «Орлёнок» нампа лагерин ялсум. Тот э̄тпостем о̄лсум, ӯщлахтасум. Са̄всыр ма̄н тотыглавесӯв – вит ёлаль со̄схатан нё̄тнэ ма̄т (рущ щирыл – водопад) суссӯв, ща̄рыщ ва̄тат ё̄мыгтасӯв, пусмалтахтын лылыēпыл лылт-сӯв. Сочи ос Новороссийск ӯсыгн  ялсӯв, тот о̄с мощ ё̄мыгтасӯв, пӯмщалахтасӯв. Хо̄тал сыс нила щёс исум тэ̄нутыл тыттувесӯв. Тэ̄лы алы ма̄т ма̄лтып. А̄нум тот сака мӯстыс. 

	 
