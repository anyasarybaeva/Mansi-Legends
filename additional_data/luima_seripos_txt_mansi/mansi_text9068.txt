
Москват лӯима̄ мирыт ма̄гыс «Сокровища Севера» намаим суссылтапыт РФ Президент мирхал Совет, Государственный Дума комитетаныл, РФ культура Министерство ос са̄всыр мирыт ва̄рмаляныл ӯргалан Федеральный агентство па̄лыл ва̄руӈкве нё̄тавет. Са̄в ма̄ныл ёхталам ма̄хум та̄нки о̄лнэ тэ̄ланыл кӯщаитн хӯлтэ̄гыт ос та̄наныл э̄лаль ёмщакв тотнэ ма̄гыс та̄к номт пинэ̄гыт. 
Ма̄н тот Аксинья Ива­новна Поротова ёт ва̄й­хатсӯв, тав тув Крас­ноярский ēр Таймыр тумп-охса ма̄ныл Дудинка ӯсныл тув ёхталас. Та̄н тув тотум суссылтапаныл, со̄ль, щар мо̄таныг о̄лыс. Ань маныр маснутыт, пормасыт суссылтасыт, та о̄вылтыт Аксинья По­ротова потыртас:
– Ма̄н ты накт «Таймыр – воинам Донбасса» на­маим суссылтап щё̄­питаслӯв. Ань на̄нки сун­сым, хум хо̄тпат хо̄нтлан ма̄т масхатым маснутыт тыт ка̄салэгы̄н. 
Ам о̄лнэ ӯсумт 2022 та̄лт сӯкыр э̄тпост кит-хӯрум нэ̄т акван-нё̄тхатым СВО ма̄н миннэ хум хо̄тпатн маснутыт ю̄нтуӈкве патсӯв. Ётыл ма̄н палтув мо̄т нэ̄т ёхталаӈкве ос нё̄туӈкве патсыт. Та̄н пуссын са̄в­сыр ма̄т рӯпитэ̄гыт, та̄н халанылт кладовщицат, экономистат, ханищтан хо̄тпат, препринимателит, кӯщаит. 
Нэ̄т э̄типа̄лаг ман ӯщ­лахтын хо̄талыт тув ёх­та­лэ̄гыт. Ты э̄лы-па̄лт нэ̄мхотьютанув нэ̄матыр ат ю̄нтыглас, маныр о̄влэ̄т ва̄руӈкве ла̄щал-ла̄щал ётыл ущ та̄ра-паттысӯв. 
Татьяна Николаевна маснут ю̄нтнэ кол ва̄руӈ­к­ве номылматас, ань тав тот пуӈктоты. Такви культура центрыт рӯпиты, тот йӣквнэ-э̄ргын ня̄врамыт ма̄гыс супыт ю̄нты. Туп тав са̄всыр ва̄рмалит ва̄ганэ ос тав супыт, маснутыт йиным ма̄навн ёмщакв нё̄ты. 
Тувыл отпускан хум хо̄тпат ёхталаӈкве пат­сыт, та̄наныл ма̄нки пал­тув во̄выгласанӯв. Та̄н ла̄всыт, манхурип маснут та̄нанылн ю̄нтуӈкве э̄ри ос хоталь кēтуӈкве э̄ри. 
Са̄лтатыт ла̄внэ̄ныл ма̄гыс ма̄н ва̄ӈнын я̄нас осыӈ то̄рло̄мтыт ю̄нтэ̄в. То̄ванакт хум хо̄тпат са­ка та̄рвитыӈ кēрсупыт матахмат вēрыста а̄лум­тэ̄гыт, ва̄ӈнаныл а̄гмыӈыг ēмтсыт. Тувыл сыресыр пя­титочникыт, носилкат, на­пашникыт, кēнтыт ю̄нтэ̄в. 
Мо̄лалнув маскиро­воч­ный то̄р-са̄лмыт хӯлпын нэ̄гсалаӈкве ха­нищтахтасӯв. Та̄н о̄с са̄в­сырыг нэ̄гсалавет, тыи танкыт лап-пантнэ ма̄гыс, траншеят нас окопыт тӯйтыглахтын ма̄гыс. 
Маснут ю̄нтнэ то̄­рыт ма̄нки олныл ёвтыг­ласӯв. Тувыл нэ̄т матыр сувени­рыт ос ма̄гыӈ ня̄нь ва̄рсыт ос акция хо̄­талыт ва̄рнэ̄­ныл порат тыналасаныл. Та олнытыл ма̄н ань суп ю̄нт­нэ то̄рыт ёвтэ̄в. Ётылнув ма̄навн ӯст, районыт о̄лнэ ма̄хум олн атуӈкве патсыт. 
Школат ос рӯпи­тан колыт акваг матыр нё̄тмил о̄с ва̄рēгыт. Ка̄сыӈ э̄тпост акв хотты хо̄тал «стольникыг» намтылӯв ос то̄нт ма̄хум манса̄вит олн миӈкве ка̄сащēгыт, та щирыл са̄внув олн та атэ̄в. 
Ань ма̄навн нё̄тнэ ма̄хумн яныг пӯмащипа ла̄тыӈ ла̄вēв. Ва̄им, ка̄сыӈ нэ̄ хо̄тпа такви щēмья о̄ньщи, юн ня̄враманыл, апганыл о̄лэ̄гыт. Ос та̄н э̄типа̄лаг ма̄н колувн щалтсэ̄гыт, хотьют олн мыг, хотьют ю̄нты. 
Ам о̄с рӯпитэ̄гум. Пыг о̄щсум, тав Сирият хо̄нт­ламе порат порславес. Армият лусытас ос са̄т та̄л хо̄нтлан ма̄т яласас. О̄лмет, мēн община ва̄руӈкве номсасмēн, 600 кв. метра предпринимательство тэ̄­ла ма̄гыс колнак ёвтсумēн. 
Ань 150 кв. мēтраӈ колнак маснут ю̄нтнэ рӯпатат ма̄гыс мислум ос 30 кв. мēтрат ань мас­кировочныиг ла̄внэ хӯлпыт нэ̄гсалэ̄гыт. Тот ма̄хманув ёт акван-атхатнэ колнакув  то̄ванакт та̄глыӈ, пуссын тув ат ла̄пēгыт. Ма̄хум та хольт нё̄туӈкве ёхталэ̄гыт, тыи та̄н а̄щаныл, хумияныл, пыганыл хо̄нтлан ма̄н кēтвēсыт манос та̄нки тув минасыт. Мо̄т хо̄тпа, ва̄им, о̄с о̄лыглы, та̄н ла̄вēгыт: «Тыи а̄ти ма̄н тэ̄лав, на̄н на̄нки матыр таӈхегы̄н – та ва̄регы̄н». 
Тув кēтым хум хо̄тпат ёт ма̄н ла̄щалт ва̄йхатэ̄в. Юв ёхталанэ̄ныл порат ман палтув щалтсэ̄гыт, ма̄н та̄н тэ̄ланыл та̄ра-паттыянӯв, ю̄нтум мас­нутыл мастыянӯв. Тувыл та̄нки юртанылн, рӯтанылн о̄с потыртэ̄гыт, та щирыл хотты э̄лумхо̄лас ма̄н палтув нё̄туӈкве ёхты. 
Та пыгыт туп э̄ти ищ­хӣпыӈ ут хосыт ма̄н ло̄п­сувн ма̄навн матыр хан­суӈкве вēрмēгыт. Россия ма̄в яныг ос щё̄с порав са̄всырыг о̄лы. Та̄н ма̄н ва̄рнэ рӯпатав хуриянув хосыт сунсэ̄гыт ос хот-ща̄гтэ̄гыт, сыманылт ёмас, пӯмащипа ла̄тыӈ ла̄вēгыт.
Мо̄лалнув акв пыг юв ёхталас, ущтынув ювле минас, тот сакватавес ос нюлми о̄ньщи. Тав хансыс, Севастополь ӯст пӯльницат о̄лы, ма̄н та ӯст волонтёрыт хо̄нтсӯв ос таве уральтаӈкве ла̄­выслӯв. 
Таи ёмас, пыганув хо̄т о̄лыглэ̄гыт, ма̄н тув ла̄тыӈ кēтэ̄в ос щар хащта̄л хо̄тпат ма̄навн нё̄тэ̄гыт. Ма̄н та̄нанылн олн кē­тэ̄в, ростовчанкат ос лу­ганский ма̄хум матыр ма̄гыӈ ня̄нь, булочкат ва̄­рēгыт ос та пыганув палт пӯльницан тотэ̄гыт.  
Тыт ӯсувт акв ма̄ньлат пыг тув ат вуйвес, тав ма̄навн нё̄туӈкве патыс. Тав то̄р-са̄лмыт яктын станок такви ва̄рыс, тох хӯлпын нэ̄гсалан то̄р-са̄лмыт молях яктуӈкве патсӯв. Ётыл УАЗик маши­на ёвтыс, ёмщакв щё̄пи­тас­тэ ос тув кēтыстэ. 
Хатангский ща̄рыщ пор­тыт рӯпитан кӯщай хум тув о̄с кит автомоби­лиг кēтыс. Миркол па̄лыл Сергей Сизоненко акваг ма̄навн нё̄ты. Тувыл СВО ма̄т о̄лнэ пыгыт та̄н­ки сэ̄лнэ олнанытыл квад­рокоптерыт ёвтуӈкве номсэ̄гыт.
Таи ла̄вēгум, лӯима̄вт ёмас, сымыӈ ма̄хум о̄лэ̄­гыт, тув миннэ пыгыт ма̄­гыс сыманыл пуссын ща̄ргēгыт. Ща̄нь-а̄щаныл, нэ̄наныл ос ня̄враманыл палт юв пуссын лылыӈыг вос ёхтэ̄гыт. Ма̄н юн э̄тэ-хо̄талэ сыс матыр рӯпата о̄с ва̄рēв, То̄румн по̄йкщēв, хо̄нтлын ва̄рмалит молях вос ёл-по̄илттавет.
Тамара МЕРОВА
