
Урай ӯст о̄лнэ э̄кваг-о̄йкаг Валентина Андреевна ос Леонид Дмитриевич Лобановыг аквъёт 50 та̄л о̄лэ̄г. Ты кастыл тэ̄н лӯпта э̄тпос нилыт хо̄талэ̄т Урай ӯс мирколт янытлавесы̄г ос мӯйлупсал майвесы̄г.
Валентина Андреевна – ка̄ркам, ёмас, мӯтраӈ хо̄тпа. Тав Урай ӯст о̄лнэ сосса ма̄хум «Воз­рождение» нампа орга­низациян яланты. Мо̄т ма̄ньщи ос ханты ма̄хум ёт са̄всыр ялпыӈ хо̄талыт, суссылтапыт, ха­нищта­пыт ва̄рыглы. Тох пēс йис ва̄рмалит но̄х-во̄рмалты ос э̄лаль тотыянэ. 
Тав Ханты-Мансийский район Реполово па̄вылт самын патыс. Оматэ ханты нэ̄г о̄лыс, а̄тятэ –рущ. А̄тятэ та па̄вылт охсар янмалтан пēрмат кӯщаиг рӯпитас. Валентина школа а̄стламе юи-па̄лт лēкка­рыг ханищтахтас. Ты юи-па̄лт Тюли па̄вылн рӯпи­таӈкве ёхтыс. 
Леонид Дмитриевич Хо̄нтаӈ район Лева па̄­вылт самын патыс. Оматэ Аманья па̄вылныл о̄лыс, а̄тятэ репрессия та̄лыт о̄лум порат ты ма̄ньщи па̄вылн Курган ӯсныл кēтвес. Тав омаге-а̄тяге Ягодный па̄выл колхозт рӯпитасы̄г. Леонид Дмитриевич шофёрыг ханищтахтас, тувыл Ягодный па̄вылн ювле ёхтыс. 

1970 та̄лт туи тав ув­щитэ палт Ханты-Мансий­ский район Выкатное па̄вылн мӯйлуӈкве минас. Ты па̄вылныл Тюли мус миннэ лё̄ӈхе туп хӯрум вē­рыста палытэ. Выкатное па̄вылт тавēн сака мус­тыс, о̄луӈкве тот хуль­тыс, колхозн рӯпитаӈкве патхатас. Яныг ма̄шинал тот яласас.
Акв хо̄талт ма̄ньлат хум пӯльницан ӯльюв тотуӈкве ла̄ввес. Тав ма̄шинал са̄в ӯльюв тув тотыс. Валентинатэ о̄выл щёс тот та ка̄саластэ. 
То̄нт Валентина Выкат­ное ос Тюли па̄влыгт лēк­карыг рӯпитаӈкве пат­тувес. Леонид таве акв па̄вылныл мо̄т па̄выл мус ма̄шинал вāтихал тотыг­ластэ. Тох ма̄ньлат нэ̄г-ху­мыг акван-минасы̄г. 1971 та̄лт я̄ӈк на̄тнэ э̄тпос мир­колт заявление-нэ̄пак хассы̄г, лӯпта э̄тпос китыт хо̄талт пури ва̄рсы̄г. 
Па̄выл колхоз хунь лап-пантвес, Леонид Дмитриевич туи на̄иӈ­ха̄пыл яласаӈкве патыс, тэ̄лы на̄йпос ва̄рнэ стан­цият рӯпитас. Ня̄врамаге школан ялантан поратэ̄н ёхтыс, щēмья Урай ӯсн ва̄нтлас. Э̄кваг-о̄йкаг са̄в та̄л на̄иӈха̄пыт аквъёт рӯ­питасы̄г. Ка̄ркамыг рӯпи­тамēн ма̄гсыл са̄в яныт­лан нэ̄пакыл майвесы̄г. 

Тэ̄н кит ня̄врам янмал­тасы̄г, ань хо̄т апыгрищ о̄ньщēг. Пыгēн Андрей о̄с водителиг ханищтах­тас, са̄в та̄л ма̄шинал яла­сым рӯпиты. Анна āгитэ̄н ня̄врам ханищтан нэ̄г Тюмень ӯст ханищтахтас, са̄в та̄л школат рӯпиты. 
Э̄кваг-о̄йкаг ань пен­сият о̄лэ̄г. Валентина Андреевна апыгрищанэ сакныл хартуӈкве, ю̄нс­хатуӈкве ханищтыянэ. Леонид Дмитриевич та̄наныл хӯл алыщлаӈ­кве, пил ва̄туӈкве, ла̄хыс атуӈкве ёт тотыглыянэ. 
Лобановы э̄кваг-о̄йкаг са̄в та̄л аквъёт о̄лнэтэ̄н ма̄гсыл «За любовь и верность» по̄сыл май­весы̄г. 
Ма̄н тэ̄натэ̄н янытлы­ягӯв, пус ка̄т, пус ла̄гыл э̄лаль вос о̄лэ̄г . Ня̄врама­гēн, апыгрищанэ̄н са̄в ща̄гт тэ̄натэ̄н вос тотэ̄гыт. 
Анна Изюмова кēтум потре Людмила ТЕТКИНА ма̄ньщи ла̄тӈыл хансыстэ 
 
