
Ма̄нь таквс э̄тпос 7 хōталэ̄т 2018 тāлт Ханты-Мансийск ӯст о̄лнэ Āс нэ̄т э̄ргын коллектив ва̄рсыт, «Ёмвош ёх» ханты щирыл намаясаныл.
Тув ханты нэ̄т ялан­тэ̄гыт, тāн пēс йис накыт ёмщакве вāганыл, ка̄тыл пормасыт ю̄нтуӈкв ха̄сэ̄­гыт ос щāнь ла̄тӈыл по­тыртэ̄гыт, халанылт та̄н ань яныг щēмья хольт о̄лэ̄гыт, ханты э̄ргыт э̄ргēгыт ос сосса мир йӣквыт йӣквēгыт.
Людмила Гурьева «Ёмвош ёх» нампа ансамбльт э̄ргын ханты нэ̄т урыл потыртас. Ма̄к э̄рганыл «Ван рутат» («Близкие родственники») о̄лы, ты урыл тав тох ла̄выс: 
– Шурышкарский район Мужи пāвыл – ты ам яныгмам пāвлум, тот ам ма̄нь порат ōлсум. Хунь рӯпатам щирыл тув ялсум, тот ханты ма̄хум яныг мӯйлын хōтал вāр­сыт, ялпыӈ хо̄таланыл «Ван рутат» («Близкие родственники») тох на­мая­саныл. Ты кастыл э̄рыг ва̄рсыт, аквты намыл пин­саныл.
«Ван рутат» э̄рыг хунь э̄ргысыт, ты э̄рыг а̄нумн сака мӯстыс, номтыт акваг ōньщислум, рӯпитан мāт, юн ос кон аквписыг э̄р­гы­слум. Тамара Алексан­дровна Пырысева хан­сум э̄рыг шурышкарский диалектыл хансым ōлы, ам касум ханты лāтӈын толмащласлум. Хōтпа ма̄гыс са̄в ёмас лāтӈыл суйты, мāн мӯй ма̄хум ӯрēв ос са̄в ёмас ла̄тӈыл тēтыянӯв, пуста̄гыл вос о̄лэ̄гыт».
Округ кӯщай ва̄ӈын нэ̄ Елена Шумакова тāна­ныл янытлым тох лāвыс: 
– Паща ōлэ̄н, я̄тил э̄ргын нэ̄квет! Ам на̄нан 5 тāлын то̄влын кастыл яныт­лы­янӯм. На̄н яныг вāрмаль ханты мир ма̄гыс ва̄регы̄н. Э̄рганын ма̄-вит урыл, мāн мāв хумыс э̄руптылы̄н, та урыл о̄лэ̄гыт. Хотьют ханты лāтыӈ ат ва̄гыт, та̄н э̄рыг ла̄тӈанэ о̄с торгамтыяныл.
Оксана АЛБИНА
