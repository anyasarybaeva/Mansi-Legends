
Ханты-Мансийск ӯст «То̄рум Маа» музейт ты суссылтап лӯпта э̄тпост ва̄рыглавес. Тот ва̄тахкем та̄л палыт акван-атым а̄пат ос 2019 та̄лт о̄лыглам семинарт ма̄щтыр хо̄тпат ва̄рум а̄пат мирн суссылтавēсыт.
Ханты ос ма̄ньщи ма̄х­манув нот палытыл са̄сныл са̄всыр пормасыт ва̄рēгыт. Ка̄сыӈ пормас нё̄тнэ̄г сус­хатнэ ма̄гыс, коныпалэ хорамыл щуртаве. Ань ок­ругувт са̄в ма̄щтыр хо̄тпа о̄лы. Матыр семинарыт о̄лыгланэ̄ныл порат, та̄н са̄сныл акваг матыр ма̄щ­тырлэ̄гыт.
Суссылтап щё̄питам нэ̄ Ирина Ксенофонтова ла̄выс:
– Округувт са̄всыр па̄влыӈ ма̄т о̄лнэ ма̄щтыр хотпат ты а̄пат ос та̄наныл но̄х-тагатан ма̄гсыл йӣв­ныл ва̄рим ва̄ӈкрипыт ма̄н музеювн мисаныл. Ты коныпал тыт ма̄нь ня̄врамыт ёнгынутаныл о̄с атсанув.

Лӯима̄т о̄лнэ ханты ос ма̄ньщи ма̄хум а̄пат са̄сныл ва̄рēгыт. А̄па йӣве ос ля̄мйӣвыл хӯтылтаве. Тувыл ēранэ ӯльпа та̄рыл манос та̄ныл ю̄нтавет. Тамле а̄пат сака та̄кыг о̄лсыт, са̄в ня̄врамыӈ щēмьятыт ка̄сыӈ самын патум ня̄врам тот ты янмалтавес. 
Хо̄тал нэ̄глын ēрт, Сур­гутский, Нижневар­товский ос Нефтеюганский районт о̄лнэ ханты ма̄хум ос хо̄вт йӣвытыл а̄па ва̄рсыт.
Лё̄ӈхыт ня̄врам тотыглан а̄па
Ханты ма̄хманув ма̄нь ня̄врамыӈ та̄гыл э̄л хотталь ла̄глыл ё̄мнэ ма̄гыс о̄с я̄нас па̄йп о̄щсыт. Ты а̄па о̄с са̄сныл ва̄рыглавес, тав сыс па̄йп хурип о̄лыс, вит ат та̄ратас, кӣвырт ня̄врам ат рēгтыглавес, ты хусапт ма̄нь ня̄врам ёт тотыглаӈкве кӯстыр о̄лыс. Ты яныг па̄йп сыспалн масыглавес, ня̄врам тув ӯнтталавес. Акв по̄хе асыл ва̄рыглавес, ня̄врам ла̄глаге кональ та̄ратым вос о̄лэ̄г. Ня̄врам тот аквтуп ёралахтым ӯнлахо̄лыс. 

Колта̄глыл а̄пат яныгмасыт
Ань о̄лум выставкат акв пēс а̄па суссылтавес. Ты а̄пат Людмила Калистратовна Зубакина, такви о̄парищ наме Гришкина, ма̄нь по­рат нёвитавес. Ты ханты нэ̄ Белоярский район Тугияны па̄вылт самын патыс, тот яныгмас. Ань Ханты-Мансийск ӯст о̄лы. Тав ла̄выс:
– Ма̄н колта̄глувт лов ня̄врам яныгмасув. Ам номилум, хунь мощ но̄х-яныгмасум, а̄пщиянум ос йигрищанум ты а̄пат нёвитасанум. Та̄н пуссын ты а̄пат яныгмасыт. Ня̄врам тув пиннэ э̄лы-па̄лт, о̄влэ̄т паттатэ̄н оссы пинаве. Ня̄в­рамн хуюӈкве ка̄миньт вос о̄лыс, ос вит тув вос посыс. 

То̄ва порат оссы пēнтсыл тӯр ва̄тат яныгман пум то̄с­лавес ос а̄па паттан пинвес. Тӯр витэ то̄снэ порат ты пум атвес, ём­щакв хот-то̄слувес ос тув пиныглавес. Тувыл а̄пан ка̄миньт пӯтыска тар­мыл ня̄врам ӯнттувес ос ёмщакв лап-ма̄нигтавес, тох ёл та хуюптавес. Тав ёл ул вос патыс, ква̄лгыл ёл-хасыглавес. 
Ня̄врам о̄выл а̄патэ
Сосса щēмьят ня̄врам о̄выл хуюптым а̄патэ ял­пыӈыг ла̄ваве. Ты а̄па ма̄нькол юи-па̄лт во̄рн тотаве, тот хультуптаве. Ту­выл ня̄врам ма̄гыс мо̄т кит а̄паг ва̄рыглавесыг. 
Акватэ - э̄ти а̄па, мо̄танэ ос хо̄тыл а̄па о̄лыс. Ты а̄пагт ма̄нь ня̄врам яныгнувēг ēмт­нэ̄тэ мус о̄щвес. Пēс порат сосса ня̄врамыт пуссын тамле а̄пат ты яныгмасыт. 
Николай МЕРОВ
 
