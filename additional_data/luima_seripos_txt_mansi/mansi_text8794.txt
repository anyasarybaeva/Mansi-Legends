
Олеся Максимовна Идиятуллина, Лангепас ӯст «Рущ кол» нампа мāт кӯщай нэ̄г ōлы. Мēн тав ётэ Ханты-Мансийск ӯст хōнтхатыгласмēн ос тав вāрнэ тэ̄латэ урыл потыртасмēн. 
Ты тāл Олеся Макси­мовна «Казачий кош» нампа – проект ёт нōх-патыс ос грант губерна­тора олныӈ премиял майвес. Тав рӯпитан хōт­панэ ёт пēс йис ōлупса ха­нищтан программа щё̄питас ос мāхум мāгыс сус­сылтап вāрыглас.
Олеся Идиятуллина «Доска почёта города Лангепаса» пāртыт наме хансым ōлы, тот та хōт­пат наманыл хансавет, хотьют такви ōлнэ ӯсэ мāгыс сāв рӯпата вāри, э̄рнэ тэ̄ла­ныл ёмащакв э̄лаль тотыяныл, ты кас­тыл тāн э̄сгавет.
– Олеся Максимовна наӈ хо̄т самын патсын, яныгмасын?
– Ам Алтай мāт са­мын пат­сум, хунь кит тā­лум тōвлыс, щēмьявтыл Нижневартовск ӯсн ва̄нт­лысӯв, āщум тув рӯпи­таӈкве кēтвес, мощ тот ōлсӯв ос колтāглувтыл Лангепас пāвылн ōлуӈ­кве минасӯв, та порат Лангепас пāвлыг ōлыс.
– Наӈ рӯпатан хумыс хансым ōлы?
– Ам акв рӯпатамт «фольклорно-этнографи­ческий ансамблит» кӯ­щаиг хансым ōлэ̄гум ос китыт – этнокультурный центр колт кӯщаиг рӯ­питэ̄гум.
– Наӈ «Нефтяник» колт студият ос «Рущ колт» кӯщай нэ̄г ань ōлэ̄гын, рӯпатан урыл потыртэн.
– 2000 тāл «Нефтяник» культура колт рӯпитаӈ­кве ōвылтахтасум, тот «студия русского фоль­клора» нампа кол­накт кӯщаиг ōлэ̄гум. Ос китыт рӯпата ōньщēгум, 2022 тāл «Рущ кол» пӯссӯв, тот ам кӯщаиг ōлэ̄гум.
«Нефтяник» колт мāх­манув ёт акваг матыр рӯпата вāрсӯв, сāвсыр янытлан намыт ōньщēв, кит тāл сыс «Образцовый художественный коллек­тив» намыл майлувесӯв.
– Мāхманын ёт матыр йильпи рӯпата ва̄регы̄н?
– Пēс йис порат XVII нотыт, хунь Рущ государ­стваныл ōлнэ мāхум Югра мāн ёхтысыт, та урыл «Казачий кош» нампа мāт хōтал палыт потрамēв, ханищтахтэ̄в, ты суссалтапув Лангепас ӯст рӯпиты.
Лӯпта э̄тпос 2024 тāлт «Угорский торжок» фестиваль вāруӈкве таӈхēв, ты суссылтапт мāн тах потыртэ̄в, хумыс рущ хōтпат Югра мāн ōлуӈкве ёхтысыт, хумыс сосса мирыт аквъёт ōл­сыт, тāнанылныл вōруй совыт ёвтсыт.
Рӯпитан мāхманум ёт пēс йис порат сосса мир хумыс ōлсыт, тыи ханищ­тэ̄в, XVII нот порат мā­нанылт сāв тāрвит ōщсыт, ты урыл э̄рнэ нэ̄пакыт ат хōнтэ̄в.
Мо̄лты тāл яныг таквс э̄тпост ма̄н исторический наукат кандидат нэ̄ Татьяна Александровна Молданова ёт хо̄нтха­тыгласӯв, тав āнум нэ̄пак-лōмт мис, тот хансым ōлы, манхурип нэ̄пакыт ловиньтаӈкве э̄ри. 2024 тāл о̄выл э̄тпост ты тэ̄лат э̄лаль ханищтахтуӈкве номсэ̄в ос маснутыт ю̄н­туӈкве патэ̄в.
Са̄в вāнэ мāхум пēс йис накыт урыл китыгласа­нум, хумыс тōрыт ос хо­рамыт тыг тыналаӈкве тот­сыт, ты урыл нэ̄м­хотьют ювле лāвуӈкве ат вēрми.
Югра – сосса мирыт ōлнэ мā, ты пēс йис накыт мāн ёмщакв вāӈкве таӈ­хēв, ма̄н пēс мāхманув акв­писыг вōраясыт, сāв вō­руй совыт рущ хōтпатн тыналасыт. 
Ханты ос мāньщи мā­хум ань ты йист ōлнэ̄ныл урыл нэ̄пак тāратаӈкве номсэ̄гум, матыр ōлум вāрмалит ня̄врамытн лāвуӈкве, тāн мāн сосса мирув ос рущ ōлупса урыл вос вāганыл.
Оксана АЛБИНА
