
Мо̄лты та̄л оигпан порат округувт мирн нё̄тнэ нэ̄ Наталья Стребкова, ня̄врамыт тэ̄ланыл ӯргалан нэ̄ Татьяна Моховикова ос та̄нки рӯпатаныл ва̄рнэ хо̄тпатн нё̄тмил ва̄рнэ хум Николай Евлахов ля̄ххал тотнэ колн ёхталасыт.
Ты кӯщаит рӯпатанылт маныр та̄рвитыт мӯсхал щирыл щё̄питыяныл, та̄н ань ты урыл потыртасыт. Ань ва̄тихал акван-атхатыглэ̄гыт, та̄рвит накн патум ма̄хумн нё̄тэ̄гыт. Та̄н ща̄нит-а̄щит, ня̄врамыт ос та̄нки рӯпатаныл ва̄рнэ хо̄тпат ёт рӯпитэ̄гыт. 
Наталья Стребкова ла̄выс: «Ма̄н палтув ма̄хум са̄выӈпа̄лэ о̄лнэ кол урыл китыглахтуӈкве ёхталэ̄гыт. То̄ват хотталь щалтум рӯтаныл коланыл та̄нки халанылт уртуӈкве ат вēрмияныл. Тувыл субсидия-олн винэ ма̄гыс ос пēс колныл йильпи колн ва̄нтлын ва̄рмаль урыл китыглахтэ̄гыт. Ты тэ̄латыт ма̄хумн акваг нё̄тмил ва̄рēв. Э̄рнэ нэ̄паканыл акван-атуӈкве нё̄тэ̄в ос хоталь тотуӈкве хӯлтыянӯв». 
Округувт са̄выӈпа̄лэ ма̄хум ты ва̄рмалит урыл нё̄тмил во̄вēгыт. Са̄в хо̄тпа пēс колныл йильпи колн ва̄нтлын ма̄гыс ӯрхатым акв юи-па̄лт лю̄лēгыт. Тувыл ма̄хум ӯрхатта̄л кол винэ урыл китыглахтэ̄гыт. То̄ва а̄гмыӈ хо̄тпат а̄гманыл хосыт колыл молях мивет. Тыима̄гыс та̄стым программа рӯпиты. Ты программан хансым а̄гм о̄щнэ яныг хо̄тпат ос ня̄врамыт та̄н колыл мивет. Ос ты тэ̄лан о̄лнэ колыт ат то̄вылхатэ̄гыт, са̄в э̄лумхо̄лас ӯрхатым акв юи-па̄лт атхатэ̄гыт. 
Ты та̄л то̄ва а̄гмыт та программан хасвēсыт, то̄ват ос хот-щуртумтавēсыт. Тыима̄гыс матса̄вит ма̄хум по̄хын паттувēсыт. Кӯщай нэ̄ ты хо̄тпатн нё̄тмил ва̄рыс, сут та̄ра та̄наныл ювле очередьн хассанэ. Тувыл ка̄сыӈ ӯс, район ос па̄выл кӯщаин пищмат кēтыс, ты хо̄тпат хот ул вос щуртумтавет. Кӯщаит ань та̄наныл по̄хын ат выганыл. Ос хотты хо̄тпа хотвиӈкве а̄лымавес ке, та̄н нё̄тавет тах.
А̄гмыӈ-мосыӈ хо̄тпат ос са̄в ва̄рмаль о̄ньщēгыт. Та̄н о̄лнэ коланылныл та̄нкирот кон-ква̄луӈкве вос вēр-мысыт, яласан лё̄ӈхыл щё̄питаӈкве э̄рēгыт. Ань ты хо̄тал мус округувт 5 со̄тыра тамле колыт уральтавēсыт ос лё̄ӈхыл туп 3 кол щё̄питавēсыт, иӈ са̄в рӯпата ва̄руӈкве э̄ри. Наталья Стребкова са̄всыр кӯщаитн ла̄тыӈ кēтыс, та̄н ты ва̄рмаль щирыл нё̄тмил вос ва̄рēгыт.
Ань пенсия олн винэ ма̄хум то̄ват та̄нки ма̄шинал ӯщлахтын ма̄н ялантэ̄гыт. Ты хо̄тпат пēнщин ма̄гыс ювле олн ойтнэ урыл китыглахтэ̄гыт. Кӯщай нэ̄ хосат ты урыл потыртас. Ань ос мир номылматсаныл, федеральный са̄кконт ты тэ̄ла щирыл нё̄тмил ат хансыма. 
Та̄н ла̄всыт, яныг-па̄ла хо̄тпат та̄нки ма̄шинал миным лё̄ӈхыт сакватахтуӈкве вēрмēгыт. Ос товлыӈ-ха̄пыл манос на̄иӈ-туйтыл яласаӈкве патэгы̄т ке, та̄нанылн нэ̄матыр лю̄ль ат ēмты. Тыима̄гыс ма̄шинал яласанэ̄ныл порат ат ойтавет. Ос ты тэ̄ла нэ̄мхотьют ёмщакв ат ханищтастэ. 
Округувт Ха̄льӯс ос Белоярский районыгт туп тэ̄лы лё̄ӈх ва̄рыглаве. Тот о̄лнэ ма̄хум ма̄шинал тэ̄лы порат ӯщлахтуӈкве хотталь ялэ̄гыт ос олныл ат ойтавет. Тамле э̄лумхо̄ласн пēнщин ёвтнэ ма̄гыс олн ювле ойтуӈкве кос э̄ри. Ты ва̄рмаль мӯсхалыг щё̄питан ма̄гыс кӯщай нэ̄ Государственный Дума депутатытныл нё̄тмил во̄выс.
Тувыл то̄ва ма̄т савалап ня̄врамыт 18 та̄ланыл то̄влын порат о̄лнэ колыл та̄ра ат мивет манос хоса ӯрхатэ̄гыт. Ты ва̄рмаль щирыл о̄с нё̄тмил ва̄раве. Та сыс, Россия янытыл щар ма̄к ём-щакв тыт тамле рӯпата ва̄раве. Кӯщаит ты тэ̄ла акваг уральтым о̄ньщияныл.
Татьяна Моховикова ня̄врамытн нё̄тым рӯпиты. Тав ос ты урыл потыртас. А̄гмыӈ-мосыӈ хо̄тпат кол ӯрнэ очередил хот ул вос вуйвēсыт, тыима̄гыс налыман арыгтем са̄вит щёс сутытахтын ва̄рмаль ва̄рыглавес. 
Ты а̄гит ос пыгыт ань йильпи о̄лнэ колыл майвēсыт. Ос ханищтап, пусмалтан ос мо̄т тэ̄лат щирыл иӈ та̄рвитыт о̄лэ̄гыт. Савалап ня̄врамыт ва̄р-маляныл мӯхсалыг щё̄питан ма̄гыс са̄в рӯпата ва̄раве.
Николай Евлахов, ма̄ньщи хум, тав ос та̄нки рӯпата ва̄рнэ хо̄тпатн нё̄тмил ва̄ри. Ма̄хум рӯпата олнаныл та̄ра вос ойтвēсыт. Во̄раян, хӯл алыщлан, пил ва̄тнэ, ла̄хс атнэ общинатн ос мо̄т сыресыр предпринимателитн нё̄тэ̄гыт. Са̄кконыт лю̄льсаӈ ва̄нэ хо̄тпат хӯлтыглыяныл, воритотнэ порат ос сутыт та̄наныл вуянтыяныл.
