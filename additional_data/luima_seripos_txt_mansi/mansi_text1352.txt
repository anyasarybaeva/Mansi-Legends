

	Мо̄лалнув ищхӣпыӈ ут хосыт ам Валентин Дёмин ёт ва̄йхатасум. Тав урēтыл а̄нумн Софья Власенкова (Рукова) потырта̄лыс. Тэ̄н сас ма̄ньщи хо̄тпаг. Софья Ильинична ань Калужский область Жиздра ӯст о̄лы. Мēн тав ётэ рӯтыӈыщ о̄лымēн. Ос Валентин тав ва̄нэ хо̄тпатэ. Ты ма̄ньлат пыг Ивдель ӯст о̄лмет а̄нумн свонита̄лыс, мēн то̄нт мощ потыртасмēн ос тувыл ищхӣпыӈ ут хосыт ам таве о̄лупсатэ урыл ёмщакв китыгласлум.Мо̄лты ювле хультум та̄л па̄сныл ма̄ньщи ла̄тыӈ такви ханищтаӈкве о̄вылтаме. Тав э̄рнэ ханищтан нэ̄пакыт хо̄нтыс, матыр-а̄ти тэ̄лал акваг пӯмщалахтас, ос тоха та э̄лаль ма̄н ла̄тӈув ва̄ӈкве патыстэ. Валентин ань ищхӣпыӈ ут хосыт ма̄ньщи газетав ловиньтаӈкве вēрми. Тувыл ща̄нь ла̄тыӈ э̄лаль тотнэ ма̄гыс тав такви номылматан ма̄ньщи потыр-охсат, мо̄йтыт хансуӈкве патыс. Сыресыр рущ потрыт, стихыт тав онтолов та̄лныл хансы.

	Такви урēт пыг таи потыртас: «Ам хус та̄лум то̄влыс, Дятлово па̄вылт самын патсум. Ты па̄выл Московский область Зарайский районт о̄лы, ты а̄тям тав самын патум па̄влэ, тав рущ о̄йка. Омам Свердловский область Ивдельский районт Бахтияровыт о̄лум ма̄ныл о̄лыс. Тав ма̄ньщи нэ̄. Ты ва̄рмаль ам туп мо̄лты та̄л та̄ра-паттыслум. А̄нумн сака пӯмащ о̄лыс, та па̄сныл ам акваг ма̄ньщи ма̄хум о̄вылтыт номсахтуӈкве патсум, мирув о̄лупса, ща̄нь ла̄тӈув ханищтаӈкве патыслум.

	Ма̄н щēмьявт нила хо̄тпа, тыи а̄тям, омам, ам ос а̄пщим. Щащēква, о̄па о̄с о̄ньщēгум. Ам школат онтолов класс а̄стласум, тувыл нила та̄л техникумыт ханищтахтасум. Ты та̄л таве а̄стласлум, ань рӯпата кинсэ̄гум. Амки лēккарыг о̄луӈкве таӈхēгум, ма̄хум пусмалтаӈкве ос та̄нанылн нё̄туӈкве патэ̄гум». 

	Ос аньмӯнтнув Валентин Дёмин ма̄ньщи ла̄тӈыл такви хансум мо̄йтэ кēтыстэ. На̄н ань ты мо̄йт ловиньтэлы̄н. 

	 Са̄лыт ӯрнэ ос во̄раян хумы̄г

	Са̄лыт ӯрнэ хум ос во̄раян хум о̄лсы̄г. Акв ляпат о̄лсы̄г. Аквнакт са̄лы ӯрнэ хум йильпи кол ӯнттуӈкве тахмаяс, колэ пēсыг ēмтыс. Э̄рнэ ут, матыр вис ос рӯпитаӈкве патыс. Акв хо̄тал ва̄ри, китыт хо̄тал ва̄ри. Нэ̄матырыг ат ēмты. Акв хо̄тпан рӯпитаӈкве та̄рвитыӈ. Тав нор тармыл ӯнтыс ос та тысты. Та̄ра во̄раян хум ё̄мыс. Тав са̄лы ӯрнэ хум ка̄саластэ ос китыглытэ:

	- Паща о̄лэ̄н, рума. Наӈ манрыг тыстэ̄гын?

	- Ос хумус ат тыстуӈкве? 

	Йильпи кол ӯнттуӈкве таӈхēгум, колум пēс, щар лю̄лиг ēмтыс. Туп нэ̄матыр ва̄руӈкв ат вēрмēгум. А̄нум акваг та̄рвит. Мощēртын тэ̄лыиг ты ēмты. 

	- Ул тыстэн! Ам наӈын нё̄тэ̄гум. 

	Во̄раян хум хӯрум пыганэ во̄всанэ. Аквъёт кол ӯнттуӈкве о̄вылтахтасыт. Рӯпатаныл кӯпнитыг минас. Та̄н молях кол ӯнттысаныл. Нё̄тнэ, рēгыӈ кол ӯнттысыт. Са̄лы ӯрнэ хум хот-ща̄гтыс, ла̄выс:

	- Пӯмащипа, юрт. Наӈ а̄нумн ат ке нё̄тсын, колта̄глум тэ̄лы по̄льнуве. 

	- Пӯмащипа ла̄тыӈ ул ла̄вēн. Ам юртумн акваг ща̄гтым нё̄тэ̄гум. 

	Та̄лэ-туве минас. Аквнакт са̄лы ӯрнэ хум во̄раян хум колэ ляпат минас ос во̄раян хум тыстым ка̄саластэ.

	-Наӈ манрыг тыстэ̄гын? Маныр ēмтыс? – са̄лы ӯрнэ хум китыглахты.

	- Ос хумус ат тыстуӈкве? Ты та̄л во̄раян ва̄рмаль лю̄ль. Во̄руй ат ликмыгла̄лы. Ам во̄рт ты кос ё̄мыгтэ̄гум ос нэ̄матыр ка̄тн ат паттыглэ̄гум. Ам колта̄глум 

	тэ̄та̄л ты хульты. 

	- Ул тыстэ̄н. Ам ётум минэн. 

	Тэ̄н са̄лы ӯрнэ хум палт  ёхтысы̄г. Са̄лы ӯрнэ хум са̄в са̄лы о̄ньщи, тав ла̄выс:

	- Манах са̄лы э̄ри, вӯен. Наӈ колта̄глын тэ̄та̄л воссыг ул вос о̄лы. 

	Во̄раян хум са̄лыт висанэ. 

	- Юрткве, пӯмащипа. Ма̄н ань тэ̄та̄л ат щуӈкырлэ̄в. 

	- Пӯмащипа ла̄тыӈ ул ла̄вēн. 

	Ам юртумн акваг ща̄гтым 

	нё̄тэ̄гум. 

	Та па̄сныл са̄в та̄л минас. Са̄лы ӯрнэ хум ос во̄раян хум колта̄глагēныл ёт ань тыг мус о̄лэ̄гыт. Халэ̄нт юртыӈыщ о̄лэ̄г, нуса ат ва̄гыг. 

	Тамле пӯмащ мо̄йт Валентин ма̄ньщи ла̄тӈыл ты хансыс. Тавēн ма̄н о̄с яныг пӯмащипа ла̄тыӈ кēтэ̄в. Тав такви щирыл тахнэ номтанэ тэ̄лаг вос ēмтэ̄гыт. Пус ка̄т, пус ла̄гыл, То̄рум ёт, О̄тыр ёт! 

	 

	Тамара Мерова

	 
