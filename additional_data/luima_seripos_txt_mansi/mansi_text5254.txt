
Я̄ӈк на̄тнэ э̄тпос 1-6 хо̄талытт Нижневартовский район Излучинск па̄вылт ня̄врамыт касуӈкве акван-атхатыгласыт. Ты касыл хумус минас, ты урыл северный многоборье тэ̄лат кӯщаиг о̄лнэ мāньщи хум Олег Андреевич Хатанев потыртас. Ань тав потре ловиньтэлы̄н.
Та̄н са̄лыӈ сун ӯлтта поргысыт, тыньщаӈ рēпыгтасыт, са̄грап па̄хвтысыт, ощща йӣво̄выл ёт ха̄йтыгтасыт ос акв ма̄ныл э̄лаль поргысыт. Ты касыл яныг хо̄нтлан нак 74 та̄лэ то̄влуме кастыл ва̄рыглавес. 
Излучинск па̄вылн 8 команда ёхталас, пуссын аквъёт 92 ня̄врам о̄лсыт. Та̄н Сургутский, Нижневартовский, Ханты-Мансийский, Ха̄льӯс районытныл ос Сургут Нижневартовск, Урай, Когалым ӯсытныл  о̄лсыт. 
Аквторыг 12-13, 14-15 ос 16-17 та̄л яныт ня̄врамыт кассыт. Та̄н халанылт Сургутский районт о̄лнэ а̄гит-пыгыт но̄х-патсыт. Ха̄льӯс районныл ёхталам ня̄врамыт китыт места висыт. Нижневартовский район — хӯрмит местал майвес. Спартакиадат касум а̄гит-пыгыт халт Ха̄льӯс районт о̄лнэ ма̄ньла̄т хо̄тпат но̄х-патсыт. 
Китыт места Нижневартовский район вис. Хӯрмит местал Сургутский районныл ёхталам спортсменыт майвēсыт. 
Мо̄тыт щёс  касыл таквсы ма̄ньполь э̄тпост Сургутский район Солнечный па̄вылт ва̄раве, округ янытыл о̄лнэ ня̄врамыт о̄с тув тах  во̄вавет.
