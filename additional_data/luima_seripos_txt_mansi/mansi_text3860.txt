
Мо̄лалнув округувт рӯпата ма̄т уральтан кӯщай хум Евгений Кривобоков, тав ётэ рӯпитан нэ̄ Наталья Чекунова ос ма̄хум ӯргалан хум Владислав Терентьев ля̄ххал тотнэ колн ёхталасыт. Ань рӯпитан ма̄хум хумус ӯргалавет ос манырсыр нё̄тмилыл та̄н ва̄равет, кӯщаит ты урыл потыртасыт.

	Ты та̄л-охса сыс рӯпата уральтан инспекция хо̄тпат со̄тыра атса̄т рӯпитан ма̄т уральтасыт. Тот та̄н акв со̄тыракем са̄всыр нэ̄пак хассыт. Кӯщаит ла̄ввēсыт, рӯпатаныл мӯсхал щирыл вос щё̄питыяныл. Тот сака са̄в лю̄ль нак хо̄нтсыт.

	Щар са̄в лю̄ль ва̄рмаль ма̄шинал яласан организацият ва̄рēгыт. Тувыл кол ӯнттын ма̄т о̄с са̄в та̄рвит ва̄рмаль ēмталы. Кол ма̄гыс ойтхатнэ ос мирн нё̄тмил ва̄рнэ ма̄т о̄с са̄в та̄рвит о̄лы. Тэ̄нут-пормас тыналан колыт о̄с лю̄льсаӈ рӯпатаныл мины.

	Рӯпата ма̄т уральтан яныг кӯщай хум ла̄выс, ань «Роструд» нампа интернет ло̄псыт хӯлтнэ потыр хансым о̄лы. Инспекция хо̄тпат уральтан порат маныр урыл китыглахтэ̄гыт, тот ка̄сыӈ кӯщай ловиньтаӈкве вēрми. Ты хосыт мо̄лты та̄л сыс рӯпата минэ кӯщаит ловманкем млрд. солко̄ви та̄нки палтаныл хультуптасаныл, штрафыл ат майвēсыт.

	 

Рӯпата ма̄т 

уральтан урыл

	 

	Округувт та̄л палыт план щирыл, то̄ванакт ос илттыг рӯпата ма̄т уральтаӈкве о̄вылтавет. План щирыл рӯпата хунь уральтаве, ты тэ̄ла урыл прокуратура интернет ло̄псыт ловиньтаӈкве ро̄ви. Тот хӯлтнэ нэ̄пак та̄л палытын хансым о̄лы. Ты нэ̄пак ват са̄грапнал э̄тпос о̄выл хо̄талэ̄т хансаве. Илттыг уральтан ва̄рмаль па̄влытт ос ӯсытт о̄лнэ ма̄хум полщ тотнэ̄ныл юи-палт ēмталы.

	Та кӯщаит, хотьют рӯпитан хо̄тпат ла̄палыяныл манос наска̄ссыг лю̄камтыяныл, та̄н о̄влэ̄т нас ла̄вавет, ты ва̄рмаль мӯсхалыг вос щё̄питыяныл. Тувыл китынтыг уральтаӈкве ёхтавет, о̄с акв тамле ва̄рмаль хультыс ке, та̄н штрафыл та пинавет.

	 

То̄ва хо̄тпат 

рӯпата олныл 

ат ойтавет

	 

	Владислав Терентьев ла̄выс, юи-о̄выл кит та̄л сыс округувт тамле ва̄рмаль ва̄тихал ēмталы, кӯщай хо̄тпат рӯпата олнаныл юв-пувияныл. Ты та̄л-охса сыс са̄в тамле нак ты ēмталас. Ос мо̄лты та̄лныл кит процентын мощщанув о̄лыс. Хо̄т э̄тпос сыс кит со̄тыра арыгтем там-ле нак осн-паттувес. Югра ма̄т са̄т со̄тыракем рӯпитан хо̄тпатн олн ювле ойтуӈкве кӯщаяныл ла̄ввēсыт.

	Та̄н насати пуссын аквъёт атпан млн. арыгтем солко̄ви рӯпитан хо̄тпатн ат ойтмыт. Ань ты хо̄тал мус иӈ 1 со̄тыра 200 са̄вит э̄лумхо̄ласн са̄тпан нупыл хӯрум млн. солко̄ви ойтнэ щирыл о̄лэ̄гыт.

	Щар са̄в олн кит предприятияг ат ойтсы̄г. Ты Нягань ӯст о̄лнэ ЗАО ДСТ «Узтюмен-дорстрой», та̄н кит-хуйплов млн. а̄рнтаг о̄щсыт. Тувыл Ха̄льӯс районт ОАО «Приобь-трубпроводстрой», та̄н ос онтоловхуйплов млн. солко̄ви минэ щирыл о̄лэ̄гыт. Тыи ма̄гыс хо̄тса̄ткем кӯщай хо̄тпа штраф-олныл майвēсыт. Та̄нки рӯпата о̄щнэ са̄тпан нупыл кит хо̄тпа о̄с ойтхатуӈкве ла̄ввēсыт. Хӯрумхуйплов кӯщай олн ат ойтнэ ма̄гыс нэ̄паканыл сутан кēтвēсыт.

	Инспектор хо̄тпат такос ла̄вēгыт, хунь хо̄тпа матыр рӯпатал миве, тав договор-нэ̄пак ёмщакв вос ловиньтытэ, хоты нэ̄пакт хасхаты, ёмщакв та̄ра вос паттыянэ. Манырсыр рӯпата ва̄руӈкве паты, хо̄тал сыс манах щё̄с рӯпитаӈкв э̄ри, ос тыи ма̄гыс манаса̄вит олныл ойтаве, тот ёмщакв хансым вос о̄лыс. То̄нт ущ хасхатуӈкве ро̄ви. Ты ва̄рмаль та̄л рӯпата олныт виӈкве сака та̄рвитыӈ паты.

	 

То̄ва кӯщаит ла̄палахтэ̄гыт

	 

	Наталья Чекунова ос ты урыл ла̄выс, инспекция хо̄тпат уральтахтын порат са̄всыр ощмарыт хо̄нтэ̄гыт. То̄ва хо̄тпат хунь рӯпатан патхатэ̄гыт, лēккарыт палт ат ялэ̄гыт, э̄рнэ нэ̄пак нас ёвтэ̄гыт. Са̄всыр рӯпатат ниласа̄т атпан са̄вит тамле ощмар о̄лыс.

	Тувыл ма̄хум рӯпатанылт ӯргалахтым вос о̄лсыт, та̄нанылн ты урыл о̄с ат потыртаве. Хо̄тпа хотум ēмты, ётыл тав нётмилыл ат ва̄раве. Тыи ма̄гыс кӯщаит пуссын аквъёт ва̄т нупыл хӯрум млн. солко̄вил штраф-олныл майвēсыт.

	Инспектор хо̄тпат ты та̄л са̄в тамле тэ̄ла та̄ра-паттысыт. Округувт са̄в хо̄тпа аквторыг рӯпатат хотум ēмтсыт. Та̄н халанылт атхуйплов э̄лумхо̄лас рӯпатат а̄тимыг ēмтсыт. Налыман нупыл хо̄т хо̄тпа та̄кыщ сакватахтасыт.

	Хо̄тпа рӯпитан ма̄тэ̄т хотум ке ēмты, инспекцият рӯпитан ма̄хум ты ва̄рмаль та̄ра осн-паттыяныл. Та̄н пӯльницат ёт акван-нё̄тхатым рӯпитэ̄гыт. Хо̄тпа матаре ēмты ке, тав пӯльницан тотаве, лēккарыт ос та̄ра инспекция хо̄тпатн свонитэ̄гыт.

	То̄ванакт кӯщаит та хо̄тпа тох хуйтыяныл, тав вос ла̄выс, э̄рттам мо̄т ма̄т а̄гмыӈыг ēмтыс. Ос хунь тав кӣвре акваг лю̄лиг ēмты, нэ̄матыр олныл ат ойтаве. Ёты-о̄вылт хо̄тпа инспекция палт нё̄тмил во̄вуӈкве та ёхты. Рӯпата ӯргалан хо̄тпат тавēн та нё̄тэ̄гыт. Та̄н ты нак ка̄салам хо̄тпа хо̄нтэ̄гыт, э̄рнэ нэ̄пак выгыт, хо̄тпа сут хосыт ущта олныл ойтаве.

	Са̄выӈпа̄лэ кол ӯнттын, ма̄-во̄й но̄х-винэ ос ма̄шинал яласан рӯпатат та̄рвит накыт ēм-талэ̄гыт. Ань рӯпатат матыр лю̄ль нак ēмты ке, хо̄тпа «Роструд» нампа интернет сайтын ты тэ̄ла урыл хансуӈкве вēрми. Ты ва̄рмаль инспекторыт та̄ра уральтаӈкве патыяныл.
