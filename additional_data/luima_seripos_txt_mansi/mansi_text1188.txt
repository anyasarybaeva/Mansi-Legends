
Во̄ртур э̄тпост нёлолов хо̄талт Ха̄льӯс районт Я̄сунт па̄вылт о̄лнэ ня̄врамыт ӯщлахтын «Мань Ускве» ма̄н округ губернаторув Наталья Комарова вертолётыл ёл-иссас. Тав ётэ тот ва̄щинтахтын кастыл депутатыг о̄лнэ тит ма̄ньщи нэ̄г Татьяна Степановна Гоголева ос Надежда Геннадьевна Алексеева ёхталасы̄г. Тувыл ня̄врамыт ёт са̄в та̄л рӯпитан «Мань Ускве» ма̄ тармыл кӯщаиг о̄лнэ нэ̄ Любовь Павловна Стаканова, яныгнув ня̄врамыт ёт тот о̄лыс.«Мань Ускве» ня̄врамыт губернаторув ёт ёхталан кӯщаит та̄ра пēс порат о̄щнэ лахрыл мастувēсыт ос пуӈкыт о̄щнэ сагыл нэ̄гсалавēсыт. Наталья Комарова ма̄ньщи супыл мастувес, пуӈкто̄рыл пинвес ос ма̄ньщи хорамыӈ а̄гииг пēриявес. Ва̄ӈын ма̄хманэ ос таве ӯргалаӈкве ла̄ввесыт. Та юи-па̄лт во̄рт о̄лнэ сома лю̄льнэ пӯсасыӈ па̄влын ва̄нттувēсыт. «Мань Ускве» ма̄ньлат хум ма̄хум ос та̄н ётаныл пēрщуӈкв ёхтын щирыл ла̄вхатсыт. 

	Тох ты ёнганыл та о̄вылта-саныл. Губернаторув ня̄врамыт ос Мария Сергеевна Мерова ёт ка̄тын нэ̄гумтан ква̄лыг ло̄мт сагуӈкв ханищтахтас. Нэ̄матыр хо̄са та̄н пӯсасаныл тӣврыт нас то̄х ат о̄лсыт, «Мань Ускве» ма̄ньлат хум ма̄хмыт ха̄йтыл ёхтыгпасыт, мӯй ма̄хум пуӈкын пиннэ саганыл хо̄т та няртумтасаныл. Ёнганыл а̄стынэ юи-па̄лт яныг кӯщаиг о̄лнэ ма̄хум ма̄нь ня̄врамыт хольт, халанылт иӈ хо̄са номтанылт пēнтхатым потыртасыт. 

	Губернаторувн «Мань Ускве» ня̄врамыт ӯщлахтын ма̄ сака мӯстыс. Тав ла̄выс: «Тамле пӯмащ ёнгил нэ̄мхотты порат ат ёнгыгласум. Ам ань ва̄ӈын хо̄тпанум нупыл сунсэ̄гум, амтиротум номсэ̄гум, та̄наныл ам то̄х а̄прамтахтым нэ̄мхотты порат 

	ат ва̄санум. На̄н сака ёмас 

	ва̄рмаль э̄лаль тотэгы̄н. Таима̄г-сыл ам на̄нанн яныг пӯмащипа ла̄вегум». 

	Тувыл Наталья Владимировна «Мань Ускве» ня̄врамыт ӯщлахтын колн тēрха̄пыл яласан мотор ос ханты ма̄хум яласан ма̄ньха̄п мӯйлупм. Тав ос хоса та̄йтыӈ лё̄мвой то̄рыӈ ня̄врамытын ю̄нтым супохсал мӯйлуптавēс. Акв та порат, акв-тамле супохсал «Мань Ускве» ня̄врамытын аквписыг нё̄тмил ва̄рнэ ма̄гсыл Татьяна Степановна о̄с мӯйлуптавес. 

	Тох ты ма̄н округувт о̄лнэ яныг кӯщаюв «Мань Ускве» ма̄н ёхталас.

	 

	Любовь СТАКАНОВА 

	тēтыглам потре 

	ма̄ньщи ла̄тӈыл 

	Александр ВЬЮТКИН 

	хансыстэ.

	 
