

	Пēс йис та̄гыл соссаӈ ма̄хманув, хантыт ос ма̄ньщит, Э̄тпос яныгман порат акваг пӯрлахтасыт. Ань ос матах та̄л А̄с ма̄хманув та̄нти пēс пӯрлахтан ва̄рмаляныл но̄х-во̄рмалтыяныл, та̄нти ла̄тӈыл тох ла̄вияныл - «Тылащ поры», ма̄ньщи ла̄тӈыл те ла̄вуӈкв - Э̄тпос пури.


		Ты пēс ялпыӈ хо̄таланыл рēтыӈ ю̄с-вой э̄тпосныл о̄вылтаглысаныл, та юи-па̄лт хӯрум э̄тпос янытласаныл. Та̄н хӯрум щёс э̄тпос яныгман порат пӯрлахтэ̄гыт. 

		Ань юи-о̄выл та̄лытт ты ялпыӈ хо̄таланыл са̄всыр ма̄т ва̄руӈкв патвес. Ты та̄л «Старый Сургут» нампа музеиӈ ма̄т ювле хультум титыт са̄тыт 13 хо̄талэ̄т соссаӈ ма̄хум о̄с пӯрлахтасыт. Тот рӯпитан ма̄хманув Марина Викторовна Самсонова, Мария Владимировна Ситникова, Людмила Мелентьева, Ирина Кошелева ос Ирина Ибрагимова, ма̄ньщи ма̄щтыр хумиюв Александр Сайнахов та̄н тот маттем та щё̄питахтасыт.

		Э̄типа̄лаг хо̄т щё̄с порат та̄н рӯпитан коланыл ляпан са̄в мир атхатас. Ӯст о̄лнэ ханты э̄кват кон пасан тӯщтысыт, та̄нти ю̄нтум ман ма̄щтырлам пормасаныл, а̄каняныл, сакныл хартым хораманыл тот тыналасаныл. 

		Соссаӈ мир отделт рӯпитан ма̄хманув ос та̄н палтаныл ёхтум ма̄ньлат а̄гит пуссын нуй сахи массыт, пыгрищит мольщаӈыл масхатасыт. Ос пӯрлахтуӈкв та о̄вылтахтасыт. 

		Ты хо̄тал пēс порат тох о̄вылта̄лвес. А̄лпыл ма̄ньнув хо̄тпат йӣв мант ёт па̄выл хосыт тэ̄нут атым колыт халт ё̄мыгтасыт. Акв хоты колыӈ ма̄хум палт ёхтэ̄гыт, мант та̄нанылн та такталыяныл, та ма̄хум тув матыр тэ̄нут вос пинэ̄гыт. Тох па̄выл хосыт ё̄мыгтым та̄н са̄в тэ̄нут атыгласыт. Тувыл э̄типа̄лаг па̄влыӈ ма̄хум харамат акван-атхатыгласыт. Тот тӯйтныл пасан ва̄раве. Ос тэ̄нут та пасан тармыл та пинаве. Ос ма̄к таи о̄лыс – пасан тармыл са̄всыр ӯй хуриӈ ня̄нь пиным вос о̄лы. 

		Ань Сургут ӯст о̄лум ялпыӈ хо̄талт ты щи-рыл ва̄рим ня̄нь о̄с о̄лыс. Акв нэ̄ тамле ня̄нь та ва̄рум, ты ня̄нь щирыл са̄лы, хӯлыт, мо̄т са̄всыр уит хащхатасыт. Ань тит ханты пыгрищиг атум тэ̄нут та пасан тармыл та пинсаныл. Тувыл мӯй ма̄хум пуссын пасан ляпан во̄ввēсыт ос Э̄тпос нупыл лю̄люӈкв ла̄ввēсыт. Александр Сайнахов ма̄ньщи ла̄тӈыл по̄йкщуӈкв та патыс. 

		Тав тох по̄йкщас: «Та̄тылаг ӯнлын а̄мпарыт та̄глыӈыг вос ēмтэ̄гыт, ва̄гта̄л ка̄танув, ва̄гта̄л ла̄гланув ё̄рыл вос пинавет. Тув порат са̄в пил вос тэ̄лы, во̄р-уянув, вит-уянув ёмащакв вос са̄вмēгыт. Хӯланув по̄рыӈыг вос ēмтэ̄гыт». 

		Та юи-па̄лт ма̄хум пуссын пуӈк пинсыт. Ос тӯйтыл равтхатуӈкв та патсыт. Ты ялпыӈ хо̄талт тӯйтыл таима̄гыс равтхатаӈкв э̄ри, тӯйт молях вос толы ос ма̄тев моляхнув вос нэ̄глы. Ма̄нь ня̄врамаквет тот маттем та равтхатасыт. 

		Тувыл мӯй ма̄хум пуссын яныг кол тӣврын во̄ввēсыт. Тот та̄н ма̄гсыланыл «Лӯима̄ ханса» ос «А̄с нэ̄» нампа коллективн ялантан а̄гирищит йӣквсыт. Александр Дмитриевичув Андрей Кечимов ёт са̄снёлыл мощ тӯлыглахтас, пӯмыщ тӯлыглап суссылтасы̄г – аквтуп ма̄ньлат а̄ги хум ва̄рнэ ма̄гыс хум хо̄тпа тинсы. Рущ ма̄хум тот маттем та мовиньтасыт. 

		Мария Владимиров-на Ситникова, Людми-ла Мелентьева, Ирина Кошелева ос Ирина Ибрагимова Э̄тпос урыл пӯмыщ мо̄йт суссылтасыт. Та̄н ня̄врамытн потыртасыт, Э̄тпосув нупыл манрыг тулё̄выл такталаӈкв ат ро̄ви, манрыг тав нупылэ ва̄рыглахтуӈкв ат ро̄ви. Ты урыл газетав юи-о̄выл 16 ло̄псэ̄т ловиньтэ̄н. 

		Ня̄врамыт о̄с ёнгуптавēсыт, та̄нанылн Людмила Мелентьева ёнгилыт суссылтас. Та юи-па̄лт мӯй ма̄хум ща̄й аюӈкв во̄ввēсыт, хотьют ка̄сащас, пуссын ща̄ил пинвēсыт. Тувыл ма̄хум ла̄кква-миныглаӈкв та патсыт. 

		Мо̄тыт щёс та̄н ос яныгполь э̄тпос са̄тыт хо̄талэ̄т тув ёхталаӈкв во̄ввēсыт, Ӯринэ̄ква хо̄тал янытлан ма̄гыс. 

		 

		Валентина Хозумова

 
