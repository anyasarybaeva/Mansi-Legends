
Ка̄сыӈ са̄т хо̄тал округ кӯщай нэ̄ Наталья Комарова такви ва̄ӈын хо̄тпанэ акван-атыглыянэ. Тыт о̄лнэ мир коронавирус а̄гмыл ул вос ēмтэ̄гыт, манхурип рӯпата ва̄раве, та урыл са̄всыр кӯщаит тот акваг китыглыянэ. 
Я̄ӈк на̄тнэ э̄тпос 11 хо̄талэ̄т о̄лум сапра̄нит мир пусмалтан департа­мент кӯщай хум Алексей Добровольский ла̄выс, ма̄нь па̄вылквет о̄лнэ ма̄хум ма̄нь таквс э̄тпос о̄выл хо̄талэ мус привив­кал пуссын тах ва̄равет. Наталья Комарова то̄нт ла̄выс, ты рӯпата сӯкыр э̄тпос о̄выл хо̄талэ мус вос а̄стлаве. Ань «СпутникV» ос «Эпи­Вак­Корона» нампа тэ̄рпит округ янытыл акваг са̄в кēтавет, ма̄хумн пӯльни­цан ялуӈкве туп э̄ри. 
Ха̄льӯс район Хулюм­сӯнт па̄вылт о̄лнэ ма̄хум прививка ва̄руӈкве о̄с акваг во̄вавет. Та па̄вылн ам яныгпо̄ль э̄тпос оиг­пан э̄лы-па̄лт ялсум. Ты рӯпата хумус тот ва̄раве, Хулюмсӯнт па̄выл пӯль­ни­цат рӯпитан лēккар хум Алексей Иосифович Щетников китыгласлум. 
– Алексей Иосифович, Хулюмсӯнт па̄вылт о̄лнэ манаса̄вит хо̄тпа при­вивкал ва̄рвēсыт?
- Па̄влувт 280 э̄лум­хо̄лас уколыл тӯщтувēсыт. Та̄н халанылт 230 хо̄тпат «СпутникV» тэ̄рпил ос 50 хо̄тпат «ЭпиВакКорона» тэ̄рпил ва̄рвēсыт. Ма̄хум температура ат ке о̄нь­щēгыт, давленияныл ке ёмас, уколыл ва̄риянув. Ос 21 хо̄тал ювле хульты, китынтыг пӯльницан во̄­виянӯв. 
Ня̄хщамво̄льт о̄лнэ ма̄нь пӯльница ма̄н па̄влув нупыл ловиньтахты, тот о̄лнэ мир о̄с прививкал тӯщтысанӯв. Тув о̄влэ̄т рē­тыӈ ю̄свой э̄тпост ялсӯв, китыт щёс ма̄ньполь э̄т­пос 5 хо̄талэ̄т минасӯв. То̄нт 90 э̄лумхо̄лас при­вивкал ва̄рсанӯв. Та па̄вылт о̄лнэ 87 та̄л яныт о̄йка о̄с уколыл тӯщтыс­лӯв. Ня̄хщамво̄ль па̄вылн воссыг ат яланта̄лэ̄в, лēккар нэ̄ ты рӯпата ань такви тот ва̄ритэ.  

– Хулюмсӯнт па̄вылт о̄лнэ манаса̄вит э̄лум­хо̄лас ты уколыл иӈ ва̄руӈкве э̄ри?
– Па̄влувт акв со̄тыра э̄лумхо̄лас о̄лы, та̄н ха­ланылт 450 арыгкем хо̄тпат прививкал тӯщ­туӈкве тах э̄рēгыт. О̄влэ̄т 50-60 та̄л яныт ос тыил яныгнув ма̄хум пӯльни­цан ёхталасыт. Ма̄ньлат хо̄тпат ань о̄с во̄выглянӯв кос, тувыл та̄н сака ат ка̄сащēгыт. Ма̄хманув са̄ртын нэ̄пакн хансыя­нӯв, ань прививка ма̄гсыл 30 арыгкем э̄лумхо̄лас хасхатасыт. Хунь тэ̄рпил кēтавēв, ма̄н та̄ра та̄на­ныл во̄виянӯв ос хӯрум хо̄тал сыс уколыл тӯщты­янув. Тэ̄лы ма̄шинал тэ̄р­пил тотыглавесӯв, ань вертолётыл. Ты накт 50 арыгкем тэ̄рпит ӯрēв, хунь тотавēв, иӈ ат ва̄глӯв. 
– Па̄вылт са̄в ма̄хум коронавирус а̄гмыл ēмталасыт?
– Щар о̄влэ̄т мо̄лты та̄л туи во̄ртур э̄тпост ма̄х­манув а̄гмыл ēмтуӈкве патсыт. То̄нт са̄в щēмьят ӯщлахтын ма̄ныл юв ёхтысыт, улпыл, та̄н а̄гм тотсыт. Китынтыг ма̄хум яныг таквс э̄тпосныл рēтыӈ ю̄свой э̄тпос мус а̄гмыл ēмталасыт. Тувыл ты пора сыс 16 э̄лумхо̄лас ты а̄гм о̄щнэ̄ныл туп хас­санӯв, тох тай яныгса̄т арыгкем хо̄тпа а̄гмыӈыг о̄лсыт. Ма̄н ма̄нь па̄вылт о̄лэ̄в, анализыт та̄ра Ханты-Мансийск ӯсн кēтуӈкве ат вēрмēв. 16 э̄лумхо̄ласыт анализаныл ӯсн туп кēтыгласанӯв. Ма̄н тай ва̄глӯв, па̄влувт са̄внув хо̄тпат а̄гмыӈыг о̄лсыт.
– Пӯльницат рӯпитан ма̄хум прививка пуссын ва̄рсыт?
– Тыт рӯпитан хо̄тпа­нӯв пуссын ла̄всанув, при­вивка вос ва̄рēгыт. Та̄н ма̄хум ёт рӯпитэ̄гыт, тыи­ма̄гсыл ты укол та̄наныл э̄ри. Лēккарыт тэ̄рпил  пуссын рēтыӈ ю̄свой э̄т­пост тӯщтувēсыт. Ты юи-па̄лт кēлпанув вуйвēсыт, «антитела» ла̄внэ утыт ань о̄ньщēв. 
Туи пора ты ляпами, са̄в щēмьят ӯщлатуӈкве мо̄т ма̄н тах минэ̄гыт, па̄влыӈ ма̄хманув акваг потыртыянӯв, прививка ва̄руӈкве ань вос ёхталэ̄­гыт. То̄нт коронавирус а̄гмыл ат ēмтэ̄гыт, ос мо̄т ма̄ныл ты а̄гм па̄вылн ат тотэ̄гыт. Ань тэ̄рпил акваг кēтавēв, ма̄хманув пӯльницан вос ёхталэ̄гыт, прививкал пуссын тах ва̄риянӯв. 
Людмила ТЕТКИНА   
