
Ханты-Мансийск ӯст Букваг ла̄внэ нэ̄пак ловиньтан колнакт ма̄хум атхатыгласыт, тув Зинаида Лонгортова ёхталас. Ты нэ̄ Ямал ма̄т о̄лы, тот тав налыман нупыл хӯрум та̄л телевидение ос ра̄­тива колт рӯпитас. 
Ань ӯщлахтуӈкве па­тыс ос нас тох тэ̄ла та̄л ат о̄лы, такви ла̄тӈēтыл потрыт хансы. Рӯпитаме порат са̄в ма̄хум потра­ныл, мо̄йтаныл хансыс, ань ос та̄наныл нэ̄пакыг та̄ратыянэ.
Алла Иштимирова-Посохова ӯсувт нэ̄пак ловиньтан колт кӯщай нэ̄г рӯпиты. Тав ань ща̄гтым потырты, матъёмас тамле ёмас, ка̄ркам нэ̄кве та̄нти палтаныл мӯйлуӈкве во̄всаныл. 
Аквъёт ӯнла­хо̄лэ̄гыт, потрамēгыт, э̄лаль ва̄рнэ рӯпататэ урыл, потранэ урыл таве ёмщакв титыг­лыяныл. 
Э̄лыл ёхтум хо̄тпа ёт потрамаӈкве пӯмыщ:
–Ма̄н ётув ань э̄лыл ёхтум нэ̄ потыртаӈкве паты. Тыт Букваг ла̄внэ колнакувт са̄всыр мӯй ма̄хум ёхта­лэ̄гыт ос Ямал ма̄ныл ущ о̄выл хо̄тпа ёхтыс. 
Зинаида Лонгортова са̄в та̄л журналистыг рӯпитас, ты мус потрыт такви о̄с хансы, такви мирēн нё̄туӈкве а̄лыми. Тыхо̄тал тав та̄ратам нэ̄паканэ урыл, тав хан­сум потранэ, мо̄йтанэ урыл тах титыглылӯв.
Зинаида Лонгортова нотэ-йисэ палытыл акваг журналистикат рӯпитас, мире ма̄гсыл ханты ла̄тӈыл потыртас, таве телевидение ос ра̄тива хосыт ма̄хум суссыт ос хӯнтлысыт. 
Та сыс нэ̄кве онтолов нэ̄пак та̄ратас. Акв потре щирыл такви тина по̄слыс, ты та̄н ма̄нылт са̄лыӈ ма̄хум хумус нэ̄ ха̄йталэ̄­гыт, потре ла̄ваве «Сва­дебный аргиш», тинатэ о̄с аквта щирыл намаим о̄лы. 
Зинаида Викторовна такви ла̄выс: 
– Ам са̄всыр рӯпатан вуйхатэ̄гум. Ань ханты ма̄хманумныл потрыт акван-атсум, ты нэ̄пакум ла̄ваве «Антология народа ханты». Тув рущ ла̄тӈыл хансым потрыт ва̄рēгум, ты са̄тловтем хо̄тпа та̄нти хансум потраныл а̄нумн тēтсаныл. 
Амти о̄с акв нэ̄пакум ты а̄сты, тот о̄ныпум мо̄й­танэ хассанум, таве ам рущ ла̄тӈыл толмащлаӈ­кве ат а̄лымаслум, ном­сэ̄гум, вос тох ва̄рилум, хуньт хотьютын э̄рыӈ рущ ла̄тӈын толма­щлаве.
Зинаида Викторовна хансум потрыт, пēс мо̄й­тыт ма̄хманэ̄н сака э̄руп­та­вет, наука щирыл рӯ­пи­тан хо̄тпат тав потранэ̄т ка̄сыӈ ла̄тыӈ со̄рни хольт о̄ньщияныл, та̄н ханты ла̄тӈыл хансым о̄лэ̄гыт. 
Нэ̄ рӯпитамēт хо̄т-а̄ти яласас, са̄лыӈ ма̄хманэ потрыт хансыс ос та̄на­ныл тинан по̄слыс, тот мо̄йтыӈ-потрыӈ хо̄тпак­вет о̄лэ̄гыт, яныгпа̄ла э̄к­ват ос о̄йкат са̄в мо̄йт ва̄­гыт. Ты нэ̄паке тав хӯрум та̄л ва̄рыстэ.
Юи-о̄выл ат та̄л сыс Зинаида Лонгортова «Под крылом матери-вороны» нэ̄паке хансыс ос та̄ратас. 
Ōвлэ̄т ва̄тииг хансыг­ластэ, тувыл ос мощ нё̄ты­стэ ос яныг потыр капаиг ēмтыс. Таве рущ ла̄тӈын о̄с толмащластэ, ань са̄в мир ты урыл ловиньтаӈ­кве вēрмēгыт. Ты потрēт тав ханты колта̄гыл урыл хансыс, хумус та̄н яныг хо̄нт юи-па̄лт савалапыг хультум ня̄врамыт та̄нти палтаныл висаныл, та̄на­ныл янмалтасаныл. 
Хо̄нтхатыглапын Āс-угорский институтт рӯ­питан нэ̄ Анастасия Шиянова ёхталас, тэ̄н сас Ямал ма̄ныл о̄лэ̄г, тав тох потыртас: 
– Зинаида Викторовна - потрыт хаснэ нэ̄, ты коныпал тав таса̄вит мо̄йт ма̄хманувныл атыс, ты сака яныг рӯпата, ёмас рӯпата. 
Ма̄н, наука щирыл рӯпитан хо̄тпат, тав пот­ранэ акваг ловиньтыя­нӯв, научный потрыт ты хосыт хансэ̄в, таве сака янытлылӯв. 
Матъёмас ма̄нти ла̄т­ӈ­увтыл нэ̄пакыт та̄раты. «Свадебный аргиш» тина ам омагум-а̄тягум са̄лыӈколт яласамēнт тот по̄слувес, ам а̄пщим ос ляпа рӯтанум та тинат по̄слувēсыт, тыил ам номтум татем ёмас.
Зинаида Викторовна номылматас, о̄выл потре «Свадебный аргиш» тав а̄гитэ пыгрищ самын па­тум порат хосат хансыстэ, ань апге янгыг ēмтыс. 
То̄нт ня̄врам ма̄нь, э̄ти торыӈ ат хуяс, таве нёви­тым нэ̄ номтын ёхтувес, анēкватэ̄н тав хуньт о̄с тох нёвитавес, нэ̄ нэ̄пак а̄лмаяс, э̄т сыс та хансы, хо̄талъя̄тыт потре та а̄стыс. 
Тувыл хоталь пинум­тастэ, хот-ёрувластэ, ат та̄л минас, ущта хо̄нтыстэ ос та потре щирыл тина та по̄слыс. Ань та потре иӈ э̄лаль янгыг хансытэ.
Галина КОНДИНА
