

	Галина Ивановна Пестрякова ма̄щтырлаӈкве сака ха̄сы. Тав йӣвныл са̄всыр аньщарыт ёрги, хӯл совныл са̄всыр пӯмащ утыт ю̄нты ос са̄сныл са̄всыр хусапыт ва̄ри.

	Э̄ква Октябрьский район Карымкары па̄вылт о̄лы. Тав Большие Юрты па̄вылт самын патыс. Колхозыт ва̄руӈкве хунь о̄вылтавēсыт, ма̄нь па̄вылквет о̄лнэ мир пуссын Карымкары па̄вылн ва̄нтлуптавēсыт. То̄нт оматэ о̄с та па̄вылн о̄луӈкве минас.  Галина Ивановна а̄тятэ рущ хумыг о̄лыс, ос та колхозт рӯпитас. Тувыл Ямал ма̄н рӯпитаӈкве кēтвес. Щēмьятэ палт мощщан ёхталас, Лабытнанги ӯсн о̄луӈкве ёт во̄всанэ. Галина Ивановна оматэ хащта̄л ма̄т о̄луӈкве ат тахмаяс, о̄йка ювле таккēт та минас. Ты юи-па̄лт  тав а̄тятэ воссыг аты ва̄щиньтастэ. Оматэ нила ня̄враманэ такви янмалтасанэ. Галина Ивановна щар яныг ня̄врамыг о̄лыс, са̄т класс а̄стламе юи-па̄лт  та̄ра рӯпитаӈкве минас. Та поратэ урыл тох потыртас: «Ам э̄лаль ханищтахтуӈкве аты номсысум. Омамн нё̄туӈкве э̄рыс, мис поснэ ма̄т рӯпитаӈкве патсум. То̄нт колхоз кит со̄тыра арыгкем мис о̄ньщас,  мисанув посуӈкве а̄лпыл хо̄т щё̄с порат но̄х-ква̄лсӯв. Тувыл пум тэ̄ӈкве кон та̄ртыгласанӯв, итипа̄-лаг ос ювле мисколн посуӈкве ня̄влысанӯв. Ам акв хо̄тал сыс ат яныг фляга щаквит поссум. То̄нт ма̄н пуссын комсомольцыг, коммунистыг о̄лсӯв. Янытлан нэ̄пакыл майвесӯв, янытлавесӯв, ма̄н тай э̄лаль ща̄гтым ка̄ркамыг та рӯпитасӯв. Тувыл хум ва̄рсум, кит ня̄врам самын паттысум. Ты юи-па̄лт колхозн рӯпитаӈкве воссыг ат минасум, мань ня̄врамыт ӯргалан колт а̄ныт ловтуӈкве патсум. Пенсиян миннэм мус тот рӯпитасум. О̄йкам а̄тимыг ēмтыс, амккем хультсум. Пыгум колта̄глэ ёт Сургут ӯст о̄лы, ма̄-во̄й но̄х-винэ ма̄т рӯпиты. Ань та ӯсныл па̄влув мус машинал яласан лё̄ӈх ва̄рвес, ам палтум ва̄тихал ёхталы. А̄гим Ханты-Мансийск ӯст о̄лы, Югорский университетт рӯпиты, ӯщлахтын  порат а̄гитэ ёт ам палтум ёхталэ̄г. 

	Акв порат пил ва̄-туӈкве минасум, во̄рт ё̄мыгтамумт  йӣквар ка̄саласлум, юв тотыслум. Йӣквар мощ ёргыслум, нё̄тнэ а̄ныиг та тэ̄лыс. Ёмащакв то̄слыслум, о̄люпыл сартыслум ос пасан тормыл ӯнттыслум. Во̄рт ань акваг йӣквар атэ̄-гум, са̄всыр пӯмащ утыт ва̄рēгум. Ты юи-палт са̄сныл са̄всыр хусапыт ва̄руӈкве ханищтахтасум. Хӯл совныл ос са̄всыр пӯмащ утыт ю̄нтэ̄гум. Па̄влувт ма̄ньщи, ханты хо̄тпа а̄тим, тыщирыл ма̄щтырлаӈкве нэ̄мхотьют ат ха̄сы. Ам амки хумус ха̄сэ̄гум, тох та ва̄рēгум. Па̄влыӈ ма̄хум  са̄всыр йӣква-рыт, са̄с, хӯл со̄в а̄нум 

	ань акваг та тотэ̄гыт. 

	Галина Ивановна па̄вылт о̄лнэ мирн сака янытлаве. Тав мо̄т яныгпа̄ла хо̄тпат ёт «Совет ветеранов» нампа организацият рӯпиты. Яныгпа̄ла хо̄тпат ва̄тихал акван-атыглыянэ. Ты рӯпататэ урыл тав ла̄выс: «Ам хӯл алыщлаӈкве сака ка̄сащēгум, ма̄хма-нув няслуӈкве ёт во̄виньта̄лыянум. Акв 

	порат ам номтыл ёхтувēсум, хӯл алыщлан хо̄тпат халт касыл ва̄руӈкве. Ты юи-па̄лт па̄вылт о̄лнэ мир ма̄н акван-атыглыянӯв, та э̄лумхо̄лас хотьют щар яныг хӯл пуви, тав но̄х та паты. Ань ка̄суӈкве са̄в хо̄тпа ёхталаӈкве патыс. Пувум хӯланув я̄ ва̄тат па̄йтыянӯв, пуссын аквъёт тот тэ̄ганӯв. Ты ялпыӈ хо̄талн ма̄хум та̄нки тэ̄нут тотэ̄гыт, тыщирыл аквъёт пуссын ӯщлахтэ̄в. О̄влэ̄т ма̄н туи порат тамле касыл ва̄рыгласӯв, ань тэ̄лы порат о̄с акван-атхатыглэ̄в». 

	Галина Ивановна са̄в та̄л ка̄ркамыг рӯпитас, са̄в янытлан нэ̄пак о̄ньщи. Э̄ква рӯпата та̄л о̄луӈкве щар ат вēрми,  тав ань стихыт хансуӈкве о̄вылтахтас.                                     

	Людмила 

	Тасманова
