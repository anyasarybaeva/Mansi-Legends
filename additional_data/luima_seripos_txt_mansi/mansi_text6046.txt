
Я̄ӈк на̄тнэ э̄тпос 11 хо̄талэ̄т Президентув Владимир Путин Россият о̄лнэ мирн ла̄тыӈ кēтыс. Тав ня̄врамыӈ щēмьят, рӯпата та̄л хультум ма̄хум, предприниматель-хо̄тпат хумус нё̄тавет, та урыл потыртас. То̄нт Владимир Путин ня̄врамыт янмалтан щēмьят са̄всыр йильпи пособие-олныл ойтуӈкве ла̄выс. 
– Лӯпта э̄тпос о̄выл хо̄талныл 3-15 та̄л яныт ня̄врамыт пуссын лов со̄тыра солко̄вил ка̄сыӈаныл ойтуӈкве о̄вылтавет. Нё̄тмил акв щёс туп миве, заявление-нэ̄пак я̄ӈк на̄тнэ э̄тпос 12 хо̄тал­ныл ма̄нь таквс э̄тпос о̄выл хо̄тал мус ищ­хӣпыӈ утыт Госуслуги ло̄псыт хансуӈкве э̄ри: 
– Ань ты порат рӯпата та̄л хультум нэ̄т-хумыт ка̄сыӈ ня̄враманыл ма̄г­сыл яныгпо̄ль э̄тпос, я̄ӈк на̄тнэ э̄тпос ос лӯпта э̄тпос сыс хӯрум со̄тыра солко̄вил ойтуӈкве пата­вет. Олныт пуссын та̄ра виӈкве ро̄ви.
– Хӯрум та̄лныл ма̄нь­нув а̄гирищит, пыгри­щит о̄с олныл нё̄тавет. Щēмьят ты хӯрум э̄тпос сыс ат со̄тыра солко̄вил та̄ставет. Ща̄нит-а̄щит о̄с та̄ра 15 со̄тыра солко̄ви виӈкве вēрмēгыт. Ты олныл «Материнский капитал» нампа нэ̄пак о̄щнэ щēмьят мивет. Тувыл са̄в ма̄хум олна­ныл кол ёвтнэ манос яныг а̄гияныл, пыганыл ханищтахтан ма̄гсыл холтсаныл, та̄н пособиял о̄с мивет.   
– Ма̄нь ня̄враманыл ёт юн о̄лнэ нэ̄т пособие-олнаныл но̄х-нё̄тавет. 3-7 та̄л яныт ня̄вра­мыт ма̄гсыл нуса тотнэ щēмьят ты олныл ойта­вет. Ты мус пособие-олн хӯрум со̄тыра арыг­кем солко̄ви са̄вит о̄лыс, ань ма̄хум са̄т арыг­кем со̄тыра солко̄вил ойтавет. 
Ань 27 млн арыгкем э̄лумхо̄лас са̄всыр олн-нё̄тмилыл ты хӯрум э̄т­посыт сыс тах ойтавет. 
Владимир Путин Россият о̄лнэ мирн ла̄тыӈ кēтум порат ос мо̄т нё̄тмилыт урыл потыр­тас. Ань корона­вирус-а̄гм пусмалтан лēккарыт сэ̄лум олна­ныл но̄х-нё̄тсанэ. Тувыл предприниматель-хо̄т­пат о̄с са̄всыр субси­дия-олныл та̄стуӈкве ла̄в­санэ. 
Президентув кēтум ла̄тыӈ 88% са̄вит Россият о̄лнэ мир хӯнтлысыт. Ты урыл Всероссий­ский центр изучения общественного мнения (ВЦОМ) хансыс. Та̄н халанылт 70% са̄вит ма̄хум Президентув телевизор хосыт суссыт манос ищхӣпыӈ утыт ля̄х­ха­лыт ловиньтасыт. 81% са̄вит хо̄тпат ла̄вē­гыт, тав ёмас ос э̄рнэ нё̄тмил Россият о̄лнэ щēмьят ма̄гсыл ва̄ри. Ос 73% са̄вит мир ном­сэ̄­гыт, Россият о̄лнэ са̄в ма̄хум коронавирус а̄гмыл ул вос ēмтэ̄гыт, Владимир Путин ань акваг са̄в рӯпиты.    

Са̄в ня̄врамыӈ колта̄гыл

Валентина ос Евгений Яковлевыг ня̄враманэ̄н ёт Ханты-Мансийск ӯст о̄лэ̄г. Тэ̄н хӯрум а̄ги янмалтэ̄г. Валентина ты нё̄тмил урыл таи ла̄выс: «Ам ань ма̄нь а̄гим ёт ю̄н о̄лэ̄гум, Евгений таккēт рӯпиты. Яныг а̄гимēн лов та̄лэ то̄влыс, китыт а̄гимēн хо̄т та̄л яныт о̄лы, ма̄нь а̄гимēн кит та̄лэ то̄влыс. Ам кит ня̄врамагум ма̄гсыл лов со̄тыра солковил тах ойтавем. Ма̄нь а̄гим ма̄гсыл ат со̄тыра солко̄вил хӯрум э̄тпос сыс мивем. Ма̄н о̄лнэ кол ёвтнэ ма̄гсыл «Материнский капитал» ла̄внэ олныт холтсанӯв, тувыл ты олныл ма̄н о̄с тах мивēв. Ам нё̄тмил ма̄гсыл заявление-нэ̄­пак хассум ос Госуслуги щирыл кēтсум. Ма̄нь а̄гим ёт юн о̄лнэм ма̄г­сыл о̄с хӯрум со̄тыра арыгкем солко̄вил ойтвēсум. Ты олныт ань о̄с но̄х-нё̄твēсыт. «Югорский семейный капитал»  нэ̄пак ма̄н о̄с о̄ньщев. Ты олн-нё̄тми­л­ыл ма̄н округувт самын патум ня̄врамыт мивет. Ань округувт о̄лнэ са̄к­кон щирыл тувыл 35 со̄тыра солко̄ви виӈкве ро̄ви. Ты олныт ма̄гсыл заявление ам о̄с хассум. Ма̄н щēмьяв ма̄гсыл ты пособие-олныт – яныг нё̄тмил». 
Людмила ТЕТКИНА
