
Ханты-Мансийск ӯст о̄лнэ «То̄рум Маа» музей 30 та̄лэ то̄влыс. Тот рӯпитан ма̄хум ты кастыл китыт мирхал научный конференция ва̄рыгласыт, тох намаясаныл: «Сибирские угры в ожерелье субарктических культур: общее и неповторимое».

	Э̄лы хо̄н ма̄ныл мирхал научно-исследовательский центрытныл са̄в хо̄тпа ёхталас — Венгрияныл, Финляндияныл, Американыл ос Россия янытыл о̄лнэ учёныит, историкыт, этнографыт ос музеитыт рӯпитан ма̄хум.

	О̄выл тамле хо̄нтхатыглап ат та̄л ювле хультум порат ва̄рыглавес. То̄нт музеитыт рӯпитан хо̄тпат ос учёныит «То̄рум Маа» музей о̄вылтыт са̄в потыртасыт, ва̄т нупыл ат та̄л сыс ма̄хум маныр ва̄рсыт, музей тэ̄латэ хумус мины, пуссын та̄ра-паттысыт. Тамле хо̄нтхатыглап ка̄сыӈ ат та̄л сыс акв щёс ва̄руӈкве та порат ты номылматсыт.

	Ты музей кӯщай Людмила Александровна Алфёрова атхатам мир нупыл са̄в ёмас, сымыӈ ла̄тыӈ ла̄выс. Музей ӯнттуӈкве номылматам соссаӈ хо̄тпаг янытласаге — Юван Николаевич Шесталов ос Еремей Данилович Айпин. ЮНЕСКО организация па̄лыл ёхтум пищма ловиньтастэ.

	Тот рӯпитан хо̄тпат ла̄внэ̄ныл щирыл, ты хо̄нтхатыглап финно-угорский мирн яныг па̄рыс тоты — культура но̄х-во̄рмалтан ма̄гыс, ща̄нь ла̄тыӈ ос пēс йис ва̄рмалит ханищтан ма̄гыс акван-атхатам ма̄хум э̄рнэ нэ̄пакыт щё̄питэ̄гыт.

	Округ кӯщай ва̄ӈын хум Всеволод Кольцов тох ла̄выс: 

	— Наталья Комарова на̄нан паща ла̄тыӈ кēтыс. Соссаӈ ма̄хум музеяныл ялпыӈ сыпыт ӯнттысаныл, ань тыг ёхтум мир та̄нти ка̄салыяныл, манхурип ёмас, карс ма̄т тав ӯнлы. Ам номсэ̄гум, ты хо̄нтхатыглап музейн яныг па̄рыс тоты, ма̄хум халанылт ва̄йхатэ̄гыт, потрамēгыт, са̄в ёмас тэ̄ла ва̄руӈкве акван-потыртахтэ̄гыт, са̄всыр научно-исследовательский проектыт щё̄питэ̄гыт.

	Мӯй ма̄хум округт о̄лнэ соссаӈ мирыт культура ущпылнэ̄г ёмащакв ва̄ӈкве патыяныл, музейн атым са̄всыр пормасыт ос маснутыт та̄нти ка̄салыяныл. Я̄тил ма̄хум, пуссын аквъёт юртыӈыщ рӯпитэ̄н, са̄в э̄рнэ нэ̄пак хансэ̄н, со̄тыӈыщ, щуниӈыщ о̄лэ̄н!

	Тувыл ма̄ньщи нэ̄, Государственный Дума депутат Татьяна Гоголева потыртас:

	— Нельсон Мандела, Африка ма̄т президентыг о̄лум о̄йка, тох ла̄всас: «Хунь ма̄н э̄лумхо̄лас ёт тав торгамтан ла̄тӈēтыл потыртэ̄в — ма̄н тав пуӈке ёт потыртэ̄в, ос хунь ма̄н тав ётэ ща̄нь ла̄тӈыл потыртэ̄в — ма̄н тав сыме ёт потыртэ̄в».

	Ма̄н ань ты хо̄нтхатыглапыт сыманув ёт вос потрамēв. Ва̄т та̄л татем молях ювле хультыс. Ты музей соссаӈ мир ма̄гыс ӯнттуӈкве номылматвес. Та̄н тыг са̄в ма̄ныл, са̄в я̄ныл вос ёхталэ̄гыт, ты На̄й-О̄тырыӈ ялпыӈ ма̄т акван вос хо̄нтхатыглэ̄гыт. Со̄ль тох и ēмтыс. 

	Ань тыт ма̄нти э̄рганув ос са̄ӈквылтап та̄нанув суйтэ̄гыт, йӣкванув ос тӯлыглапанув ка̄сала̄лыянӯв. Ты та̄лыт сыс ма̄н пуссын аквъёт са̄в э̄рнэ тэ̄ла ва̄рсӯв. Ань ма̄к таи — ма̄ньлат ма̄хум та̄нти ла̄тӈаныл, пēс йис о̄лупса вос ва̄ганыл, э̄лаль вос тотыяныл.

	Заслуженный учитель школы РФ нам о̄щнэ ханты э̄ква Евдокия Андреевна Нёмысова о̄с аквкит ла̄тыӈ ла̄выс:

	— Ва̄т та̄л ювле хультыс — ты са̄в ман мощща, тавагт. Ма̄н, соссаӈ а̄ги-пыгыт, школа а̄стламув юи-па̄лт э̄лаль ханищтахтасӯв, э̄лы хо̄н мирыт культура, мо̄т ла̄тӈыт ханищтасӯв, рӯпитасӯв. Ос сыманув хумус путгысыт, маныр номсысыт?

	Ам тӣврумт ханты мохлыл о̄лыс, тот хо̄т мощ суйтыс. Аман хунь тав хот-пēсмахты? Хунь ты музей ӯнттуӈкве о̄вылтавес, ма̄н ма̄нти культурав урыл потыртаӈкве патсӯв, пēс йис пормасанув акван-атуӈкве ос мирн суссылтаӈкве патсанӯв. То̄нт тӣврумт о̄лум мохлылум ла̄щал-ла̄щал хот-пēстантахтуӈкве та патыс. То̄ва хо̄тпа мохлылэ ёт тох иӈ о̄лы, тав нэ̄мхуньт хот ат пēсмахты, то̄ва туп мощ пēсмахтас, мо̄таныт ос мохлыланыл тох ёт та тотсаныл.

	Ам омам о̄лмēт такви мире сака янытластэ, а̄нум акваг нё̄тыс, мēн аквъёт па̄квпалыӈ ханты супыт ю̄нтсумēн. Тувыл Юван Шесталов ос Еремей Айпин музей урыл потыртаӈкве патсы̄г, ла̄вēг, тамле кол ӯнттуӈкве э̄ри. Тав ма̄н ма̄гсылув ялпыӈ ма̄, ма̄н ань тыг ёхталэ̄в, На̄й-О̄тыранув нупыл по̄йкщēв, пӯрлахтэ̄в. Округ кӯщаянувн матъёмас нё̄тавēв, культурав янытлаӈкве патвес.

	«Северный форум» мирхал организация кӯщай ва̄ӈын нэ̄ Ольга Фёдоровна Тимофеева-Терёшкина Якутия ма̄ныл ёхталас, тав тох ты потыртас:

	— Россияв янытыл а̄ти ка̄сыӈ музей тох о̄лы, кӯщаитн тох нё̄таве. «То̄рум Маа» музей улпыл со̄ль ялпыӈ ма̄т ӯнлы, таима̄гыс тэ̄ланэ ёмас щирыл минэ̄гыт. Ам номсэ̄гум, ма̄н мирхал организацият аквъёт рӯпитым, са̄в ёмас, э̄рнэ тэ̄лат ва̄рēв, акван-юрщхатым ущпылнэг ё̄рыг ēмтэ̄в.

	Лӯима̄т о̄лнэ соссаӈ мирыт культураныл сака во̄втат, хотталь со̄ймын нупыл ты патсыт. Та̄наныл но̄х-во̄рмалтан ма̄гыс ма̄н са̄в ё̄р, са̄в мӯтра вос о̄щнувӯв, са̄в э̄рнэ тэ̄ла ва̄руӈкве вос а̄лыманувӯв.

	Са̄в хо̄тпа потыртас, музейт рӯпитан ма̄хум янытлавēсыт. Кит хо̄тал сыс ма̄хум хӯрум секция щирыл рӯпитасыт, учёный хо̄тпат ос историкыт са̄тлов арыг доклад ловиньтасыт.

	«Музейный калейдоскоп» нампа яныг выставка ва̄рыглавес — округт ос Россия янытыл о̄лнэ финно-угорский мирыт музеянылт о̄щнэ то̄ва пормасаныл «То̄рум Маа» музейн тотыгласаныл, рӯпатаныл о̄вылтыт потыртасыт.

	Ма̄хум ва̄тахтем музеитныл ёхталасыт, пормасаныл атхатыглам мирн маттем та пӯмщалавēсыт. Ямало-Ненецкий автономный округныл, Якутияныл, Красноярский крайныл, Тюмень ӯсныл о̄лсыт. Кит нэ̄г Удмуртияныл ёхталасы̄г, нēлм рӯтанув ка̄тыл ма̄щтырлам, ю̄нтум маснутаныл суссылтасанэ̄н.

	Юи-о̄выл хо̄тал э̄типāлаг хӯрум секциятыт рӯпитан ма̄хум акван-атхатасыт, хӯнтлум докладыт о̄вылтыт потыртасыт, э̄рнэ нэ̄пакыт хассыт. То̄ва ля̄ххалыт щар ма̄кыг о̄лэ̄гыт, та̄н халанылт — акв хотты хо̄нтхатыглап венгр учёный хо̄тпа А. Регули манос соссаӈ мир о̄лупса ханищтам хум В. Чернецов намыл вос намаяве, мо̄т щёс ма̄хум Калтащ ос Мир суснэ хум о̄вылтыт вос потыртэ̄гыт, округт рӯпитан университетт ма̄ньлат хо̄тпат соссаӈ мир культура вос ханищтэ̄гыт, школатыт ня̄врамыт Ӯй йӣквнэ ва̄рмаль вос ханищтэ̄гыт, мӯй ма̄хум ма̄гыс са̄в э̄рнэ программат вос щё̄питавет, «То̄рум Маа» музей такви я̄нас ма̄л о̄с вос миве.

	Тыи ос мо̄т э̄рнэ потрыт пуссын нэ̄пакын хасвēсыт, тув Л.А. Алфёрова ос О.Ф. Тимофеева-Терёшкина ка̄тпосанэ̄н пинсанэ̄н.
