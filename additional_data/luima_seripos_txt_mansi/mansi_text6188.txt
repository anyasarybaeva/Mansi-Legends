
Лӯпта э̄тпос ва̄т нупыл са̄т хо̄талэ̄т ма̄ньлат ма̄хум ялпыӈ хо̄таланыл о̄лыс. Ма̄н та̄наныл янытлыянӯв ос та̄н о̄лупсанылт пуссын ёмас вос о̄лы, нэ̄мат лю̄ль ул вос ēмты. А̄гит-пыгыт ёмщакв вос ханищтахтэ̄гыт, ма̄ньлат щēмьяӈ хо̄тпат со̄т, щунь вос о̄щнувыт ос пыгыт армият ке лусытэ̄гыт, та̄нанылн тот кӯпнитыг вос о̄лнув.
Ам ань акв тамле лусытан пыг урыл хан­суӈкве таӈхēгум. Мēн ищхӣпыӈ ут хосыт по­тыртасмēн, тав такви урēт хансыс, насати, омаге-а̄тяге ёт 2000 та̄лт Кēрасколыӈъят ос Пума па̄вылт акван-хо̄нтхатыгласӯв. Нас туп ма̄ньта̄гыл яныг­ман ня̄врамаквет ётыл ат ханьщиянӯв.

Тыи Илья Мохин, тав Нижегородский областьт танковый войскат лусыты. Пыг мо̄лты та̄л яныг таквс э̄тпост Североураль­ский военкомат па̄лыл армиян тотвес. О̄влэ̄т тав Забайкальский ēрн Чита ӯс ляпат Песчанка па̄вылн ханищтахтуӈ­кве кēтыгла̄лвес. Тот та̄л котиль э̄тпос онто­ловхуйплов щислат мо̄т са̄лтатыт ёт присяга-ла̄тыӈ тотыс. 
Тувыл танк хумле щирыл рӯпиты, таи ханищтасыт. Ос ётыл ты ма̄шина кӣвырн тув ӯнттувēсыт, тыгле-тувле яласаӈкве вос ханьщувласыт. Яныг­по̄ль э̄тпос юи-о̄выл хо̄талт ка̄сыӈ пыг экза­мен мис, та̄н танкын ӯнтыгласыт ос экипаж щирыл 100 вēрыста минасыт. Кӯщаяныл э̄лныл та̄н нупланыл суссыт.
Лӯпта э̄тпос хо̄т щислат то̄ва са̄л­та­тыт  Ниже­город­ский об­ла­стин э̄лаль лусы­таӈ­кве вуйвēсыт. Илья о̄с тув кēтвес. О̄влэ̄т тув ёхтум пыгыт пуссын кит са̄т карантиныт о̄лсыт. Ань э̄лаль танкыл яласаӈкве ханищтавет. Тот хумус матыр рӯпиты, Илья пуссын та̄ра-паттысанэ, экипаж щирыл я̄нас танкыл майвēсыт, танкистыт таве ёмщакв щё̄питым вос о̄щсаныл.  

Такви омаге-а̄щаге урыл Илья ла̄выс, тав оматэ Кēрасколыӈья па̄выл нэ̄, наме Тамара Мироновна Бахтиярова. Ос а̄ще наме Алексей Ильич Пакин, тав Талтья па̄вылныл о̄лы. Акв ма̄нь пыгēн Никита ань ки­тыт класс а̄стлас. Илья армия э̄лы-па̄лт Талтъя па̄вылт во̄раим о̄лыс, тувыл олн сэ̄лнэ ма̄гыс ӯст ла̄п­кат охранникыг рӯпи­тас. Нэ̄ тотыс, нэ̄тэ наме Варвара Пакина. Тыи Пётр Николаевич ос Ольга Тимофеевна Пакиныг «Юрта Пакин» нампа ма̄т о̄лнэ нэ̄г-хумыг тэ̄н а̄гитэ̄н. Вар­вара ос Илья ма̄нь пыг о̄ньщēг, мощēртын кит та̄лэ то̄влы. 

Илья ты рӯт ма̄х­манэ таве ӯрим юн о̄лэ̄гыт ос тав та̄на­ныл яныг паща ла̄тыӈ кēтыс. Тавēн иӈ ат э̄т­пос­кем лусытаӈ­кве э̄ри, ос ты э̄тпосанэ кӯп­ни­тыг ювле вос хультэ̄гыт.
Мо̄т лӯсум ма̄ньщи пы­гыт халт ань Тимофей Бахтияров лусытан ма̄­ныл юв ты ёхты. Ос ты накт Ушма па̄вылныл Андрей Дунаев такви лусытаӈкве во̄вхатас. Тав о̄влэ̄т Дальний Востокын хотталь ха­нищтахтын ма̄н о̄с кēт­вес. Андрей урыл ма̄н тах мо̄т щёс хансэ̄в.
Ты пыгыт пуссын пуста̄гыл вос о̄лэ̄гыт, На̄й-О̄тыранылн вос ӯргалавет.
Тамара МЕРОВА
