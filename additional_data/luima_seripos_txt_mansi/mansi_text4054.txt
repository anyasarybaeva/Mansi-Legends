
Округ губернатор Наталья Комарова мо̄лал мирколн то̄ва кӯщаит ос та̄нки То̄руманылн агтын хо̄тпат са̄пранин акван-атыгласанэ ос та̄н округувт са̄в мирыт та̄нки халанылт юртыӈыщ о̄лнэ о̄вылтыт потыртасыт. Ты потрыт ӯс ос район кӯщаитн ищхӣпыӈ ут хосыт о̄с хӯнтлувēсыт, тувыл та̄н ма̄к ла̄тыӈ ювле о̄с ла̄всыт.

	Губернатор нэ̄ ла̄вме щирыл, са̄в мирыт о̄лупсаныл ля̄ххал тотнэ хо̄тпатын ёмщакв уральтым о̄ньщавет. Матыр лю̄ль пищит ул вос ēмталасыт, та̄н ма̄хум ёмас посыӈ номтыл хӯлтыяныл, та̄рвит порат акван вос нё̄тхатсыт, нэ̄мат лю̄ль ёл ул вос тӯйтыглавес ос та̄наныл ёмщакв о̄луӈкве акваг ла̄вияныл. Тувыл та̄нки щирыл То̄румн агтнэ организацият са̄всыр ка̄с ва̄рнэ пӯмыщ тэ̄лат щё̄пита̄лэ̄гыт. Та щирыл ма̄хум ва̄тихал акван-хо̄нтхатыглэ̄гыт, тот та̄нки халанылт ва̄йхатэ̄гыт ос э̄лаль сымыӈыщ о̄луӈкве потыртахтэ̄гыт. Тамле тэ̄лат правительство па̄лыл ва̄вет ос тувыл олн-нё̄тмилыл мивет.

	РФ Президентув по̄хат рӯпитан  хум, са̄в мирыт тэ̄ланыл ма̄гыс пуӈктотнэ кӯщай Владимир Зорин, ма̄н округув о̄вылтыт тох ла̄выс: «Югра — тыи э̄лаль о̄лнэ ёмас ос со̄т о̄щнэ ма̄. Тыт са̄в та̄л акван-юрщхатым, акван-нё̄тхатым 124 са̄всыр мирыт о̄лэ̄гыт».

	Ля̄ххал тотнэ хо̄тпат рӯпатаныл урыл «Новости Югры» нампа газетат кӯщаиг о̄лнэ хум Владимир Меркушев ла̄выс: «Округувт са̄всыр мирыт аквъёт юртыӈыщ о̄лнэ̄ныл ма̄гыс ма̄н ва̄тихал потрыт хансыглэ̄в. Ма̄хум ёмас тэ̄ланыл ма̄гыс потранувт акваг э̄сгиянӯв, о̄с аквтох акван-нё̄тхатым, ӯргалахтым э̄лаль о̄луӈкве ла̄виянӯв. Тамле рӯпатав ма̄н информационный политика хосыт вāрилӯв. Округувт Когалым, Радужный, Урай, Нижневартовск ӯсытт ос Нефтеюганский районт рӯпитан журналистыт хосат та̄гыл мирыт юртыӈыщ о̄лнэ урыл сака ёмщакв хансэ̄гыт ос потыртэ̄гыт. Та̄н нупыланыл сунсым ма̄н потрыт хансуӈкве ханищтахтэ̄в. Мо̄лал «СМИротворец-2017» нампа российский касылыт соссаӈ ма̄хум о̄вылтыт хансум потрув этнотуризм номинацият но̄х-патыс. Тувыл ты касыл ва̄рум хо̄тпат э̄рнэ ханищтан ла̄тыӈ о̄с щё̄питасыт, рущ ла̄тӈыл тав «Кодекс этики журналистов» ла̄ваве».

	Ля̄ххал тотнэ ма̄хум общественный ос внешний связь нампа департамент па̄лыл нё̄тмилыл ва̄равет. Та̄н «Развитие гражданского общества» программа щирыл проектыт щё̄питан колыт олныл та̄стыяныл, сыресыр касыл ва̄рēгыт. Мо̄лты та̄лт «Мир нашему дому» нампа касыл о̄лыс, тот 66 журналистыт та̄нки халанылт кассыт. Ты та̄лт тамле касылыт но̄х-патум хо̄тпат мощēртын о̄с тах янытлаӈкве патавет.

	Раиса Решетникова, «Ханты ясанг» ос «Лӯима̄ сэ̄рипос» газетагт кӯщай нэ̄, редакцияв рӯпататэ о̄вылтыт потыртас. Ханты ос ма̄ньщи газетагт са̄в мирыт юртыӈыщ о̄лнэ урыл акваг хансыглаве. Округт о̄лнэ са̄в мир хо̄т, маныр ма̄гсыл акван-хо̄нтхатыглэ̄гыт, тувыл ма̄нки соссаӈ хо̄тпанув мо̄т мирыт ёт акван-юрщхатнэ ма̄гыс манхурип номтыӈ тэ̄-лат ва̄рēгыт, пуссын ты о̄вылтыт ля̄ххалыт ло-виньтэ̄гыт. Ма̄ньлат а̄гиянув-пыганув ём-щакв ханьщувлым о̄лэ̄гыт, матыр номтаныл тэ̄лаг ва̄рнэ̄ныл ма̄гыс та̄н э̄рнэ проектыт щё̄питэ̄гыт ос вуянтыяныл. Таима̄гыс округ миркол грант-олныт щё̄питы, но̄х-патум э̄лумхо̄лас олныл миве. Тувыл ма̄ньлат хо̄т-панув са̄всыр фестивалин ялантэ̄гыт, мо̄т мирыт ёт ва̄йхатэ̄гыт ос хантыт, ма̄ньщит, ё̄рныт о̄лупсаныл урыл потыртэ̄гыт.

	Нижневартовск ӯст «Самотлор» нампа телекомпаният рӯпитан кӯщай хум Ринат Каримов ла̄выс, ля̄ххал тотнэ хо̄тпат сака ёмас тэ̄ла ва̄рēгыт — ма̄хум роттыг вос о̄лсыт, та̄н э̄рнэ ла̄тыӈ хо̄нтэ̄гыт. Тувыл ма̄хум хоты То̄румн агтэ̄гыт, тот матыр-а̄ти тэ̄лат мӯсхалыг ва̄ӈкве э̄рēгыт. Таима̄гыс то̄ванакт православие, мусульманство ос мо̄т То̄румн агтнэ ханищтан щё̄сыт ва̄рыглавет.

	Ань акван-атхатыглам ма̄хумн Ханты-Мансийский ос Сургутский митрополит Павел, тувыл Юграт мусульманство колт кӯщаиг о̄лнэ хум Тагир Саматов та̄нки ва̄рнэ рӯпатаныл урыл потыртасы̄г. Са̄прани оигпан э̄лы-па̄лт округ кӯщай нэ̄в ӯс ос район кӯщаитн ла̄выс, мо̄т хо̄н ма̄ныл ёхтум ма̄хум акваг вос уральтавет.
