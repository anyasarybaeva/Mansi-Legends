

Россия янытыл о̄лнэ мирыт пуста̄глыл о̄лнэ урыл акваг вос номсысыт, вина ул вос айсыт, хохса ул вос хартсыт, та̄н ань са̄всыр пӯмащ ва̄рмалил ва̄рыглавет. Ка̄сыӈ та̄л таквсы порат сӯкыр э̄тпост ма̄хум пуссын аквторыг ха̄йтуӈкве акван-атхатыглэ̄гыт, ты ва̄рмаль рущ ла̄тӈыл «Кросс нации» намаим о̄лы.
Ты та̄л акв тамле хо̄тал сӯкыр э̄тпос 16 щислат щё̄пита̄лвес, то̄нт Россия янытыл яныг ӯсытт манос ма̄нь па̄вылкветыт о̄лнэ мирыт аквъёт ха̄йтуӈкве атхатыгласыт. Та хо̄талэ̄т ма̄н округувт 16 ӯсытт ос районытт о̄лнэ 13 со̄тыра арыгкем э̄лумхо̄лас аквторыг о̄с хайтсыт.
Ханты-Мансийск ӯст о̄лнэ мир ха̄йтнэ ма̄гсыл биатлонный центрын атыглавēсыт. Ка̄сыӈ э̄лумхо̄лас тув ёхталаӈкве вēрмыс. О̄влэ̄т спортсмен-хо̄тпат ха̄йтуӈкве во̄ввēсыт. Ма̄нь ня̄врамыт акв со̄тыра 500 метра ха̄йтсыт, яныгнув ня̄врамыт — кит со̄тыра 500 метра, ма̄ньлат ос яныг хо̄тпатын хӯрум ос ат со̄тыра метра ха̄йтуӈкве э̄рыс.
Ма̄хум тув а̄лпыл акван-атхатуӈкве патсыт. Та̄н ма̄гсыланыл концерт щё̄пита̄лвес, ма̄нь ня̄врамыт са̄всыр ёнгыл ёнгалтавēсыт. Ты юи-па̄лт акв щё̄с порат ма̄хум пуссын аквъёт ха̄йтуӈкве во̄ввēсыт.
Ты та̄л Ханты-Мансийск ӯст «Новогодняя столица России» намыл майвес. Йильпи та̄л о̄вылтахтын порат са̄всыр ма̄ныл Ащирма тотнэ о̄йкат тыг тах ёхтэ̄гыт. Ханты-Мансийск ӯст ты кастыл ань щё̄питахтуӈкве о̄вылтахтасыт. Ты кастыл Дед Морозыт ос Снегурочкат пӯмыщ ма̄гсыл ха̄йтуӈкве о̄с во̄выглавēсыт. Та хо̄тал ӯст кит со̄тыра арыгкем э̄лумхо̄лас тот мӯйлысыт ос пӯмыщ ма̄гсыл аквъёт ха̄йтсыт. Ань са̄внув хо̄тпа тамле ялпыӈ хо̄талын вос ёхталасыт, щар са̄ртын финишин ёхтыгпам э̄лумхо̄ласыт олныл майвēсыт. Ханты-Мансийск ӯст акв со̄тыра 500 метра Динар Хакимов щар молях ха̄йтыс. Ма̄ньлат пыг 15 со̄тыра солко̄вил майвес.  Китыт места вим хо̄тпа лов со̄тыра солко̄ви ха̄йтым сэ̄лыс, хӯрмит места вим пыг ос ат со̄тыра солко̄вил майвес. Ты ма̄хум пуссын тот янытлавēсыт.
Ты коныпал тув ёхталам мир са̄всыр касылыл ва̄рыглавēсыт, щар нё̄тнэ маснутыл масхатам хо̄тпат ос пӯмщиг по̄слахтам ма̄хум тот пēриявēсыт. Ос ты коныпал ма̄хум ма̄гсыл са̄всыр пӯмыщ тот щё̄питалвес. 

