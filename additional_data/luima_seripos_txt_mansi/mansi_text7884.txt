
Тӯяг Лӯсум ма̄хманув нупыл ялмум порат, Са̄пса ӯст Ольга Тимофеевна ос Петр Николаевич Пакиныг колн щалтсасум. Ма̄ньщи нэ̄г-хумыг ат ня̄врам о̄ньщēг – пыг ос нила а̄ги. 
Ольга Тимофеевна такви о̄парищ наме Пе­ли­кова, 1971 та̄лт Полум па̄вылт самын патыс. Нэ̄ тох ла̄выс:
– Ща̄нюм Дарья Василь­евна Лэ̄пла па̄выл нэ̄, а̄щум Тимофей Никола­евич Полумныл о̄лыс. Тэ̄н са̄в ня̄врам янмалтасы̄г, ань хурум о̄лэ̄в. Анна э̄щум Вологодский об­ластьт о̄лы, а̄пщим тай Кēра­сколыӈъя па̄влэ̄т о̄лы, наме Миша Пеликов. 
Кēрасколыӈъят яныг­масӯв, школат Полуноч­н­ыйт ханищтахтасӯв. О̄йкам наме Петя. Ат ня̄врам о̄ньщимēн – щар яныг Марья, тав юи-пал Миша, тувыл Варя, Катя ос Таня. Ма̄нь а̄гиягмēн ты ӯс школат ханищтах­тэ̄г, то̄нт тыт о̄лэ̄в, туи ос Пума па̄вылт о̄лэ̄в.
Петр Николаевич 1959 та̄лт Ма̄нья-сӯнт па̄вылт самын патыс. Тав о̄с омаге-а̄тяге, рӯтанэ о̄вылтыт потыртас:
– «Лӯима̄ сэ̄рипос» газетат ловиньта̄лсум. Ам о̄парищум 12 ня̄врам о̄ньщиглас, ань нэ̄мхоть­ют а̄тим. А̄щум Николай Алексеевич Пакин Ким­кьясӯй па̄вылныл о̄лыс. Ща̄нюм Ольга Михай­ловна, такви о̄па­рищ наме Дунаева, Тимка па̄вылт яныгмас. А̄тям геологыт палт рӯпитас, ща̄нюм мо̄йтыӈ о̄с. Ло̄п­мус нупыл ялантасы̄г, тот хо̄т рӯпитасы̄г.
О̄влэ̄т ма̄н Талтъя па̄вылт о̄лсӯв, ам тот яныгмасум. Ётыл Пума па̄вылн о̄лмыгтасӯв, ань тот юн ягпыгум ос а̄пщим о̄лэ̄г, Витя ос Вова. 
Ма̄н Полуночный школа-интернатт ха­нищтахта­сӯв. Та порат геологыт рӯпитасыт, вахтовкан та̄лматэ̄в, «Третий Север­ный» мус минэ̄в, тувыл э̄лаль Талтъя па̄выл мус лувыл тотыглавесӯв. 
Школа а̄стламум юи-па̄лт, Серов ӯст авто­шко­лат ханищтахтасум. Второй Ивдельт гаражт слесариг рӯпитасум, ётыл буро­войн патхата̄лсум. 
– Э̄кван ёт хо̄т акван-хо̄нтхатсын?
– Рум о̄йкам ёт Кēрас­колыӈъя па̄вылн ялсумēн, э̄квам ёт потрамасмēн, тувыл Пума па̄вылн ми­на­самēн, 14 январьт, тох и э̄лаль о̄лымēн. 
Ня̄враманмēн, внука­намēн пуссын ма̄ньщи ла̄тӈыл потыр­тэ̄гыт. Миша пыгумēн э̄кватэ рущ нэ̄, ла̄тӈув торгамтытэ, мощ потырты. Юн ма̄н акваг ма̄ньщи ла̄тӈыл потыр­тэ̄в, па̄выл ма̄хум о̄с. Анēквам мо̄йтыӈ ма̄ньщи мо̄йтыт мо̄йтыглас, тав Бурмантоват о̄лыс. 
Юн английский ла̄тӈыл хансым нэ̄пак о̄ньщēв, ма̄н ат ха̄сэ̄в ловинь­таӈ­кве. Тот яныг о̄пав урыл хансым о̄лы, 3 со̄тыра са̄лыт о̄ньщам, мēтхум та маныр о̄лсыт. Венгрия ма̄ныл ёхталам хо̄тпа тав хансыглам, Габор наме о̄лыс, ма̄ньщи ла̄тӈыл потыртаӈкве ха̄сыс. 
– Яныг о̄пан хо̄т о̄лыс?
– Тыт май Першино о̄лы, кēрлё̄х вокзал, тот о̄лыс. Та нэ̄пакт хури о̄лы – сӯмъях, пēс кол, ма̄хум лю̄лēгыт. Пēс порат ма̄ньщи ма̄хманув тыг са̄лыл акваг ёхталасыт. Хо̄нт­лын ва̄рмаль порат ӯскотильт са̄лыт алыщ­лавēсыт, нё̄влит фрон­т­ын кēтвēсыт. Ащо̄йкав фронтын о̄с тотвес, тот хо̄т Белоруссият патыс. 
Талтъя па̄вылт Ӯй йӣквнэ ва̄рмаль акваг ва̄ры­главес, ма̄хум тӯлыг­лахтасыт, та манарасыт. А̄щум мо̄йтыӈ а̄пщитэ Илья о̄лыс, тав ма̄нав акв щёс Та̄лтъя па̄вылн са̄лыӈ суныл тотыгластэ, ам та порат ма̄нь о̄лсум. Хӯрум ман нила хо̄тал тӯлы­глах­тасыт. Ань тай хосаг ēм­тыс, тот ат ва̄рыглаве. 
Ам тыт хоса о̄луӈкве ат вēрмēгум, марщумла­вем, Пума па̄влумн ёхтэ̄­гум, юн ущта ёмас. Па̄в­лувт хӯл о̄лыс кос, ань тай карьер ва̄рвес, хӯл мощща ēмтыс. Со̄рп тай о̄лы, мо̄лал алыгласум. Писаль о̄ньщēв, мо̄лты йильпи писалил майлувесӯв. 
Ольга Тимофеевнан ос Петр Николаевичин ма̄н пӯмащипа ла̄тыӈ ла̄вēв. Пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!
Светлана РОМБАНДЕЕВА
