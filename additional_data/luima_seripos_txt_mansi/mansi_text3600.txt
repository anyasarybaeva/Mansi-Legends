
Мо̄лты та̄л ма̄нь таквс э̄тпост Ха̄льӯс район Хулюмсӯнт па̄выл 90 та̄лэ то̄влыс. Ты кастыл та̄л сыс са̄всыр ялпыӈ хо̄талыт ва̄рыглавет ос тот о̄лнэ ма̄хум янытлавет. Па̄выл «Памятник истории и культуры ХМАО – Югры» нам о̄ньщи. Хулюмсӯнт Та̄гт я̄ ва̄тат о̄лы. Пēс йис та̄гыл та ма̄т ма̄ньщи ма̄хум хӯл алыщлым ос во̄раим о̄лэ̄гыт. Колхозыт ва̄рим порат Ха̄ӈласы ос мо̄т ма̄нь па̄вылкветыт о̄лум щēмьят Хулюмсӯнтын ва̄нтлуптавēсыт. 1970 та̄лт тот газокомпрессорный станция ӯнттуӈкве патвес. Ос аквта порат звероферма рӯпитаӈкве о̄вылтахтас. Ты юи-па̄лт па̄вылт мир са̄вмуӈкве патыс, школа, ла̄пка, ня̄врам ӯргалан кол, пӯльница тот ӯнттувēсыт.
Миркол кӯщай нэ̄ Ольга Баранова ла̄выс, та̄н Ха̄льӯс архив-колт пēс нэ̄пак хо̄нтсыт. Та нэ̄пакт хансым о̄лы, 1926 та̄лт ма̄нь таквс э̄тпос 26 хо̄талэ̄т Хулюмсӯнт па̄вылт о̄лнэ ма̄хум пуссын ловиньтавēсыт ос нэ̄пакн хасвēсыт. То̄нт Пуксиковыг кит щēмья тот о̄лсы̄г. Па̄вылт о̄лнэ ма̄ньщит пуссын ла̄вēгыт, Хулюмсӯнтыт пēс йис та̄гыл ма̄хум о̄лэ̄гыт. Тувыл мо̄т пēс нэ̄пакыт воссыг нэ̄матыр хансым ат о̄лы, тыи ма̄гсыл мирколт рӯпитан ма̄хум па̄выл 90 та̄лэ то̄влын кастыл ялпыӈ хо̄тал щё̄питасыт. Ты та̄л сыс са̄всыр суссылтапыт, концертыт тах ва̄рыглэ̄гыт ос па̄вылт о̄лнэ мир янытлаӈкве патэ̄гыт.
Рēтыӈ ю̄свой э̄тпос 21-23 хо̄талыт «Молодежный слет» о̄лыс, ты юи-па̄лт «Что? Где? Когда?» нампа ёнгил ма̄ньлат хо̄тпат ва̄рыгласыт. Ма̄ньполь э̄тпос нилыт хо̄талэ̄т «Лыжня России-2017» о̄лыс. Па̄влыӈ мир пуссын аквъёт ёсал ха̄йтсыт. Тувыл лēккарыт, ня̄врам ханищтан хо̄тпат акван-атыглавēсыт ос ёмащакв рӯпитан ма̄хум янытлан нэ̄пакыл майвēсыт. Ос аквта э̄тпос 18 хо̄талэ̄т ма̄хум концертын во̄выглавēсыт. Хулюмсӯнтыт о̄лнэ мир янытлаӈкве Саранпа̄вылныл, Ягримныл ос Ха̄льӯсныл ма̄хум ёхталасыт.
Культура ос спорт щирыл рӯпитан районный комитетыт кӯщай нэ̄ Татьяна Хазиахметова та̄наныл янытласанэ. Тав ла̄выс: «17-18 нот порат учёный хо̄тпат Хулюмсӯнт па̄вылн ёхталасыт ос тувыл ты урыл потыр хассыт. Та̄н хансум потраныл кинсуӈкве ань э̄ри. Тамле нэ̄пакыт ке хо̄нтэгы̄н, пуссын ва̄ӈкве патэ̄в, хоты порат ты па̄вылн ма̄хум о̄лмыгтасыт».
Ты юи-па̄лт тав «Мациос» нампа музей ва̄рум хо̄тпат ос ма̄ньщит пēс йис ва̄рмаляныл э̄лаль тотнэ ма̄хум янытлан нэ̄пакыл мисанэ. Кӯщай нэ̄ 34 э̄лумхо̄лас янытласанэ. Та̄н халанылт Мария Тихоновна Двинянинова, Галина Константиновна Алгадьева, Константин Георгиевич ос Зоя Емельянова Адиныг ос мо̄таныт, та̄н пуссын янытлан нэ̄пакыл майвēсыт.
Концерт о̄лум порат ма̄хум э̄лы-па̄лт «Казачья песня» нампа ансабль, Вероника Апатова, Елена Кузьмина, Иван Архипов э̄ргысыт. Саранпа̄вылныл Максим Анямов ос Игорь Магарамов кит ма̄ньлат пыгыг ёхталасы̄г. Тэ̄н сас Дмитрий Агеев палт ханищтахтасы̄г. «Са̄лы лё̄ӈх» нампа театрыт ма̄ньщи э̄ргыт э̄ргысы̄г, йӣквыт йӣквсы̄г ос са̄ӈквылтапыл са̄ӈквылтасы̄г. «Са̄лы лё̄ӈх» колн ялантан ня̄врамыт Россия янытыл яласэ̄гыт ос ва̄тихал мо̄т хо̄н ма̄н культурав суссылтаӈкве во̄выглавет. Дмитрий Агеев пēс йис ма̄ньщи ва̄рмалит но̄х-во̄рмалтан ос э̄лаль тотнэ ма̄гсыл «Почётный житель Берёзовского района» нам о̄ньщи.
Аквта хо̄талт па̄выл культура колт ос кит суссылтапы̄г щё̄пита̄лвесы̄г. Ольга Мерцалова ка̄тыл по̄слум хуриянэ тув тотыгласанэ. Тав «Союз художников России» хансым о̄лы. Хуриянэ урыл тав ла̄выс: «Ты хуриянум ам «Вогульский героический эпос в художественной интерпретации» нампа нэ̄пак ма̄гсыл по̄слысанум. Ты нэ̄пак Югорский университетыт рӯпитан хум Вадим Орлов щё̄питас. Ты хурит по̄слуӈкве а̄нумн сака пӯмыщ о̄лыс. Ам ты па̄вылт са̄в та̄л о̄лэ̄гум, тыт о̄лнэ ма̄ньщит ма̄нь та̄гыл ва̄ганум. Яныгмамум порат яныгпа̄ла хо̄тпа са̄в о̄лыс, э̄кват пуссын ма̄ньщи супыл масхатыгласыт, та̄нки ла̄тӈыл потыртасыт. Ань мо̄т пораг ēмтыс, па̄влувт тамле хо̄тпа мощща. Ты хурит по̄слым ам Евдокия Ивановна Ромбандеева ёт рӯпитасум. Ам хуриянум сунсыгламанэ порат тав ла̄выс: «Тыт хатань хум по̄слым о̄лы, тав ма̄ньщи нупыл щар ат харты». Ам ты хури мощ мо̄т щирыл по̄слыслум ос тавēн суссылтаслум, ты юи-па̄лт тав ла̄выс: «Ань тай ма̄ньщи хум ка̄саласлум».
Евдокия Ивановна ос Вадим Борисович ёт рӯпитаӈкве а̄нумн сака мӯстыс. Ань ам мо̄т хурит по̄слысанум, ты рӯпатанум ос Вадим Орлов хансум нэ̄пакын ва̄равет».
Выставкат «Богатырь Аяс То̄рум» намаим яныг хури о̄лыс. Ты хури о̄с ты нэ̄пак ма̄гсыл по̄слыстэ. Тот Константин Георгиевич Адин ма̄ньщи хум по̄слым о̄лы. Ольга Мерцалова ла̄выс, о̄влэ̄т тав са̄в ма̄ньщи хо̄тпат хурияныл сунсыс, ос тувыл ты ма̄ньщи хум хурин по̄слуӈкве патыстэ. Та хурит Константин Георгиевич 17 та̄л яныт. Хуритэ а̄стламе юи-па̄лт о̄с Евдокия Ивановна палт тотыгластэ, таве китыгластэ, учёныюв номтэ патыс.
«Ӯй йӣквнэ ва̄рмаль», «Пил», «Ма̄щтыр нэ̄», «Йӣкв» ос мо̄т хуриянэ тот о̄с суссылтасанэ. Та̄наныл тав хосат по̄слысанэ, ты пора сыс та̄н са̄всыр ма̄н суссылтаӈкве тотыглавēсыт. «Ома» ос «Колыбельная» кит хурияге ань Архангельск ӯст суссылтавēг. Та ӯст «Лики России» нампа выставка ань рӯпиты. Ты э̄лы-па̄лт «Ома» нампа хуритэ мо̄т хо̄н ма̄н тотыглавес. Тот ма̄ньщи нэ̄ ня̄враме ёт по̄слым о̄лы. Ольга такви нила а̄ги о̄ньщи, тыи ма̄гсыл ня̄врамыт по̄слуӈкве сака э̄рупты. Выставкат «Северяночки» хӯрум хури суссылтавēсыт, тот хӯрум ма̄ньщи ня̄врам по̄слым о̄лэ̄гыт. Та̄н пуссын акв нам о̄ньщēгыт.
Культура колт о̄с акв суссылтап щё̄питым о̄лыс. Хулюмсӯнт школат ханищтахтын а̄гииг тэ̄нки хансум рӯпатагēн тув тотыгласагēн. Ты суссылтап щё̄питаӈкве тэ̄натэ̄н школат ня̄врамыт ханищан нэ̄ Татьяна Андреевна Головина нё̄тыс. Ты урыл тав ла̄выс: «Ма̄н ань «Исторические страницы деревни Хулюмсунт» нампа проект хосыт рӯпитэ̄в. Архивыт са̄всыр пēс нэ̄пакытт па̄влув урыл хансым потрыт кинсэ̄в. Акв тамле нэ̄пак щирыл ма̄н па̄влув туп 90 та̄лэ то̄влыс. Ос тувыл ты э̄лы-па̄лт учёный Валерий Чернецов Та̄гт я̄ хосыт яласас ос 1924 та̄лт Хулюмсӯнт па̄вылн пӯхталас. Ты ва̄рмаль урыл такви нэ̄пакēт хансыс. Тувыл мо̄т учёный Герхард Фридрих Миллер хансум нэ̄паканэ о̄с ловиньтаслӯв. Тав ты па̄вылн 1740 та̄л порат ёхталас, то̄нт ма̄хум тыт о̄лсыт.
Ос ты коныпал ма̄н па̄влувт о̄лум ма̄хум урыл нэ̄пак хансэ̄в. Ты суссылтапыт кит ма̄ньщи а̄гииг тэ̄нки анēкванэ̄н, ащо̄йканэ̄н, щащēкванэ̄н ос о̄панэ̄н урыл хассы̄г. Ма̄хум тыт Илья Васильевич ос Прасковья Николаевна Алгадьевыг урыл ловиньтасыт. Юлия Боженко такви анēкватэ ос ащо̄йкатэ урыл хансыс, тэ̄н о̄лмēнт хоты ма̄т рӯпитасы̄г, манса̄вит ня̄врам янмалтасы̄г, ма̄глын тагатан манхурип по̄с ос янытлан нэ̄пакыт о̄щсы̄г. Вика Адина ос такви щащēкватэ Пелагея Павловна ос о̄патэ Михаил Никитич Алгадьевыг урыл акв тамле потыр хансыс. Тувыл ты суссылтап ма̄гсыл Селиверст Семёнович Садомин ос Тихон Иванович Номин, хо̄нтлуӈкве ялум хо̄тпаг урыл потыр хассӯв. Тамле рӯпата ма̄н ос таима̄гсыл щё̄питасӯв, тыт о̄лнэ мир ты хо̄тпат урыл о̄с вос ва̄гыт».
