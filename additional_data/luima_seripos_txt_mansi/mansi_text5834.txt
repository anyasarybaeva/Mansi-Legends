
Ам ма̄нь та̄гыл Кēрасколыӈъя па̄вылт рӯтанум ёт о̄лсум. Ам щēмьям яныг о̄лыс - тый ам ща̄нюм, анēквам, Та̄нил аким, Коля сасгум, тувыл ам. 
Самна патмум э̄лы-па̄лт аким о̄лыс, наме Илья. Тувыл ам ащо̄й­кам наме Улякщи, тэ̄н холасыг, хунь ам самна патсум. Ёмащакв о̄лсӯв. Та̄нил аким, Коля сас­гум кос хунь во̄рт во̄ра­им ё̄мыгтасы̄г, ща̄нюм ос та̄л палыт рӯпитас, ам анēквамн янмалтавē­сум ос о̄щвēсум, тав ам ётум акваг юн ӯнлыс. 
Аквматэ̄рт ам юн амккем арыгтаптавē­сум, та̄н ос пуссын ӯсн тэ̄нут ма̄гыс минасыт, то̄нт 2005 та̄л ва̄т са̄грапнал э̄тпос о̄лыс. Пуссын ӯсн минасыт, ювле туп Коля сасгум ёхтыс, ам то̄нт ма̄нь­рищ о̄лсум, таима̄гыс ат торгамтаслум, манрыг тав лю̄ньщи.
 Ётыл а̄нум ла̄всыт, э̄рттум ам анēквам юв воссыг ат ёхты, тав сака хоса ма̄н минас, тувл Та̄нил аким о̄с. Ам номсасум, ма̄хум урк­кēгыт, ам тэ̄натэ̄н сака хоса ӯрсагум, тувл тэ̄н аты ёхтысы̄г. 
Ётыл ам ща̄нюм ёт о̄луӈкв патсум, мēн Вижай па̄вылн о̄луӈкве минасмēн, тот мощ о̄лсумēн ос Северный па̄вылн ва̄нтласмēн, тувл ос Пома па̄вылн. Ща̄нюм Пакин Вова ёт о̄луӈкв патыс, ма̄н тот кит-хӯрум та̄л ёмащакв о̄лсӯв, тэ̄лы ам Вова ёт во̄рн ялантаӈкв патсум, во̄раяӈкв, туи ос хӯл пувуӈкв. 
Аквматнакт ма̄н пус­сын пил ва̄туӈкв мина­сӯв, пил мощ ва̄тсӯв, юв ё̄мантасӯв. Хунь юв ёхтысӯв, ща̄нюм а̄нумн ла̄выс, тавēн хотум лю̄ль суйты, пуӈке ё̄ӈхамлы, тувыл кос хунь ёл-ояве. Ам номсасум, нас э̄рыӈ алпитэ исум. 
Ётыл ам ка̄саласум, тав пуӈкēт лю̄ль кēрыӈ­хомлах, тав кēлп мощ аюӈкв а̄лымам, таима̄­гыс та ща̄нюмна лю̄ль. Вова ӯсн свонитас, лēк­кар э̄кват во̄выс, та̄н ма̄шинал ёхтысыт, ту­выл ма̄н ӯсн минасӯв, тай 2010 та̄л о̄йттур э̄тпос о̄лыс. Хунь ёхты­сӯв, ща̄нюм аквта то̄нт по̄льницан Гидролиз­ный па̄вылн пинвес. То̄нт ӯст Коля сасгум о̄с о̄лыс, тав а̄нум так­винатэ̄н вистэ. Тот ӯст о̄лсув, Ушма па̄вылн ми­нуӈкв ат вēрмысув, та порат тот яныг уля тэ̄с.
Хунь уля харыгтавес, ма̄н Ушма па̄вылн минасув, ам ӯрхатсум, хунь ща̄нюм пусми ос ам ма̄гсылум Ушман ёхты, ос а̄нум акв юв Пома па̄вылн тотытэ. Тащир э̄тпос холас, ам ща̄нюм иӈ ӯрыслум. 
Пуссын а̄нум потыр­тасыт, э̄ртум ща̄нюм тыгыл ёхты, ам номса­сум, со̄ль, тав ёхты ос мēн юв минымēн, на­сати, ма̄хмыт а̄нум урк­кысыт. Ща̄нюм хосат та̄ртыме по̄льницаныл, тав ӯст о̄лум. Ам хоса ӯрхатсум, номсасум, ёх­тырищ тах, мēн акв тув минымēн, хотыл ёхтыс­мēн.
Аквмат порат а̄лпыл ква̄лсум, сунсэ̄гум, пус­сын ё̄мыгтэ̄гыт. Альбина, о̄с акв ам анēквам, ам палтылум лю̄ньщим ёх­тыс, а̄нум ла̄выс, э̄ртум ам ща̄нюм воссыг ат ёхты, тав а̄тюмыг ēмтыс. 
Тащир ла̄вуӈкв ро̄ви, ам щēмьям пуссын та холас, арыгтас, туп ам Коля сасгум, тувыл а̄п­щи­рищум Сашам.
Ань а̄пщирищум сас­гум палт о̄лы, ам ос ха­нищтахтэ̄гум, ам ща̄нюм хо̄т пēс ханищтахтас ос о̄лыс, ам ла̄щал ща̄нюм лё̄ӈх хосыт минэ̄гум,  тав пēс а̄нум кос хунь ла̄выглас: «Ёмащакв ха­нищтахтэн, тувл нэ̄мат хуньт мори ул капыр­тэн».
Коля а̄нумн акв тащир акваг ла̄ви. Тащир ам щēмьям та холас. Ам нэ̄­матхуньт хот ат ёрувлы­янум, та̄н а̄нум э̄рсыт, э̄рēгыт ос э̄руӈкв па­тэ̄гыт. Та̄наныл номнэ ма̄гсыл ам э̄ргыт хан­сэ̄гум. Па̄влум ос яныг­мам ма̄м ам сака э̄руп­тылум, рӯтанум ёт  хо̄­нтхатыглэ̄гум.
 
