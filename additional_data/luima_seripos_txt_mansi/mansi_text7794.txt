
Па̄влыӈ ма̄т о̄лнэ музеит ань о̄с сака ёмщакв рӯпитэ̄гыт, матыр йильпииг ва̄рнэ ма̄гсыл проектыт хансэ̄гыт ос ты кастыл олныл мивет. Половинка па̄вылт о̄лнэ Учинский музейт ты тӯя ос туи сыс са̄всыр ня̄лит ос алыщ пормасыт ва̄рвēсыт. Та музейт са̄выӈпа̄лэ нэ̄ хо̄тпат рӯпитэ̄гыт ос алщит урыл сака са̄в ва̄гыт. 
Ма̄н тув конференци­ян ёхталамув порат рущ щирыл ла̄внэ «Охотничья тропа» лё̄ӈханыл хосыт тотыглавесӯв. Анна Еро­фе­ева, музей кӯщай нэ̄, ты э̄лы-па̄лт ла̄выс, о̄влэ̄т туп хӯл алыщлан порма­сыт музейт о̄щсыт. Тувыл та̄н музеяныл ма̄гсыл ōс ма̄ ло̄мтыл майвēсыт, тот та̄н во̄раян алыщлапыт ва̄руӈкве номылматсыт. 
Музейн щалтмув порат косамтым со̄с ос на̄ӈкйӣв сӯл посымыл Татьяна Хо­мякован такталавесӯв, тох сыстамтавесӯв. Надежда Хромова тот научный сотрудникыг рӯпиты, тав ла̄выс, о̄влэ̄т са̄в нэ̄пак ловиньтасыт, яныгпа̄ла хум хо̄тпат титыгласыт ос та̄н хӯлтыглахтаманыл щирыл ня̄лит та ва̄рвē­сыт. Ка̄сыӈ алыщ маныр ӯйхул пувнэ ма̄гсыл ва̄р­вес, тот ёмщакв суссыл­та­весӯв. 
Акв татем пӯмыщ ня̄ль ōлы, тавēтыл тисупа пу­ваве. Ос нёхыс пувнэ ма̄г­сыл нор па̄лыг-халы­тым о̄лы, ты нор охсаг но̄хнув пи­на­вег, акв о̄влэ йиво̄в­лыл па̄лыг во̄ртаве, та халн нё̄выль ло̄мт манос ма­тыр паснэ тэ̄нут тув пи­наве, нёхыс та тэ̄нут ло̄мт хартыматэ, йиво̄выл о̄с хот-хасумтахты, тав  нумыл та патаве. 
Охсар, щёпыр, со̄выр пувнэ алыщлапыт пуссын тот ва̄римат, янгуй, пупа̄п­щикве ка̄тын-пат­тын алщит хо̄нтаӈ ма̄нь­щит о̄с о̄щмыт. Маныр, хумус са̄граве, ва̄раве – пуссын Анатолий Нико­лаевич Хомяков, музей ва̄рум о̄йка, такви хӯлтыг­лахты. То̄ва порат нэ̄квет ат тор­гамтыяныл, манрыг хотты ня̄ляныл э̄рнэ щирыл ат рӯпиты, тав тув ёхты, йиво̄влыт хоталь э̄ри, тув во̄ртасыянэ, тувыл та.  
Хум хо̄тпат во̄рт яла­санэ̄ныл порат во̄рколыт ӯнттэ̄гыт, тох тот пēс щи­рыл о̄лым пумкол ва̄рвес, тувыл са̄скол ос норкол ӯнт­тувēсыт. Па̄квсам ва̄­р­нэ ос то̄слын ма̄ я̄нас о̄лы, ты кастыл носилка тēрыл ра̄тым о̄лы, та тармыл па̄кв­самыт пинавет ос ёлыл во̄ӈхал хилыма, ту­выл на̄йил па̄лтыглавет, тох та то̄сэ̄гыт. 
Музей кант мирн сус­сылтан ма̄гсыл ва̄с пувнэ па̄тас хартым о̄лы, таве вит во̄ӈха нумпа̄лыт ва̄р­ма­ныл, ма̄н, Сакв ма̄нь­щи­янув, тӯр во̄ӈ­хат халт йӣвыт ёл-сар­тыгла­саныл ос та халн па̄тас тага­та̄л­саныл, тащир ва̄с алыщ­ласыт. Хо̄нтаӈ ма̄нь­щит о̄с тох улпыл кос алыщ­ласыт, нас ань йист ты ва̄рмаль ёмщакв ат ва̄ве, хот-ёрувласаныл. 
Музей сака ёмщакв ва̄рим о̄лы, тот сӯмъяхыт, а̄м­парыт, ма̄ньщи колыт, ня̄нь ва̄рнэ кӯрыт – ма­тыр-а̄ти пуссын о̄лы, тув сун­сым ма̄хум ма̄ньщи о̄лупса ёмщакв торгам­тыяныл. 
Галина КОНДИНА
