
Ма̄н округувт пуӈк ӯсувт ка̄сыӈ порат матыр ва̄рыглаве. Ты та̄л ща̄нь ла̄тӈанув янытлан ос та урыл потыртан ма̄гыс таса̄вит хо̄нтхатыглап ва̄рыглавес. Ам акв нивхи нэ̄ ёт вайхатасум, тав Сахалин ма̄ныл тыг ёхталас, та̄нти о̄щнэ маснутыл масхатым о̄лыс. Нивхыт – ты мощщаг хультум мир, та̄н са̄выӈпа̄лэ Сахалин ма̄ нупыл о̄лэ̄гыт. 2010 та̄лт Россия янытыл ма̄хум наманыл нэ̄пакн хансым порат, то̄нт та̄н ат со̄тыра арыгтем э̄лумхо̄лас ловиньтавес. 
Татьяна Валерьевна Ту­бина Некрасовка па̄­вылт Охинский районт самын патыс. Тот яныг­мас, школа а̄стлас. Юж­но-Сахалинск ӯст о̄выл классытын ялантан ня̄в­рамыт ханищтан нэ̄г ха­нищтахтас. Ювле так­ви па̄влэ̄н ёхтыс, номсас, тот рӯпитаӈкве паты. Директорн ла̄ввес, о̄выл класс ня̄врамыт ёт рӯ­питан хо̄тпа то̄вылхаты ос нивхи ла̄тыӈ ха­нищтан э̄лумхо̄лас ат о̄ньщēгыт. 
Ма̄ньлат а̄ги хот-ща̄гтыс, тох тав такви ла̄тӈыл ня̄врамыт ха­нищтаӈкве патсанэ. Нэ̄ ла̄ви, институтт ха­нищтахтамēт тав рущ ос нивхский ла̄тӈыг урыл дипломный нэ̄паке хан­сыс, тавēн ща̄нь ла̄т­ӈе ёт рӯпитаӈкве сака пӯмыщ о̄лыс. То̄нт тав хансыс, хумус ма̄х­манэ халт яныгмас ос омаге-а̄тяге нивхи ла̄тӈыл ат потыртасыг. Тэ̄н хо̄т та̄л порат интернатн вуйвесы̄г, тот туп рущ ла̄тӈыл ханищтавēсыт. Та̄нти ла̄тӈыл потыртаӈкве ат та̄ртвēсыт, таима̄гыс юн рущ ла̄тӈыл о̄с ат потыртасыт. Татьяна щēмьянылт ат ня̄врам яныгмасыт, пуссын туп рущ ла̄тыӈ ва̄гыт. Нэ̄ тав щар ма̄ниг о̄лы, ща̄нь ла̄тӈе хосыт рӯпиты ос ла̄тӈе ва̄гтэ, нэ̄пакыт щи­рыл ханищтастэ. Акв порат та̄н школанылт ня̄врамыт ща̄нь ла̄тӈыл щар ат ханищтавēсыт, ётыл ущ ханищтаӈкве патвēсыт. 
Татьяна Валерьевна такви рӯпататэ урыл тох потыртас:
– Ам хо̄тхуйплов та̄л школат рӯпитэ̄гум, лов та̄л ня̄врамыт амти ла̄т­ӈумтыл потыртаӈкве ханищтасанум. Тувыл директорумн ла̄ввēсум, ма̄нь ня̄врамыт ёт вос рӯпитэ̄гум, атиӈк мо­щēртын ща̄нь ла̄т­ӈыт урок щирыл ха­нищтаӈкве ат та̄ртавет. ФГОС щирыл ща̄нь ла̄тӈыл хансым учеб­никыт пēсыг ēмтсыт, та̄н хосытанылт ла̄тыӈ ханищтаӈкве ат вēр­мēв. Ам ка̄сащасум ос ань ма̄нь ня̄врамыт ёт рӯпитэ̄гум. Ты коныпал урокыт а̄стынэ̄ныл юи-па̄лт о̄вылныл ос нёло­лов классыт ханищтах­тын ня̄врамыт ам пал­тум ёхталэ̄гыт, ма̄н ща̄нь ла̄тӈув та̄н ёта­ныл ханищтэ̄в. 
Ма̄н школа-интер­натыт рӯпитэ̄в, тот 113 ня̄врам ханищтаве, та̄н халанылт нёлса̄ттем – нив­хыт. Са̄ртын са̄в ня̄врам о̄лыс, мо̄т па̄в­лытныл тув тотыг­ла­вēсыт, ань тыса̄вит ты туп хультыс. Ма̄хма­нув са̄выӈпа̄лэ хӯл алыщ­лым, во̄рт матыр ка̄тын-паттым щēмьяныл тыт­тэ̄гыт. Москалёвка па̄выл налыман вēрыстат о̄лы, тувыл ня̄врамыт ка̄сыӈ хо̄тал автобусыл ма̄н школавн тотыглавет. Пēс порат школав на­циональныиг о̄лыс, ань тай а̄ти. Лё̄ӈхув лю̄ль, щёмлы-хомлыӈ кос, ос тох хотмус ня̄врымт та тотыглавет. 
Ма̄н ма̄вт нила со̄­тыратем нивх хо̄тпа о̄лэ̄гыт, та̄н халанылт туп 3-4% ща̄нь ла̄т­ӈыл потыртэ̄гыт. Ты са̄выӈпа̄лэ нёлса̄т та̄­лыл яныгнув э̄кват ос о̄йкат, ма̄ньлат ос тувыл яныгнув ма̄хум та̄нти ла̄тӈаныл ат ва̄­ганыл, ат потыртэ̄гыт. Амти потыртаӈкве о̄с ат вēрмēгум, нэ̄пакыт хосыт ла̄тӈум ханищ­таслум. 
– Манхурип ханищ­тахтын нэ̄пакыт о̄нь­щегы̄н?
– Ма̄н 1982 та̄л по­рат та̄ратым 1 ос 2 клас­сыг ма̄гыс нэ̄пакыт о̄нь­щēв. Ос ань 4 класс ма̄гыс ос азбука-нэ̄пак та̄ратавесы̄г, тыитыл ты ханищтыянум. Ха­баровский крайт о̄лнэ нивхыт са̄внув нэ̄пак о̄ньщēгыт, та̄н нэ̄пака­нылтыл ма̄н о̄с ханищ­тахтэ̄в. Ма̄н мирувныл Людмила Борисовна Гашилова Санкт-Пе­тербург ӯст А.И. Герцен нампа институтт рӯ­питы, тав э̄рнэ нэ̄па­кыт та̄раты. 
– Наӈти щēмьян урыл мощ потыртэн, ня̄враманын янгыт?
– Ам яныг пыгум онтоловит класс а̄стлы, ма̄нь пыгув са̄тыт класс. Ам тэ̄натэ̄н хо̄т-а̄ти ёт выгагум, ла̄тӈув, культурав вос ва̄гтэ̄н. Ма̄нти рӯтанув урыл вос ва̄гтэ̄н, ма̄н мирув пуссын яныг рӯтыл о̄лсыт. Ялпыӈ хо̄талыт ва̄рыглэ̄в, ня̄врамыт ёт мо̄йтыт ханищтэ̄в, та̄­наныл мир э̄лы-па̄лт сус­сылтыянӯв. Ма̄ньнув пыгумн ты ва̄рмаль пӯмыщ, яныг пыгум тай акваг по̄хыннув та лакви, ат пӯмщалахты. 
Мо̄т мирытныл о̄лнэ ня̄врамытын тыи о̄с са­ка пӯмыщ, та̄н ка̄сащим ма̄н ётув ёнгасэ̄гыт. Ла̄т­ӈув ханищтан порат ам та̄наныл ёнгалтым ханищтыянум, та̄на­нылн тох пӯмыщ ос ла̄тӈув молях торгам­тыяныл. 
