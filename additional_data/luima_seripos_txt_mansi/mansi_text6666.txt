
Рēтыӈ ю̄свой э̄тпос 13 ос 14 ӯщлахтын хо̄талыгт Ханты-Мансийскт ӯст о̄лнэ ма̄хум «Хо̄тал» нампа А̄с-угорский театр спектакль сунсуӈкве во̄выглавесыт. 
Тав Еремей Айпин «Подвиг военфельдшера. Реквием сентября» хан­сым потре щирыл ва̄р­вес. Тот Елена Артеева. Ха̄ль­ӯс район Саранпа̄вылт самын патум нэ̄, о̄лупсатэ урыл потыртаве. 
Елена Ханты-Мансийск ӯст лēккар-нэ̄г ханищ­тахтас. Юн тав э̄руптан пыгēн ӯрвес, тэ̄н акван-минуӈкве потыртахтым о̄лсы̄г. Ос илттыг яныг хо̄нт о̄выл­тахтас, ма̄ньлат а̄гииг-пыгыг хо̄нтлуӈкве та тотвесы̄г. Та па̄сыл тэ̄н акван ат та хо̄нтхатыгла­сы̄г.

Елена Артеева мо̄т а̄гит ёт Сталинград ӯс ляпат хо̄нтлум ма̄тыт са̄лтатыт пусмалтас. Акв щёс та̄н медсанчасть по̄ханылн немец танк нэ̄глапас, ос пуссын а̄ла ты порславēсыт. Лена ма̄хманэ ро̄ӈхувласанэ, хот вос тӯйтхатсыт, та сыс такви танк ляльт ква̄­ла­пас ос граната вущка­сас. Тох ма̄хманэ лылы­яныл нэ̄глысыт, ос Елена Артеева то̄нт та порсыс.
Ань Леонид Архипов, ты спектакль щё̄питам кӯщай хум, ла̄выс: «Тамле пилта̄лыг ва̄рум тэ̄латэ ма̄навн ань торгамтаӈкве э̄ри – тав щирēтыл аквтох ва̄рну­вув ман а̄ти? Ма̄н, ань ты хо̄­тал о̄лнэ ма̄хум, та э̄лум­хо̄лас осэ-сāйтэ̄т ма̄н иӈ о̄лэ̄в ман а̄ти? 

Ты спектаклюв ма̄н я̄ӈк на̄тнэ э̄тпос 9 хо̄тал кастыл янытэ̄т щё̄питылӯв тах. То̄нт Елена Артеева Саранпа̄вылт о̄лнэ рӯтанэ улпыл тыг ёхталаӈкве вēрмēгыт. Ма̄н о̄лнэ ма̄в­ныл са̄в нэ̄квет хо̄нтлуӈ­кве минасыт, то̄ват хо̄т-а̄ти порславēсыт, та̄наныл ка̄стым о̄с потыртаӈкве патэ̄в, наманыл пуссын та̄ра-паттыянув. 

Ты спектаклюв пуссын хо̄нтлам ма̄хманув ка̄стын ос номнэ ма̄гыс ва̄рилӯв, ма̄хумн акваг номим вос о̄щвēсыт ос маныр пилыщмаӈ пора о̄лыс – вос ва̄ганыл». 
Ты спектакль ва̄рум ма̄хум наманыл ла̄ввēсыт ос пӯмащипа ла̄тӈыл кēт­вēсыт. Тыи хурит по̄слан хум Вячеслав Зайчиков, э̄рыгсовта̄ныт щё̄питан хум Василий Сердышев, ос йӣквыт ханищтан нэ̄ Евгения Беспалова. Ань тув э̄рмыглан пормасыт ёвтын ма̄гыс ос пуссын ёмщакв щё̄питан щирыл культура департаментыт рӯпитан кӯщай хум Артур Латыпов нё̄тыс. 
Тувыл Татьяна Фоми­ных, А̄с-угорский ма̄хум театрыт рӯпитан нэ̄, тав аквтуп Лена Артеева о̄лыс. Татьяна такви о̄с Саран­па̄вылныл о̄лы, тав ётэ онто­лов хо̄тпа ты па̄вылныл театрыт рӯпи­тэ̄гыт. Елена Артеева, та̄н пуссын яныт­лахтэ̄гыт.   
Тамара МЕРОВА
 
