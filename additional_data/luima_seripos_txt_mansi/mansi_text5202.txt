
Тӯяг ēмтыс ос хантыт, ма̄ньщит «Ӯринэ̄ква хо̄тал» янытлан пораныл ёхтыс. Яныгпо̄ль э̄тпос са̄тыт хо̄талэ̄т ма̄н сосса ма̄хманув «Ӯринэ̄ква хо̄тал» ос пēрнапос пиннэ мирыт Благовещение ялпыӈ хо̄тал янытлэ̄гыт. Ханты-Мансийск ӯст о̄лнэ ма̄хманув «То̄рум Маа» нампа музей во̄р халт ӯнлын урн во̄виньта̄лвесыт, ань тув са̄в мир акван-атхатыглас. 
Ты ялпыӈ хо̄тал такем ёмас ос ма̄лтып хо̄талыг о̄лыс, тув  са̄в щēмьят мӯйлуӈкве ёхталасыт. Музейт рӯпитан хо̄тпат та̄н ма̄гсыланыл сыресыр ёнгилыт, касылыт щё̄пита̄лсыт, атыӈ со̄ламат ос лӯптаӈ ща̄й па̄йтсыт, атыӈ ня̄нь ва̄рсыт. Тот а̄гирищит-пыгрищит тӯйтныл ман матыр лӯптатныл, пластилиныл, нэ̄пакныл са̄всыр ӯйрищ хурит ва̄рсыт, ӯринэ̄ква хури по̄слысыт. 

Ты ва̄рмалянылт та̄н та̄нки халанылт кассыт ос ётыл мӯйлупсал майвēсыт. Акв коланыл кина суссылтан щирыл ва̄рсаныл, тот сосса мирыт о̄вылтыт по̄слым мультфильм суссылтавес.
Мӯй ма̄хум э̄лы-па̄лт «Ёмвош ёх» намтым ханты нэ̄квет э̄ргысыт ос йӣквсыт. Тувыл «Хо̄тал» нампа А̄с-угорский ма̄хум театрыт рӯпитан хо̄тпат пӯмыщ ёнгилыт суссылтасыт. Тот Леонид Архипов мо̄йт мо̄йтыс, ня̄врамыт ма̄гыс а̄мщит а̄мщис, тавēн Ӯринэ̄кваг масхатым а̄ги Мария  Гришкина  нё̄тыс. 
Ялпыӈ хо̄тал оигпам э̄лы-па̄лт музейт рӯпитан нэ̄ Раиса Решетникова Тя̄к-А̄квув нупыл по̄икщас. Ты пēс нак урыл тав Наста апгēн потыртас ос таве Тя̄к-А̄квув ӯргалаӈкве ханищтастэ, ты халт тув атхатам хо̄тпатн пуссын матыр э̄рнэ накыт суссылтас.

 Тувыл мӯй ма̄хум пасан ва̄тан во̄ввēсыт ос атыӈ тэ̄нутыл тыттувēсыт. Ма̄хум потраныл хӯнтлысанум, та̄н сака ща̄гтым о̄лсыт, ща̄нит-а̄щит ня̄враманыл ёт тот ёмщакв ӯщлахтасыт. Яныгпа̄ла хо̄тпат сыстам лылыēпыл лылт-сыт, сосса ма̄хум ёт румалахтасыт, пӯмыщ концерт  суссыт.  
«Ӯринэ̄ква хо̄тал» округувт са̄в ма̄тт янытлавес. Белоярский ӯст тамле ялпыӈ хо̄тал «Увас хурамат» нампа э̄ргын ос йӣквнэ нэ̄т ва̄рыгла̄лсыт. 
Та̄н ӯст о̄лнэ ма̄хум ма̄гыс о̄с са̄всыр касылыт, суссылтапыт щё̄пита̄лсыт. А̄лпыл та̄н ня̄ньныл ӯйрищ хурит ва̄рсыт ос ма̄хум ща̄ил, пилвитыл айтсаныл, ня̄нил тыттысаныл. «Ӯринэ̄ква хо̄талув» са̄в мирн ва̄ве, ос та̄н ма̄н ётув таве о̄с ӯрияныл.

