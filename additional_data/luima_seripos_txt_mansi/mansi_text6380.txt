
Государственный Дума депутатыг Татьяна Степановна Гоголева нила та̄л рӯпиты. Тав ань са̄всыр яныг кӯщаит ёт хо̄нтхатыгла̄лы ос та̄нанылн акв э̄рнэ тэ̄ла урыл потырты - ма̄н округувт о̄лнэ Белоярский ос Ха̄льӯс районыг лӯима̄ нупыл вос хансавēг, рущ ла̄тӈыл ты ма̄ «Арктический зонаг» ла̄ваве. 
Татьяна Степановна ты ва̄рмаль урыл тох ла̄выс: «Пēс йис та̄гыл Белоярский ос Ха̄льӯс районыгт ма̄ньщи, ханты ос ё̄рн ма̄хум о̄лэ̄­гыт. 2012 та̄лт Россия яныг мирколт нэ̄пак пир­майтавес ос ты кит районыг, рущ ла̄тӈыл «районы Край­него Севера» ма̄т нупыл ло­ви­нь­таӈкве патвесы̄г. Та па̄сныл тот рӯпитан ма̄хум сэ̄лнэ олнаныл мощ но̄х-нё̄твēсыт.  
Та ма̄т ань 25% са̄вит сосса ма̄хум о̄лэ̄­гыт. Та̄н та̄нки пēс йис ва̄р­маляныл ат ёрувлэ̄гыт, ща̄нь ла̄тӈыл потыр­тэ̄гыт. Са̄в та̄л тот са̄лы ӯрнэ кит совхозыг рӯ­питэ̄г, 18 общинат хӯл алыщлым, во̄раим, пил ва̄тым олн сэ̄лэ̄гыт. Ты районыг «Арктический зонаг» ловиньтаӈкве ке о̄вылтавēг, тот о̄лнэ мир мо̄т щирыл нё̄туӈкве тах патавет. То̄нт тот о̄лнэ мир о̄лупсаныл мощ кӯпнитыг ēмты».
Ма̄ньщи нэ̄ ос ла̄выс, ань Россия яныг мир­колт рӯпитан хо̄тпат акв йильпи нэ̄пак сосса мирыт ма̄гсыл хансэ̄­гыт. Ты нэ̄пак хунь пир­май­таве, «Арктический зона» нампа ма̄т о̄лнэ сосса мирыт са̄всыр щирыл нё̄туӈкве о̄выл­тавет. 
То̄нт общинат, са̄лы о̄щнэ совхозыт, хӯл алыщ­лан хо̄тпат олныл та̄с­туӈкве тах вēрмавет. Татьяна Степановна ань са̄всыр яныг кӯщаит палт пищма кēты ос Белоярский, Ха̄льӯс районыг тув хансуӈкве таӈхи.  
Акв нэ̄пак щирыл «Арктический зона» нупыл Ямал, Ненецкий, Чукотский округыт ос Мурманский область ма̄наныл пуссын тув хансым о̄лэ̄гыт. Карелия, Коми, Якутия респуб­ли­кат, Красно­ярский край, Архан­гельский область то̄ва ма̄наныл тув о̄с ловиньтавет.    
Людмила ТЕТКИНА 
