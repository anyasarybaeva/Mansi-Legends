
Ха̄льӯс ляпат «Со̄рни сэ̄й» нампа ӯщлахтын ма̄ са̄тыт та̄л рӯпиты. Тот кӯщаиг Ольга Константиновна Филиппова о̄лы. Тав «Э̄лаль» нампа сосса мир предприятие ва̄рыс. Тот ма̄щтыр хо̄тпат хорамыӈ маснутыт ю̄нтэ̄гыт ос ка̄тыл пормасыт ва̄рēгыт. 
Мо̄лты та̄л ты кӯщай нэ̄ Ханты-Мансийск ӯст о̄лум ярмаркан ёх­талас. Тав палтэ рӯпи­тан ма̄хум ва̄рум пор­масыт ёт-тотыглас, тыт тыналасанэ ос выстав­кат мирн сус­сылтасанэ. 
Ты тэ̄ла ань хумлег э̄лаль мины, нэ̄ ты урыл тох ла̄выс, са̄ртын ка̄­сыӈ туи ня̄врамыт ты ӯщлахтын ма̄н тотыг­лавēсыт. 
Ос тамле ва̄рмаль о̄лыс, ма̄ хосыт тувле яласан ёмас лё̄ӈх а̄тим о̄лыс, я̄ хосыт моторыл яла­саӈкве ос кӯщаитн ат та̄ртвēсыт. Тыима̄гыс ты рӯпата та̄н ёл-по̄­илт­тасаныл. 
Ань хӯрмит та̄л ня̄вра­мыт тув ат тотыглавет. Ётылнув, хунь ма̄шинал яласан лё̄ӈх ва̄раве ос на̄йпос кēртаныт тув хартавет ке, э̄рыӈ, то̄нт ня̄врамыт ос тув тотыг­лаӈкве патавет тах. 
Ань ос ты накт яныг­па̄ла хо̄тпат ӯщлах­тын ма̄гыс тот ма̄ щё̄питавес. То̄ва хо̄тпат щēмьяӈ та̄гыл тув ёхталэ̄гыт. Тот ё̄рнколыт лю̄лēгыт, а̄мпарыт, сӯмъяхыт ӯнт­тым о̄лэ̄гыт. Ӯщлахтын ма̄ торыг Та̄гт я̄ овты, тот мир хӯл алыщлаӈ­кве вēр­мēгыт. 
Кӯщай потре
Ольга Константино­вна ла̄выс: «Ма̄н ётув рӯпитан ма̄щтыр хо̄т­пат пēс йис щирыл сыг хӯл совныл маснутыт ю̄нтэ̄гыт. Ха̄льӯс, Саран­па̄выл, Ягрим, Кульпас ос Ло̄пмус па̄вылт о̄лнэ ма̄щтыр ма̄хум ёт договор-нэ̄пак хассӯв. Ань ма̄н ётув пуссын аквъёт ва̄т нупыл хо̄­тахкем э̄лум­хо̄лас акваг рӯпи­тэ̄гыт. Та̄н та̄нки ва̄рум пор­масаныл ма̄н пал­тув кēтыяныл. Та̄н нуйныл са̄всыр тучаӈыт, хӯрыг­совыт ю̄нтэ̄гыт, сакныл сакква̄лгыт хар­тэ̄гыт ос мо̄т са̄всыр утыт ва̄рēгыт. 
Ты пормасыт мир акваг ёвтэ̄гыт. Э̄лыл ёхталан хо̄тпатн ты ва̄рмаль сака пӯмыщ, та̄нки ма̄гсыланыл ак­ваг выгыт. То̄ва хо̄тпат ма̄н палтув телефон хосыт свонитэ̄гыт, пēс щирыл ва̄рим пормас э̄ри ке, ла̄вēгыт, ма̄н та̄н ма̄гсыланыл я̄нас ю̄нтэ̄в манос ва̄рēв». 
 «Э̄лаль» предприятие о̄влэ̄т Ха̄льӯс район янытыл ка̄сыӈ па̄вылт ла̄пкат о̄ньщас. Тот та̄нки ва̄рум пēс йис пормасаныл тынала­сыт. Та порат та̄н пал­таныл са̄внув ма̄щтыр хо̄тпа рӯпитас.
 Ос са̄ккон щирыл туризм ос коммерция щирыл аквторыг рӯ­питаӈкве ат та̄ртаве. Тыима̄гыс пормасаныл ла̄кква-тыналасаныл, ла̄пканыл ос лап-пант­саныл, туп туризм щи­рыл рӯпитэ̄гыт. 
Ань «Со̄рни сэ̄й» ма̄т ма̄нь ла̄пка пӯсвес, пор­масаныл тот тыналы­яныл. Ты коныпал та̄н сосса мир пормаса­ныл Ха̄льӯс музейн, Ханты-Мансийск ӯс творчество колн ос «Ремёсла центр» колн тыналаӈкве мыга­ныл.
 
 Ӯщлахтын ма̄ урыл
«Со̄рни сэ̄й» нампа ӯщлахтын ма̄ та̄лэ-тувēт рӯпиты. Ма̄хум са̄всыр ма̄ныл ӯщлахтуӈкве тув ёхталэ̄гыт. Тот кит, хӯрум, ат ос лов хо̄тал ма̄гыс путёвка ёвтуӈ­кве ро̄ви. Ты хо̄талытн э̄лумхо̄лас о̄лнэ колыл миве, хо̄тал сыс ат щёс тэ̄нутыл ва̄раве ос щё̄питым программа щирыл ӯщ­лахты. 
Мӯй ма̄хум тот ма̄щ­тырлаӈкве ханищтавет. Хотьют ка̄сащи, хӯл алыщлаӈкве манос во̄рт ё̄мыгтаӈкве тотыглаве. Ань ты та̄л во̄р па̄выл­кант ӯщлахтын мир ма̄гыс саран, ханты ос ма̄ньщи ма̄хум колыт ӯнттувēсыт. 
Ты ӯщлахтын ма̄ Ха̄льӯсныл хӯрумхуй­пловкем вēрыстат о̄лы. Тот ловманкем о̄лнэ кол ӯнттувес. Акв э̄лум­хо̄ласн хӯрум со̄тыра са̄тса̄ткем солко̄ви хо̄тал ма̄гыс ойтуӈкве э̄ри. Ты олнытыл тав тот ёмщакв ӯщлахтуӈкве вēрми. 
Акв яныг колт ма̄хум акв щё̄с о̄лнэ̄ныл ма̄гыс акв со̄тыра атса̄т сол­ко̄ви ойтэ̄гыт. Туи порат ос тынта̄лнуве. Хотьют палатка виӈкве вēр­мēгыт, хотьют ка̄сащи ос ё̄рн­колт о̄лы. 
Мо̄лты та̄л «Со̄рни сэ̄йн» мо̄т хо̄н ма̄ныл француз ос венгр ма̄хум ёхталасыт. Та̄нанылн тот сака мӯстыс. Ты та̄л ос француз, немец ма̄хум ёхтуӈкве ла̄в­хатсыт. 
Ювле хультум та̄лт Ханты-Мансийск ӯст «Югра-Тур» о̄лум порат Ольга Константиновна Болгария ма̄ныл ёхталам махум ёт договор-нэ̄пак хансыс. Та̄н Ха̄льӯсн ты ма̄ сунсуӈкве о̄с ёхтэ̄­гыт. Та̄нанылн тот ёмас паты ке, са̄внув мир тув тотэ̄гыт тах. 
«Со̄рни сэ̄й» ӯщлахтын ма̄ ищхӣпыӈ ло̄пс хо­сыт хо̄нтуӈкве ро̄ви. Тот телефонаныл хансым о̄лэ̄гыт. Тув ялуӈкве ка̄­сащегы̄н ке, свонитэ̄н ос по­тыр­тахтэ̄н.
 
