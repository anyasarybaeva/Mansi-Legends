
Ты мо̄йтыт китыт классыт ханищтахтан ня̄врамыт «Ма̄ньщи ла̄тыӈ» нэ̄пакт хансым о̄лэ̄гыт. Ты нэ̄пак Анастасия Ильинична Сайнахова тав хансыгластэ, Ленинград ӯст «Просвещение» нампа нэ̄пак ва̄рнэ колт 1989 та̄лт та̄ратавес. 

	Манрыг сО̄выр хоса паль О̄ньщи

	(Ма̄ньщи ма̄хум мо̄йт)

	 

	Хунь во̄рт ӯит нэ̄глысыт, щар ма̄к кӯщаиг янгуй о̄лыс. Аквнакт тав э̄кватэ ёт потыртас. Тэ̄н та̄ратэ̄н со̄выр ха̄йтыс. Тав а̄ӈквал са̄йн тӯйтхатас, хӯнтлуӈкве патыс.

	– Ам а̄ньтыг о̄ньщēгум, – янгуй ла̄выс. – Мо̄т ӯитн о̄с а̄ньт э̄ри. Ӯй са̄в, а а̄ньтыг туп китыг. Хо̄ӈхан то̄вылхатэ̄г? Яныг а̄ньтыг хотьюн мыгагум?

	Э̄кватэ ущты ла̄вуӈкве ēмталас, со̄выр а̄ӈквал са̄йныл но̄х-нэ̄глапас, та ро̄ӈхувлас:

	– Тыиг а̄нумн маēгын.

	– Наӈын манрыг тамле а̄ньтыг?

	– А̄нумныл тах пуссын ӯит пилэ̄гыт.

	– Та щирыл ке вуēгын! – янгуй ла̄выс.

	Со̄выр хот-ща̄гтыс, э̄ргуӈкве, ро̄ӈхуӈкве патыс. Илттыг ӯльпаныл яныг па̄кв рагатас. Со̄выр хот та рохтыс, та ха̄йталтас, туп а̄ньтаге нирщахылн тагапасы̄г. Та ро̄ӈхи, аквтуп яктаве. Янгуй э̄кватэ̄нтыл та мовиньтэ̄г.

	– Наӈ тай сака пилнэн, – янгуй ла̄ви. – Пилнэ хо̄тпан кос ман палыт а̄ньтыг маен, ат нё̄тэ̄г. Тытты хоса палиг, тыииг вуен. Пуссын ӯит тах вос ва̄ганыл, наӈ мо̄т хо̄тпа потрыт хӯнтлуӈкве таӈхēгын.

	Тох со̄выр а̄ньтта̄л та хультыс, паляге ос сака хосаг ēмтсыг.

	 

	Щёпыр

	(Ханты ма̄хум мо̄йт)

	 

	Аквмат порат лӯи ма̄т тэ̄лы сака ащирма о̄лыс. Са̄в товлыӈ ӯйквет щама-по̄львēсыт. Щёпырн о̄с лю̄ль о̄лыс.

	Тӯяг хотаӈыт ёхтысыт. Щёпыр та̄нанылн ащирма тэ̄ла урыл потыртас. Таквсы хотаӈыт мо̄ртым ма̄н минмыгтасыт. Щёпыр то̄нт тох ла̄выс:

	– А̄нум ёт вуēлын. Ам тыт ат хультэ̄гум.

	– Наӈ миннэ ё̄рын ат ёхты, во̄рт о̄луӈкве ханьщувласын. Ма̄н тах хоса ма̄н тыламлэ̄в.

	Щёпыр лю̄ньщуӈкве патыс.

	– Тав вус мины, ам таве нё̄тылум, – тох акв хотаӈ ла̄выс.

	Хотаӈ таве э̄нтапыл нэ̄гсаластэ, э̄нтап о̄выл сӯпын вистэ. Миныматэ̄н китыглытэ:

	– Я, хумле, ва̄гта̄л патсын?

	– А̄ти, – щёпыр ювле ла̄ви. А такви товлаге ворил ты хосгияге.

	О̄с мощ минасы̄г, щёпыр щар ва̄гта̄л та патыс. То̄нт хотаӈ ёл ӯнтыс. Тав лов пун таквина̄тэ̄ныл манумтас, таиянэ щёпыр товлыгн ма̄гумтасанэ.

	– Тыит наӈын а̄нум номнэ ма̄гыс мисанум, ул вус марщумлавен.

	Хотаӈыт минасыт. Щёпыр та̄н лё̄ӈханыл нупыл хоса сунсыс, лю̄ньщис. Самвитанэ̄н самаге ос сампунанэ выгрыг ва̄рвēсыт. Товлагēт ос я̄ӈк пуныт на̄ӈкēгыт. Ань тав тох та о̄лы.

	 

	ХО̄тал

	(Чукча ма̄хум мо̄йт)

	 

	Ты ва̄рмаль пēс порат о̄лыс. То̄нт иӈ хо̄н о̄лыс. Нё̄рт нуса хум са̄лы ӯрим о̄лыс. Тав э̄ква ос са̄в ня̄врам о̄ньщас. Са̄лы ос сака мощща о̄лыс, тэ̄ӈкве ат то̄вылхатас, масхатуӈкве ат то̄вылхатас. Та̄н тамле нусан патсыт, мощēртн тэ̄та̄л ты щакырлэ̄гыт.

	Э̄ква о̄йкатэ нупыл ла̄ви:

	– Кай, со̄рни, маныр ва̄рēв, тэ̄та̄л тах сорумн ты хо̄нтавēв.

	Тох ла̄вме юи-па̄лт ня̄враманэ во̄всанэ, тэ̄нэ пумыт кинсуӈкве та минасыт.

	Са̄лы ӯрнэ хум хасап кӣвырн ӯнтыс, тох та э̄рги: 

	– О! О! Ох! Ох! Маныр лю̄льсаӈ ма̄н о̄лэ̄ва, мощēртын тах ты хо̄лэ̄ва. Маныр а̄нумн ва̄руӈкве? Ёмащакв о̄луӈкве таӈхēгум.

	Са̄лы ӯрнэ хум э̄рге хосан суйтыс. Аквмат хасап кӣвырт посыӈыг ēмтыс, рēгыӈыг ēмтыс. Такем ты посыӈыг ēмтыс, о̄йка самаге ёмщакв па̄лыг-пӯнсуӈкве ат вēрмыс. Ты, насати, хо̄тал тав палтэ ёхтыс, тав са̄лы ӯрнэ о̄йка китыглытэ:

	– Наӈ маныр урыл э̄ргēгын?

	– Ам лю̄льсаӈ о̄лэ̄гум, щēмьям мощēртын тэ̄та̄л ты ловумты. Маныр ва̄руӈкве? Та урыл ты э̄ргēгум, – о̄йка ювле ла̄выс.

	– Ла̄тна, – хо̄тал ла̄выс. – Ам наӈын нё̄тылум. Но̄х-лю̄лен, ам юи-па̄лумт ё̄мен. 

	Колныл кон-ква̄лсы̄г. О̄йка са̄в са̄лы ка̄салас. Ты коныпал мо̄т колыт ка̄салас. Колыт по̄хат са̄в тэ̄нут ēмтапас, акваг ур щирыл хуēгыт. Ма̄хум ёмас совыл ю̄нтым маснутыл масхатамыт.

	– Ты пуссын наӈ утанын, – хо̄тал ла̄выс. – Та̄н палтаныл минэн, рӯпитэн, то̄нт тах ёмащакв о̄луӈкве патэ̄гын. 

	Хо̄тал тох ла̄вме юи-па̄лт но̄х-а̄лмхатас, нё̄рыт сака посыӈыг ēмтыс. Са̄лы ӯрнэ о̄йка щēмьятэ хо̄нтыстэ, та̄н та мир палт та минасыт. Та па̄сыл ань мус ёмащакв та о̄лэ̄гыт. Ка̄сыӈ хо̄тал о̄йка са̄лыт ӯрим рӯпиты.

	Са̄лыӈ ма̄хум аквъёт ёмащакв, юртыӈыщ о̄лэ̄гыт, щар аквтуп акв щēмья.
