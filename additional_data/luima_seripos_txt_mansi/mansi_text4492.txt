
Ма̄н редакциявн Ха̄льӯс район Саранпа̄вылныл пищма ёхтыс, таве Анастасия Ларионова хансыстэ. А̄ги ня̄врамыт ёт ДЮЦ «Поиск» колт рӯпиты. Тав тох хансыс:
Тӯяг Саранпа̄вылн тит нэ̄г ёхталасы̄г, тэ̄н ма̄хум по̄слуӈкве ханищтасанэ̄н, рущ щирыл ты хурит «комикс» ла̄вавет. Ты хунь акв хурин уча потыр по̄слуӈкве ро̄ви. Санна Хукканен, финка нэ̄, тав по̄слуӈкве ха̄сы ос ма̄хум ханищтыянэ. Ос тав ётэ толмащиг яласан нэ̄ Анна Воронкова Санна потранэ рущ ла̄тӈыл толмащлыянэ.
Санна ос Анна сосса ма̄хум о̄лнэ ма̄тын ялантэ̄г, тэ̄н проектэ̄н «Живой язык» намаим о̄лы, ты хосыт мощщаг хультум мирыт ща̄нь ла̄тӈаныл э̄лаль вос суйтэ̄гыт.
Па̄влувт по̄слуӈкве ма̄н хо̄тал палыт ханищтавесӯв. Тув школат, музейт, мирколт,  «Ёлочка» ос «Оленёнок» ма̄нь ня̄врамыт садикыгт, Центр «Поиск» колт рӯпитан хо̄тпат по̄слуӈкв ёхталасыт. Ты коныпал Кульпас па̄вылныл ма̄хум о̄лсыт, тувыл о̄лум нэ̄квет ма̄ньщи маснутыл масхатасыт, мӯй нэ̄г та̄наныл ка̄салым хот-ща̄гтсы̄г, маттем та пӯмщалахтасы̄г.
Ма̄н ханищтахтамув колнакыгт Коми, Карелия, Мари Эл, Удмуртия республикат по̄слым хурит норыт онтсыл ханасыт. Ма̄н тув суссӯв. Ос ка̄сыӈ хо̄тпа такви номтэ̄н ёхтум хурит по̄слыс. То̄ват Саранпа̄выл о̄лмыгтым урыл по̄слысыт, то̄ват ма̄-витув ӯргалан урыл, хотьют ос «Ма̄нь Ӯскве» ня̄врамыт ӯщлахтын ма̄ по̄слыс.
Титыт хо̄тал Санна ос Анна ня̄врамыт ёт рӯпитасы̄г. Тув ма̄нь ос яныгнув ня̄врамыт ёхталасыт. Нэ̄г потыртасы̄г, хумус тамле хурит по̄славет, нэ̄т ос хумыт по̄слум хурит та̄нанылн суссылтасы̄г. Ос ня̄врамыт ма̄нь нэ̄пакыт по̄слуӈкве ла̄ввēсыт, рущ ла̄тӈыл та̄н «мини-книжки» ла̄вавет. Ос маныр та̄нанылн номтын ёхтыс, таит по̄слысыт. Ня̄врамыт сака ща̄гтсыт, ла̄всыт, матъёмас та̄н тох ханищтавēсыт, ань та̄нти по̄слуӈкве вēрмēгыт. Тох по̄слым та̄н ма̄нь нэ̄пакыт ва̄рсыт.
Ань па̄влыӈ мирн сунсыглан ма̄гсыл мо̄т ма̄ныл тотым хурит о̄с хультсыт, та̄н музейт суссылтавет. Тот а̄ти туп ма̄ньщи ла̄тӈыл хансым хурит о̄лэ̄гыт, мо̄т ма̄ныл тотым хурит са̄всыр финно-угор ла̄тӈыл хансым хультсыт. По̄слум хо̄тпат ань та̄нти мо̄т хотты э̄лумхо̄лас ханищтаӈкве вēрмēгыт.
Па̄влыӈ ма̄хум Санна Хукканенын ос Анна Воронкован яныг пӯмащипа ла̄тыӈ ла̄вēгыт, матъёмас та̄наныл ханищтаӈкве ёхталасы̄г, ня̄врамыт ос яныг хо̄тпат номтаныл ёмасыт.
Анастасия ЛАРИОНОВА тēтум потре 
Галина КОНДИНА ма̄ньщи ла̄тӈыл хансыстэ.
