
Ты ма̄ньщи ла̄тӈыл хансым пēс нэ̄пак 66 та̄л ювле хультум порат та̄ртвес. Тавēтыл ань са̄в хо̄тпа пӯмщалахтэ̄гыт.
Наталья Кирилловна Филиппова (Вынгилева) Саранпа̄вылт ма̄хумн сака ёмщакв ва̄ве ос янытлаве. Тав налыман арыгтем та̄л школат рӯпитас, ня̄врамыт рущ ла̄тыӈ ос литературан ханищтасанэ.
Наталья Кирилловна Няхлаӈ па̄вылт самын патыс ос тот яныгмас. О̄влэ̄т таве ханищтам нэ̄ наме Анастасия Семеновна Исыпова о̄лыс, тав ты а̄гирищкве ёмщакв ханищтастэ. 

Хунь тав нилыт классыт ханищтахтас, то̄нт ханищтан нэ̄н  ща̄гтым ос ка̄сащим ня̄врамыт тетрадит уральтаӈкве нё̄тыс. Школатэ а̄стламе юи-па̄лт 1947 та̄лт Ханты-Мансийск ӯс педучилищан ханищ­тахтуӈкве минас. Таве а̄стламе порат ос э̄лаль Ленинград ӯсн минас. 
«Ленинград ӯст ам Герцен нампа институтн лӯима̄ ма̄хум отде­лениян 1952 та̄лт мина­сум. Ма̄н группавт ат­хуй­пловтем хо̄тпа о̄лыс, ты хантыт, ё̄рныт, чукчит ос мо̄т а̄гит ос пыгыт о̄лсыт. Тит ханищтан хо̄тпаг Матрена Панкратьевна Вахрушева ос Алексей Николаевич Баландин ам ётум сака ёмщакв потыртасы̄г, тэ̄н хо̄тпа нупыл сака ёмас титыг о̄лсы̄г. 
Матрена Панкрать­евна хо̄нтаӈ ма̄ньщи нэ̄ о̄лыс. Ханищтахтам ма̄хманум халт ам амт­тем потрыт толмащла­сум. Ул таима̄гыс ты рӯ­пата ва̄руӈкве вуйвē­сум, ам ма̄ньщи ла̄тӈумтыл ёмщакв потыртасум ос рӯпитым хоса ӯнлуӈкве вēрмысум. 
Ты ханищтан хо̄т­пагум палт юв, тэ̄н пал­тэ̄н, мӯйлуӈкве яланта̄л­сум. О̄влэ̄т ма̄н аквъёт ща̄й айсӯв, тувыл тэ̄н а̄нумн ва̄рнэ рӯпата май­лысы̄г», - тох ты ань Наталья Кирилловна та пора урыл потырты. 

Манса̄вит олныл та ва̄рум рӯпататэ ма̄гсыл издательстваныл ойт­вес, тав ань ат номитэ. Ос сака ёмщакв номитэ, хунь толмащлам потре нэ̄пакыг ва̄рвес ос мат­са̄вит нэ̄пакыл ка̄тн майвес. Тав сака ща̄гтыс, номса̄лыс, матъёмас ма̄ньщи ла̄тӈе ва̄гтэ. Номитэ, хумус ты нэ̄­паке юв Няхлаӈ па̄влэ̄н тотыстэ, а̄тятэ номтэ татем та ёмас о̄лыс, тав а̄гитэ̄тыл сака яныт­лахтас ос э̄сыгхатас.
А̄ги э̄лн Ленинград яныг ӯст ханищтахтаме порат пищманэ юн сака ӯрвēсыт. Ювле тавēн па̄влыӈ ма̄хманэ пуссын акван-нё̄тхатым, акван-юрщхатым пищма хас­сыт, хоты ла̄тыӈ тув хансуӈкве. 
Кирилл Петрович Вынгилев колэ̄т нормат ла̄мпа тэ̄с, рӯтанэ ак­ван-атхатыгласыт ос хансуӈкве ха̄снэ хотты хо̄тпа ӯнтсас, тав ты ла̄тӈыт пуссын пищман хассанэ. 

Наталья Кирилловна оматэ Парасковья Самсоновна наме о̄лыс, а̄гирищкве ат та̄лэ яныт порат 1937 та̄лт ома та̄л хультыс, оманыл илттыг матырмат а̄гмыл ēмтыс, таима̄гыс молях хотталь ловумтас.
Акв пищматэ тох ты хансым о̄лыс: «Няхлаӈ па̄вылныл паща ла̄тыӈ тēтэ̄гум! Наталья тыныӈ а̄гитем, паща о̄лэн! Наӈын хансэ̄гыт ам, Улякщин, Николай акин ос Фекла! Тыныӈ а̄гикве, тыхо̄тал наӈ пищман ёхтыс, ань рēтыӈ ю̄свой э̄тпос са̄тыт хо̄тал. 
Ма̄н сака ща̄гтсӯв. Ань рēтыӈ ю̄свой э̄тпос нёлоловит хо̄тал 1953 та̄л, пищма хансуӈкве патэ̄в, наӈынныл нё̄тмил во̄вуӈкве таӈхēгум. Ам на̄лок-олныл са̄выл хас­вēсум, таса̄вит ойтуӈкве ат вēрмēгум. Наӈ олн те о̄ньщēгын, мощ тēтэн. 
Таквсы ты тēтыг­ласын, аквта щирыл тēтэн. Юв ёхталан ма̄гсыл наӈтина̄н олн о̄с атэн. А̄нумн ня̄нь ёвтнэ ма̄гсыл олн те э̄рыс, наӈынныл ат во̄внувум, ань а̄нумн 140 солко̄ви олн-пот ойтуӈкве э̄ри. О̄с ёмас ӯлум. Пищма хансыс Вынгилева Ольга. Наӈын ам омагум-а̄тягум паща ла̄тыӈ тēтэ̄г, ос Нюра, Щēман, Мотя, ам Галина а̄гим». 

«Ленинград ӯсныл паща ла̄тыӈ тēтэ̄гум! Паща о̄лэ̄н а̄тям, Уляк­щим, Николай аким ос Фекла а̄квум! Ам на̄ннан са̄в ёмас, сымыӈ ла̄тыӈ ла̄вēгум, янгыщ пуссын пуста̄гыл о̄лэ̄н. А̄тя, наӈ ты пищмал а̄нум хот-рохтуптаслын. 
Ам ань номсэ̄гум, наӈ лю̄льсаӈ о̄лэ̄гын, нуса тотэ̄гын, олныл ат то̄влавен. А̄тя, на̄н та̄ра ювле хансэ̄н, олныл ёхтувēсын ман а̄ти. Ам ань почтан ялсум, телеграмма хассум ос яныгса̄т солко̄ви наӈын тēтсум. 
Ам ань воссыг олн ат о̄ньщēгум. Ты олна­нум юв ялнэ лё̄ӈхын атыгласанум кос, ос тав кас, ты та̄л юв ат ялэ̄гум, мо̄тынтыг тах ущ, ань тыт редакцият рӯпитаӈкве патэ̄гум. Са̄внув олн те сэ̄лэ̄гум, наӈын тах о̄с тēтэ̄гум. 
А̄тя, а̄нумн ань та̄рвит, аквписыг наӈ урынтыл номсахтэ̄гум, наӈ ул лю̄льсаӈ о̄лэ̄гын, нуса тотым о̄лэ̄гын. Пищмам ты а̄стлылум. Ма̄ньполь э̄тпос 7 хо̄тал 1953 та̄л». 
Та туи На̄талья ха­нищтахтын ма̄ныл а̄с­туме порат  юв, я̄тил па̄вылтēтэ̄н, тох ат та ялыс.
Л.П. Стаканова, ма̄нь а̄гитэ, хансум потыр Галина КОНДИНАН ма̄ньщи ла̄тӈыг толмащлавес
 
