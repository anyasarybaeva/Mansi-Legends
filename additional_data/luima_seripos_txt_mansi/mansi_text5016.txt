
Ювле хультум э̄тпост Ханты-Мансийск ӯсн ля̄ххал тотнэ колн Государственный Дума депутат Павел Завальный ёхталас. Тав энергетика комитетыт кӯщаиг о̄лы. На̄йпос ос газ минэ колытт рӯпитан хо̄тпат уральты. Ты хум ма̄н округувныл рӯпитаӈкве тув пēриявес. Маныр йильпи ва̄рмаль ань ва̄раве, тав ты урыл потыртас.
Государственный Думат кӯщаянув та̄л сыс китахкем со̄тыра Федеральный са̄кконыт пирмайтэ̄гыт. Депутатыт та̄наныл пēриям ма̄хум ёт акваг ва̄щинь-тахтэ̄гыт. Мирув маныр ва̄рмаль о̄ньщи, ёмщакв та̄ра-паттэ̄гыт. Ётыл ты хосыт э̄рнэ са̄ккон пирмайтэ̄гыт. Та̄рвит о̄щнэ хо̄тпат са̄ккон щирыл о̄с нё̄тыяныл. 
Кӯщай хум ла̄вме щирыл, ань о̄лнэ колытт на̄йпос ос газ ма̄гыс йильпи счётчикыт ва̄руӈкве патавет. Са̄ртын тамле ва̄рмаль о̄лыс, ма̄хум счётчикыт ма̄гыс та̄нки олн ойтсыт. Ань тāнанылн олн ойтуӈкве ат э̄ри. Ты счётчикыт ва̄рнэ компаният та̄нки ӯнттуӈкве патыяныл. 
Ты хосыт ма̄хманув постын на̄й ма̄гыс мощщанув олн ойтэ̄гыт тах. Манаса̄вит на̄й холтэ̄гыт, туп тыима̄гыс ойтхатуӈкве патэ̄гыт. Ос хотьют олн миӈкве ат ка̄сащēгыт, та̄н постын на̄яныл ос газаныл лап-то̄варттавет. Тыщир ма̄хум та̄ра ойтхатуӈкве патэ̄гыт. Са̄в а̄рнта ат атэ̄гыт. Ты счётчикыт ӯнттын юи-па̄лт на̄йпос ос газ ма̄гыс олныт но̄х ат нё̄тавет, аквтатēмыг хультуптавет. 
Павел Николаевич ла̄выс: «Ма̄хум нуса манос щёлыӈ щирыл уртуӈкве ат э̄рēгыт. Хотьют манаса̄вит элек-троэнергия холтыс, тав таса̄вит ма̄гыс вос ойтхаты. Норма ва̄руӈкве ат патаве. Там-ле норма то̄ва кӯщай хо̄тпат 2013 та̄л па̄сныл ва̄руӈкве кусыглахтасыт. Ос ма̄хум ты тэ̄ла э̄лаль тотуӈкве ат та̄ртсаныл. Таима̄гыс кӯщаянув ты ва̄рмаль ёл-по̄илттасаныл. 
Тувыл колытын газ ма̄гыс о̄с йильпи счётчикыт ва̄руӈкве патавет. Ты «Газпром» компания та̄н рӯпатаныл. Ос то̄ва кол кӯщаит счётчикыт ӯнттын хо̄тпат юв ат та̄ртыяныл. Тувыл счётчик ат ӯнттын ма̄гыс «Газпром» компания штраф-олныл пинаве. 
Ань кӯщаит административный кодекс мощ йильпииг хассаныл. Счётчик ва̄рнэ ма̄хум юв ат та̄ртнэ хо̄тпат штраф-олныл пинуӈкве патыяныл тах. Ань ты хо̄тал мус хӯрумса̄т-ниласа̄ткем со̄тыра йильпи счётчикыт иӈ ат ӯнттувēсыт.
