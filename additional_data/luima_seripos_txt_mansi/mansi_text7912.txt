
Ханты-Мансийск ӯст яныг таквс э̄тпост «ЮграТур 2022» нампа туристский форум о̄лыс. Тот са̄в организацият акванхо̄нтхатыгласыт ос туризм тэ̄лат урыл потыртасыт. Тыи яныг форум округ миркол, развитие Югры фонд ос конгрессно-выставочный центр «Югра-Экспо» щё̄питасыт.
Округ кӯщай нэ̄ Наталья Комарова ищхӣпыӈ ут хосыт пащалахтас ос потыртас: 
– Я̄тил миркве! Ам сака со̄тыӈыг о̄лэ̄гум ос на̄н ётын пащалахтэ̄гум, хотьют «ЮграТур 2022» форумн ёхтыс. Ма̄н тыт ма̄хманув э̄лы-па̄лт са̄в­сыр проектыт урыл по­тыртаӈкве патэ̄в. Сака ёмас, хотьют мо̄т ма̄ныл ма̄н палтув ёхтуӈкве вēрмыс.
Ма̄н са̄в нэ̄пакытт ка̄т­по­сыт пиныгласӯв, тамле э̄рнэ ва̄рмаль э̄лаль тотнэ ма̄гыс. Округув са̄в са̄к­кон о̄ньщи, ма̄н ма̄хма­нув ма̄гыс, хотьют туризм ёт рӯпиты, олн аквписыг майлэ̄в, са̄в мо̄т олн-нё̄т­мил о̄ньщēв. Ты та̄л кор­порация Туризм.РФ ёт рӯпитаӈкве патсӯв, са̄в йильпи номтыт о̄ньщēв, хумыс Ханты-Мансийск ӯст йильпи щирыл гости­ницат ва̄руӈкве ро̄ви.
Туризм тэ̄лат щирыл федеральный агентстват рӯпитан ва̄ӈын нэ̄ Елена Лысенкова Югра урыл са̄в ёмас ла̄тыӈ ла̄выс. Москва ӯст «Сердце Югры» нампа суссылтап о̄лы. Ма̄хманув ва̄т са̄грапнал э̄тпос о̄выл щислатэ мус тот нё̄тнэ хурит сунсуӈ­кве вēрмēгыт.
Ха̄льӯс районныл мӯй ма̄хум сӯйпил, саӈквлы­пил ос нялк тыг тотыгла­сыт. «Cаранпаульский оленеводческий компа­ния» са̄лы нё̄выльныл ва̄рим колбаса тынала­сыт. Ос тот ка̄тыл ма̄щтыр­лым матхурип пормас ёвтуӈкве ро̄выс. Та̄н «Град Березов» нампа туристский проектыт урыл экспертыт ма̄гыс ос округ кӯщай ва̄ӈын хум Алексей Забозлаев ма̄гыс потыртасыт.
Евгения Коновалова Нижневартовский район Аган па̄выл центрыт рӯпитан нэ̄, кит хо̄тал сыс мастер-классыт ос суссылтапыт ва̄рыгласыт.  Тав ла̄выс:
– Ма̄н, центрыт рӯпи­тан хо̄тпат, ка̄сыӈ та̄л Ханты-Мансийск ӯсн ялантэ̄в. Ма̄щтыр хо̄тпат са̄сныл ма̄нь ё̄рнколыт, щумпылыт ва̄рēгыт ос сакныл турло̄пс, пальсак ос ма̄нь хорамыт хартэ̄­гыт. Тыт ма̄н рӯпитан ма̄щ­тыр хумиюв Влади­мир Нагаев ма̄хманув ёт щум­пыл ва̄рыс».
Белоярский районныл ООО «Люкан» кӯщай нэ̄ Татьяна Любавина йӣвныл ва̄рим ёнгынутыт суссылтас ос та урыл потыртас: 
– Ёнгынутыт ма̄н ня̄в­рамыт ма̄гыс ва̄рēв. Йӣвныл ва̄рим ёнгынут хури тармыл пинаве, акв хотты охсатэ хот-виве те, тот ма̄ньщи манос ханты ла̄тӈыл хансым о̄лы: пуӈк манос ка̄т. Тох ня̄врамыт ща̄нь ла̄тӈын ханищтыя­нӯв ос та̄н э̄лаль патэ̄­гыт ва̄ӈкве, хумыс сос­са мир о̄лсыт. Ты та̄л ма̄н Ха̄ль­ӯс район Саран­па̄вылн «Оленёнок» нампа ня̄в­рамыт янмалтан колн ма̄ньщи ос саран ла̄тӈыӈ ёнгынутыт кēтсӯв.
Ань ты та̄л суссылтапн Россияныл 7 регионыт, округувныл 19 сосса ма̄хманув ёхталасыт, та̄нки пормасаныл тыг тотыгласыт ос са̄в­сыр пормас тыналасыт.
Оксана АЛБИНА
