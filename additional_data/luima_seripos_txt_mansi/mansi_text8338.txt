
Саранпа̄выл нэ̄ Марина Влади­мировна Керцер ма̄нь ня̄врамыт ӯрнэ «Оленёнок» нампа колт рӯпиты. Тав тот сыре-сыр касылыт ва̄ри ос пēс ма̄хум о̄лупсаныл урыл потырты. Ты э̄лы-па̄лт Марина Владимировна на̄й харыгтан колт рӯпитас, то̄нт ма̄хум лылыяныл нэ̄гылтан ма̄гыс ханищтапыт щё̄пита̄лыс.  
Вит тармыл ос на̄й пēламлан порат лю̄ль ва̄рмалит ул вос ēмта­ласыт, ань ты садикēт ос «Поиск» нампа ня̄вра­мыт ялантан центрыт тав ӯр­галахтын урокыт ва̄ри. Саран ма̄хум э̄рганыл ос йӣкваныл ханищтан «Дё­ля Авко» («Окка») нампа кружок щё̄питас. 

Тув ялантан а̄гирищит-пыгрищит мо̄лал са̄лы ӯр­нэ ма̄хум ялпыӈ хо̄талт э̄ргим йӣквсыт. Та̄н пус­сын саран маснутыл мас­тувēсыт, ты супыт Вар­вара Прокопьевна Ха­танзее­ван ю̄нтвēсыт.  
Яныгнув ня̄врамыт «Ми­ча купальника» нам­па кру­жокн ялантэ̄гыт. Тот Марина Владимиров­на пēс ма̄хум мӯтра нака­ныл урыл потырты. Тав па̄вылт о̄лнэ матумпа̄ла хо̄тпат китыглыянэ ос та̄нанылныл са̄в мӯтрат ва̄г. Тот матыр хащта̄л утыт та̄ра-патты ос такви нё̄тмил ва̄рнэ номтэ̄т э̄лаль тотыянэ. Нэ̄ э̄ргуӈкве о̄с ха̄сы, таима̄гыс «Радуга» («Нюлы кис») ансамблин яланты. 
Ты э̄тпост садикт ня̄в­рамыт ма̄гыс эт­но­культурный «Тан­дора» лагерь па̄лыг-пусвес. Та̄н тот ма̄ньщит ос саран ма̄хум пēс порат хумус о̄лсыт, манхурип лӯптал, пилыл пусмалтахтасыт, пуссын ты о̄вылтыт ва̄ӈкве патэ̄гыт. Ань мо̄тыт газетат тот о̄лыглан тэ̄лат урыл потыр хансэ̄в тах.  

Тамара Мерова
 
