

	Ханты-Мансийский район Цингалы па̄вылт «Колмодай» нампа хӯл алыщлан община 

	о̄лы. Ты э̄тпос о̄выл хо̄таланэ̄т ам «Югория» телекомпаният рӯпитан ля̄ххал тотнэ ма̄хум ёт та па̄вылн 

	ялсум. Тот ма̄н рыбакыт ёт хо̄нтхатыгласӯв, потрамасӯв, тувыл та̄н ётаныл хӯл алыщлан ма̄нанылн ялсӯв. 

	Община кӯщаиг Олег Густавович Шатин рӯпиты, ханты 

	хум. О̄влэ̄т тав общинаныл урыл потыртас: «Ма̄н ань Чилинка 

	манос Колмодайка я̄т хӯл алыщлэ̄в. Ты я̄ Колмодай тӯрныл ови. 

	Та тӯр ва̄тат ам 

	а̄тям яныгмас, о̄пам ос яныг о̄пам щēмьяӈ та̄гыл тот пēс порат 

	акваг о̄лсыт. Общинат ма̄ньщи ос ханты хум хо̄тпат рӯпитэ̄гыт. Хӯланув округ янытыл тыналыянӯв, мо̄т ӯсытыт о̄лнэ мирн о̄с ёвтавет. Машинат Воронеж, Москва, Томск, Омск, Тюмень, Челябинск ос Екатеринбург ӯсытныл ёхталэ̄гыт. Тыхо̄тал ма̄хум 

	Тюменьныл ёхтэ̄гыт, тув лов тонна са̄вит сорт хӯл кēтэ̄в. Хотьютн манхурип хӯл э̄ри, таи та та̄лттэ̄гыт. То̄ва хо̄тпатын туп 

	сорт э̄ри, мо̄танын 

	ос хулюмхул ман 

	сымри. Ты та̄л сорт 

	са̄в пувēв, акв кила тынэ атпан солко̄ви. Мо̄лты мощща пувсӯв, 

	тынэ яныгса̄т о̄лыс. 

	Государствавн сака мат ат нё̄тавēв, субсидия нё̄тмил 

	олныт па̄лыл акв 

	кила ма̄гыс – нёлолов солко̄вил туп ойтавēв. Хӯланув тыгыл па̄вылн тотнэ ма̄гыс ёмас 

	ё̄р ма̄шинат о̄ньщуӈкве э̄ри. Пуссын ма̄нти 

	та ёвтэ̄в, са̄в рӯпитэ̄в, 

	халанувт нё̄тхатэ̄в. 

	Общинавт мӯсхал 

	щирыл рӯпитан хо̄тпа ёмащакв ойтаве - э̄тпостем яныгса̄т со̄тыра солко̄ви виӈкв вēрми, та̄л сыс рӯпата олнэ акв миллионын 

	ёхтахты. Савыӈ ман вина айнэ хо̄тпа са̄в олн ат выг, то̄ва 

	та̄л сыс рӯпата олнэ 

	лов со̄тыран туп ёхты. Ань хо̄тпа рӯпитаӈкве таӈхи те, ёмащакв о̄лы, олн сэ̄лы, э̄рнэ матыр пуссын о̄ньщи».

	Тувыл Олег Густавович хӯл по̄льтын колыт (холодильникыт) суссылтас. Сака яныг 

	по̄лям кол капаит, 

	ка̄сыӈ колн матахмат тонна хӯл ла̄пи. 

	Ты юи-па̄лт ма̄н 

	хӯрум «Бураныл» хӯл 

	алыщлан ма̄н та минмыгтасӯв. Ва̄тахтем вēрыста минасӯв. Во̄рт ёмас яныт кол 

	о̄ньщēгыт, то̄ва 

	рыбакыт тот тармыл о̄лэ̄гыт. Чилинка 

	я̄наныл тув ат по̄львес, а̄рпи ва̄рмыт. Ма̄н тув ёхтумув юи-па̄лт, хӯл алыщлан ма̄хум толгуӈкве патсыт. 

	Толыг кит щёс рēпыгтасыт, хӯл мощ пувсыт – сорт, хулюмхул, сымри, та̄рка ос тӯрхул. Олег 

	Густавович ла̄вме 

	щирыл, я̄наныл 

	китыт та̄л ат по̄ляве, таима̄гыс та̄н а̄рпи ва̄рēгыт. 

	Хӯл алыщлан ма̄хум рӯпатаныл кинан по̄слувēсыт, потраныл ёл-хассанӯв. Во̄рколн щалтсасӯв, толтыглахтасӯв, хӯл 

	исмит ос исум ща̄й 

	айсӯв. Ты юи-па̄лт 

	о̄с акв тув ювле 

	па̄влын та минасӯв. 

	 

	Светлана 

	Матвеева
