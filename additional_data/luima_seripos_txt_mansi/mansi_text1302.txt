

	Хури по̄слан о̄йка Г.С. Райшев мастерской-колэ̄т йильпи суссылтап ва̄рвес ос ювле хультум э̄тпост тав рӯпитаӈкве о̄вылтахтас. Тот Геннадий Степанович атпан та̄л сыс, ты 1960 та̄лныл 2010 та̄лыт мус, по̄слум хуриянэ акван-атвēсыт. 


		О̄йка ты по̄слум хуриянэ са̄всыр щирыл ва̄рманэ. Рущ щирыл та̄н я̄нас нам о̄ньщēгыт, тыи линогравюра, офорт, монотипия. Ты хурит та̄нки щирыл по̄слым о̄лэ̄гыт. Тох Геннадий Райшев «Сибирские мотивы»  намаим хуриянэ линогравюра щирыл щё̄питасанэ. Ты выставкатэ 1998 та̄лт ма̄хумн суссылта̄лвес, ань тувыл вим то̄ва хурит мӯй хо̄тпат о̄с тот ка̄салаӈкв вēрмияныл. 

		Райшев о̄йка юи-о̄выл та̄лытыт по̄слум рӯпатанэ «живопись искусстваг» ла̄вавет. Ань ты суссылтапн «Калевала» ос «Героический эпос манси. Песни святых покровителей» хансым пēс йис потрыт щирыл по̄слым хурит щё̄питавēсыт.  Финныт ос карелыт пēс йис потраныл щирыл хурит ос ольпыл сартсанэ. Ос пēс ма̄ньщи потрыт щирыл тав хурит сэ̄мыл хаснэ йӣвыл по̄слысанэ.  О̄йка Карпинск ӯст о̄лмēт  сыресыр хурит о̄с по̄слум. Ань тувыл тотым са̄тхуйплов хури тыт суссылтаве. 

		Ты коныпал мо̄лты та̄л о̄вылтам  «Космос ос человек» хуриянэ ты выставкат о̄лэ̄гыт. Такви Геннадий Степанович ла̄выс: «Ам ань яныгпа̄лаг ēмтсум, са̄в мирыт нупыл, о̄лупсав нупыл На̄й-О̄тыранув хольт нумыл сунсэ̄гум. Ма̄кēв матыр-а̄ти пуссын хӯлы, хо̄т-а̄ти сунсы, номтанув ва̄вет. Ань таима̄гыс тамле хурит по̄слуӈкве номылматсум». 

		Ты суссылтап сунсуӈкве са̄в мир вос ёхталы, тав сака пӯмщиг ва̄рим о̄лы.

		 

		Тамара Мерова

		 

 
