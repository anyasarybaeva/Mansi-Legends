
Нила манос хӯрум та̄л ювле хультум порат округ янытыл о̄лнэ ма̄нь па̄вылквет йильпи пӯльницатыл ӯнттувēсыт. То̄нт Ха̄льӯс район А̄нъя па̄вылт о̄с акв тамле йильпи кол рӯпитаӈкве о̄вылтахтас. Ань па̄вылт лēккар а̄тим, тыима̄гсыл пӯльницаныл ат рӯпиты. Старостаг тот Татьяна Михайловна Рукова о̄лы. Ты ва̄рмаль урыл тав тох потыртас:
— А̄нъя па̄вылт са̄в та̄л Светлана Николаевна Гоголева лēккарыг рӯпитас. Тувыл тав пенсиян патхатас, ма̄н лēккар та̄л хультсӯв. Ты урыл ам Ягрим миркол кӯщаитн ос районный пӯльницат рӯпитан лēккарн акваг ла̄выглэ̄гум. Та̄н нэ̄матыр аты ва̄рēгыт, ма̄н лēккар та̄л э̄лаль та о̄лэ̄в. Ань яласан лё̄ӈх ат о̄ньщēв, Ягрим мус я̄ӈк на̄тнэ юи-па̄лт туп ёхтуӈкве тах вēрмēв. Тувыл хотты па̄влыӈ хо̄тпав а̄гмыл ēмты ке, хумле ва̄рилӯв, хумус Ягримн тотылӯв. Лēккар та̄л санавиация тыг во̄вуӈкве о̄с ат вēрмēв.
Кӯщаянув ла̄вēгыт, лēккарыт ма̄нь па̄вылт рӯпитаӈкве сака ат ка̄сащēгыт. Ам тай щар ат торгамтылум, манрыг ма̄хум тыг йиӈкве ат таӈхēгыт, тамле нё̄тнэ ос сыстам ма̄т манрыг ат о̄луӈкв.
Ты та̄л о̄вылтахтам порат акв лēккар нэ̄ А̄нъян ёхтуӈкве кусыглас, тувыл Восыӈтӯр па̄вылн рӯпитаӈкве кēтвес. Тот са̄внув мир о̄лы, тув минуӈкве ла̄ввес. Лēккар нэ̄ акв э̄тпос тот ат рӯпитас, ювле о̄лнэ ма̄тэ̄н минуӈкве щё̄питахтас. Тув ёхтуме порат тав яныг олныл ойтвес, олнанэ ювле мисанэ. Тувыл, улпыл, мощ номсахтас, ювле во̄вхатуӈкве патыс. Рӯпитаӈкве воссыг ат вуйвес, сысы та минас. Ам кӯщаитн ла̄выгласум, ма̄н палтув та̄ра кēтуӈкве э̄рыс, ма̄н тай таве нэ̄мхотталь ат та̄ртнувлӯв.
Ка̄сыӈ туи «Николай Пирогов» нампа на̄иӈхāп ма̄нь па̄влытт о̄лнэ мир пусмалтым округ янытыл яласы. А̄нъя па̄вылн ты на̄иӈхāп о̄с пӯхталы. Ма̄хум лēккарытын тот ёмащакв уральтавет, пусмалтавет. Ты урыл ма̄ньщи нэ̄ таи потыртас: «Ты на̄иӈхāп хоты порат тыг ёхты, са̄ртын ла̄вавēв. Тот са̄всыр а̄гм пусмалтан лēккарыт рӯпитэ̄гыт ос са̄всыр ищхӣпыӈ утыл ва̄рим о̄лы, со̄рганув, сыманув, ма̄йтанув ёмащакв сунсыглавет. Лēккарыт хунь ёхтэ̄гыт, ма̄н щар пуссын на̄лми ва̄тат лю̄ляхо̄лэ̄в, ӯрхатэ̄в, пуста̄гыл э̄лаль о̄луӈкве о̄с таӈхēв».
Па̄влыӈ мир о̄лупсаныл
А̄нъя па̄вылт ань 50 арыгкем э̄лумхо̄лас о̄лэ̄гыт. Ос акв та̄рвитыӈ ва̄рмаль тот о̄лы, рӯпата щар а̄тим. Ма̄хум рӯпата кинсым, мо̄т ма̄н ва̄нтлэ̄гыт. Са̄в щēмьят Ягримн о̄лмыгтасыт. А̄нъят па̄вылт школа а̄тим, тыима̄гсыл ма̄ньлат щēмьят мо̄т ма̄н о̄луӈкве пуссын миныглэ̄гыт. Ань кит ма̄ньлат щēмьяг ювле ёхтысы̄г. Ня̄враманыл садикн ялантэ̄гыт.
Татьяна Михайловна ла̄внэ̄тэ щирыл, ма̄нь па̄вылквет ёмащакв о̄луӈкве о̄с ро̄ви, ка̄ркам хо̄тпат рӯпата тай хо̄нтэ̄гыт. Ань ма̄хум на̄й харыгтан ма̄т, почтат, ла̄пкат, ня̄врам ӯргалан  колт, на̄йпос станцият рӯпитэ̄гыт.
Па̄вылт клуб о̄лы, Йильпи та̄л, Победа хо̄тал ос мо̄т ялпыӈ хо̄талыт кастыл ма̄хум тот акван-атхатыглэ̄гыт. Почта тотнэ нэ̄г Светлана Конева рӯпиты. Тав пищмат, нэ̄пакыт ос пенсия-олн ма̄гсыл Ягримн яланты. Па̄вылт почтаныл сака пēс колт о̄лыс, ты кол ёл-лоньхатас. Ма̄хум почта-кол та̄л тох та о̄лэ̄гыт. «Нялк» нампа община тот рӯпиты, 20 арыгкем хо̄тпат тот хӯл алыщлым олн сэ̄лэ̄гыт. Во̄р яктын ос па̄ртыт сылнэ организация о̄с рӯпиты.
Па̄вылт сотовый связь ва̄рвес, тэ̄лы ащирмаӈ хо̄талыт ёмащакв рӯпиты, туи хунь ракви, лю̄льсаӈ рӯпиты. Ты ва̄рмаль урыл Татьяна Михайловна ла̄выс: «Связь ты щирыл ты рӯпиты, ма̄н тай ханьщувласӯв, ва̄глув, хоты порат мо̄т ма̄т о̄лнэ рӯтанув ёт потыртаӈкве вēрмēв. Тэ̄лы ащирмаӈ хо̄талт ма̄хманув ёт потыртэ̄в, туи турап хо̄талт нас о̄лэ̄в, нэ̄мхотталь ат свонитэ̄в, нэ̄мхотьют ёт ат потыртэ̄в».
А̄нъят о̄лнэ ма̄хум о̄лупсаныл урыл ма̄ньщи нэ̄ о̄с потыртас: «Ма̄хманув нас тох тэ̄ла та̄л ат ӯнлахо̄лэ̄гыт, акваг матыр ва̄рēгыт, хӯл алыщлэ̄гыт, пил ва̄тэ̄гыт, ла̄хыс атэ̄гыт, тэ̄пкант са̄всыр тэ̄нут янмалтэ̄гыт ос ӯйхул о̄ньщēгыт. Григорий Сондин са̄в мис о̄ньщи, щаквит ос нё̄выль Ягримт тыналы. Ма̄хум тэ̄ӈкве пуссын таӈхēгыт, нё̄выль та̄ра ёвтэ̄гыт.
А̄нъят са̄в та̄л о̄с акв та̄рвитыӈ ва̄рмаль о̄лы, ёмас айнэ вит тыт а̄тим. Па̄выл котильт скважина ва̄рвес кос, тувыл витэ тот лю̄ль. Ма̄хманув вит  ма̄гсыл я̄н ялантэ̄гыт. Ам скважинат о̄лнэ вит ос я̄ вит Ягримн тотыгласлум. Лабораторият рӯпитан хо̄тпат айнэ витув ёмащакв сунсыглавес. Та̄н ла̄всыт, тамле па̄ӈкын вит аюӈкве щар ат ро̄ви. Вит та̄л ос хумус о̄лэ̄в, э̄лаль тамле вит та аēв».
Татьяна Михайловна  яласан лё̄ӈх урыл о̄с ла̄выс, тэ̄лы са̄т хо̄тал сыс акв щёс автобус яласы, ка̄сыӈ э̄лумхо̄лас Ягрим мус ялуӈкве вēрми. Тувыл па̄влыӈ хо̄тпат пуссын яласан ма̄шинат о̄ньщēгыт, Ягрим па̄выл мус та̄нки ялантэ̄гыт. Туи порат са̄т хо̄тал сыс хӯрум манос нила щёс на̄иӈхап тыгле-тувле яласы. Ма̄хум та̄нки ха̄п о̄ньщēгыт, тыима̄гсыл ты на̄иӈхāпыл сака ат яласэ̄гыт.
Лēккар хум потре
А̄нъя па̄вылт о̄лнэ ма̄нь пӯльница Ягримт о̄лнэ районный пӯльница нупыл хансым о̄лы. Татьяна Михайловна потыртам та̄рвитыӈ ва̄рмаль урыл ам та пӯльницат лēккар кӯщаиг о̄лнэ хум Аркадий Николаевич Тихомиров китыгласлум. Тав ла̄выс: «А̄нъя па̄выл ма̄хум лēккар та̄л хосат та̄гыл о̄лэ̄гыт. Акв порат ма̄ньлат хум тув ёхталас, акв э̄тпос туп рӯпитас ос по̄хын минас. Тамле ма̄нь па̄вылквет лēккарыт рӯпитаӈкве щар ат ка̄сащēгыт. Па̄вылт йильпи пӯльница ӯнттувес кос, тувыл колт кӯр па̄лтыглаӈкве, вит тотуӈкве э̄ри. Пӯльница ос лю̄льсаӈ щирыл ва̄рвес, колканэ по̄лям. Ань ма̄хманув пуссын ёмас колт о̄луӈкве ханьщувласыт, кӯр пāлтыглаӈкве, вит тотуӈкве щар ат ка̄сащēгыт. Йильпи пӯльница колканэ ёмащакв ва̄руӈкве олн ат о̄ньщēв.
Ань рӯпитан программат щирыл, ма̄нь па̄вылквен миннэ лēккарыт акв млн. солко̄вил ойтавет, ма̄нь лēккарыт 500 со̄тыра солко̄вил мивет. Тувыл ма̄хум таса̄вит олн ма̄гсыл ма̄нь па̄вылквен минуӈкве о̄с сака ат ка̄сащēгыт. Ты та̄рвитыӈ ва̄рмаль ёт акваг кос рӯпитэ̄в, мир пусмалтан департаментын акваг пищма хансыглэ̄в, тувыл ань тыг мус А̄нъя па̄вылт о̄лнэ ма̄хум ма̄гсыл лēккар хо̄нтуӈкв ат вēрмēв.
Ам тот о̄лнэ ма̄хум акваг потыртыянум, та̄нки ня̄враманыл лēккарыг ханищтахтуӈкве вос кēтыяныл. Ма̄ньлат хо̄тпа ханищтахтуӈкве а̄стлы ос юв ёхты, па̄влыӈ ма̄хманэ пусмалтым ёмас олн сэ̄луӈкве паты. А̄нъя па̄вылт о̄лнэ мир лēккар та̄л ат хультуптыянӯв, са̄т хо̄тал сыс акв щёс лēккар тув кēтыглылӯв. Ма̄хум та порат тав палтэ ялуӈкве вēрмēгыт».
Мирколт рӯпитан 
нэ̄ потре
А̄нъя па̄вылт вит айнэ скважина манрыг ёмащакв ат ва̄раве, та урыл ам Ягрим мирколт рӯпитан хо̄тпат китыгласанум. Ты ва̄рмаль урыл миркол кӯщай ва̄ӈын нэ̄ Елена Владимировна Котовщикова тох потыртас: «А̄нъя па̄выл котильт «Тепловодоканал» нампа организация скважина ва̄рыглас. Тот рӯпитан хо̄тпат ла̄вēгыт, ты скажина то̄нт ёмаснувег рӯпитаӈкве паты ос витэ сыстамыг ēмты, хунь ма̄хум акваг са̄в вит тувыл виӈкве патэ̄гыт. Тот атпан арыгкем э̄лумхо̄лас о̄лы, та̄нанылн таса̄вит вит ат э̄ри. Махум ты вит ат аēгыт, тыима̄гсыл тэ̄лы порат тув-по̄ляве. Ты организацият рӯпитан хо̄тпат ос потыртэ̄гыт, тыт ма̄ ёлы-па̄лт витэ тамле, та̄н нэ̄матыр ва̄руӈкве воссыг ат вēрмēгыт. Ань та̄н Восыӈтӯрн минуӈкве щё̄питахтэ̄гыт, тот о̄с акв тамле скажина о̄лы, витэ тот о̄с лю̄ль. Та̄н номсахтэ̄гыт, э̄рыӈ матыр ва̄руӈкве иӈ тах ро̄ви».
