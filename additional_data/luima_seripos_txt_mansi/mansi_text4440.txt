
Ханты-Мансийск ӯст о̄лнэ Югорский государственный университетт А.А. Дунин-Горкавич о̄йка намēтыл пиным хо̄нтхатыглап ва̄рыглавес. Ма̄хум ка̄сыӈ та̄л яныгпо̄ль э̄тпост акван-атхатыглэ̄гыт, ма̄-вит ӯргалам ос ханищтам мӯтраӈ хо̄тпа янытлыяныл.
Ань тынакт са̄в ма̄ныл яныг учёныит, экологыт, ма̄-вит ӯргалан ма̄хум, сосса хо̄тпат ос ма̄-во̄й но̄х-винэ ма̄т рӯпитан нэ̄т ос хумит ёхталасыт. Атхатыглам ма̄хум нила секция щирыл рӯпитасыт: «Лесное хозяйство», «Экология ос природопользование», «Краеведение ос туризм», тувыл нилыт — «Обско-угорский мир».
Санкт-Петербург ӯст о̄лнэ С.М. Киров нампа лесотехнический университетт рӯпитан профессор Владимир Николаевич Петров сака пӯмыщ доклад ловиньтас. Потре тох намаястэ: «Государственное управление лесами: отечественный и зарубежный опыт». Ты хум маттем та китыглавес, тав ос ювле сымыӈыщ потыртас, ань э̄лы хо̄н ма̄т ма̄хум хумус рӯпитэ̄гыт, ма̄-витаныл хумус ӯргалыяныл, хотьюн нё̄тавет, та маныр.
Биологический наукат доктор нам о̄щнэ о̄йка Владимир Николаевич Седых «Генетическая типология лесов в решении лесоводственных задач Севера» доклад ловиньтас. Тав Российский академия наук В.Н. Сукачёв нампа во̄р ӯргалан ос ханищтан Институтэ̄т научный сотрудникыг рӯпиты. О̄йка ма̄ ялыс, вит ялыс, са̄в ма̄т рӯпитас. Ямал ма̄ ос ма̄н о̄лнэ ма̄в янытэ̄т яласастэ, са̄в э̄рнэ потыр хансыс.
Наука щирыл лӯи ма̄ ёмащакв ханищтан ма̄гыс Нижневартовский ӯст государственный университетт китыт курсыт ханищтахтан пыг Владимир Исыпов Александр Дунин-Горкавич нампа премиял майвес.
Ты хо̄нтхатыглап щё̄питам хо̄тпат ла̄всыт, тамле конференция та̄ра та̄н наука тэ̄ла ва̄рнэ ма̄хум ос округт о̄лнэ мир научно-исследовательский тэ̄ла ва̄руӈкве во̄вияныл. Ма̄-вит ос во̄р ӯргалан тэ̄ла вос ханищтыяныл, А̄с-угорский мир о̄лупсаныл вос ва̄ганыл, вос янытлыяныл.
