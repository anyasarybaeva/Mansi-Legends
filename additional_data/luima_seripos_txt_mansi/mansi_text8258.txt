
Ханты-Мансийск ӯст яныгпо̄ль э̄тпос 23-25 хōталыт сыс «Всероссийский форум национального единства» ōлыс. Щар ōвыл щёс «Школа этноблогеров» нампа ханищтап ма̄ньлат хо̄тпат мāгыс вāрыглавес. 
Тāн ётаныл хӯрум хōтал сыс Москваныл ёхтум хōтпат Артем Константинович Баронец­кий, Алексей Анатоль­е­вич Рябошапка ос Алеся Сергеевна Дегтярева рӯ­питасыт. Вāти кина-охсат хумыс пōслуӈкве э̄ри, тāн та урыл потыртасыт ос э̄рнэ щирыл ханищтасыт.
Елена Трофимова, «Русичи» нампа органи­зацият рӯпитан нэ̄, Урай ӯсныл ёхталас, форум урыл тох лāвыс: 
– Ам мāгсылум ты яныг сапра̄ни – сака э̄рнэ вāрмаль. Мāн мāгсылув эксперт-хо̄тпат сāв ха­нищтап вāрыгласыт, та̄н политика урыл, ща̄нь лāтӈыт урыл ос сосса мир культура урыл потыр­тасыт. Тыг сāв мāхманув ёхта­ласыт, э̄лаль мāн аквъёт рӯпитаӈкве патэ̄в, сāв йильпи вāрмаль вāруӈкве номылматсӯв ос э̄лаль тотуӈкве патыянӯв.
Юи-ōвыл хōталыт сыс мӯй хо̄тпат вāти кина-ох­сат пōслысыт ос мā­навн суссылтасаныл. Ёхта­лам хо̄тпат сāв ёмас лā­тыӈ ма̄ньлат ма̄хум урыл лāв­сыт. Хумус ōвыл хōталыт мāнь кина-охсат пōслуӈ­кве лāвсыт, ма̄ньлат хōтпат тох та пōслысыт. Э̄лаль ма̄ньлат а̄гит-пыгыт сер­ти­фикат-нэ̄пакыл май­вēсыт.
Анна Андреевна Поле­жаева, «Дом народов России» колт кӯщай нэ̄, ищхӣпыӈ ут хосыт пащалахтас ос лāвыс: 
– Нāн хӯрум хōтал сыс тыт рӯпитасы̄н. Россият сāвсыр мирыт ōлэ̄гыт, мāн ōлнэ мāхманув э̄руп­тыянӯв ос янытлыянӯв. Ōлнэ мирыт мāгыс тамле ля̄ххалыт хансэгы̄н: мāн ōлнэ мāв, са̄всыр культурат ос мо̄т хо̄н ма̄т урыл. Э̄лаль нāн сāв э̄рнэ рӯпата вāруӈкве патэгы̄н. Россия нампа яныг щēмьят мāн юртыӈыщ ōлэ̄в. 
Оксана АЛБИНА
