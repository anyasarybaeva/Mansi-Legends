
Саранпа̄выл школат 405 ня̄врам ханищтахтэ̄гыт, та̄н халанылт 139 ма̄ньщит, 77 ё̄рныт, 13 хантыт ос тувыл сараныт ман рущит. Ты ня̄врамыт школат ма̄ньщи манос саран ла̄тӈын ханищтавет. О̄выл классанылт та̄н нас я̄нас кружокыл ва̄равет, ос атыт классныл аквхуйпловит класс мус урок щирыл ханищтавет. Тамле уроканыл са̄т сыс акв щё̄с о̄лыглэ̄гыт.

	Анжелика Владимировна Петренко, школа кӯщай ва̄ныӈ нэ̄, ла̄выс: «О̄выл классытт ня̄врамыт ща̄нь ла̄тыӈ ханищтанэ̄ныл ма̄гыс ма̄н «В мире родных языков» кружок ва̄рсӯв. Ма̄ньщи ос саран яныгнув а̄гит-пыгыт урокт ща̄нь ла̄тӈаныл ханищтэ̄гыт. Рущ ня̄врамыт та̄нки культураныл ханищтаӈкве о̄с вēрмēгыт. Та̄н ма̄гсыланыл «Культура народов Севера. История русской традиционной культуры» нампа урокыт щё̄питавēсыт.

	Ма̄ньщи ла̄тӈын а̄гит-пыгыт Светлана Савельевна Мерова ханищтыянэ, саран ла̄тӈын Наталья Александровна Сорока ос Татьяна Васильевна Кириченко. Ты нэ̄квет хосат та̄гыл школат рӯпитэ̄гыт. Ща̄нь ла̄тыӈ ханищтан урокт та̄н э̄рнэ нэ̄пак сака ат о̄ньщēгыт. То̄ва нэ̄паканыл о̄с пēсыг ēмтсыт. Ма̄н ēрувт о̄лнэ сараныт ла̄тӈаныл мощ мо̄т хурипаг о̄лы, «ижемскииг» ла̄вавет. Та̄н Коми республиканыл ханищтахтын нэ̄пакыл кēтавет. Та̄н та̄нки халанылт пуссын саран ла̄тӈыл потыртэ̄гыт.

	Ос ма̄ньщи ня̄врамыт ща̄нь ла̄тӈаныл ань аты ва̄ганыл. Ща̄нянылн-а̄щанылн о̄с ат ханищтавет. Ань таима̄гыс та̄нанылн ла̄тӈув та̄рвитыӈ ханищтаӈкв. Ам тох номсэ̄гум, ма̄ньщи ла̄тыӈ ва̄нэ ма̄гыс яныг пӯмащипа Светлана Савельевна Мерован, Раиса Павловна Хозумован ос мо̄т ма̄хманувн ла̄вуӈкве э̄ри. Раиса Павловна са̄в та̄л ты школат рӯпитас. Светлана Савельевна такви рӯпататэ щирыл Ханты-Мансийскан касуӈкве о̄с ялыс. Та̄н пуссын э̄сгын нэ̄пакыл мӯйлуптавēсыт, но̄х-патум хо̄тпат олныл майвēсыт.

	Ща̄нь ла̄тыӈ ханищтан щё̄сыт щар хот ке вивет, о̄с лю̄ль ēмты. Ма̄н школавт ня̄врамыт ГИА ос ЕГЭ ва̄рмалитын акваг ёмащакв щё̄питыянӯв. Ща̄нь-а̄щаныл ма̄навн о̄с ла̄вēгыт, ма̄н то̄ва предметытн номтыӈыщ вос ханищтыянӯв. То̄нт та̄н ня̄враманыл э̄лаль ханищтахтуӈкве тах патэ̄гыт. То̄ват таима̄гыс ща̄нь ла̄тыӈ ханищтан урокыл ат пӯмщалахтэ̄гыт».

	Ма̄ньщи ос саран ла̄тӈыл ня̄врамыт хумус ханищтавет, «Югра» телекомпаният рӯпитан хо̄тпат кина по̄слысыт, мēн о̄с, «Лӯима сэ̄рипос» ос «Ханты ясанг» газетагт рӯпитан нэ̄г, потрыт хӯнтлысамēн. Светлана Савельевна урокēт ма̄ньщи маснут о̄вылтыт потыртас. Тав ня̄врамыт ювле потыртаӈкве акваг ла̄виянэ. Са̄всыр мо̄йтыт, стихыт ловиньтэ̄гыт. Музейн тотыглыянэ, тот пēс пормасыт сунсыглым, ла̄тыӈ ханищтэ̄гыт. Ам ты а̄гирищитн-пыгрищитн «Юный корреспондент» урыл потыртасум. Та̄нанылн ма̄нь потрыт хансуӈкве ла̄всанум.

	Саран ла̄тыӈ ханищтан ня̄врамыт уроканылт са̄тыт о̄лнэ хо̄талыт наманэ та̄ра-паттысаныл. О̄влэ̄т та̄н рущ ла̄тӈыл ла̄всаныл ос тувыл саран ла̄тӈын хумус толмащлавет, тетрадкан хассаныл. 

	Наталья Александровна ищхӣпыӈ па̄рт тармыл хансыс. Масленица ялпыӈ хо̄тал кастыл ня̄врамыт ты урыл э̄рыг э̄ргысыт, хоровод ва̄рсыт. Ос акв а̄гирищкве щащēкватэ са̄ритам блиныт школан тотсанэ ос ма̄н пуссын ты атыӈ ня̄нил тыттувесӯв.

	Наталья Александровна такви урēтыл ла̄выс: «Ам хус та̄л тыт рӯпитэ̄гум. Ня̄врамыт рущ ос саран ла̄тӈыл ханищтыянум. Са̄ртын саран ла̄тыӈ ханищтан ня̄врам са̄в о̄лыс, та̄н экзамен пуссын ёмщакв хассыт. Ань ГИА ос ЕГЭ ва̄рвесы̄г, ща̄нь ла̄тыӈ ва̄нэ экзамен тот а̄тим, таима̄гыс ня̄врамыт ла̄тӈув ханищтаӈкве ат ка̄сащēгыт. Ам палтув са̄в ма̄нь а̄гирищ-пыгрищ ёхталы. Мо̄лты та̄л сыресыр ищхӣпыӈ утыл тотвесӯв, са̄всыр хурил, мань кинал майвесӯв, тыил ня̄врамыт сака пӯмщалахтэ̄гыт. Туп учебник-нэ̄паканув сака пēсыг ēмтсыт. Та̄н Коми ма̄ныл кēтыглавēсыт, ань ос олн ойтуӈкв ла̄ввесӯв».
