
Округ кӯщай нэ̄ Наталья Комарова сапра̄ни ва̄рыглас, са̄всыр кӯщаит тув во̄выгласанэ. Та̄н акв ва̄рмаль урыл тот потыртасыт. Кӯщай нэ̄ ла̄выс, ань тыт о̄лнэ мирыт та̄нки халанылт юртыӈыщ о̄лэ̄гыт, халанылт сака вори ат тотэ̄гыт.

	Тувыл мо̄т та̄рвитыӈ ва̄рмаль ань осн-нэ̄глыс, а̄гит-пыгыт ищхӣпыӈ утыт са̄всыр тэ̄лат урыл ловиньтэ̄гыт ос лю̄ль хо̄тпат ёт тот ва̄йхатэ̄гыт. Ты хо̄тпатн лю̄ль тэ̄лат ва̄руӈкве кащилтавет, то̄ва мо̄т хо̄н ма̄н хо̄нтлуӈкве во̄вавет. Са̄в ма̄ньлат хо̄тпат ты ма̄хумн агтэ̄гыт ос мо̄т хо̄н ма̄н минуӈкве воратэ̄гыт.

	Ты ва̄рмаль урыл Россия Президент Владимир Путин яныг сапра̄нит полицият рӯпитан ма̄хумн потыртас. Ос та̄нанылн ла̄выс, ты ищхӣпыӈ утыт акваг вос уральтыяныл. Ня̄врамыт ос ма̄ньлат хо̄тпат мори капыртаӈкве, лю̄ль ва̄руӈкве тот ул вос кащилтавет. Ма̄н округувт тамле рӯпата ань о̄с ва̄руӈкве о̄вылтавес.

	Та̄н лю̄ль накыт нупыл ма̄хманув ул вос суссыт, округувт ань са̄всыр фестивалит, ханищтапыт ос ялпыӈ хо̄талыт ва̄рыглавет. Наталья Комарова ла̄выс, ань округувт «Многовековая Югра» нампа йильпи проект рӯпиты. Ос са̄в мо̄т рӯпата та̄н тыт ва̄рēгыт. Ня̄врамыт, ма̄ньлат хо̄тпат са̄всыр лю̄ль тэ̄лат ва̄руӈкве ул вос ка̄сащасыт, та̄н ётаныл акваг рӯпитаӈкве ос потыртаӈкве э̄ри. То̄нт та̄н тувле нупыл сунсуӈкве ат патэ̄гыт ос ёмас хо̄тпаг яныгмēгыт.
