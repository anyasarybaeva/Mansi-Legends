

	Ювле хультум э̄тпос 28 хо̄талэ̄т округ кӯщаюв Наталья Комарова Франция э̄лы хо̄н ма̄т Париж ӯст ЮНЕСКО нампа колт ма̄н округув урыл потыртас. ЮНЕСКО – ты кол ООН (Организация Объединённых Наций) па̄лыл рупиты. 

	Ма̄н округ кӯщаюв Наталья Комарова ёт са̄в соссаӈ хо̄тпа тув ялыс, «Хо̄тал» нампа театр, «Торум маа» нампа музейт рӯпитан ма̄хум, «Ешак най» нампа 

	щēмьяӈ ансамбль ос мирн ва̄нэ мо̄т хо̄тпат. Тот ма̄ньщи, ханты ос ё̄рн мирыт о̄лупсаныл урыл потыртасыт. Ма̄хманув йӣквсыт, э̄ргысыт. Та̄н нупыланыл сунсуӈкв ёхталам ма̄хумн ма̄н йӣкванув, э̄рганув сака мӯстысыт.

	Округувт ань ЮНЕСКО кол акв кафедратэ 2008 та̄л па̄сныл Югорский университетт рӯпиты. Тот рӯпитан ма̄хум ань ма̄-витув ханищтыяныл. Та̄н та̄ра-паттуӈкв таӈхēгыт, ка̄сыӈ та̄лэ-туве манрыг ма̄лтыпыг ēмты, то̄ванакт манрыг яныг вит ва̄ри. 

	Мощēрт ма̄ янытыл о̄лнэ мирыт ща̄нь ла̄тӈаныл пуссын акв яныг нэ̄пак-капайн хансавет, рущ ла̄тӈыл тох ла̄ваве – Атлас языков мира. Ма̄н округувт о̄лнэ ма̄ньщи мир, ханты ос ё̄рн мирыг ла̄тӈанув тув о̄с хансавет. Ты рӯпата о̄с ЮНЕСКО колт ва̄раве.

	 

	Валентина 

	Васильева
