
Ма̄нь таквс э̄тпост Пыть-Ях ӯст о̄лнэ музей йильпи колн ва̄нтлыс. Ань ӯст о̄лнэ мир выставкат сунсуӈкве тув ёхталэ̄гыт. Пēс порат хумус ханты ма̄хум та ма̄т о̄лсыт, манхурип маснут о̄щсыт, хумус во̄раясыт, хӯл алыщласыт, тот ка̄салаӈкве ро̄ви.  Музейт рӯпитан хо̄тпат та ма̄т о̄лнэ ханты щēмьят палт ялантасыт ос пēс пормасыт музей ма̄гсыл тот акван-атсаныл.Наталья Кононовна Поянкина Пыть-Ях ӯс музейт 2003 та̄л па̄сныл рӯпиты. Тав Нефтеюганский район янытыл о̄лнэ ханты ма̄хум палт са̄в щёс яланта̄лыс. Тав ла̄выс: «Ам рӯтанум  во̄рт пēс йис щирыл о̄лэ̄гыт. Та̄н  о̄лнэ ма̄наныл та̄нки нупыланыл хассаныл, ань тот во̄раим ос хӯл алыщлым о̄лэ̄гыт. Та̄н а̄нумн музей ма̄гсыл са̄в пēс пормасыт мисыт. 

	Ам Нефтеюганский район Лемпино па̄вылныл о̄лэ̄гум. Музейт ам ня̄врамыт сакныл сагуӈкве, а̄канит ю̄нтуӈкве  ханищтыянум. Ма̄н ань школат, садикыт ёт акваг рӯпитэ̄в. Тув ялантэ̄гум, соссаӈ ма̄хум культураныл урыл ня̄врамытын потыртэ̄гум, а̄канит ю̄нтуӈкве ос  мо̄т щирыл ма̄щтырлаӈкве ханищтыянум. Нефтеюганский район Пойковский па̄выл по̄хат «Сказка» нампа ӯщлахтын ма̄ о̄лы. Касыӈ та̄л соссаӈ ма̄хум ма̄ньха̄пыл касуӈкве тув ёхталэ̄гыт. Округ янытыл о̄лнэ ня̄врамыт ӯщлахтуӈкве о̄с тув тотыглавет. 2013 та̄л ам акв э̄тпос сыс тот рӯпитасум, ня̄врамыт ма̄щтырлаӈкве ханищтасанум, ма̄ньщи ос ханты культура урыл потыртасум. 

	Ма̄н музеювн ня̄в-рамыт Нефтеюганск ӯсныл ос мо̄т па̄влытныл тотыглавет. А̄гирищит, пыгрищит  музейн  хунь ёхталэ̄гыт, акваг китыглахтэ̄гыт, пӯмщалахтэ̄гыт, та̄н ётаныл рӯпитаӈкве сака  пӯмащ». 

	Наталья Кононовна Лепмино па̄вылт нёлолов класс а̄стлас, э̄лаль Нефтеюганск ӯс школан ханищтахтуӈкве кēтвес, тот тав интернатт о̄лыс. Тувыл э̄лаль Тобольск ӯст крановщикыг ханищтахтас. Училище а̄стламе юи-па̄лт кол ӯнттын ма̄т рӯпитас. Хум ва̄рыс, кит а̄ги ос акв пыг янмалтас. Ань ня̄враманэ пуссын та̄нки щēмьяныл ёт я̄нас о̄лэ̄гыт. Наталья Кононовна нила апыгрищ о̄ньщи.  

	Ханты нэ̄ такви яныгмам поратэ урыл ла̄выс: «Пēс порат рӯтанум Салым я̄ ва̄тат о̄лсыт. Война о̄вылтахтаме порат ам ащо̄йкам хо̄нтлуӈкве вуйвес, анēквав ня̄враманэ ёт хультыс.  Во̄рт таккет о̄луӈкве ат вēрмыс, Лемпино па̄вылн о̄луӈкве ва̄нтлас. Ащо̄йкам хо̄нтлан ма̄ныл ювле ат ёхтыс, хоты ма̄т ёл-щё̄питавес, аты ва̄глӯв. Ам анēквам ёмащакв номилум, тав ма̄щтыр э̄ква о̄лыс. Ханты маснут ю̄нтуӈкве, щулки сагуӈкве сака ха̄сыс. Улпыл, тыи ма̄гсыл ам сакныл хартуӈкве, маснут сагуӈкве ос ю̄нсхатуӈкве э̄руптэ̄гум. 

	Щащēквам о̄с ма̄щтыр э̄ква о̄лыс. Тав яныг тучаӈт ю̄нтупыт, тулят ос са̄всыр то̄р-ло̄мтыт о̄ньщасанэ. Ты тучаӈ сунсыглаӈкве тав палтэ  акваг ялантасум. Сак ква̄лганэ кēр  хусапыт о̄щсанэ, ты хусап ка̄тыт пувуӈкве о̄с э̄руптасум.  Ам иӈ ма̄ниг о̄лсум, хунь омам а̄тимыг ēмтыс, анēквамн ос щащēквамн ю̄нтуп ка̄тыт пувуӈкве ханищтавēсум. 

	То̄нт ма̄н ща̄нь ла̄тӈыл потыртаӈкве ат та̄ртвесӯв, интернатт о̄лымав порат, акваг ля̄выльттавесӯв. Тыи ма̄гсыл ам амки ня̄враманум ёт ща̄нь ла̄тӈыл о̄с ат потыртасум. Апыгрищанум ханты ла̄тӈыл ханищтыянум, ань акв-кит ла̄тыӈ ва̄гыт. Та̄наныл ханты маснутыл ю̄нтсанум. Музейт ялпыӈ хо̄талыт о̄лыглам порат акваг э̄ргēгыт, йӣквēгыт. Лемпино па̄вылн ос во̄рт о̄лнэ рӯтанум палт  тотыглыянум. Тув ялантанэ̄ныл порат сунсэ̄гыт, хумус ханты рӯт ма̄хманыл  о̄лэ̄гыт».         

	  

	Людмила Теткина

	 
