
Ты 2022 та̄лт ма̄ньполь э̄тпоста 17-18 щислатт Санкт-Петербург яныг ӯст ӯргалым хультуптаӈкве ос са̄в ма̄н ла̄тыӈ та̄рамта̄нтуӈкве Арктика янытыл ōлнэ ма̄нь мирыт мирхал семинараныл ēмталас. Ты ва̄рмаль са̄всыр организацият щё̄пита̄лсыт. 
Акван-атхатнэ ва̄рмаль А. И. Герцен нам о̄щнэ университетт о̄лыс, тыт ла̄тыӈ э̄лаль тотнэ ма̄хум проектаныл урыл потыр­тасыт. Потыртам мирыт халт о̄лсыт: чукчит, нгана­саныт, юкагирыт, долга­ныт, эвенкыт ос эвеныт, корякыт, ё̄рныт ос хантыт.
Са̄всыр потрыт о̄лсыт: хомус Арктика культур­ный наследиятэ ӯргалаӈ­кве э̄ри ос э̄лаль о̄лнэ мирыт ма̄гыс сыстамыг хуль­туптаӈкве; ишколатыт ща̄нь ла̄тыӈ ханищтан ма̄гыс маныр иӈ ва̄руӈ­кве ро̄ви, ла̄тӈытыл ня̄в­ра­мыт потыртаӈкве вос ханьщувлэ̄гыт… 
То̄ва потрыт ма̄хум та̄нки ла̄тӈытыл потырта­саныл. А̄нумн Апросимов Николай проектэ урыл хӯнтлаӈкве ёмас о̄лыс. Тав ла̄ваве «AYANA». Тыя переводчик, ла̄тӈыт рущ ла̄тӈыл эвенк ла̄тыӈна та̄нти толмащлахтэ̄гыт, ты ищхӣпыӈ ут ё̄рыл тол­мащлан тэ̄ла рӯпиты. 
Ты сака пӯмащ ва̄р­маль, тав ётэ са̄всыр ла̄тӈыт ханищтан ма̄гыс рӯпитаӈкве ро̄ви, ка̄сыӈ ма̄нь мирн ты программа ань сака э̄ри. Тав хосытэ̄т пӯмащ ла̄тӈыт ос потрыт ёл-хансуӈкве ро̄вēгыт, тувыл тах ма̄хмыт исто­риян арыгтэ̄гыт.
Ма̄ньполь э̄тпоста «Лӯима̄ ла̄тыӈ» литера­турный конкурс ва̄рим о̄лыс. Марина Рачинская ла̄выс, ты конкурсыт 68 хо̄тпа каснэ ма̄гыс нэ̄пак тēтса̄лсыт. 
Хо̄тпат стихотвореният та̄нки ос рущ ла̄тӈыл ловиньтасаныл. Но̄х-патум ня̄врамыт ос яныг хо̄тпат дипломытыл мӯй­луптавēсыт, та̄н стиханыл «Лӯима̄ ла̄тыӈ» нэ̄пакн ва̄равет, ты рӯпата Свет­лана Чернышова щё̄питы.
Ос семинарт са̄в хо̄т­пат потрыт ловиньтасыт. Людмила Гашилова нивх­ский пи­сатель Владимир Санги урыл потре о̄лыс. Тав ла̄выс, хум хо̄тпа ты э̄тпос 18 хо̄талэ̄т намхо̄­талэ о̄лыс, Сахалинт янытлавес.
Зоя Ряб­чикова научно-образовательный проект урыл потыртас, ты по­тыр тэ̄н уральский ла̄тыӈ ка­фед­рат о̄выл курсыт ха­нищ­тахтын а̄ги Вероника Броворенко ёт щё̄пита­сы̄г. Ётул Веро­ника Роман Ругин хансум потыр ёмщакв ловиньтас ос тав хансум нэ̄паканэ урыл потыртас.
Семинар минам порат ам ма̄хум нупыл суссум, та̄н ща̄йтым потрыт хӯнтласыт, ка̄т-патта ра̄т­сыт, но̄х-патум хо̄тпат янытласыт.
Галина ДУНАЕВА
