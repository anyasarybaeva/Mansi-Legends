
Округ кӯщай Наталья Комарова ла̄вме щирыл, ХМАО – Югра янытыл о̄лнэ мир ты мат коронавирус а̄гм (тав учёныитн тох намтвес: COVID-19) ма̄гыс я̄ӈк на̄тнэ э̄тпос мус юн вос ӯнлэ̄гыт, кон сака ул вос ё̄мēгыт. Ты урыл тав ищхӣпыӈ ут хосыт потыртас. 
Яныгполь э̄тпос 6 щислатэ̄т кӯщай нэ̄в тох ла̄выс: «Тыхо̄тал ам э̄рнэ нэ̄пакыт щё̄пита­сум, ань округ ма̄хум пуссын вос ва̄ганыл, юн я̄ӈк на̄тнэ э̄тпос мус ӯнлантаӈкве э̄ри. Ты э̄тпост туп тэ̄нут ла̄пкат ос аптекат рӯпитаӈкве патэ̄гыт. Округув янытыл ты коронавирус а̄гмыл 16 хо̄тпа ха̄хтувēсыт, тамле нак анализаныл хосыт та̄ра-паттувес. Ань 17 хо̄тпа анализа­ныл лēккарытн ӯравет, а̄гм нупыл хартэ̄гыт, ос торыӈыщ та̄ра-пат­туӈкве ат вēрмавет, кēл­паныл китынтыг вуй­вēсыт. Та̄н халанылт акв ня̄врам. Хо̄тхуйплов хо̄тпа Сургут ӯст о̄лэ̄гыт, ак­ваныл Нягань ӯст ӯрхаты».
Тувыл мо̄тыт хо̄тал, яныгполь э̄тпос 7 щис­латэ̄т, мо̄т ля̄ххал ёхтыс, ань округувт 38 хо̄тпа тамле пилыщмаӈ а̄гмыл а̄гмыӈыг ēмтсыт. Кит хо̄тпа пусмалтахтасы̄г, пӯльницаныл юв та̄рт­весы̄г. УРФо янытыл Свердловский областьт 44 хо̄тпа а̄гманыл та̄ра-паттувēсыт, Ямал ма̄т 30 хо̄тпа, Тюменский областьт кит хо̄тпа.
Наталья Комарова лēккарыт нупыл ла̄выс, ма̄хум пусмалтан ма̄гыс э̄рнэ матыр пуссын вос щё̄питэ̄гыт. Матыр а̄тим те, вос ла̄вēгыт, аквта та̄ра ёвтаве. Округт рӯ­питан Роспотребнадзор кол кӯщай ва̄ӈын хо̄т­патэ Инна Кудрявцева ла̄выс, ань пӯльницатыт э̄рнэ тэ̄рпит ос са̄всыр ма̄шинат о̄лэ̄гыт, ты коныпал тув са̄в хо̄тпа тотаве те, ка̄сыӈ хо̄тпа ма̄гыс пēрина хо̄нтэ̄гыт. 
Промышленность де­партамент кол кӯщай хум Кирилл Зайцев ла̄вме щирыл, ань то̄р маскат ю̄нтын ма̄гыс 100 со̄тыра метра марля ос ка̄т ловтнэ ма̄гыс 90 со̄тыра сульясовыт ёвт­сыт, 1 млн 200 со̄тыра са̄вит э̄рнэ маскат ва̄­рылтасыт. Ты коныпал та̄н хо̄псы пēнтсыл рӯ­питан аппаратыт ва̄­рыл­тасыт, мощēртн ок­ру­гувн тотавет.
Светлана РОМБАНДЕЕВА
 
