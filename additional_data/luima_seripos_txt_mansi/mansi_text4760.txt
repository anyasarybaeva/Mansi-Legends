
Татьяна Владимировна Хозумова Саранпа̄вылт о̄лы. 1988 та̄лныл пӯльницат санитаркаг рӯпитас, ётыл тот ма̄-хум тыттын колнакт рӯпитаӈкве патыс.
Тав Ло̄пмус нэ̄, такви а̄ги о̄парищ наме Албина о̄лыс. Кульпас школа а̄стламе юи-па̄лт аквторыг ӯйхул пусмалтан хо̄т-паг ос тэ̄нут па̄йтнэ хо̄тпаг Салехард ӯст ханищтахтас. Юв ёхтуме порат нэ̄мхотталь ат вуйвес, Саранпа̄выл пӯльницат мо̄т рӯпата хо̄нтыс. 
Ты па̄вылт ма̄ньщи хум ва̄рыс — Юрий Васильевич Хозумов. О̄йкатэ Я̄сунт па̄вылныл о̄лы. Татьяна Владимир яныг пыге Чечня ма̄т лусытас, тав тот хо̄т порславес. Тамле хо̄нтлым ма̄т порслам хум хо̄тпат ма̄гыс Ханты-Мансийскат памятник тӯщтувес, ань пыге наме тув хансым о̄лы. 
Андрей котиль пыгēн Ханты-Мансийск ӯст медицинский академият лēккарыг ханищтахтас. Ты туи таве а̄стластэ, мощēртын армиян лусытаӈкве виве. Юрий ма̄нь пыгēн о̄с аквты ӯст педагогический колледж ты та̄л а̄стлытэ. Татьяна пыгаге уральтым Ханты-Мансийск ӯсн акваг ёхталы. Андрей олн ойтнэ та̄л тыт ханищтахтас, а̄стлас. Юрий ма̄гыс олн ойтуӈкве э̄ри. Тав музыкальный отделеният ханищтахты, Саранпа̄вылт тав «Са̄лы лё̄ӈх» э̄ргын-йӣквнэ колн ялантас. Тот ма̄щтырыг са̄ӈквылтапыл са̄ӈ-квылтаӈкве, йӣквуӈкве ос э̄ргуӈкве ханищтавес. Ань ты тэ̄лат э̄лаль та тотыянэ.
Татьяна такви о̄с ма̄нь та̄гыл э̄ргуӈкве сака ха̄сы. Рущ ла̄тӈыл э̄ргум э̄рганэ ма̄ньщи ла̄тӈыл толмащлыянэ ос э̄лаль э̄ргиянэ. Тав щар оматэ хурип ка̄ркам ос э̄лумхо̄лас нупыл сымыӈ хо̄тпа. Оматэ Анна Григорьевна Лесманова (Албина) сака са̄в мо̄йтыт, пēс потрыт ва̄с. 
Юрий о̄йкатэ ма̄нь-по̄ль э̄тпост 55 та̄лэ то̄влыс, тав ань пенсиян патхатас. Тав ка̄ркам ос нёмса хум, са̄в та̄л школат рӯпитас. Ма̄нь та̄гыл хӯл алыщлаӈкве, во̄раяӈкве ханьщувлас, колыт э̄рнэ пормасыт такви ва̄руӈкве ха̄сы. Ань акв ма̄т о̄с ат ӯнлы, кол ӯнттын ма̄гыс очередит ӯрхаты ос йильпи кол тах ӯнтты. Тав та̄лэ-туве хӯл алыщлым, во̄раим яласы. 
Ты щēмья пуста̄гыл вос о̄лы, са̄в щунь, са̄в со̄т, То̄румн  ос На̄й-О̄тыранын вос ӯргалавет!
