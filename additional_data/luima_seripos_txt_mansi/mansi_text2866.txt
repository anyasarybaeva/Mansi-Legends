
Раиса Ивановна Тэвлина – ханты э̄ква. Тав Сургутский районт о̄лы, ма̄тэ Сургут ӯсныл лӯима̄ нупыл титса̄ттем вēрыстат о̄лы. Во̄рт тав а̄гитэ ос пыганэ ёт са̄лы ӯрим о̄лэ̄гыт.

	Таве ам хосат та̄гыл ва̄глум, ловмантем та̄л юртыӈыщ о̄лымēн. Ты та̄л мēн Когалым ӯст хо̄нтхатыгласмēн, тот са̄лыӈ ма̄хум акван-атхатыгласыт, халанылт кассыт. 

	Раиса Ивановна колта̄глэ ёт тув ма̄шинал ёхталасыт. Са̄лыяныл ёт ат вуйласаныл. Нас ё̄рнкол тӯщталасыт, мӯйлын ма̄хум тот ща̄ил айтсаныл, хӯл исмитыл ос хӯлыл тыттысаныл. Тав а̄нумн та̄ра ё̄рнколн щалтуӈкв во̄выстэ, тот Лена мане, Артем пыге э̄ква, рӯпитас. Кӯр па̄лтыглас, тэ̄нут па̄й-тыс. Ам о̄с та̄ра ща̄ил пинвēсум. Тувыл Раиса Ивановна а̄нумн ла̄ви: «Тēлпыӈ ня̄нь тэ̄гын?» Ам таве титыглылум: «На̄н тамле ня̄нь ёт о̄ньщегы̄н?»

	Тувыл тēлпыӈ ня̄нил та майвēсум. Ам ма̄нь порат тамле ня̄нь тэ̄щиньтасум. Рущит ё̄рнколт о̄с о̄лсыт, Раиса Ивановнан та̄н пуссын ня̄нил о̄с майвēсыт. Та̄н о̄влэ̄т мощ  хот-рохтым суссыт, тувыл пӯмщалахтуӈкв ос то̄втащлахтуӈкв та патсыт.

	Ам ты э̄ква титыгласлум, та̄н во̄рт хумус ань о̄лэ̄гыт, матыр ва̄рмаль о̄ньщēгыт ман а̄ти. Тав тох потыртас:

	– Ам нёлса̄т нупыл нила та̄лум то̄влыс, яныгпа̄лаг акваг та ēмтэ̄гум. Ам амти во̄раēгум, хӯл алыщлэ̄гум. Ань ма̄ньлат ма̄хманув са̄лыл яласаӈкв щар ат таӈхēгыт, пуссын «Бураныл» яласэ̄гыт. Ма̄н о̄лнэ ма̄вт нефтя-ник-ма̄хум рӯпитэ̄гыт. Мēн Лена яныг а̄гим ёт во̄рт о̄лымēн. О̄йкам 2012 та̄лт а̄тимыг ēмтыс, щаквыт порсыс. Яныг а̄гим о̄йкатэ о̄с а̄тим. Ань аквъёт та о̄лымēн.

	Таня мо̄т а̄гим, тав о̄парищ наме Сайнакова, ня̄врамыт ханты ла̄тӈыл потыртаӈкве школат ханищтыянэ. А̄нум матыр нё̄тункве акваг тув во̄выглытэ. Ам школан ёхтэ̄гум, ӯнттытэ, ищхӣпыӈ утыл мивем, потранум тув та хансыянэ. 

	Ма̄н ханищтахтамув порат школав Старый Тромаган па̄вылт о̄лыс, та па̄выл хосат а̄тим. Яныг вит порат па̄влув витн акваг а̄мара̄лвес. Па̄влыӈ ма̄хум коланыл ёт са̄всыр мо̄т па̄влытн ва̄нтлуптавēсыт. Ин-тернат, школа ос мир-кол пуссын ла̄кква-тотвēсыт. Ма̄нти ханты ла̄тӈыл потыртаӈкв щар ат та̄ртвесӯв, рущ ос немец ла̄тыӈ ханищтасӯв. Ма̄н а̄тяв хо̄нтлуӈкв тотыглавес, ам ла̄выгласум – а̄тям немец ма̄хум ёт хо̄нтлуме ма̄гыс, улпыл таима̄гыс ам та̄н ла̄тӈаныл ханищтылум. 

	Ань ам ляпамт хӯрум пыганум о̄лэ̄гыт, ка̄сыӈ такви я̄нас ма̄ о̄ньщи, та̄нти са̄лыяныл ӯрēгыт. Ма̄нь пыгум Артем тав ам са̄лыянум о̄ньщиянэ. Мēн тит нэ̄ хо̄тпаг о̄лымēн, мощ та̄рвитыӈ. Ты пыгум а̄нумн сака нё̄ты. 

	Туи порат амттем пил ва̄туӈкв яланта̄лэ̄гум, нефтяник-о̄йкат а̄нум ка̄салыяныл, титыглахтэ̄гыт – амттем во̄рн ялуӈкв ат пилэ̄гум? Ам ювле ла̄вēгум, манрыг пилуӈкв, во̄рто̄лнут –ты ма̄н Пупа̄пщитēв. Матаре ам ётум те ва̄ри, та ва̄ри. Щēранка ёт о̄ньщēгум, а̄ращ па̄лтэ̄гум, амтирот та ё̄мыгтэ̄гум, пил та ва̄тащлэ̄гум.

	Раиса Ивановна – сака ёмас, сымыӈ хо̄тпа. Мо̄тыт та̄л нёлса̄т нупыл ат та̄лэ тах то̄влы. Таквирот во̄рт о̄луӈкв ханьщувлас, ла̄выс, па̄вылт ман ӯст о̄луӈкв щар ат вēрми. То̄ва порат таве номылмата̄лылум, номтум татем ёмас. Са̄внув тамле хо̄тпа ма̄н халувт вос о̄лнув.

	 

	Валентина Васильева

	хансыс ос хури ва̄рыс.
