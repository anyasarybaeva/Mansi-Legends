

	Михаил Яркин Октябрьский район Лӯи Ня̄рихумит па̄вылт о̄лы. Мо̄лты та̄л тав предприниматель щирыл районный касылыт проект щё̄пита̄лыс. Тот таквсы онтолов са̄всыр номинацият хо̄тпан э̄лумхо̄лас проектаныл ма̄гыс воритотсыт. То̄нт район па̄лыл 4,2 млн. со̄тыра солко̄ви  та̄стым о̄лыс. Ос Михаил Васильевич предпринимательство тэ̄ла ущ о̄вылтан ма̄хум халт грантыл майвес. Ань хумле тэ̄ланэ о̄лэ̄гыт, тав таи потыртас:


		–  Ам мо̄лты та̄лт «Развитие бизнеса по туризму» нампа проект ва̄руӈкве номылматсум. Тот туристический тэ̄ла хосыт хӯл алыщлан накыт щё̄питасум. Предпринимательство о̄выл щёс ва̄рнэ ма̄хум халт но̄х-патсум ос 300 со̄тыра солко̄вил майвēсум. Ты проектум кастыл ам мӯй хо̄тпат тыг во̄виньта̄лсанум ос та̄наныл хӯл алыщлаӈкве тотыгласанум. Ам палтум Екатеринбург ос Нягань ӯсныл ма̄хум ёхталасыт ос ма̄н аквъёт хӯл алыщласӯв. Тыи та̄н та̄нки щēмьяныл хӯлыл тыттын ма̄гыс тыг ёхтыгпалэ̄гыт. 

		Ань туи сыс хӯл алыщлан ва̄рмаль ёл-по̄илттаслум. Хӯлыт та̄ра тыналан ма̄ ат хо̄нтэ̄в, ма̄н-кинавн хотты ӯсн ма̄н па̄вылн тотуӈкве о̄с ат а̄ртми. Октябрьский район ляпа па̄вланув А̄с я̄ хосыт ӯнлэ̄гыт, тот о̄лнэ ма̄хум та̄нки хӯл алыщлым яласэ̄гыт. Мо̄т ӯсыӈ ма̄н яласан ва̄рмаль, тыи туп наска̄ссыг лё̄ӈх тармыл олн пахвуӈкве ос тувыл хӯланув молях хот-сакēгыт. Таима̄гыс ань ма̄нки тэ̄нэв ма̄гыс туп хӯл алыщлэ̄в. Туи мӯй ма̄хум та̄нки тыг о̄с ат ювыт, тэ̄лы лё̄ӈх хосыт тай машинан та̄лматэ̄гыт, ам та̄наныл хӯл алыщлаӈкве  тотыглыянум ос ювле та̄нки хӯлыӈ та̄гыл та минэ̄гыт. 

		Ха̄льӯс рыбокомбинат ёт ам ат рӯпитэ̄гум, та̄н тот та̄нки Я̄грим хӯл алыщлан ма̄хум ёт акван-нё̄тхатым рӯпитэ̄гыт. Ма̄н районувт Маремьянин общинатэ о̄лы кос, тув хӯланув тотуӈкве ке, ос наска̄ссыг пора мины. Туи ма̄хум тэ̄нэ ма̄гыс йильпи хӯл кинсэ̄гыт. Ма̄н хӯланув польтуӈкве ул кос пиныянӯв, ос хотталь тотнэ̄в мус та̄н хот-толэ̄гыт. Тувыл олныл та̄ра ат ке ойтавēв, ам предпринимательство тэ̄ланум ма̄гыс отчётыт ва̄рнэм порат налог-олн ойтуӈкве ла̄вавем. Амки хотыл олн выгум. 

		– Наӈ ос та̄стым олнанын хоталь холтсанын, маныр ёвт-сыт, проектын э̄лаль ва̄руӈкве патылын ман а̄ти?

		– Маим олнытыл ам палаткат, хӯл алыщлапыт, маснутыт ос кит электростанцияг ёвтсум. Электростанцияг сака тыны-ӈыг, таима̄гыс мо̄т пормас са̄в ёвтуӈкве олныл ат товлувēсум. Во̄рт кол о̄ньщēгум, мӯй ма̄хум тув тотыглыянум, тот хӯл алыщлэ̄в. Тӯяг Екатеринбург ос Нягань ӯсыгныл хум хо̄тпат ёхталасыт. Ёхталам ма̄хумн тыт мӯстыт, пуссын ща̄гтым ювле минасыт. Ань я̄ витэ мощ о̄нты, тувыл ущ хӯл алыщлан ма̄хум тах во̄виянум. Этнотуризм нупыл тэ̄ла ат щё̄пита̄лсум, хӯл алыщлан хо̄тпатн тох ёмас. Хӯл алыщланэ̄ныл юи-па̄лт хо̄тпат вагта̄л патэ̄гыт, хунь та пēс ва̄рмалянув нупыл номсуӈкв. Та̄н тыг ӯс о̄лупсаныл ӯщлахтуӈкве ёхталэ̄гыт. 

		– Ты э̄лы-па̄лт наӈ маныр ва̄рсын, хо̄т ханищтахтасын?

		– Ам ты па̄влумт самын патсум, тыт школа а̄стласум, армиян ялсум. Тувыл ма̄-во̄й ос газ но̄х-винэ ма̄т рӯпитан хо̄тпаг ханищтахтасум, лов арыгкем та̄л рӯпитасум. Ань амки соссаӈ ма̄хманув о̄лупсав щирыл о̄луӈ-кве патсум.

		Елена Маркова, Лӯи Ня̄рихумит па̄выл тармыл пуӈктотнэ нэ̄г о̄лы, тох ла̄выс: «Михаил такви мотор ос буран о̄ньщи. Мӯй ма̄хманэ такви тыгле-тувле тотыглыянэ. Па̄влыӈ ма̄хманув, ва̄им, хумус та̄нки щирыл о̄луӈ-кве ка̄сащēгыт, тох та о̄лэ̄гыт. Рӯпата киснэ хо̄тпа матыр тэ̄ла хо̄нты ке, та ва̄ри, щēмьятэ тыт-тытэ. Михаил нэ̄тэ̄нтыл ма̄нь а̄ги ос пыг янмалтэ̄г».

		Мощēртын проект щё̄питан ос каснэ ва̄рмаль ēмты. Хотьют тув хансы ман а̄ти, ма̄н а̄т ва̄глӯв. Михаил ла̄выс, тав ань нэ̄матыр ат хансы, нё̄тмил ва̄рнэ ма̄гыс олныл китынтыг ат миве. Ань ты о̄вылтам тэ̄латэ хотмус э̄лаль тах та тотытэ.

		 

		Тамара Мерова 

		хансыс ос хури ва̄рыс 

 
