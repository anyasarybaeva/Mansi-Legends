
Касум па̄вылт о̄лнэ «Касум ёх» («Касум ма̄хум») историко-культурный центрыт сака ка̄ркам нэ̄квет ос хум хо̄тпат рӯпитэ̄гыт. Елена Терентьевна Федотова са̄всыр проект тэ̄лат щё̄питы. 
Ханты-Мансийск ӯст о̄лыглан сыре-сыр хо̄нтхатыглапытн тав ва̄тихал ёхталы, мӯй ма̄хумн сосса мир о̄выл­тыт потырты, ка̄тыл ва̄рум пормасаныл сус­сылты.
Нэ̄ рӯпататэ урыл тох ла̄выс:
– Касумт о̄лнэ центр колн ма̄н са̄всыр хо̄нт­хатыглапыт ос суссыл­тапыт ва̄рыглэ̄в. Ка̄сыӈ та̄л ма̄ньполь э̄тпост са̄лы ӯрнэ ма̄хманув ха­ланылт касэ̄гыт. Мо̄лты хӯл а̄лыщлан тэ̄ла ял­пыӈ хо̄талт мӯйлысув, сыре-сыр ханищтапыт щё̄пита̄лсув. Хум хо̄тпат хӯл пувсыт, нэ̄квет хӯл нильсыт, яктысыт, сол­валтасыт, ёхул ва̄рсыт. Хӯл пиннэ ма̄гыс са̄с­ныл са̄ныт ю̄нтсув, ма̄щ­тыр­ласув. Хум хо̄тпанув ма̄ньха̄п ос саранха̄п ва̄рсыт. 
Ма̄щтыр хумыг Андрей Александрович Ерныхов ос Николай Анатольевич Тасьманов ма̄ньлат ма̄хум ха̄п ва̄­руӈкве ханищтасанэ̄н. Яныгхо̄тпат ма̄ньлат пыгыт нупыл потыр­та­сыт, ань пēс та̄гыл ханты ма̄хум ха̄пыт хумус щё̄­питасыт, о̄паныл, ащо̄й­каныл ос па̄вылт о̄лум ма̄щтыр ма̄хум номыл­мата̄лсаныл.
Тувыл «Фольклорная площадка» тэ̄ла ва̄рыг­ласув. Андрей Алексан­дрович ханты ла̄тӈыл пēс йис ялпыӈ э̄рыг э̄ргыс. Мо̄йт ва̄нэ ма̄хум мо̄йтсыт, то̄ванув пēс потрыт потыртасыт, тӯлыглапыт суссыл­тасыт. 

Та хо̄нтхатыглапув мӯй хо̄тпатн сака мӯс­тыс, ла̄всыт, иӈ са̄в тэ̄ла урыл потыртаӈкве ос матыр-а̄ти суссылтаӈ­кве тахсыт. Таима̄гыс ты та̄л во̄ртур э̄тпост, сосса мирыт ялпыӈ­хо̄талт, Касум па̄вылт ма̄н о̄с акван-атхатуӈ­кве номсэ̄в. Мо̄лты хольт о̄с щаквщуӈкве патэ̄в.
Тамле хо̄нтхатыг­лапыт ва̄руӈкве э̄ри, ма̄хум халанылт ща̄нь ла̄тӈыл потрамēгыт, пēс йис потрыт ос мо̄й­тыт хӯнтлэ̄гыт, матыр ва̄руӈкве ханищтах­тэ̄гыт. Ма̄н, нэ̄ хо̄тпат, тот хӯл яктуӈкве ос ёхул ва̄руӈкве ханьщувласув. Ня̄нь кӯр хумус ва̄раве, са̄в хо̄тпа сунсыс, ту­выл акв нэ̄ ла̄выс: «Ам хосат та̄гыл кос тамле кӯр ва̄руӈкве тахсум, ат ха̄ссум, ань тай ха̄сэ̄гум, кӯрум тах амти по̄щгилум».  
Ювле хультум та̄­лытыт, ка̄сыӈ туи ма̄н ня̄врамыт ма̄гыс «Нум­саӈ ёх» («Номсахтын ма̄хум») стойбище ва̄­рыг­ласув. Ка̄сыӈ смена тот кит са̄ттем о̄лыс, ня̄врамыт ӯщлахтасыт, ща̄нь ла̄тыӈ ханищта­сыт, ёнга­сасыт. То̄ванакт Ӯй йӣквнэ тӯлыглапыт суссылтасыт, э̄ргысыт, йӣквсыт. Ня̄врамыт татем акван-юрщмах­тасыт, тув ща̄гтым ялан­тасыт. Тувыл ма̄н сан­эпидем­станция па̄лыл пащралаӈкве патвесӯв – тув ань пēс тэ̄нут ул вос тотэ̄в, ня̄врамыт акваг вос ловтхатэ̄гыт, во̄рн ха̄пыл миннэ̄в порат пуссын спасательный та̄йтта̄л ут вос о̄ньщēгыт. Тыи ос мо̄т са̄в тэ̄лат ма̄гыс акваг уральта­весӯв, торыӈыщ рӯпи­таӈ­кве ат вēрмысӯв, туп отчёт-нэ̄пакыт хансым ӯнлысӯв. Щар турн ёхтувесӯв, таи­ма̄гыс ты та̄л лагерь ва̄руӈкве улпыл ат патэ̄в. Номсэ̄гум, э̄рыӈ ня̄врамыт ёт ла̄герюв о̄лнэ ма̄н аквман са̄тын ялэ̄в, яласан лё̄ӈхув нас экспедицияг намтылув. Тот ханищтап ва̄руӈкве ро̄ви, ня̄врамыт ёт са̄с­ныл манос ӯльпа та̄р­ныл э̄рнэ пормасыт ма̄щ­тыр­ланувув.
Светлана РОМБАНДЕЕВА
