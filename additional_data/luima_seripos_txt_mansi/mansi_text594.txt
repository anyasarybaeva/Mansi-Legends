
Ха̄льӯс район Саранпа̄вылт ёмас музей рӯпиты. Ты пēс йис пормасыт атнэ кол 1990 та̄лт па̄вылт о̄лнэ ветеран Советт рӯпитан ма̄хум та̄н ва̄руӈкве номылматсаныл. Та̄н э̄рнэ нэ̄пакыт щё̄питасыт ос 1993 та̄лт «Этнографический центр» пӯссыт. Тувыл э̄лаль хотьют хури, хотьют пēс йис пормас тув тотуӈкве патыс. Ётылнув 1999 та̄лт ты этнографический центр музеиг намаявес. 2002 та̄лт музей Ха̄льӯс район нупыл пēс йис пормасыт атнэ кол палт хасвес. 2007 та̄лныл ты кол «Саранпаульский краеведческий музей» намыл майвес. Э̄лаль рӯпитан ма̄гыс Саранпа̄выл миркол па̄лыл олн ойтаве. Кульпас па̄вылт о̄лнэ «На̄й О̄тыр Маа» нампа музей о̄с Саранпа̄выл музей нупыл хансым о̄лы. Тот о̄с са̄в пӯмащ, пēс йис пормасыт атым о̄лэ̄гыт. Яныг хо̄нт порат о̄лум писалит, маснутыт ос са̄всыр пормасыт тот ты ка̄салаӈкве ро̄ви. Тувыл хо̄нтлум хо̄тпат юв кēтыглам пищманыл тот о̄ньщавет. Йис порат ма̄хум хумус о̄лсыт, пēс хурит хосыт ёмщакв та̄ра-паттуӈкве ро̄ви. Па̄влыӈ музеянувт рӯпитан хо̄тпат са̄всыр конференцият, семинарыт ва̄тихал ва̄рыглэ̄гыт. Пēс йис о̄лупса урыл ня̄врамытн акваг потыртэ̄гыт.
2012 та̄лт Саранпа̄выл  музей Ха̄льӯс район янытыл щар ёмас музеиг ла̄ввес. Та музейт кӯщаиг Вера Павловна Комкова рӯпиты. Тэ̄лы порат ам тув ялсум. Тот клуб-колт суссылтап о̄лыс. Ты суссылтап са̄лыӈ ма̄хум каснэ ва̄рмаль кастыл щё̄пита̄лвес. Вера Павловна ты урыл мощ потыртас. На̄н тав потре э̄лаль ловиньтэлы̄н:
–Ты суссылтап ма̄н Саранпа̄выл ма̄щтыр ма̄хум ё̄рыл ва̄рыгласлӯв. Пормасыт тыт о̄лнэ хо̄тпат ос ня̄врамыт та̄нки ма̄щтырласаныл. Саран ос ма̄ньщи мир о̄лнэ-хӯлнэ наканыл ос йис о̄лупса суссылтасӯв. «Оленёнок» нампа ма̄нь ня̄врам колт ос «Альянс» нампа колн ялантан яныгпа̄ла хо̄тпат ю̄нтум ос сэ̄тапыл сагум пормасаныл о̄с суссылтаӈкве майлысаныл. 
Ты Елена Никитична Бешкильцева сэ̄тапыл сагум хорамыӈ то̄ранэ. Тувыл сакныл ва̄рим са̄всыр пормас тот о̄лыс. Галина Николаевна Ларионова, Екатерина Сергеевна Ларионова, ма̄ньщи ма̄щтыр нэ̄г, сакныл хартум хуриянэ̄н суссылтасанӯв. Ирина Спиридоновна Филиппова ма̄ньщи суп ос пальсак тотыглас. Татьяна Фёдоровна Розявченко такви ва̄рум тучаӈ хӯрге тотыгластэ.
Валентина Назаровна Волчок о̄с са̄в пормас тыг тотыглас. Такви ю̄нтум ос сэ̄тапыл сагум пормасанэ майлысанэ. Надежда Михайловна Устенцова хорамыл ю̄нтым нё̄тнэ а̄канянэ суссылтасанӯв. Тувыл Лариса Геннадьевна Николаева сэ̄тапыл сагум пормасанэ о̄с тотыгласанэ. Тав клуб-колт «Спицы мастерицы» нампа кружокн яланты. Кӯщаиг тот Наталья Валерьяновна Салтыкова о̄лы. Ты коныпал ос мо̄т са̄в хо̄тпат та̄нки рӯпатаныл тыг 
тотыгласаныл.
Ты музейт рӯпитан ма̄хум ос ма̄щтыр хо̄тпат ма̄н пуссын янытлыянӯв. Та̄н сака э̄рнэ рӯпата ва̄рēгыт, пēс йис ва̄рма-лит э̄лаль тотыяныл.
 
