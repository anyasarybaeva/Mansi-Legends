
Ты э̄тпост са̄всыр ма̄тт рӯпитан журналистыт округ мирколт акван-атыглавēсыт. Та̄н ётаныл округ Дума Борис Хохряков ос са̄всыр политический партия кӯщаит потыртасыт.Округувн ань тамле  ла̄тыӈ ёхтыс. 2015 та̄л ма̄ньполь э̄тпост ма̄н, округувт о̄лнэ мир, губернатор пēрияӈкв ат патэ̄в. Россия Президент хӯрум хо̄тпа наманыл ла̄виянэ, тувыл округ дума депутатыт ты хо̄тпат халт акв хо̄тпа пēриēгыт, округ губернаторыг рӯпитаӈкв тав та паты.

	Ты йильпи щирыл кӯщай пēриян ва̄рмаль туп хӯрум ма̄тт ва̄равет – ма̄н округувт, Ямало-Ненецкий округт ос Архангельский областьт о̄лнэ Ненецкий округт. 

	Ля̄ххал тотнэ ма̄хум кӯщаит ёт потыртаманыл порат акваг титыглахтасыт, ты манрыг тох ва̄раве – тыт о̄лнэ мир кӯщай пēрияӈкв та̄нти ат вēрмēгыт? Ма̄нав манрыг ат титыглыяныл, ма̄н ка̄сащēв ман а̄ти – по̄х хо̄тпа яныг кӯщаиг тыт вос рӯпиты?

	Кӯщай ма̄хум пуссын акв щирыл ювле потыртасыт. Ма̄н округув, Ямал ос Ненецкий округ – ты хӯрум Лӯи ма̄ та̄н ты са̄выӈпа̄лэ Россия бюджетэ олныл та̄гиньтаптыяныл. Таима̄гыс щар ат таи, хотты по̄х хо̄тпа округ губернаторыг ма̄н ул вос пēриēв, э̄рыӈ тав ма̄к яныг кӯщаянувн ат ро̄внэ рӯпата ва̄руӈкв паты. 

	Ань ты кастыл ма̄н округув яныг Устав-нэ̄паке мо̄т щирыл хансуӈкв э̄ри. Ос са̄всыр ма̄ кӯщаит пēриян ва̄рмаль урыл хансым федеральный са̄ккон ос йильпи щирыл тах хансаве. 

	Тӯяг пēриян ва̄рмаль э̄лы-па̄лт Россия Президент ты хӯрум хо̄тпа наманыл ла̄виянэ. Ос округ дума депутатыт та̄н ты хо̄тпаныл акв хо̄тпа пēриēгыт ос округ кӯщаиг ӯнттыяныл. 

	 

	Валентина 

	Хозумова

	 
