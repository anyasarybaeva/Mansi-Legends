
1980-90 та̄лыт порат Ванзеват яныг па̄влыг о̄лыс, са̄в мир тот о̄лыс. Ма̄хмыт пуссын колхозт рӯпитасыт, то̄нт школат яныгса̄т арыгкем ня̄в­рам ханищтахтас. Тувыл колхоз лап-пантвес, па̄в­лыӈ мир рӯпата кин­сым мо̄т ма̄н ва̄нт­ласыт. 
Ань Ванзеват па̄вылт туп 197 э̄лумхо̄лас о̄лы, школат 19 ня̄врам ханищтахты. Са̄в сосса щēмьят округувт кол ёвтнэ программа хо­сыт Ханты-Мансийск, Белоярский, Нягань ос мо̄т ӯсытыт о̄лнэ кол ёвтсыт ос тув ва̄нтласыт.
Сергей ос Наталья Молдановыг Ванзеват па̄вылт о̄лэ̄г. Тэ̄н сас ты па̄вылт самын патсы̄г, яныгмасы̄г. Наталья ань то̄ва порат о̄с яныг ӯсн ва̄нтлуӈкве номсы. Тувыл Сергей ма̄нь па̄­вылквет о̄луӈкве хань­щувлас ос мо̄т ма̄н ми­нуӈкве сака ат ка̄­сащи.  
Сергей омаге-а̄тяге о̄с Ванзеват па̄вылныл о̄лсы̄г. Оматэ Светлана Сергеевна ос а̄тятэ Ана­толий Данилович кол­хозт рӯпитасы̄г. Тэ̄н нила ня̄врам янмалта­сы̄г. Сергей каӈке Алек­сей, увщияге Ольга ос Наталья колта̄гланыл ёт пуссын Ванзеват па̄вылт о̄лэ̄гыт. 

Сергей школа а̄стламе юи-па̄лт 2001 та̄лныл 2004 та̄лытт Ягримт политехнический кол­леджит йӣвныл са̄всыр то̄тапыт ос мо̄т порма­сыт ёргуӈкве ханищ­тах­тас. Тувыл онтолов та̄л сыс Ванзеват шко­лат рӯпитас, ня̄врамыт йӣвныл са̄всыр аньща­рыт яктуӈкве ханищ­тасанэ. 
Ма̄щтыр хум ла̄выс, ты э̄лы-па̄лт шко­лат са̄в ня̄врам о̄лыс, са̄в ханищтан хо̄тпа тот рӯ­питас. Тувыл ка̄сыӈ та̄л­ныл мощщанув ня̄врам ханищтахтуӈкве пат­сыт. То̄нт са̄в хо̄тпат по̄хын кēтвēсыт, ань школат рӯпитан ма̄хум кит предмет щирыл а̄ги­рищит, пыгрищит ха­нищ­тыяныл. Та порат Сергей школаныл по̄хын минас ос на̄й харыгтан ма̄т водителиг рӯпитаӈ­кве патхатас. Наталья нэ̄тэ школат ня̄врамыт ханты ос рущ ла̄тӈыл ханищтыянэ. Тав Ханты-Мансийск ӯст Югорский университет а̄стлас ос ювле па̄влэ̄н рӯпитаӈкве ёхтыс. 
Сергей ма̄ньта̄гыл йӣв­ныл са̄всыр аньща­рыт яктыс. Школа а̄ст­ламе юи-па̄лт Ягрим па̄вылн ханищтахтуӈкве минас. Ань па̄вылт са̄в­сыр ялпыӈ хо̄талыт о̄лыг­лан порат акваг тув во̄­выглаве. Ма̄щтыр хум мӯй ма̄хум ос ня̄врамыт йӣвыл аньщарыт ёргуӈ­кве ханищтыянэ. 

Мо̄лты та̄л тӯя по­рат Сергей Ягрим па̄вылн во̄выглавес, ма̄хум тот ма̄ньха̄пыл касуӈкве акван-атха­тыгласыт. Аквта порат Ло̄пмус па̄вылт о̄лнэ ма̄щтыр хум Леонид Хозумов ма̄ньха̄пыт тот ва̄рыс. Сергей Молданов ос Алексей Коновалов, Октябрьский район Унъюган па̄вылныл ёх­талам ма̄ньлат пыг, та­вēныл ха­нищтах­та­сы̄г.
 Сергей ты ва̄рмаль урыл тох ла̄выс: «Ванзе­ват па̄вылт о̄лнэ ма̄хум тамле ма̄ньха̄пыт ат ва̄­рēгыт, ма̄н яныг мотор­ха̄пыл пуссын яласэ̄в. Ма̄ниг о̄лмум порат па̄в­лувт акв ма̄ньщи о̄йка о̄лыс, тав ма̄ньха̄пыт ва̄рыс, такви хӯлпанэ сунсуӈкве ялантас. Ягрим па̄вылт ма̄н ат ма̄ньха̄п ӯльпаныл ва̄рсанув. Тамле ма̄ньха̄пыт ва̄­руӈ­кве ам ань о̄с ха̄сэ̄гум».
Сергей ма̄щтыр хумыг о̄лы, маныр-а̄ти пуссын ва̄руӈкве ха̄сы. Такви колэ ма̄гсыл юн уласыт, пасан ос мо̄т э̄рнут о̄с такви ва̄риянэ. 
 
