
Та э̄тпос 26 хо̄талэ̄т РИЦ «Югра» нампа колт ля̄ххал тотнэ ма̄хум акван-атхыглавēсыт. Потыр о̄лнэ колыт урыл о̄лыс. Хӯрум хо̄тпа потыртасыт, ты – округ кӯщай ва̄ӈын хум Дмитрий Викторович Шаповал, кол ӯнттын ма̄т кӯщаиг о̄лнэ хо̄тпа Кирилл Равильевич Минулин, ос Югорский фонд кӯщай Сергей Викторович Макаров (ты фонд са̄в квартираӈ колыт йильпииг щё̄питан щирыл рӯпиты).Д. Шаповал хум ла̄выс: «Округув янытыл о̄лнэ колыт йильпииг щё̄питаӈкве ущты о̄вылтавēсыт. Ты рӯпата ва̄рнэ фонд 550 миллион солко̄ви атыс. Ты пуссын округ янытыл о̄лнэ ма̄хумныл атым олныт. Ань рӯпата та о̄вылтахтас. Округув янытыл 52% са̄вит олн атсӯв. Воссыг ты а̄ти, ма̄хманув сакати тыса̄вит солко̄ви ойтсыт. Россия янытыл мо̄т ма̄т акван-атым олныт ты са̄витаг ат ёхтэ̄гыт. Ма̄н номсытēвт, ань ты йильпи о̄вылтахтам та̄л китыт кварталэ̄т 80-90% са̄виттем солко̄вил ма̄хманув ойтхатэ̄гыт».

	Э̄лаль хум ос та урыл ла̄выс, ань хо̄тпа матахмат та̄л ойтхатас те, тувыл колэ тыналаӈкве номылматастэ. Тув ойтыглам олнанэ тавēн ювле ат мивет. Тав колэ йильпииг щё̄питан ма̄гыс ойтхатас, такви ма̄гсылэ ты олн хунь атыс.

	Ля̄ххал тотнэ ма̄хум китыглахтан ла̄тыӈ са̄в о̄щсыт. Ань о̄кругув 

	янытыл хоты ӯст ман районт ма̄хум ёмащакв ойтхатэ̄гыт? Д. Шаповал хум ла̄внэ̄тэ щирыл, ма̄хум Ханты-Мансийск (100%) ос Когалым (90%) ӯсыгт ёмащакв ойтхатэ̄гыт. Тувыл Белоярск, Югорск, Лангепас, Нягань, Нефтеюганск, Радужный ос Урайт о̄лнэ ма̄хум (80%). Нижневартовский район, Сургут, Покачи ос Мегион ӯсытт сака мощща олн атыма (40% туп ты ёхты). Тот о̄лнэ то̄ва хо̄тпат ойтхатуӈкве ат таӈхēгыт. Та̄н ётаныл потыртаӈкве э̄ри. Ань тув округ кӯщаюв ялыс, ты урыл тав ма̄хум ёт мощ потыртас.

	С. Макаров хум ос та урыл китыглавес, ань йильпииг щё̄питан кастыл манах кол нэ̄пакн хансым о̄лы? Тав ла̄внэ̄тэ щирыл, 2014 та̄л сыс 350 арыгтем кол план-нэ̄пакн хасвес. Ос ань тыхо̄тал мус туп 200 са̄вит кол ма̄гсыл э̄рнэ нэ̄пакыт ва̄рвēсыт. 

	К. Минулин хум ла̄выс: «Колыт йильпииг щё̄питан ма̄гсыл компаният конкурс щирыл кинсуӈкве патавет. Ты компаният ёт договор-нэ̄пак хансуӈкве э̄ри. Тувыл рӯпитаӈкве ущ о̄вылтахтэ̄гыт. 2015 та̄лт округув янытыл 320 кол щё̄питан щирыл о̄лы. О̄выл лов кол ва̄т са̄грапнал э̄тпост Белоярский, Советский ос Октябрьский районт йильпииг ва̄рвēсыт. Округув янытыл ос мо̄т ма̄т мощēрт 15 кол ты а̄стлаве». 

	Ка̄сыӈ кол ма̄гыс э̄рнэ компания я̄ӈк на̄тнэ э̄тпос мус кинсуӈкве патаве, са̄всыр э̄рнэ нэ̄пакыт та маныр щё̄питаӈкве патавет. Тувыл ущ та̄ра-паты, ма̄хум коланыл хотьютн йильпииг щё̄питавет.

	 

	Светлана 

	Ромбандеева

	 
