
Мари ма̄хум пēс йис па̄сыл пӯрлахтын ма̄ныл во̄рт о̄лэ̄гыт, тув акван-атхатым ялантэ̄гыт. Туи ам Марий Эл ма̄н Йошкар-Ола ӯсн ялмум порат та̄н журналистыт ма̄гсыл тамле пӯрлахтын канын ялсыт, рущ щирыл «дубовая роща» ла̄вияныл. 
Хара ма̄ котильт а̄ращ па̄лтсыт, юил та̄с тэ̄нут тотсыт, яныг йӣвыт ляпат э̄кват пасан ва̄рсыт. Ка̄тсэ̄гнэ нё̄тнэ то̄рыт тар­мыл са̄всыр сыртэпыл па̄йтым со̄ламат, мӯӈит, сковородкат то̄слым во̄в­та ня̄нит ос щаритым ня̄ньсаквыл ва̄рим айнэ вит ӯнтталасыт. Харама̄т а̄ращ ва̄рсыт.
Са̄т хум акв ляпан лю̄льсыт, атхатам ма̄хум нупыл потыртасыт. Та̄н ос то̄ва порат хотты ӯйхул йирыг тӯщтэ̄гыт, ка̄тыл о̄щнэ лунт, ва̄с манос па̄ля пӯрлахтын ма̄нылт алэ̄­гыт, нё̄вле тот па̄­йты­яныл, ка̄сыӈ хо̄тпа вос а̄рталы ос тэ̄пъялы. Ёхтум ма̄хум  пуссын та̄нти мир о̄щнэ маснутыл мас­хатым о̄лсыт, татем нё̄т­нэг сусхатсыт. 

Я-ты, хумыт потырта­маныл юи-па̄лт пасан нупыл ё̄хсыт, ма̄хум та̄н сыспаланылт хультсыт, яныг о̄йка хорамыл ю̄н­тым то̄р ка̄тагēн вис ос по̄йкщаӈкве та патыс. Тав юи-па̄лэ̄т мо̄т о̄йка э̄лаль по̄йкщас. Та̄н хала­нылт ма̄ньнув хум о̄лыс, тав ка̄тагēт са̄г­рап ос касай о̄ньщас, по̄йк­щан ла̄тӈыт халт тав са̄­грап­аге-касаяге акван та ю̄ныгта̄нтыс. Хумыт хоса по̄йкщасыт ос та̄­на­ныл туп сыспалыл по̄с­луӈ­кве ро̄выс, та̄н э̄лы-па̄­ланылн минуӈкве нэ̄м­хотьют ат та̄ртвес. Ма̄н халувт лю̄люм мари нэ̄ ла̄выс, мо̄лты акв ма̄т хо­тьютын ма̄хум по̄с­лу­вēсыт, та̄н пуссын а̄ти­мыг ēмтсыт, таима̄гыс та̄н ты ва̄рмалил сака ӯрга­лахтэ̄гыт. Ма̄н яныг ма̄­х­манув пӯрлахтын ма̄т по̄слахтуӈкве о̄с ат та̄­ра­тахтасыт. 

Ма̄н, сосса ма̄хум, пӯрлахтын ма̄т пуӈк пинэ̄в, хо̄талыӈыщ хӯрум щёс ё̄ӈхēв, мари ма̄хум ос ка̄тпаттаныл но̄­ӈ­халь ё̄ӈхтым лю̄лē­гыт, э̄лаль о̄лнэ ёмас хо̄­тал тащир по̄йкщēгыт. 
Са̄в ва̄рмалянув аквхурипаг о̄лэ̄гыт, наска̄ссыг хунь ма̄н финно-угрыт рӯтыг о̄лнэ мирыг ло­винь­тахтэ̄в, пēс йис та̄­гыл хультум ва̄рмалит аквхольт ва̄риянув. 
Та̄н на̄й о̄с пӯр­лы­яныл, яныг о̄йкаг то̄слым во̄вта ня̄нь ос мо̄т тэ̄нут на̄йн пинсы̄г, мӯӈи тēраныл мори о̄с ат па̄хвтыяныл, а̄ращн пинумтыяныл. Тох ты рӯ­тыг о̄лнэ мирыт та̄н­ти щирыл то̄румн по̄й­кщēгыт. 

 
