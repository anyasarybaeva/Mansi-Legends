
Ты э̄тпос 25 хōталэ̄т Россия ма̄ янытыл культурат рӯпитан хōтпат янытлыянӯв. Ты кастыл ам Екатерина Юрьевна Мироненко, «Триумф» культура колт кӯщай нэ̄, урыл потыртэ̄гум. Тāн яныг рӯпата сосса мир культура мāгыс вāрēгыт, тав тох потыртас: 
– Октябрьский райо­нувт мāн «Миснэ» нампа театр ёт яныг тэ̄ла хосыт рӯпитэ̄в. 2021 тāлт округ кӯщай па̄лыл олн-нё̄тмил висӯв, ты рӯпатав ёт нōх-патсӯв, тав ня̄врамыт мāгыс щё̄питым ōлы.
Шеркалы пāвлувт сāв ханты ос мāньщи мāхум ōлэ̄гыт, культура колт сосса ōлупса мирн сус­сылтан мāгыс сāв рӯпата вāрēв. Мāнь та̄гыл ня̄вра­мыт тāнки лāтӈын ханищ­таӈкв э̄ри. Ёнгынутыт ёт ла̄тӈанув ханищтаӈ­кве ро̄ви, а̄гит āка­нил пēс пораныл ос ань тыг мус ёнгēгыт.
Мāн нэ̄пакт тох хассӯв, ня̄врамыт тāнки āканит ю̄нтэ̄гыт, сосса мōйт ло­виньтэ̄гыт ос спектакль мāгыс ōщнэ кол кӣвыр пормасыт кāтыл вāрē­гыт. Хунь мōйтыт ловинь­тэ̄гыт, тāн тох ханты манос мāньщи лāтыӈ ханищтахтэ̄гыт.
«Миснэ» театр-колув ёт округувт сāв ӯсытын ос пāвлытын ялантасӯв. Октябрьский район мā­гыс театрув «Акв хōтал Шеркалы пāвылт» нампа яныг суссылтапт ōлы. Культура колувт мāньщит ос хантыт сāвсыр колыт, сӯмъяхыт ос ё̄рнколыт суӈсуӈкве рōви. 
Мӯй мāхум мāгыс рӯ­питан хōтпат э̄рыг э̄р­гēгыт, «Куринька» йӣк­вē­гыт, кāтыл аквъёт ма̄щ­тырлэ̄гыт, āканит ос мас­нутыт ю̄нтэ̄гыт. Мāх­манув ёт хӯл исмит пāй­тэ̄в. Мāн щāгтым ōлэ̄в, хунь сāв хōтпат мāн пал­тув ӯщлахтаӈкве ёхта­лэ̄гыт».
Ялпыӈ хо̄тал кастыл мāн ты колт рӯпитан хōт­пат янытлыянӯв. Тāн сосса культура мāгыс сāв рӯ­пата вāрēгыт, Югра мāт сāв мирытн вāвет. Мāнь­лат хо̄тпат ос ня̄врамыт щāнь лāтӈаныл э̄руп­таӈкве ос ӯргалаӈ­кве ханищ­тыяныл. 
Оксана АЛБИНА
