
Ма̄ньполь э̄тпос о̄выл хо̄талэ̄т «То̄рум Маа»  музейт Мария Тихоновна Двинянинова такви хансум стиханэ ма̄ньщи ос рущ ла̄тӈыл ловиньтасанэ, э̄рганэ э̄ргыс ос мо̄йтыт мо̄йтыс.
Мария Тихоновна — пēс йис ва̄рмалит, пēс потрыт ос ма̄ньщи мо̄йтыт ва̄нэ хо̄тпа. Тав Ха̄льӯс район Хулюмсӯнт па̄вылт о̄лы. Стихыт, э̄ргыт ос потрыт тав пенсиян патме юи-па̄лт хансуӈкве патыс. 
О̄выл стиханэ о̄лнэ ма̄тэ ос оматэ урыл хассанэ. Омаге-а̄тяге Тихонпа̄вылт о̄лсы̄г. Па̄выл Хулюмсӯнтныл я̄ хосыт алгаль 30 вēрыстат ӯнлыс. Акв порат а̄гитэ̄н тэ̄н палтэ̄н ёхтыс. А̄тятэ тыгле-тувле ё̄мыгты  ос та ля̄вты, та ля̄вты. Мария Тихоновна оматэ китыгластэ: «Маныр ēмтыс?». 
Оматэ ювле ла̄выс: «Ань са̄всыр мир тыгле-тувле во̄раим тыт яласэ̄гыт. Матхурип мо̄т утыт миннэ̄ныл мус хотаӈ па̄тамтаманыл. Товлыӈ ӯй па̄влув тāлтыт на̄лми ва̄тат хо̄нтыстэ. 
Тамле лю̄ль та ва̄рсыт. А̄тян таима̄гсыл ты ля̄вты, ма̄ньщия-нув нас тох хотаӈ ат па̄тлуптэ̄гыт». Ты юи-па̄лт Мария Тихоновна ты товлыӈ ӯй урыл стих хансыс ос ань музейт ма̄ньщи ос рущ ла̄тӈыгтыл ловиньтастэ. 
А̄тятэ Тихон Иванович Номин 1991 та̄лт а̄тимыг ēмтыс. Оматэ Агафья Тимофеевна (Остерова) па̄вылт таккēт хультыс. Мария Тихоновна оматэ Хулюмсӯнт па̄вылн о̄луӈкве та кос во̄выстэ. Агафья Тимофеевна ювле ла̄выглас: «А̄тян тыт ёлщё̄питавес, акв та̄л сыс тыт о̄луӈкве патэ̄гум, пēс щирыл, та̄ра мо̄т ма̄н минуӈкве ат ро̄ви». 

Тувыл акв та̄л сыс таккēт Тихонпа̄вылт та о̄лыс. А̄гитэ акваг тав палтэ ёхталас. Таквсы Мария Тихоновна тув ёхтыс. Оматэ тавēн тох потыртас: «А̄лпыл па̄влув нумыл таса̄вит товлыӈ ӯит яласасыт, улпыл, э̄л минуӈкве щё̄питахтэ̄гыт. Такем та ро̄хсыт, э̄ртум а̄нум матыр ла̄вуӈкве тахсыт». Ты потыр тав о̄с ёмащакв номитэ. Э̄лы ма̄н миннэ товлыӈ ӯй урыл хансум стихе ань  ма̄хумн ловиньтастэ.
Тувыл кит мо̄йт мо̄йтыс. Ос ты э̄лы-па̄лт тав ла̄выс: «Пēс ма̄хум потыр щирыл, та̄ра кит мо̄йт мо̄йтуӈкве э̄ри. То̄нт ва̄рум та̄нанэ тāкыг патэ̄гыт ос ат маныгтахтэ̄гыт. Ам о̄с кит мо̄йт о̄ньщēгум».  
Та хо̄талэ̄т Мария Тихоновна са̄в ёмас ос сымыӈ ла̄тӈыл ла̄ввес. Светлана Динисламова тав ётэ хосат та̄гыл ва̄йхаты, хансум стиханэ, потранэ, мо̄йтанэ пуссын ловиньтасанэ. Светлана Силиверстовна ла̄выс, Мария Тихоновна хансум стиханэ «Литературное наследие обских угров» нампа яныг нэ̄пакн ва̄рим о̄лэ̄гыт. Тув 30 ма̄ньщи хо̄тпа ос 44 ханты ма̄хум стиханыл, потраныл ва̄рвēсыт. Мо̄т стиханэ ос «12 лучших стихотворений» нампа нэ̄пакн хасвēсыт. 
Ты стихыт эстонский, финский, венгерский ос мо̄т финно-угор ма̄хум ла̄тӈытын толмащлавēсыт. 
«Лӯима̄ сэ̄рипос» газетавт рӯпитан хо̄тпат ёт Мария Тихоновна ос хосат та̄гыл ва̄йхаты. Такви потранэ, стиханэ газетан акваг кēтыгласанэ. Ма̄н таве хӯнтлуӈкве ос янытлаӈкве о̄с ялсӯв, Мария Тихоновнан са̄в ёмас сымыӈ ла̄тӈыл ла̄выслӯв. 
Ань ма̄ньщи газета щирыл тавēн паща ла̄тыӈ кēтэ̄в. Э̄лаль ща̄нь ла̄тӈыл стихыт, э̄ргыт, потрыт вос хансы ос ма̄хумн са̄в ща̄гт вос тоты. Ты стих диктант хансум юи-пāлт редакция колн тотыстэ.
Я̄тил миртем э̄руптылум
Я̄тил миртем э̄руптылум, 
Тыныӈ миртем янытлылум.
 Мо̄йтэ, потре ёт ам ка̄сталылум. 
Э̄рге ёт ам ӯлылылум! 
  Хӯнтлэн, я̄тил ма̄ньщи миркве, 
  Хӯнтлэн, тыныӈ ма̄хумакве, 
  Маныр ла̄тыӈ ла̄внэ суйты, 
  Маныр нēлум луйгын суйты. 
Э̄рыгсовквег нё̄ргала̄лым, 
Хо̄тал рēгын исая̄лым. 
Тыныӈ ма̄ньщи миркве! 
Пуссын акван-атхатэ̄в. 
  Ма̄ньщи потыракве хансэ̄в. 
  Ща̄нь-а̄щ  ла̄тӈув а̄рталэ̄в. 
  Ща̄нь-а̄щ  нēлмув хӯнтамлэ̄в. 
  Та̄н грамматика хунь ва̄сыт, 
  Лингвистика пальт ат суйтыглас. 
Хумыс нё̄тнэ̄г потыртасыт. 
Сым ща̄гылттым ос рēгылттым, 
Ка̄с ва̄рим ос ощхультым, 
Ань та по̄сыл ма̄н хансэ̄в. 
Ма̄ньщи ла̄тӈыл потыр-ля̄ххал 
Саман сунсэ̄гыт, палян хӯнтлэ̄гыт, 
Пуӈкан номт номсэ̄гыт.
М.Т. Двинянинова
