
Ма̄ньщи хум Николай Дмитриевич Таратов яныг таквс э̄тпос 16 щислат намхо̄талэ о̄лыс. Тав Ло̄пмус па̄вылт самын патыс, яныгмас, ос са̄в та̄л яныг ӯст, Екатеринбургыт, о̄лы. Тынакт Ха̄льӯс район Ло̄пмус па̄вылн ялмум порат, тав ётэ хо̄нтхатыгласум, потрамасмēн. Николай Дмитриевич китыгласлум, рӯт ма̄хманэ хотыл о̄лэ̄гыт, хо̄т ханищтахтас. На̄н ань э̄лаль тав потре ловиньтэлы̄н.
– А̄тям Дмитрий Пет­ро­вич Таратов Ло̄пмус па̄выл хум. Омам Наталья Григорьевна, такви о̄па­рищ наме Хозумова, Хо̄рыӈпа̄вылныл о̄лыс. Хунь колхозыт акван-тӯ­луӈкве патвēсыт, омам Ло̄пмусн ва̄нтлыс, тыт а̄тям ёт акван-минасы̄г. Ма̄н онтолов ня̄врам самын патсӯв. 
Школат о̄выл классытт тыт ханищтахтасӯв, тувыл Кульпас интернатн тот­весӯв, э̄лаль тот ха­нищ­тахтасӯв. 1982 та̄лт ам 10 класс а̄стласум, тувыл Тюмень ӯсн минасум, тот училищат ма̄-во̄й но̄х-винэ буровой тэ̄лат палт рӯпитан дизелист хо̄тпаг кит та̄л ханищтахтасум. Рӯпитаӈкве Горноправ­динск па̄вылн кēтвēсум. Буровой тэ̄лан ущ пат­хатасум, ос армиян вуй­вēсум. Кит та̄л, 1984 та̄лныл 1986 та̄л мус, Дальний Восток ма̄т пограничникыг лусыта­сум. Хунь ювле ёхтысум, о̄с аквта ма̄н рӯпитаӈкве вуйвēсум. Тувыл олныл ойтуӈкве ат патвесӯв, 1989 та̄лт та рӯпатамныл по̄хан минасум. Тюмень ӯсн ва̄нтлысум, тот рӯпи­тасум. Ётыл Ольга э̄квам ёт ва̄йхатсум, акван-ми­насамēн, Екатеринбург ӯсн о̄лмыгтасмēн. 
Николай э̄кватэ Ольга Башкирияныл о̄лы, нэ̄ такви о̄вылтытэ тох ла̄выс:
– Ам та̄л котиль э̄тпос 9 хо̄талэ̄т 1971 та̄лт марий­цыт ма̄хум колта̄глыт са­мын патсум. Башкирият марийский па̄выл са̄в о̄лы, ма̄н ма̄ньщи ма̄хум хольт о̄с финно-угор мирыг ла̄вавēв. Колта̄глув яныг, нёлолов ня̄врам самын патсӯв. Омагув-а̄тягув са̄в та̄л колхозт рӯпитасы̄г.
Школа а̄стламум юи-па̄лт э̄лаль Свердловск ӯсн ханищтахтуӈкве ми­насум, тот камвольный ком­бинатт са̄в та̄л рӯпи­тасум.
– Ольга, на̄н юн марий­ский ла̄тӈыл потыр­тэгы̄н?
– Ва̄им, па̄выл мир пуссын ща̄нь ла̄тӈыл по­тыртэ̄гыт, юн о̄с аквтох, туп марийский ла̄тӈувт потыртэ̄в. Ма̄н ла̄тӈув ос ма̄ньщи ла̄тыӈ мощ акв­нув хурипаг, на̄н ла̄вегы̄н «пут», ма̄н – «пот», на̄н ла̄вегы̄н «а̄тя», ма̄н – «оча», на̄н ла̄вегы̄н «ла̄пка», ма̄н – «лапки». Па̄влувт э̄рыг-йӣкв тотнэ ма̄хманув о̄лэ̄гыт, ща̄нь ла̄тӈыл ак­ваг выступайтэ̄гыт. 
Ам яныгмам ма̄т марийцыт коныпал мо̄т са̄всыр мирыт о̄лэ̄гыт – хатанит, удмуртыт, баш­кирыт, рущит. Школавт 11 па̄влытныл ня̄врамыт ханищтахтасыт, ка̄сыӈа­ныл халанылт та̄нти ла̄тӈыл потыртасыт. 
Николай ос Ольга пыг янмалтасы̄г, наме Саша. Пыгēн ма̄нь та̄гыл Ло̄п­мусн ос Башкириян то­ты­гластэ̄н, тав ань омаге-а̄тяге ща̄нь ла̄тӈыг ос хатань ла̄тыӈ ва̄г, потыр­ты. Саша школа а̄стламе юи-па̄лт армиян ялыс, учи­лищат ханищтахтас, ань «Русский медный компания» ма̄т рӯпиты. 
Николай китыгласлум, тамле яныг ӯс капайт хумус о̄лы, тав тох ла̄выс:
– Екатеринбург ӯст о̄луӈкве ханьщувласум, тот пыгумēн самын па­тыс, яныгмас, о̄лнэ кол ёвт­сӯв. Амти ма̄нанум ну­пыл ка̄сыӈ та̄л ялантэ̄гум. Омам хосат а̄тимыг ēм­тыс. Ло̄пмуст ань Олег каӈкум о̄лы, Саранпа̄вылт Мишам, Тамарам ос Анна йигрищум щēмьяныл ёт о̄лэ̄гыт. Кульпаст Лида йӣгрищув о̄лы, Таняв Тюмень ӯсн о̄лмыгтас. 
Ханты-Мансийск ӯст ма̄ньщи хумыг Анатолий Вадичупов ос Сергей Хромов о̄лэ̄г, Кульпас школат ма̄н аквъёт ха­нищтахтасӯв. Тэ̄н а̄нум Ханты-Мансийскын такос во̄витэ̄н, тув мус ялуӈкве ат вēрмēгум. Ам та ӯсныл армиян тотвēсум, номи­лум, татем ёмас концер­тыл щё̄пита̄лвесӯв. Ань, ла̄вēгыт, ӯс янгыг ēмтыс, са̄в яныг, нё̄тнэ колыт ӯнттувēсыт. 
Николай яныгмам та̄­ланэ номылматыгласанэ, хумус интернатт о̄лсыт, каникулыт порат юв ла̄г­лыл ха̄йтсыт. Ло̄пмуст э̄ткотиль мус ёнгасэ̄гыт, а̄лпыл ос оманылн-а̄тя­нылн нё̄тэ̄гыт – пум ва̄­руӈкве ялантасыт, на̄йив атсыт, хӯл алыщласыт, пил ва̄тсыт. Йильпи та̄л ёхтын порат ос са̄снёлыг масапахтэ̄гыт, тох ха̄й­тыгтасыт, ощхульласыт. Ань, ла̄ви, яныгмам ма̄тэ̄н ёхты, ма̄ньщи ла̄тӈув мо̄р­сыӈ порат хӯлыглытэ, ла̄­щал-ла̄щал пуссын рущ ла̄тыӈ нупыл та патсыт.
Ма̄н, газета ва̄рнэ ма̄­хум, Николай намхо̄та­лэ̄т янытлылӯв! Колта̄гыл ма̄хманэ ёт пус ка̄т, пус ла̄гыл вос о̄лэ̄гыт, со̄тыӈ­ыщ, щуниӈыщ вос о̄лэ̄гыт, вос хӯлэ̄гыт!
Светлана РОМБАНДЕЕВА
