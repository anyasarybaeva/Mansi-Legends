
Назым нампа я̄ А̄сн Ханты-Мансийск ӯс ляпат паты. Я̄ овтуӈкв лӯима̄т о̄лнэ я̄ӈкылманыл о̄вылтахты, палытэ атса̄ттем вēрыста. 
Ты я̄ ва̄танэ хосыт па̄влыт щар а̄тимыт, туп акв Кышик па̄выл ӯнттым о̄лы. А̄с я̄ сӯнтныл та па̄выл мус нёлсат вēрыста минуӈкв э̄ри.
Ос ты я̄ хосыт са̄в ханты щēмьят о̄лэ̄гыт. Та̄н во̄рколыт ӯнттысыт, родовой угодия о̄ньщē­гыт. Кышик па̄вылт о̄лнэ мир са̄выӈпа̄лэ пуссын ты я̄т хӯл пувēгыт, ос ёмас хӯл тот а̄тим. Я̄ а̄ти сака милыӈ ос я̄ӈкылма̄ныл овтнэ̄тэ ма̄гсыл тот туп сорт, щапак, хулюмхӯл ос мо̄т ма̄нь хӯлрищит пувуӈкв ро̄ви. 
Ты ма̄нь па̄вылт о̄лнэ ханты щēмьят тув сыс пуссын во̄рт о̄лэ̄гыт. Та̄н а̄щаныл-ща̄няныл хумус во̄рт о̄лсыт, та̄н о̄с пēс щирыл во̄ркол ӯнттэ̄гыт. Таквсы порат ущ па̄вланылн ёхтэ̄гыт. 
Акв колтāгыл урыл потыр
Кышик па̄вылт са̄в Хоровыт о̄лэ̄гыт, ты щар ма̄к та̄н о̄лнэ па̄вланыл. Округувт тамле о̄парищ нам о̄щнэ хо̄тпа воссыг нэ̄мхо̄т ат о̄лэ̄гыт. Ань акв Хоров щēмья урыл э̄лаль ловиньтэ̄н.
Светлана Романовна Хорова 1982 та̄лт ты па̄вылт самын патыс. А̄ще Роман Николаевич Хоров о̄лыс, оматэ – Зоя Алиповна. Тэ̄н са̄т ня̄врам о̄щсы̄г – хӯрум а̄ги ос нила пыг. Нэ̄г-хумыг хо­сат а̄тимыг. 
О̄лмēн порат тэ̄н Нюм­съюган я̄ ва̄тат о̄л­сыг, рущитн ты я̄ тох ла̄­ваве – Ненсъюган. Тэ̄н са̄в са̄лы о̄щсыг, тэ̄нти маныр ва̄рсыг, та рӯпатан пус­сын ня̄врамагēн ханищ­таса­гēн. 
Ань та ма̄нылт акв ля­пат Василий, Константин, Алексей, Сергей пыганэ̄н ос Варвара а̄гитэ̄н щē­мьяӈ та̄гыл о̄лэ̄гыт. Та̄н ань о̄с са̄лы о̄ньщēгыт. Ма̄нь а̄гитэ̄н Ханты-Ман­сийский район Шапша па̄вылн вāнтлыс, сāв тāл тот о̄лы. 

Светлана а̄гитэ̄н такви колта̄глэ ёт мощ э̄лнув о̄лы. Тав такви о̄лупсатэ урыл тох потыртас:
– Ма̄н омагув-а̄тягув ёт во̄рт о̄лсӯв. Тэ̄н тэ̄нти халэ̄нт туп ханты ла̄тӈыл потыртасы̄г. Ма̄н о̄с потыртаӈкв вēрмысӯв. Тувыл па̄выл школан тотвесӯв, рущ ла̄тӈын ханищтавесӯв. Ма̄навн Альбина Дмитриевна Хорова ос Антонина Николаевна Никонова ханищтасанэ̄н.
Школа а̄стламум юи-па̄лт ам та̄ра хум ва̄рсум. О̄йкам Виктор Октябре­вич Лозямов, тав о̄с во̄рыӈ ма̄т яныгмас. Та̄н щēмьяныл о̄с са̄лы ӯрим яла­сас. Мēн ань тав ща̄няге-а̄щаге о̄лум ма̄т о̄лымēн.
Нила ня̄врам о̄ньщи­мēн – акв а̄ги ос хӯрум пыг. Яныг пыгмēн Андрей 9 класс юи-па̄лт о̄с во̄рт о̄луӈкв патыс. А̄гимēн ань хо̄тыт классыт ханищ­тах­ты, наме Мария. Тит ма̄нь пыгагмēн - Дмитрий нилыт классыт ханищ­тахты, пити патта пыгмēн Илья ань ма̄нь ня̄врамыт колн яланты. 
Нэ̄ ла̄выс, ня̄враманэ школат хунь ханищтах­тэ̄гыт, тав таквсыныл туи пора мус па̄вылт о̄лы. Туи пора о̄вылтахты, ня̄враманэ ёт о̄с пуссын во̄рн та минэ̄гыт, тот уго­диянылт таквсы мус о̄лэ̄гыт. Ня̄врамагēн тэ̄на­тэ̄н сака нё̄тэ̄г. 
О̄йкатэ акваг хӯл пуви, щапак ос хулюмхӯл сол­валты. Тувыл э̄л тыналы­янэ. Ты хосыт олн сэ̄лэ̄гыт. Кышикт о̄лнэ хантыт щапак солвалтуӈкв ос то̄слуӈкв сака ха̄сэ̄гыт, рущ ма̄хум ты щапак са̄в ёвтэ̄гыт. 

Миннэ лё̄ӈханыл хоса
Светлана Романовна потыртас, Кышик па̄выл­ныл та̄н о̄лнэ ма̄наныл мус «бураныл» ат щё̄стем минуӈкв э̄ри. Туи порат ха̄пыл хӯрум-нила щёс минэ̄гыт. 
Ягпыганэ палт та̄н ак­ваг ялантэ̄гыт. Тэ̄лы титахтем щё̄с «бураныл» минэ̄гыт. Туи акв-тит са̄т тот о̄лэ̄гыт. Пуссын аквъёт пил ва̄тэ̄гыт, атум пила­ныл – морах, сӯйпил, та̄хт­пил, са̄вни ос саӈквлыпил э̄лаль тыналыяныл. Такв­сы са̄в па̄кв те тэ̄лы, пāкв атэ̄гыт, о̄с тыналыяныл. Тох олн ка̄тн-паттэ̄гыт. То̄ва порат ты олнытыл «бураныт», моторыт ос ха̄пыт ёвтэ̄гыт.
Яныг пыгēн Андрей а̄щēн акваг нё̄ты. Тэ̄нти во̄рт яласэ̄г, хӯл алыщлэ̄г, во̄раēг. Пыг сака ка̄рка­мыг о̄лы, хӯлп ӯнтты, а̄рпи ва̄ри, тэ̄лы ос хӯл­пыт ӯнттын ос суснэ ма̄гыс вит во̄ӈхат пувтыянэ.
Во̄рт о̄лнэ ма̄нылт та̄н колыт, пувлын колыт ос па̄ртколыт ӯнттысыт. Маныр э̄ри, пуссын о̄ньщēгыт. Ань иӈ акв йильпи о̄лнэ кол ӯнттуӈкв таӈхēгыт. Ляпа рӯтаныл ёхтынэ̄ныл порат тот э̄т хӯлуӈкв вос вēрмысыт.

Ханты йӣквыт йӣквуӈкв хāсы
Альбина Дмитриевна Хорова Кышик па̄вылт о̄лнэ ханты нэ̄квет акваг атыглыянэ. Тав са̄в та̄л школат рӯпитас, ня̄вра­мыт ханищтасанэ, ань ат рӯпиты, пенсия-олн вим юн о̄лы. Тав нэ̄т ханты супыт йинуӈкв ос ю̄н­туӈкв ханищтыянэ. Йӣк­вуӈкв о̄с ханищтыянэ. Ялпыӈ хо̄талыт о̄лнэ̄ныл порат та̄н мир э̄лы-па̄лт акваг йӣквēгыт. 
Онтолов э̄тпос па̄вылт о̄лнэ̄тэ сыс Светлана Романовна тув о̄с ялантāлы. Маснут ю̄нты, ня̄враманэ пуссын ханты супыл ю̄нтсанэ, такви о̄с ханты супыл ё̄мыгты. 

Ялпыӈ мā урыл
Нэ̄ потыртас, та̄н ма̄ниг о̄лманыл порат оманыл-а̄тяныл пēс ва̄рмалитн, пēс накытн пуссын ханищтавēсыт. Та̄нти халанылт ань ханты ла̄тӈыл ат по­тыр­тэ̄гыт кос, ос матыр пӯр­лахтын ва̄рмаль, йир­хатнэ тэ̄лат та̄н ёмащакв ва̄ганыл. 
Светлана Романовна потыртас, Назым я̄ хосыт алгаль миннэ̄ныл порат сака яныг ялпыӈ ма̄ о̄лы, ма̄хумн рущ ла̄тӈыл ла̄ваве – Шайтан-гора. Нэ̄мхотьют та ма̄ та̄ра ат мины. Тот ёл-по̄йтсуӈкв, олнтēр витн та̄ртуӈкве ос ща̄й аюӈкв э̄ри. 
Ань Кышик па̄вылт о̄лнэ ма̄хум кос хотью­та­ныл, рущ ман ханты хо̄тпа, пуссын тот пӯрлах­тэ̄гыт. Хунь пора ёхты, йир­хатэ̄гыт. Ты ва̄рмалит пуссын сытамыг ва̄рия­ныл, ёл-тӯйтым о̄ньщи­яныл. 
Тох ты ма̄к сосса хо̄т­пат во̄рт ты о̄лэ̄гыт, та̄нти ё̄раныл хосыт ос нэ̄ма­тыр нё̄тмил ат во̄вим ня̄вра­маныл янмалты­яныл, пēс о̄лупсаныл э̄лаль тотыяныл.
Валентина УЗЕЛЬ
Хурит С.Р. Хорова тēтсанэ
