

	Ты хурит по̄слым нэ̄ Евгения Алексеевна Полякова Югорск ӯст о̄лы. Тав такви урēт тох потыртас. Ща̄няге-а̄щаге ань Донбасс ма̄т о̄лэ̄г. Мо̄т ма̄н о̄лмыгтаӈкв щар ат ка̄сащēг. Тэ̄н ань сас 

	яныгпа̄ла хо̄тпаг. Тав а̄ще военный хо̄тпаг о̄лыс. Лусытамēт щēмьяӈ та̄гыл са̄всыр ма̄т 

	о̄лсыт. Лусытан хо̄тпат акв 

	ма̄т ат о̄лэ̄гыт, акваг тыгле-тувле  тēтыглавет. 

	Ты а̄гитэ̄н лё̄ӈхыт миныманыл порат на̄иӈтуйтыт самын патыс. А̄ги ма̄ньлатыг о̄лме порат оматэ̄н акваг ла̄выглавес, 

	лусытан хо̄тпа хумыг ул вос 

	выгтэ. Ос тох та ēмтыс, а̄гитэ о̄с лусытан хо̄тпа палт минас. 

	Евгения Алексеевна о̄йкатэ 1986 та̄лт ма̄н округувн Комсомольский па̄вылн рӯпитаӈкв тēтвес. Ты па̄выл ётыл Югорск ӯсыг ва̄рвес. Та па̄сыл тот та о̄лэ̄гыт. Тит пыгаге я̄нас о̄лэ̄г, акватэ Югорск ӯст ща̄не ляпат о̄лы, мо̄т пыге Украина ма̄т йильпи рӯпитан ма̄ ва̄рыс, кӯщаиг тот о̄лы. О̄йкатэ̄нтыл титтыг-минаммēн юи-па̄лт тав ня̄врамаге такви янмалтасаге. 

	Тав школа юи-па̄лт Киев ӯст  консерватория-кол а̄стлас. Акв хотты юи-о̄выл та̄лт нэ̄ та ӯсн ялыс, ханищтахтам колэ̄н щалтсас. Маныр тав тот ка̄салас, ань ты мус сыме ща̄рги. Ла̄выс, та кол ханищтан кол хурип а̄ти, тув мус лю̄лиг та ва̄рвес. Матъёмас 

	ты ва̄рмаль таве ханищтам хо̄тпат ат ва̄саныл, та̄н ань пуссын а̄тимыг ēмтмыт. 

	Ты нэ̄ ань Югорск, Советский  ӯсыгт ос Советский районт о̄лнэ ма̄ньлат ма̄хум ёт рӯпиты. Тав 

	такви ёнгын кол пӯнсыс, тув э̄ргуӈкв ос йӣквуӈкв ха̄снэ 

	ма̄ньлат хо̄тпат акван-атсанэ. Та̄н ма̄гсыланыл стихыт хансы, а̄гит-пыгыт ос тав стиханэ э̄ргыг ва̄рияныл манос спектакль щирыл ёнгияныл. Тит э̄тпос сыс акв щёс  ӯст о̄лнэ мир акван-атыглэ̄гыт, концерт та̄нанылн суссылтэ̄гыт. Ялпыӈ хо̄талыт о̄лнэ порат та̄н тув о̄с 

	акваг во̄виньта̄лавет. 

	Ам таве титыгласлум, мо̄т 

	ма̄н о̄лмыгтан номт о̄ньщи ман а̄ти. Тав ювле ла̄выс, ты урыл щар ат номсахты, тыт тав са̄в та̄л 

	о̄лы, э̄лаль ты ма̄т о̄луӈкв паты.

	 

	Валентина 

	Васильева

	 
