
Ма̄нь таквс э̄тпос 24-25 хо̄талыгт Ханты-Мансийск ӯст ща̄нь ла̄тыӈ янытлан хо̄нтхатыглап ва̄рыглавес, рущ щирыл тох намаим о̄лыс: «Языковая политика в Югре: сохранение традиционных знаний коренных народов». 
Нэ̄пакыт хаснэ ос ня̄в­рамыт ханищтан ма̄хум, наука тэ̄ла торыг рӯ­питан хо̄тпат, учёныит ос миркол кӯщаит халанылт потрамасыт. 150 арыгкем хо̄тпа акван-атхатыгла­сыт, Москва, Ижевск, Уфа, Сургут ос мо̄т ма̄ныл о̄лсыт. Хотьютаныл ӯсн ёхталаӈкве ат вēрмысыт, ищхӣпыӈ ут хосыт по­тыр­тасыт. 
О̄выл ла̄тыӈ округ кӯ­щай Наталья Владими­ровна Комарова ла̄выс:   
– Округув янытыл 475 ма̄т сосса ма̄хум нупыл хасвēсыт. Ма̄ньщи ос ханты ма̄хум о̄лнэ ма̄на­нылт са̄лыяныл ӯрия­ныл, во̄раēгыт, хӯл алыщ­лэ̄гыт, ня̄вра­маныл янмал­тыя­ныл. Мирыт пēс щирыл о̄лэ̄гыт те, та̄нти ла̄тӈыл по­тыртэ̄гыт, ня̄враманыл ма̄нь та̄гыл ла̄тӈаныл ва̄ганыл. 
Ань то̄ва ма̄т школат ляпат а̄тимыт, сосса ня̄врамыт ищхӣпыӈ ут хосыт ханищтавет, тамле тэ̄ла ла̄ваве – «Стойбищная школа-сад». Ам номсэ̄гум, ты о̄с сака э̄рнэ ва̄рмаль, ма̄нь ня̄врамыт нэ̄мхотталь э̄л тотуӈкве ат э̄рēгыт, ща̄нь-а̄щаныл ляпат о̄лым ха­нищтахтэ̄гыт. Округ яны­тыл ань 6 тамле школат рӯпитэ̄гыт, 3-7 та̄л яныт 30 а̄гирищит-пыгрищит ты щирыл ханищ­тахтэ̄гыт.
Москва ӯсныл «Инфор­мация для всех» нампа ЮНЕСКО Программа тар­мыл кӯщай ва̄ӈын хум, педагогический наука кан­дидат Сергей Дмитри­евич Бакейкин ёхталас, тав тох потыртас: 
– Ань ты хо̄нт­хатыг­ла­пув «Ам ща̄нь ла̄тӈум» программа хосыт ва̄ри­лӯв. Ма̄н, ща̄нь ла̄тыӈ ханищ­тан ма̄хум ос учё­ныит, хала­нувт потыр­тах­тасӯв, лов та̄л сыс ма̄ янытыл о̄лнэ сосса мирыт ла̄тӈаныл ма̄гыс са̄в э̄рнэ тэ̄лат ва̄руӈкве патэ̄в - нэ̄пакыт та̄ратаӈ­кве, учителит ханищ­таӈ­кве, ищ­хӣпыӈ утыт ёт рӯпитаӈкв ханищтах­туӈ­кве патэ̄в. 
Са̄всыр ма̄тт о̄лнэ кӯщаит, Москват манос ма̄нь па̄влытт, ха­ланылт о̄с вос ва̄йхатэ̄­гыт, акван-нё̄тхатым вос рӯ­питэ̄гыт. Мощщаг хуль­тум мирыт ня̄враманыл ома-а̄тяныл ляпат вос яныгмēгыт, ща̄нь ла̄тӈа­ныл ма̄нь та̄­гыл вос хӯ­лы­яныл. Ань ищхӣпыӈ утыт та̄ра са̄в­сыр тэ̄лат щё̄питэ̄в, ла̄т­ӈа­ныл юн хӯлыг­ланэ̄ныл коны-пал, та ут хосыт вос ханищ­тыяныл. 
Ма̄н, ща̄нь ла̄тыӈ торыг рӯпитан хо̄тпат, ювле хультум кит та̄л сыс лов ма̄т акван-атхатыгласӯв – Северная Осетият, Ингу­шетият, Чечнят, Удмуртият, Чувашият, Карелият, Саха­линский областьт, Москва ӯст, Марий Эл ос Алтай республикагт. Тот о̄лнэ сосса мирыт о̄с ща̄нь ла̄тӈаныл ма̄гыс сыманыл ща̄ргēгыт, то̄ва мирыт ла̄тӈаныл хотталь со̄ймуӈкве патсыт. 
Та̄н ань о̄с аквтох номсах­тэ̄гыт, ня̄врама­ныл хумус ханищтаӈкве э̄ри, шко­лат ма̄гыс э̄рнэ нэ̄па­кыт щё̄питэ̄гыт. Ты урыл по­тыртан ма̄гыс та̄н о̄с ва̄­тихал акван-хо̄н­тыглах­тэ̄­гыт, са̄всыр сус­сыл­та­пыт ос ханищтапыт ва̄­рыг­лэ̄гыт.
Кит хо̄тал сыс ма̄хум потрыт ловиньтасыт, та̄н халанылт ма̄ньщи нэ̄т о̄лсыт – С.А. Попова Ло̄пмус па̄выл хо̄тпа П.Е. Шешкин хансыглам мо̄йтанэ урыл потыртас, С. С.Динисламова «Лӯима̄ сэ̄рипос» ос «Ханты ясаӈ» газетаг урыл ла̄выс, ань йист хумус хансэ̄в, газетагув ищхӣпыӈ ут хосыт хумус щё̄питыягӯв, Л. Н. Панченко о̄с ма̄ньщи мо̄йтанув урыл потыртас, то̄ва пӯмыщ ла̄тӈыт рущ ла̄тӈыг толмащласанэ. 
Ханты нэ̄ Р.М. Потпот ищ­хӣпыӈ ут хосыт потыр­тас, док­ладэ о̄лнэ кол о̄выл­тыт щё̄пи­та̄лыстэ. Таве хӯнт­луӈкве о̄с сака пӯмыщ о̄лыс. Тувыл кол урыл а̄мщит а̄мщис, ма̄хум маттем та хащсыт.
Тамле тэ̄лат ма̄навн атхунь яныг па̄рыс тотэ̄­гыт, ты щирыл на̄ӈки, хо­ть­ютн манхурип нё̄тмил ва̄руӈкве э̄ри, нэ̄пакыт хумус хансуӈкве, хоты школат ма̄гыс та̄ратаӈкве э̄ри. 
Светлана РОМБАНДЕЕВА
