
Ань Россия янытыл мир са̄выӈпа̄лэ юн о̄лэ̄гыт, то̄ват тыгле-тувле хӯтсын тэ̄ла ва̄рēгыт, то̄ват э̄рыг хӯнтлэ̄гыт ос йӣквēгыт. Ма̄н ос, ма̄щтыр ма̄хум, ю̄нсхатэ̄в.
Тынакт ищхӣпыӈ ут хосыт «Ханты ернас» («Ханты суп») нампа ханищтап о̄лыс. Ка̄тыл матыр-а̄ти щаквщин нэ̄к­вет пēс хурит, кина-охсат суссылтасыт. Тот пуссын на̄ӈкыс, хумус суп йи­наве, ю̄нтаве, суп ло̄мтанэ хумус ла̄­вавет, та маныр.
Ханты суп тох ю̄нтаве – суп ва̄рнэ ма̄гыс 1,5 метра ос 3 метра са̄вит то̄р виӈкве э̄ри, па̄ӈхвитэ 1,5 метраг вос о̄лы. О̄влэ̄т котле йинаве, та юи-па̄лт ёлытэ, тувыл ущ наке, туре ос та̄йтаге. Хунь суп а̄сты, ёлытэ сакныл ва̄рим ло̄п­сыл нё̄таве.
Тамле ханищтап ва̄руӈ­кве ва̄тихал э̄ри, ма̄ньлат а̄гит вос ва̄ганыл, ма̄хма­нув ханты суп хумус йин­сыт, ю̄нтсыт. Са̄в ма̄хум атха­тыглас, ка̄сыӈ хо̄тпан пӯмащипа ла̄тыӈ ла̄вēв. 
Полноват па̄выл нэ̄ Люд­мила Василь­евна Тупо­ле­ва пēс хурит сус­сыл­тас, кина хосыт суп ло̄мтанэ наманыл хӯн­там­ласӯв. 
Касум па̄выл нэ̄ Людмила Никоновна Кондрашина потыртас, суп хоты ма̄тэ̄т па̄квпалыт ю̄н­туӈкве ро̄ви.

Полноват па̄выл нэ̄ Ольга Матвеевна Сай­на­хова хуритт ма̄нь суп сус­сылтас, тамле супыт тав апыгрище ю̄нты. Бело­яр­ский ӯст о̄лнэ нэ̄ Любовь Никоновна Бизина кит суп суссылтас, потыртас, ханты ла̄тӈыл ло̄мтанэ хумус ла̄вавет. 
Валентина Григорье­вна Багишева, Татьяна Леонидовна Аликова ос Ольга Леонидовна Тасьманова Касумныл ёхталасыт, та̄н о̄с суп накыт урыл потыртасыт, ханты ма̄хум э̄лнаӈ суп хумус йинсыт, манарыл хорамтасаныл. Ванзеват­ныл о̄лум нэ̄ Нина Василь­евна Шабаршина такви супе суссылтастэ.
Ты «Ханты ернас» («Ханты суп») нампа тэ̄ла палт Людмила Василь­евна Туполева но̄х-патыс. Нэ̄ суп ва̄рнэ то̄рыл мӯй­луптавес, мо̄т ма̄хум о̄с сыре-сыр мӯйлупсал май­вēсыт. 

Октябрьский район Унъюган па̄вылт о̄лнэ нэ̄ Валентина Геннадь­евна Фанова ла̄выс, сус­сылтапув ёмащакв сун­сыстэ. Тав о̄лнэ ма̄тэ̄т «Спасение Югры» органи­зация палт пуӈктоты. Нэ̄ тох потыртас: 
– Ам ань татем ёмас, пӯмыщ потрыт хӯнтлысум, ма̄щтыр ма̄хум ка̄саласум. Ты сака э̄рнэ тэ̄ла. Мо̄тыт щёс э̄рыӈ ю̄нсхатуӈкве вуйхатэ̄в, на̄н хумус ном­сэ̄гын, ка̄сащегы̄н? 
Суп ва̄рнэ то̄р ёвт­ну­вӯв, э̄рнэ са̄лмыт щё̄пи­та­нувӯв, ту­выл ань ты ищ­хӣ­пыӈ ут хосыт вос сус­сыл­тавēв, хумус йинэ̄в. 
Мо̄тыт хо̄тал ос ю̄нс­хатуӈкве о̄выл­тах­тэ̄в. Хунь супанув а̄стэ̄гыт, но̄х-мас­нуванӯв, мирн суссыл­та­нуванӯв. 
Ка̄сыӈ щаквщин нэ̄в ищхӣпыӈ ут хосыт вос потырты, супе хумус йиныстэ, хумус ю̄н­тыстэ. Тох пуссын на̄ӈки, хумус щаквщуӈкве э̄ри, халанувт татем ханищ­тахтынувӯв.
Ирина Фирсова Белоярский ӯсныл кēтум потре ма̄ньщи ла̄тӈыг Светлана РОМБАНДЕЕВА толмащластэ
