
Ма̄ньщи пыгыг Анатолий Анямов ос Денис Холопкин Советский ӯст о̄лнэ колледжит сварщикыг ханищтахтэ̄г. Анатолий Свердловский областил тув ёхтыс, Денис Ха̄льӯс районныл о̄лы.
Анатолий ла̄выс:
– Ам Ивдельский район Ушма па̄вылныл о̄лэ̄гум. Ща̄нягум-а̄щагум тот о̄лэ̄г. Школан Полуночный па̄вылт ялантасум, то̄нт мо̄т ма̄ньщи ня̄врамыт ёт Ивдель ӯс музей-колн акваг тотыглавēсум. Тот Сергей Дмитриевич Позняк йӣвныл са̄всыр аньщарыт яктуӈкве ха­нищ­тавēсум. Тох ма̄щтыр­лаӈкве а̄нумн сака мӯс­тыс, йӣвныл аньщарыт яктуӈкве ёмащакв тэ̄лыс. Школат товтыл ха̄йтыг­тасум, ань Советский ӯс колледжит тох касуӈкве ялантэ̄гум. 
Группат 24 пыгыт ха­нищтахтэ̄в, ма̄н пуссын са̄всыр ма̄ныл Советский ӯсн ёхтысӯв. Тыт ёма­щакв ханищтахтын а̄гит-пыгыт стипендия-олныл ойтавет ос практикан ялантан ма̄гсыл органи­зациял хо̄нтавет. Препо­да­ва­тель-хо̄тпанув ак­ваг потыртавēв, ёмащакв ханищтахтын студентыт «Газпром» нампа орга­низациян практикан тах кēтавет ос ётыл тув рӯ­питаӈкве вивет. Ам ёма­щакв ханищтахтуӈкве воратэ̄гум, ты яныг ком­паният рӯпитаӈкве о̄с ка̄сащē­гум. 
Яныгмам па̄влумт рӯ­пата щар а̄тим, ща̄ня­гум-а̄щагум са̄всыр ма̄т рӯпитэ̄г. Мо̄лты та̄л тэ̄н яныгпо̄ль э̄тпосныл яныг таквс э̄тпос мус Тӯрва̄т па̄выл ляпат геологыт палт рӯпитасы̄г. Та̄л котиль э̄тпост ам юв ялсум, а̄щум ёт во̄раясум ос «Шатуны» нампа ӯщлахтын ма̄т рӯ­питаӈкве тавēн нё̄тсум. А̄щум тот сторожиг ань рӯпиты. Тэ̄лы тот акваг са̄в туристыт яласэ̄гыт, рӯпата о̄лы. 
Ам а̄пщи ос э̄щ о̄ньщē­гум, тэ̄н Полуночный па̄­вылт школа-интернатыт ань ханищтахтэ̄г. 
Ма̄н о̄лнэ па̄влувт ма̄х­манув пуссын ма̄ньщи ла̄тӈув ва̄ганыл. То̄ва по­рат ща̄нь ла̄тӈыл потыр­таӈкве таӈхēгум, тувыл ла̄тыӈ ва̄нэ хо̄тпа тыт а̄тим. Ушма па̄вылныл о̄лнэ а̄ги Даша Дунаева о̄с Советский ӯст ханищ­тахты. Тав ётэ тыт щар ат ва̄щинь­тахтымēн. 
Тыт общежитие-колт ам ётум ос кит ма̄ньщи пыгыг о̄лэ̄г. Акватэ наме Максим Вынгилев, мо̄­танэ – Денис Холопкин. Максим Ха̄льӯс районныл Ким­къясӯй па̄вылныл ёхтыс, Денис – Ня̄хщам­во̄лныл. Тэ̄н сас ма̄ньщииг кос, Максим то̄ва ла̄тыӈ мощ торгамты, Денис ща̄нь ла̄тыӈ щар ат ва̄гтэ. 
Анатолий юрт пыге Денис такви урēтыл тох потыртас:
– Ам Ня̄хщамво̄ль па̄вылт самын патсум, тот яныгмасум ос 9 класс а̄стласум. Ма̄н па̄вылныл Советский ӯст са̄в пыгыт ханищтахтэ̄гыт. Ня̄хщам­во̄льныл о̄лнэ пыг Игорь Тасманов китыт курсын яланты, тав о̄с сварщи­кыг рӯпитаӈкве тах паты. Советский ӯст ханищ­тахтуӈкве а̄нумн мӯсты, ма̄н хо̄тал сыс хӯрум щёс тыттавēв, о̄лнэ колув о̄с ёмас. Колнакыт ма̄н хӯрум пыг Анатолий, Максим ос ам о̄лэ̄в, ма̄н пуссын акв группат ханищтахтэ̄в. Тыг хунь ёхтысув, ма̄нки халанувт потыртаӈкве патсӯв, насати ма̄н пус­сын ма̄ньщит, халанувт ань юртыӈыщ о̄лэ̄в.
Тэ̄лы Ня̄хщамво̄ль па̄­вылныл Советский ӯс мус ма̄шинат яласан лё̄ӈх ва̄рыглаве, туи вертолёт са̄т хо̄тал сыс кит щёс тыламла̄лы, ӯсн ёхтуӈкве ро̄ви, ам тыима̄гсыл тыт ханищтахтуӈкве патсум.
Ам ща̄ням ма̄ньщи, а̄щум – украинец. Ща̄ням Елена Семёновна Сам­биндалова Ма̄нья-сӯн­тыл о̄лы. Ма̄н рӯт са̄в о̄ньщēв, ща̄ням ма̄ньщи ла̄тыӈ ёмащакв ва̄гтэ, такви увщияге Любовь Семёновна Ануфриева ос Ирина Семёновна Дуна­ева ёт ща̄нь ла̄тӈыл по­тырты. Ам ла̄тыӈ акваг хӯлыг­ласум ос потыр­таӈкве ат ха̄сэ̄гум. 
Тамле нёмса ма̄ньщи пыгыг Советский ӯст о̄лэ̄г. Э̄лаль аквта щирыл ёмащакв вос ханищтах­тэ̄г, ёмас номтыл ос ё̄рыл вос пинавēг. 
Людмила ТЕТКИНА
