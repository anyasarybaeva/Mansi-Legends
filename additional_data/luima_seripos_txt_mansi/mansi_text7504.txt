
Хōрыӈпа̄вылт о̄лум э̄ква Аксинья Степановна Мерова урыл Ханты-Мансийскат «То̄рум Маа» музейт суссылтап ва̄рыглавес. Ма̄н ты э̄тпос китхуйплов хо̄талт тув ялсӯв. Та хо̄талт тав 90 та̄лэ то̄влынув.
Ты э̄лы-па̄лт Саран­па̄вылт о̄лнэ музейныл аквъёт суссылтап ва̄рнэ ла̄тӈыл кēтвēсыт. Ты колыгт А.С. Мерованыл акван-атым са̄всыр пор­масыт о̄ньщавет. Тох акван-потыртахтым та̄н «Саранпауль-Ханты-Мансийск» телемост ва̄р­сыт ос мӯй ма̄хумн са̄с пормасыт, а̄канит, су­пыт ос хурит такталасыт. 
Аксинья Степановна о̄лмēт са̄в ма̄ныл ёхта­лам мӯй хо̄тпатн ла̄­выг­лам: «Ам о̄лнэ ма̄тем а̄нумн сака э̄ри». Ань тав о̄лупсатэ о̄вылтыт Любовь Павловна Стаканова Саран­па̄вылныл ищхӣпыӈ ут хосыт потыртас. 
О̄лупсатэ урыл
Аксинья такви а̄ги о̄парищ наме Анямова о̄лыс ос оматэ Паланзе­ева. Тав а̄тятэ са̄лыӈ хум о̄лыс, 1938 та̄лт тав реп­рессировайтавес. Ос та̄н ат ня̄врамыт янге-ма̄не оманыл ёт та хультсыт. То̄нт та̄нки ё̄ранылт са̄лы ӯрнэ ма̄ныл ща̄щекваныл, анēкваныл колн Хо̄рыӈ­па̄выл мус минасыт ос тот аквъёт та о̄лмыгтасыт. 
То̄нт та̄рвит та̄лыт о̄л­сыт, ма̄нь Окщинь хо̄т та̄лэ о̄лыс, Данил а̄пщитэ нила та̄лэ то̄влыс, Та̄рья увщитэ ос Латимир каӈке тавēныл янгыгнув. Ня̄в­рамыт нила классыт а̄ст­ла­маныл юи-па̄лт рӯпи­таӈкве патсыт. Окщинь колхозт рӯпитас, хӯл алыщлым ос во̄р яктым тотыглавес.
1963 та̄лныл Ха̄льӯс промкомбинатыт лувколт рӯпитан хо̄тпаг патхатас. Та порат па̄вылт матах­мат са̄вит лув о̄щвес, та̄н Нё̄рныл исвеска а̄хвтас хартсыт ос тувыл туи Хо̄рыӈ­па̄вылт исвескаг щаритасыт. Āгит та̄нки ё̄ранылт та̄рвитыӈ а̄хв­та­сыт но̄х-а̄лмим ща­ритан ма̄гыс на̄лми ва̄­тан та̄нки а̄лумтасанылыт. 
1974 та̄лт промком­би­нат лап-пантвес ос Аксинья Мерова Саранпа̄­выл рыбкоопн рӯпи­таӈ­кве во̄ввес. Тав Хо̄рыӈ­па̄вылт ат та̄л ня̄нь ва̄рыс, 1982 та̄лт пенщиял ой­туӈ­кве патвес кос ос тав э̄лаль рӯпитас. Тав 8 ня̄врам о̄ньщис, та̄наныл янмалтаӈкве ос ханищ­таӈкве э̄рыс. 
Тэ̄н Рудольф Василь­евич о̄йкатэ̄нтыл о̄влэ̄т рыбкооп мисыт янмалта­сы̄г, тувыл экспедиция па̄лыл мисыл о̄с тотыгла­весы̄г. Туи ня̄враманыл ёт пум ва̄рсыт, пил ва̄тсыт, хӯл алыщласыт.
Во̄р па̄вылт о̄лкēнылт ма̄ньщи мо̄йтыт ос пēс накыт киснэ учёныит тув акваг ёхталасыт. Та̄н Аксинья Степановна колн кēтыглавēсыт ос тав такви ю̄нтум ма̄ньщи мас­нутанэ, са̄сныл ва̄рум пор­масанэ та̄нанылн суссылтас. Тав са̄всыр пēс мо̄йтыт ва̄с, учёныит та̄наныл нэ̄пакн хансыг­ласаныл, музея­нылн пор­масыт мӯйлуп­та̄лвēсыт. 
Хо̄рыӈпа̄вылн Санкт-Петербург ӯст о̄лнэ А. Головнёв, Е. Фёдорова учёный хо̄тпаг, Е. Оборо­това Москваныл, Н. Фёдо­рова ос А. Богордаева Тюмень ӯсныл, А. Бауло Новосибирск ӯсныл тув ёхталасыт. То̄нт Эстония, Венгрия ос мо̄т хо̄н ма̄н­ыл учёныит о̄с ёхталасыт.
Аксана Богордаева о̄влэ̄т 2008 та̄лт ос ётыл 2010 та̄лт тув ялыс, та пора урыл тох потыртас:
– Ам Аксинья Степано­вна колэ̄т ёмщакв мӯйлы­сум, тав а̄нум сака ёмас пирмайтастэ. Та̄н щēмья­ныл ӯргалан Миснэ Ӯран тотыглавēсум. Та̄н тот ӯра ӯнттысыт ос пӯрлах­туӈ­кве тув ялан­тэ̄гыт. Маныр ва̄руӈ­кве ро̄ви ман ат ро̄ви, пус­сын хӯлтвесӯв, ма̄ньщит пēс наканыл та̄ра-паттысанӯв. 
Китыӈтыг  Хōрыӈпа̄вылн ялмум порат, Аксинья Степа­новна нё̄тнэ мас­ну­тыл масхатас, а̄гитэ, ап­ганэ о̄с мастысанэ. Ос ма̄н па̄выл хосыт ё̄мыгтасӯв, по̄слахтасӯв. Пēс колэ̄н щалтсасӯв, тот пормасанэ такталас. Тав аквтуп ва̄стэ, юи-о̄выл щёс ва̄щин­тахтэ̄в. Тав а̄тимыг ēмтум порат а̄нумн сака са̄ль о̄лыс. Таве посыӈ номтыл акваг номилум.
Аксинья Степановна туи порат Я̄сунт па̄вылн «Ма̄нь Ӯскве» этностой­бищан ня̄врамыт ханищ­тан ма̄гыс матыр щакв­щуӈкв во̄виньта̄лвес. Та поратэ тавēн сака мӯс­тыс, тох пēс накыт но̄х-вор­малтавет, та щирыл ке, та̄н молях ат ёрувлавет.  
Тамара МЕРОВА
