
Мо̄лалнув округ Общественный палата ма̄хум то̄ва кӯщаит ёт акван-атхатыгласыт ос та̄н «демографическая ситуация»  о̄вылтыт потыртасыт. Тувыл ка̄сыӈ кӯщай ла̄вум ля̄ххаланыл та̄н акван-а̄рталасаныл ос матыр э̄лаль о̄лнэ ёмас ла̄тыӈ аквъёт киссыт.
 «Родители в защиту семьи и детства»  нампа ва̄рмальт кӯщай нэ̄ Мария Федотова ла̄внэ̄тэ щирыл, ма̄н округув хо̄т та̄л сыс яныгса̄т со̄тыра са̄вит э̄лумхо̄лас са̄вмыс. Тох ēмтыс, а̄ти са̄в ня̄врам самын патнэ ма̄гыс, тыи сака са̄в хо̄тпа по̄х ма̄ныл тыг о̄луӈкве ёхтэ̄гыт. Ань тыт округувт са̄внув ня̄врам самын вос патэ̄гыт, Мария Александровна аквъёт рӯпитан ма̄хманэ ёт сыресыр хӯлтыглан ла̄тӈыт щё̄питасыт. Рущ ла̄тӈыл та̄н «пути использования медико-социальных инновационных ресурсов» тэ̄лаг хасвēсыт.
Александр Быстров, общественный связь Департаментыт рӯпитан хум, таи потыртас: «Ты та̄л лов э̄тпос сыс Юграт о̄лнэ ос рӯпитан ма̄гыс 188 со̄тыра 227  хо̄н ма̄ныл ёхтум хо̄тпа нэ̄паканыл ва̄руӈкве кēтсаныл. Та̄н халанылт туп са̄тпан нупыл акв э̄лумхо̄лас э̄лаль ханищтахтам высший образование о̄ньщи. Тувыл пуссын рӯпитан ма̄ныл тыт ат то̄влавет ос яныгпа̄лэ рущ ла̄тыӈ торыӈыщ ат ва̄ганыл». Та щирыл ма̄навн маныр ва̄руӈкве, ма̄навн ос хоталь ха̄йтуӈкве. Кӯщаит маныр номтыл о̄лэ̄гыт, ты урыл манрыг ат номсахтэ̄гыт.
Тувыл пуп колт по̄йкщан хо̄тпат ос лēккарыт мо̄т та̄рвит ля̄ххал тотсыт. Сергей Чесноков «За жизнь» намаим программа щё̄питас, тав ща̄ниг ēмтнэ ва̄рмалит ма̄гыс пуӈктоты. Тох ēмтыс, та̄рвитыӈыщ ēмтнэ са̄в нэ̄т ань ня̄враманыл хот-винэ накын патхатэ̄гыт ос та̄нки пуста̄гыл э̄лаль о̄лнэ о̄вылтыт щар ат номсахтэ̄гыт. Тамле ва̄рмалит хотмус ёл-по̄илттаӈкве э̄рēгыт. Ань таима̄гыс ма̄ньлат ма̄хум ёт ва̄тихал ты урыл потыртаӈкве э̄ри, та̄нанылн са̄всыр хурит ос видеороликыт суссылтаӈкве э̄рēгыт. Та̄н ты урыл кина ва̄рсыт. Щēмья урыл о̄с я̄нас ла̄всыт, хунь э̄лумхо̄лас То̄рум нупыл агтта̄л о̄лы, то̄нт тавēн щēмья ат э̄ри, ня̄врам ат э̄ри. Та щирыл э̄лаль о̄луӈкве ат ро̄ви. 
Округ здравоохранение департаментыт акушерство ва̄рмалит палт кӯщаиг о̄лнэ нэ̄ Софья Яковенко, ня̄врам хот-виӈкве тахнэ нэ̄т ёт хумус рӯпитэ̄гыт, маныр нё̄тмил та̄нанылн ва̄рēгыт, хо̄т та̄нанылн пусмалтахтуӈкве манос ханищтахтуӈкве ро̄ви, таит пуссын хӯлтсанэ. Тамле рӯпатаныл юи-па̄лт то̄ва нэ̄квет ня̄врамыӈыг ēмтэ̄гыт. Ос ня̄врам хот-винэ нак ва̄рнэ нэ̄ хо̄тпа тохилыӈ са̄в, ты та̄л онтолов э̄тпос сыс 10 со̄тыра 441 операция ва̄рвес. Мо̄лты аквты порат тыгыл са̄внув о̄лыс. Тувыл юи-о̄выл та̄лытыт нилахуйплов, атхуйплов та̄л яныт са̄внув а̄гит тамле операциян ёхталаӈкве патсыт.
Сургутныл ёхталам лēккар Анжелика Каспарова «Жизнь – как священный дар»  нампа касыл о̄вылтыт потыртас. Ты проектаныл кастыл та̄н ня̄врам хот-винэ нак о̄с ёл-по̄илттэ̄гыт.  Кит та̄л сыс 700 нэ̄т ня̄врамыӈыг ēмтсыт.  Ань тамле тэ̄лат акваг та̄ра-паттым о̄ньщуӈкве ке, вēк ма̄хум номтыӈнувēг патнувыт ос маныр лю̄ль та̄н ва̄рēгыт, ань вос торгамтыяныл.
 
Тамара Мерова
 
