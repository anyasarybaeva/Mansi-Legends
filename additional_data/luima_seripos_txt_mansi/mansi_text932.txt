

	Ма̄н, округувт о̄лнэ соссаӈ ма̄хум, пуссын пēс ма̄хманув хольт о̄луӈкв воратэ̄в. Ос нэ̄квет, а̄гирищит халт са̄выӈпа̄лэ ма̄н пуссын йӣквуӈкв ат ха̄сэ̄в. «Кӯринька», «Пил ва̄тнэ а̄гит» ос мо̄т йӣквыт ат ва̄ганӯв.


		Ханты-Мансийск ӯст «Культура» нампа творческий объединение кол рӯпиты, тот рӯпитан ма̄хум ос ма̄ньлат хо̄тпат организация та̄н тамле йильпи ва̄рмаль ва̄рыгласыт – округувт о̄лнэ ос са̄всыр ма̄тт рӯпитан нэ̄квет ос ма̄ньнув а̄гит акван-атыгласаныл ос та̄наныл йӣквуӈкв ханищтасаныл. 

		Ты э̄тпост о̄выл щёс тамле ханищтап ва̄рыглавес. Ха̄льӯс, Белоярский, Сургутский, Ханты-Мансийский районытныл ос Сургут ӯсныл ма̄хум ёхталасыт. Ха̄льӯс районувныл туп Тэ̄к па̄вылныл ханты нэ̄квет тыт о̄лсыт. Ма̄ньщи ма̄хумныл аман матрыг туп Сургут ӯсныл акв ма̄ньщи а̄ги Людмила Мелентьева тыг во̄выглавес, тувыл та. Воссыг нэ̄мхотьют тыг ат ёхталас.

		Та̄нанылн лӯима̄ мирыт йӣкваныл урыл акв учёный о̄йка Вячеслав Николаевич Нилов потыртас. Тав Москва ӯсныл ёхталас, наукат ань яныг нам о̄ньщи. О̄йка Россият о̄лнэ мощщаг хультум мирыт йӣкваныл хусахтем та̄л ханищты. 

		Тав та урыл потыртас, ань йӣквнэ ос э̄ргын коллективыт маснутаныл са̄всыр щирыл ю̄нтыяныл, соссаӈ мир йӣкваныл о̄с сака мори йӣквияныл. Тох щар ат кос ро̄ви. О̄влэ̄т ма̄к ма̄ньщи ман ханты йӣквыт ханищтаӈкв э̄рēгыт. Яныг хо̄тпат та̄н хумус йӣквēгыт, ёмащакв сунсуӈкв э̄ри, тувыл ущ мо̄т ма̄хум ханищтаӈкв. 

		Ма̄ньщи ман ханты йӣквыт йӣквуӈкв  та̄рвитыӈ кос а̄ти, ос ма̄к э̄ргыт, йӣквыт, пēс пот-рыт ос мо̄йтыт хосыт пēс йис о̄лупса э̄лаль ты тотаве. Таима̄гыс хотты по̄х хо̄тпа ня̄врамыт ма̄н йӣкванувн ханищтаӈкв те о̄вылтахты, ты ёмас хунь. Ня̄врамыт сыресат щирыл ханищтавет, лю̄льсаӈ ю̄нтым маснутыл маставет ос концертыт та суссылтавет. Мо̄т мирыт та номсэ̄гыт, ма̄ньщит ос хантыт тох та йӣквēгыт. 

		Соссаӈ нэ̄ хо̄тпат «Кӯринька» ман мо̄т йӣкв йӣквнэ̄ныл порат ка̄таныл, ла̄гланыл татем ёмащакв хӯтсэ̄гыт, э̄рнэ щирыл ос нё̄тнэ̄г тотыглыяныл. Татем ма̄щтырыг ё̄ӈхатахтыглэ̄гыт, щар сома лув ат о̄ньщēгыт, нё̄выль ат о̄ньщēгыт.

		Ань ты семинарт ма̄хум хӯрум хо̄тал ханищтавēсыт, йӣквнэ ма̄гыс манхурип маснут ю̄нтуӈкв э̄ри, йӣкванув мирн хумус суссылтаӈкв. Та̄н Фаина Павловна Иштимирован йӣквуӈкв ханищтавēсыт, Татьяна Александровна Молданова ос маснут урыл та̄нанылн потыртас, ос манхурип маснут ю̄нтуӈкв ат ро̄ви, са̄всыр хури суссылтас. 

		Пыгыт хум йӣквыт йӣквуӈкв Игорь Магарамовын ханищтавēсыт. Тав йӣквыт ёмащакв йӣквиянэ, «Са̄лы лё̄ӈх» театрыт са̄в та̄л ёнгыс.

		Юи-о̄выл хӯрмит хо̄талт тыг ёхталам ма̄хум йӣквуӈкв хумус ха̄сэ̄гыт, та суссылтасыт. Са̄ӈквылтан та̄н туп сумыллас, я-ты, ма̄хманув та йӣквалтахтасыт. Со̄ль, то̄ват татем ёмащакв ханищтахтамыт. Ма̄ньщи а̄гиюв Людмила Мелентьева та̄н ётаныл о̄с йӣквыс.

		Тамле ты ёмас ханищтап ӯсувт ва̄рыглавес. Ма̄ньщи йӣкванув ма̄н ма̄нти пуссын йӣквуӈкв те патыянӯв, сака ёмас о̄лнув.

		 

		Валентина Васильева

		 

 
