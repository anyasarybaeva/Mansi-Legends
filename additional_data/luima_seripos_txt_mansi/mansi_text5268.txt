
Хо̄нт о̄вылтахтам порат ка̄сыӈ щēмьяныл хотты хо̄тпа хо̄нтлаӈкве тотвес. Ма̄н ань акв рӯтув Иван Михайлович Паланзеев, ты ам анēквам а̄пщитэ, войнан тотвес ос тот фашистыт ёт хо̄нтлым ня̄лыл сакватавес. Улпыл арген та̄кыщ хо̄йвес, госпитальт пусмалтавес кос ос тот а̄тимыг та ēмтум.
Ань ты накт ищхӣпыӈ ут хосыт са̄всыр ва̄рмаль хо̄нтуӈкве ро̄ви. Иван Михайлович наме «Мемориал» ма̄т хансым о̄лы, тав насати Тверь ӯст «Большие Перемерки» нампа савынкант хо̄нтлам ма̄хум «Бобачевский Бор» ма̄т ёл-щё̄питым о̄лнэ̄тэ. Аким 1919 та̄лт самын патум, ам омам потырта̄лыс, сасге армиян винэ̄тэ мус Хо̄рыӈпа̄вылт Калинин нампа колхозт председателиг рӯпитас. То̄нт иӈ щар ма̄нь хумкве, хо̄нтлаӈкве вуим порат ва̄т нупыл тит та̄лэ туп  то̄влум. 
  
Тав нэ̄паканэ̄т хансым о̄лы, 017 частит лусытас. Юи-о̄выл ма̄т Калининский фронтыт 103 гужевой транспортный ротат хо̄нтлыс. Та̄н матыр э̄рнут лувыл хартсыт. Тот хо̄нтлым сакватавес ос 23 щислат ва̄т са̄грапнал э̄тпос 1942 та̄лт а̄тимыг  ēмтыс. 
Ам а̄ӈквагим Валентина Егоровна Варсакова Свердловский область Бутка па̄вылт о̄лы, тав палтэ ты хурит хо̄нтсанӯв. Тот Иван сасгув армият 1942  та̄лт  по̄слым  о̄лы. 
Титыт хурит Иван Михайлович ӯнлы, рущ маснутыл — пиджакыл ос галстукыл масхатым о̄лы, тав по̄хēт оматэ Паланзеева Мария Михайловна (ам яныг анēквам, омам тав анēкватэ), Иван сыспалт Паланзеева Ульяна Михайловна, анēквам ма̄нь э̄ще, тав по̄хēт Хозумов Егор, Ульяна о̄йкатэ, 1940 та̄лт. 

Рӯтанув хуритыт сунсыглым татем ща̄гтсӯв. Ма̄н та̄н уранылт са̄внув ва̄ӈкве патсӯв. Иван Михайлович аким тохи щēмьяӈыг аты ēмталас, хо̄нтлым хо̄т витыг та тотвес. Хотты рӯтув тах э̄рыӈ тав ёл-щё̄питым ма̄тэ̄н ялы  ос  уральтаве. 
Ам анēквам Анастасия Михайловна щар янгыг о̄лыс, тав са̄в ня̄врамыӈ нэ̄г ēмталас, хӯрум ня̄враманэ (Тарья а̄квум, Латимир аким ос ам омам Аксинья Степановна Мерова  матнэ  мус  о̄лсыт).

Анēквам ёлы-пал аким Устин Михайлович Паланзеев ма̄хум сутытым порат, репрессия та̄лытыт Ханты-Мансийск ӯст та патамтавес. Ульяна а̄квум нила а̄ги Валентина, Зоя, Раиса, Анна янмалтас, та̄н ань пуссын щēмьяӈыт, апганыл янмалтаӈкве ня̄враманылн  нё̄тэ̄гыт. 
Омам рӯтанумн пуста̄гыл о̄лнэ ла̄тыӈ тēтэ̄гум. Матъёмас пēс хурит о̄ньщияныл, ня̄враманув яныг ма̄хманыл ва̄ӈкве патыяныл. 
