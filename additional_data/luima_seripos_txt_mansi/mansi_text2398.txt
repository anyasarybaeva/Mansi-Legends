

	Аньмӯнт ма̄н ка̄тувн акв нэ̄пак ликмыс. Тав Нина Георгиевна Рукован хасвес ос щё̄питавес. Э̄ква Югорск ӯст о̄лы ос ма̄ньщи 

	ма̄хум о̄лупсав, культурав э̄лаль тотытэ.

	Ты пӯмыщ нэ̄паке тав рущ 

	щирыл «Что нам слово говорит» намтыстэ. Тот ма̄ньщи ла̄тӈыт хумус рущ ла̄тӈын толмащлавет, ты урыл ма̄нь стихыт хансыс ос хурит по̄слыс. То̄ва хурит Елена Соколова апгēн по̄слувēсыт. Нина Георгиевна Югорск ӯст о̄лнэ библиотека-колт рӯпитан хо̄тпатн ос «Югорск без наркотиков» нампа фондын яныг пӯмащипа ла̄тыӈ ла̄ви. Та̄н ты нэ̄пак та̄ратаӈкве нё̄тсыт. 

	Нэ̄паке ловиньтан хо̄тпатн Нина Рукова ла̄выс: «Тыныӈ ма̄хумаквет! Ма̄н ма̄ньщи ла̄тыӈкēв э̄лаль вос о̄лы, йис ла̄тыӈкēв нэ̄мхотталь ул вос сойми. Пēс йис о̄лупсав туп ща̄нь ла̄тӈув кастыл номилӯв, пēс наканув сымыт о̄ньщиянӯв. Ань ты ма̄нь нэ̄пакум хосыт ня̄врамаквет ща̄нь ла̄тӈув вос мощ ханищтыяныл ос матыр-а̄ти тэ̄лат вос торгамтэ̄гыт». 

	Тамара хатанева 

	 
