
Лӯпта э̄тпост округ творчество колт ма̄хум са̄ӈквылтапыл са̄ӈквылтаӈкве ханищтавēсыт. Ты ва̄рмаль щирыл тот кӯщаиг Светлана Нестерова рӯпиты. Ань Ханты-Мансийск ӯсн ат хо̄тпа ёхталасыт. Ты тэ̄ла сосса мир о̄лупса э̄лаль тотнэ ма̄гыс хосат та̄гыл ва̄рыглаве.
Са̄ӈквылтап та̄ныт ханищтаӈкве акв ма̄нь­щи нэ̄ Людмила Волко­ва, такви о̄парищ наме Вынгилева, ёхталас. Ты нэ̄ Кульпас па̄выл шко­лат ханищтахтас. Ма̄нь­щи ла̄тӈыл ёмщакв по­тырты. Тав ань Югорск ӯст о̄лы. Тот ва̄тихал са̄всыр ялпыӈ хо̄талытн во̄виньта̄лаве, ма̄ньщи йӣквыт йӣкви ос э̄ргыт э̄рги.


Я̄ӈк на̄тнэ э̄тпос ва̄т нупыл нилыт хо̄талэ̄т Людмила Петровна ат­пан та̄лэ то̄влыс. Ты нё̄тнэ нэ̄кве ӯс музей-колт суссылтап щё̄питас, ка̄тыл ва̄рум пормаса­нэ музейн акван-атса­нэ. Тот сакныл хартум турло̄псанэ, пальсаканэ, ю̄нтум а̄канянэ, хуриянэ ос мо̄т пормасанэ о̄лэ̄­гыт. Ты рӯпатанэ о̄йттур э̄тпос мус суссылтаӈкве патавет.
Сӯкыр э̄тпос о̄выл хо̄­талт Югорск ӯс ялпыӈ хо̄талэ ēмты. Россиявт ань ты та̄лув «Театр» на­мыл майвес, ты кастыл тот «карнавал» ла̄внэ хо̄тал щё̄питаве. Ма̄хум нё̄тнэ маснутыл мас­хатым ё̄мēгыт, ты мус йӣквуӈкве ос э̄ргуӈ­кве патэ̄гыт. Людмила Петровна ань йильпи са̄ӈквылтап та̄ныт ха­нищтас, ос та ялпыӈ хо̄­талт са̄ӈквылтыянэ тах.


Югорск ӯст искусство школат Екатерина Мо­гуш рӯпиты. Ты нэ̄ а̄гит-пыгыт тумраныл ёнгуӈкве, та̄рыгсып­лувйӣвыл, са̄ӈквыл­тапыл ос нарсъюхыл са̄ӈквылтаӈкве ханищ­тыянэ. Людмила Пет­ровна са̄ӈквылтаӈкве тав ты ханищтастэ. Ма̄ньщи нэ̄кве тав пал­тэ та̄л охсакем ханищ­тахтуӈкве ялантас.


Екатерина Могуш Ханты-Мансийск ӯс «Центр Искусств» колт ханищтахтас. 2009 та̄лт а̄стластэ, о̄влэ̄т мо̄т ма̄т рӯпитас. Ётыл Югорск ӯсн ня̄врамыт ханищтан колн рӯ­питаӈкве во̄ввес. Тав та̄ра тув патхатас. Тот рӯпитыматэ, школа кӯщ­ай таве ня̄врамыт ханищтаӈкве во̄выс­тэ. Нэ̄ са̄ӈквылтап та̄­ныт ханищтаӈкве о̄вылтахтас. Нэ̄пакыт хосыт ос та̄ныт хӯнтлым таквирот ха­нищтахтас. Ань тав а̄гит ос пыгыт «Со̄выр со̄юм», «А̄ги э̄рыг», «Куккук э̄рыг» та̄ныт са̄ӈквыл­таӈкве ханищтасанэ.
Екатерина ханты ос ма̄ньщи са̄в та̄н ис­кусство школат ханищ­тас. Тыима̄гыс тавēн ань кӯпнит. Тыг ёхталаме порат йильпи та̄ныт мощ ханищтасанэ. Ань са̄ӈквылтан ва̄рмаль ёмщакв та̄ра-паттыс­тэ. Та̄рыгсыплувйӣвыл са̄ӈквылтаӈкве патыс. Ты та̄ныт хот ул вос ёрувлавет, юн ва̄­тихал ханищтахтуӈ­кве э̄ри.
Сургутский район Русскинская па̄вылныл кит ханты нэ̄г ёхтала­сы̄г. Ты Ольга Покачева ос Фаина Комтина. Тэ̄н сас па̄выл культура Центрыт «Вонт нэ̄» нам­па ёнгын колт э̄ргēг ос йӣквēг. Ань тот Ольга Ивановна кӯщаиг ты о̄лы. Фаина Викторов­на ос интернатт о̄лнэ сосса ня̄врамыт ёт са̄в­сыр спектаклит ва̄­рыглы. Та̄наныл мо̄й­тыт хосыт са̄всыр пӯмыщ концертыт суссылтаӈкве ханищ­тыянэ.


Ты нэ̄г нарсъюхыл са̄ӈквылтаӈкве мощ ха̄сэ̄г. Па̄вылт нарсъю­хыт, тумраныт о̄ньщē­гыт. Тэ̄н то̄ва та̄ныт ёмщакв ва̄ганэ̄н, мощ са̄ӈквылтэ̄г. Ань йиль­пи та̄ныт ханищтаӈкве ёхталасы̄г.
Ты хо̄тпат са̄ӈквыл­тапыл ос нарсъюхыл са̄ӈквылтаӈкве Алек­сей Рещиковын ханищ­тавēсыт. Ты хум Ханты-Мансийск ӯст «Лылыӈ со̄юм» нампа ёнгын колт ня̄врамыт ханищтым хосат та̄гыл рӯпиты. Та̄кви Ха̄льӯс районныл Тэ̄к па̄вылныл о̄лы.
Ты та̄л о̄вылтахтын порат тав творчество колн рӯпитаӈкве во̄в­вес. Тот ва̄тихал са̄в­сыр ханищтапыт щё̄­пи­та̄лавет. Алексей Александрович са̄ӈк­вылтап та̄ныт пуссын ёмщакв ва̄ганэ, ма̄щты­рыг са̄ӈквылты. Твор­чество колт ань тав пал­тэ акваг атахкем ня̄врам ханищтахтэ̄гыт.
Алексей Александ­рович са̄ӈквылтап та̄­ныт ханищтан ма̄гыс нэ̄пак та̄ратас. Ань ты нэ̄паканэ тыг ёхталам хо̄тпатн ёвтвēсыт. Тот пуссын э̄ргыт ос та̄ныт хансым о̄лэ̄гыт. Тыщир ханищтахтын хо̄тпа­тын кӯпнитнувег патыс. Алексей Александрович ла̄выс: «Хӯрум хо̄тал сыс нэ̄квет йильпи са̄ӈк­вылтап та̄ныт мощ ва̄ӈ­кве патсыт. Ань та̄н э̄лаль юн ёмщакв ха­нищтыяныл тах».
Творчество колт рӯ­питан ма̄щтыр хум Анатолий Вадичупов акв хо̄тпа ос са̄ӈквыл­тап ва̄руӈкве ханищ­тастэ. Ты Александр Клещенко, тав Пыть-Ях ӯсныл тыг ёхталас. Тот тав искусства школат ня̄врамыт баяныл ён­гуӈкве ханищтыянэ. Тав ла̄выс: «Школа кӯщай палт пищма кēтыгла­вес. Ка̄сащан хо̄тпат са̄ӈквылтап ва̄руӈкве ханищтаӈкве патавет. Ам та̄ра тыг йиӈкве во̄в­хатасум.
Ам йӣвныл са̄всыр пормасыт ёргуӈкве ма̄ньта̄гыл ка̄сащēгум. Юн са̄всыр то̄тапсовыт, а̄ныт ос мо̄т пормасыт касаил ёргēгум. То̄ва порма­санум юртанумн мӯйлуптыянум. Та̄н а̄нум ты ма̄гыс сака янытлыяныл.
Хунь са̄ӈквылтап ма̄щтырлан ва̄рмаль урыл хӯнтамласум, хо­са ат номсахтасум, та̄­ра тыг йиймыгтасум. Хосат та̄гыл са̄ӈквыл­тап ва̄руӈкве номсы­сум. Ань ма̄щтыр хо̄т­пан хӯлтыглавēсум. Са̄ӈквылтапум хӯрум хо̄тал сыс а̄стласлум, юн туп мощ ос э̄рнэ щирыл ёргилум, тувыл та а̄сты».
 Анатолий Вадичупов, ма̄ньщи хум, матыр-а̄ти пуссын ва̄руӈкве ха̄сы. Тав са̄ӈквылтапыт хо­сат та̄гыл ва̄ри. Тыима̄­гыс ӯльпа йӣв щё̄пи­тым о̄ньщи. Ос ла̄вме щирыл, хо̄вт йӣвныл са̄ӈквылтап ва̄руӈкве ёмаснув, суе нё̄тнэ̄г ēм­ты. Тав палтэ Ханты-Мансийск ӯс школатт ханищтахтын пыгыт ёрыгхатуӈкве акваг щалтсэ̄гыт.
Ты порат семинарн туп акв хо̄тпа ханищ­тахтуӈкве ёхта­лас. Ка̄­сащан хо̄тпа са̄в кос, ос Творчество колт лё̄ӈх, о̄лнэ кол ос тэ̄нут ма̄гыс олн а̄тим. Мӯй ма̄хум та̄нки ё̄ранылт ёхтуӈкве ла̄ввēсыт. Ос тыг ёхтын, тыт о̄лнэ ма̄гыс са̄в олн э̄ри, тыима̄гыс мощща хо̄тпа ёхталас.
