
Ха̄льӯс районт «Лыжнёй Андрея» нампа касыл о̄лыс. Ня̄врамыт ос ма̄ньлат  хо̄тпат Саранпа̄вылныл Кульпас мус ёсал хӯрум хо̄тал ё̄мсыт. Акв э̄т та̄н Хо̄рыӈпа̄вылт хӯлсыт, мо̄т э̄т Ло̄пмус па̄вылт.

	Ты та̄л 26 э̄лумхо̄лас ёсал ты лё̄ӈхыл минасыт. Тамле пӯмащ касыл Андрей Яковлевич Хатанев тав ва̄руӈкве номылматас. Ма̄ньщи хум Саранпа̄выл школат ня̄врам ханищтан хумыг рӯпитас.  Та па̄сныл са̄в та̄л ювле хультыс, Татьяна Степановна Гоголева ёсал ха̄йтнэ тэ̄ла но̄х-во̄рмалтаӈкве номылматастэ. О̄выл щёс  Саранпа̄вылт о̄лнэ ма̄хум 2009 та̄л Кульпас мус минасыт. 

	Татьяна Степановнан Олег Хатанев нё̄ты, ты  Андрей Яковлевич Хатанев тав пыге. Тав о̄с а̄тятэ хольт каснэ ва̄рмаль щирыл рӯпиты. Олег ты рӯпата урыл тох ла̄выс: «1960-1980 та̄лытыт Саранпа̄вылт о̄лнэ ма̄хум ка̄сыӈ та̄л Кульпас мус ос ювле ёсал ялсыт, ты лё̄ӈх палытэ 120 вēрыста. Аквнакт  Кульпаст ос Ло̄пмуст о̄лнэ ма̄хум Саранпа̄вылн ёсал ё̄мсыт.  

	«Югра-Мегаспорт» нампа организациян ос Татьяна Степановна Гоголеван ам яныг пӯмащипа ла̄тыӈ ла̄вēгум, ка̄сыӈ та̄л ты касыл ва̄руӈкве нё̄тэ̄гыт».

	Елена Савчук, Кульпаст о̄лнэ нэ̄, ты та̄л о̄выл щёс ёсал ё̄мыс. Тав ла̄выс: «О̄выл хо̄тал ма̄н Саранпа̄вылныл Хо̄рыӈпа̄выл мус минасӯв. Ты па̄выл мус 40 вēрыста. Китыт хо̄тал Ло̄пмусн ёхтысӯв.  Таса̄вит вēрыста ёсал ха̄йтуӈкве, ам мощ ва̄гта̄л патсум».

	Ма̄хум халт щар яныг хо̄тпаг Иван Вокуев о̄лы. Тав о̄с мо̄т ма̄хум ёт ёсал ха̄йтнэ ты касыл щё̄питы. Тав ла̄выс: «Мēн Андрей Яковлевич ёт школат  аквъёт рӯпитасмēн. То̄нт тав ты рӯпата ва̄руӈкве о̄вылтастэ. Матъёмас ань тав пыге ос мо̄т ма̄хум тав о̄вылтам тэ̄латэ э̄лаль тотыяныл ос ня̄врамыт акван-атыглыяныл. Ам амки о̄с са̄в та̄л ня̄врамыт ёт рӯпитасум, 70 та̄лум то̄влыс, ханищтан пыганум акваг ам палтум ёхталэ̄гыт, тох ам каснэ ва̄рмалюм урыл ат ёрувлэ̄гум».

	Алексей Хатанзеев Саранпа̄вылт «Поиск» нампа центрыт ня̄врамыт ёт рӯпиты. Тав ла̄выс: «Ня̄врамыт ёт  ма̄н ёсал акваг ха̄йтыгтэ̄в, халувт касэ̄в. 

	Тыи ма̄гсыл акв па̄вылныл мо̄т па̄выл мус минуӈкве ма̄н пуссын вēрмēв. 

	Ам Иван Николаевич Вокуевын яныг пӯмащипа ла̄тыӈ ла̄вēгум. Тав  ма̄нав ма̄ньта̄гыл ёсал ха̄йтуӈкве ханищтастэ. Тав палтэ ялантан ня̄врамыт пуссын ёмас хо̄тпаг яныгмасыт, то̄
	ват МЧСыт, то̄ват на̄й харыгтан хо̄тпаг, лēккарыг, ня̄врам ханищтан колт рӯпитэ̄гыт».

	Кульпаст ёсал ёхтум хо̄тпат пуссын па̄влыӈ ма̄хумн ӯрвēсыт. Мӯй ма̄хум ма̄гсыл та̄н ялпыӈ хо̄тал ва̄рсыт. Ос аквта порат Саранпа̄выл музейт рӯпитан хо̄тпат «На горных ветрах времени» нампа конференция ва̄рыгласыт. 

	 

	Н. Анадеева кēтум потре 

	ма̄ньщи ла̄тӈыл Л. Теткина хансыстэ

	 
