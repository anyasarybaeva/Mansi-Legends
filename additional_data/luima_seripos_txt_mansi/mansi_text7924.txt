
Ха̄льӯс район Кульпас па̄вылт ма̄ньщи нэ̄ Евдокия Ивановна Кугина ёт хо̄нтхатыгласум. Тав школат ня̄врамыт ханищтым ва̄т арыгтем та̄л рӯпиты. Нэ̄ о̄лупсатэ о̄вылтыт китыгласлум, хо̄т яныгмас, рӯт ма̄хманэ хотыл о̄лэ̄гыт. 
На̄н ань э̄лаль Евдо­кия Ивановна потре ловиньтэлы̄н.
– Ам Ханты-Мансийск ӯс педучилище а̄стламум юи-па̄лт, направление щи­рыл школат рӯ­пи­таӈ­кве Ха̄льӯс район Устрём па̄вылн кēтвēсум. Ты ма̄ мус Тэ̄к па̄вылныл нёло­лов вēрыста минуӈкве э̄ри. Тот кит та̄л ня̄врамыт ханищтасум. Хум ва̄р­сум, наме Вячеслав Влади­ми­рович Гындышев, ханты хум. Лена а̄гимēн ос Коля пыгумēн самын патсы̄г. 
Тувыл школа лап-пант­вес. То̄нт Устрём яныг па̄­выл о̄лыс кос, 150 арыг­тем хо̄тпа о̄лсыт, ханты ос рущ ма̄хум. Школа, ла̄пка ос мо̄т э̄рнэ колыт ӯнлысыт. Ань тот туп пенсио­нерыт хультсыт, хусахтем э̄лумхо̄лас. 
Ам колта̄глум ёт Куль­пасн ва̄нтлысум, тыт Дима пыгумēн самын патыс. 1995 та̄лт школан ня̄вра­мыт ханищ­таӈкве во̄в­вē­сум. То̄нт школа кӯщаиг Валентина Сели­вёр­стовна Иванова тав о̄лыс. А̄нумн та̄ра класс хӯл­тыс, о̄выл класс ня̄вра­мыт. 
2020 та̄л мус тот рӯ­питасум. Тыхал ня̄вра­мыт ма̄ньщи ла̄тӈыл ха­нищтасанум. 2003 та̄лт Дарья Никитична Голо­шу­бина пенсиян минас, тав ма̄ньщи ла̄тыӈ учителиг о̄лыс, ам тав пēнтсылэ ща̄нь ла̄тыӈ ханищтаӈкве паттувēсум.
Тувыл 2020 та̄лт а̄гмыл хартуӈкве патсум, школа­ныл по̄хан-минасум, юн о̄лсум. Мо̄лты о̄с рӯпи­таӈкве во̄ввēсум, нила ня̄врамытн я̄нас нё̄туӈкве э̄ри, та̄наныл ханищтыя­нум.                         
– Евдокия Ивановна, наӈ хо̄т яныгмасын?
– Ам 1969 та̄лт лӯпта э̄тпост Кульпас па̄вылт самын патсум, тыт яныг­масум, школа а̄стласум. Омам Марфа Андреевна Ло̄пмус па̄выл­ныл о̄лыс, такви о̄парищ наме Сай­нахова. Увщитэ Домна, а̄пщитэ Владик. А̄тяныл 1941 та̄лт войнан вуйвес, тот хо̄т та порслувес. 1944 та̄лт похо­ронка нэ̄­пак ёхтыс. 
Анēквав наме Ирина, тав ня̄враманэ ёт Ло̄п­муст о̄лыс. Война порат сака та̄рвитыӈ о̄лсыт, ня̄ньло̄мт юв тоты, ня̄в­ра­манэ̄н уртытэ, такви колса̄мн мины, та лю̄нь­щи. Тактēт хотмус та ян­малтасанэ, 1965 та̄лт а̄тимыг ēмтыс.
А̄тям Иван Романович Кугин. О̄пагум-щащēк­вагум са̄лы ӯрим нё̄рт яласасы̄г. Тувыл Кульпаст кол ёвтсы̄г, ань та ма̄т ма̄нь а̄пщим Олег о̄лы. 
Кульпаст ань Ольга увщим, Яков ос Олег каӈкагум-а̄пщиягум щēмьяӈ та̄гыл о̄лэ̄гыт. Омав 1995 та̄лт а̄тимыг ēмтыс. А̄тяв мощ о̄лыс, 2006 та̄лт хотталь щалтыс. 

– Омагын-а̄тягын юн ма̄ньщи ла̄тӈыл по­тыр­тасы̄г?
– Тэ̄н аквписыг ма̄ньщи ла̄тӈыл потыртасы̄г. Омав ма̄ньщи супыл о̄лыс, мас­нут такви ю̄нтыс, ня̄рат, ва̄йит ю̄нтыс. Тав ма̄ньщи э̄ргыт э̄ргыс, а̄тяв тай ат э̄ргыс, тав ос мо̄йтыт мо̄йтыглас. Пум ва̄руӈкве минэ̄в, э̄типа̄лаг хасапт ёл-хуēв, тэ̄н та мо̄йтэ̄г, пēс йис потрыт потыртэ̄г, а̄мщēг. Рӯт ма̄хманув о̄вылтыт потырта̄лсы̄г, хотьют хумус рӯтыг о̄лы, хо̄т о̄лыс, та маныр, пус­сын потырта̄лсы̄г. 
– Кульпас школат ань ма̄ньщи ла̄тыӈ ва̄нэ ня̄врамыт ханищтахтэ̄гыт?
– А̄ти, ань тамле ня̄в­рам а̄тим. Ла̄тӈув ханищ­ты­яныл кос, то̄ва ла̄тӈыт толмащлаӈкве вēрмия­ныл, ос ёмащакв потыр­таӈкве ат вēрмēгыт. Тав воссыг ты-а̄ти, сакати тытēм пӯмщалахтэ̄гыт. 
Ма̄н, школат рӯпитан ма̄ньщи нэ̄т – О.М. Тимушева, А.М. Кулешова ос ам, ща̄нь ла̄тыӈ ос мирув пēс о̄лупса ва̄ӈкве тахнэ ня̄врамытн атхунь нё̄тнувув, та̄н туп ханищ­тахтуӈкве вос тахнувыт.
Светлана РОМБАНДЕЕВА
