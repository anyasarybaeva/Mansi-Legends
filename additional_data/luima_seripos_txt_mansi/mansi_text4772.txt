
Ма̄н округувт яныг колытт о̄лнэ щēмьят ат та̄л Югорский фондын олн ойтэ̄гыт. Тот ань са̄в олн акван-атвес ос манаса̄вит о̄лнэ кол ёмащакв щё̄питасыт, та урыл Югорский фондыт кӯщай нэ̄ Елена Дарибабина ля̄ххал тотнэ хо̄тпат э̄лы-па̄лт потыртас.
Ань округув янытыл яныг колытт о̄лнэ ма̄хум пуссын аквъёт 11 арыгкем млрд солко̄ви тув ойтсыт. Ты пора сыс фонд акв со̄тыра 429 колыт ёмащакв хот-щё̄питасаныл ос ты рӯпата ма̄гсыл 8 млрд солко̄ви холтсыт. 
Ань мус са̄в ма̄хум олн тув миӈкве щар ат ка̄сащēгыт, округ янытыл о̄лнэ щēмьят пуссын аквъёт тув акв млрд 800 млн арыгкем солко̄ви тув иӈ ат ойтсыт, а̄рнта о̄ньщēгыт. Ма̄хум ка̄сыӈ э̄тпос олн вос ойтэ̄гыт, ань Югорский фонд са̄всыр пӯмащ тэ̄ла ва̄рыглы. 
Ты э̄тпост та̄н мир халт каснэ ва̄рмаль, рущ ла̄тӈыл тав «лотереяг»  ла̄ваве, ва̄рыгласыт. Тамле ва̄рмаль ка̄сыӈ э̄тпос ойтхатнэ щēмьят халт ос акв сыс 8 со̄тыра солко̄ви ойтум ма̄хум халт о̄лыс. Тыныӈ телефоныл Сургут ӯст о̄лнэ нэ̄ майвес, мо̄т ма̄хум кина суссылтан то̄тапыл, холодильникыл, пылесосыл ос мо̄т э̄рнэ пормасыл тот майвēсыт. 
Югорский фонд ма̄хум о̄лнэ колыт ёмащакв ва̄рияныл, колаланыл йильпиг щё̄питыяныл, кол нораныл хот-пēнтыяныл, йильпи кēр турытыл пиныяныл. 
Туи порат са̄в ма̄хум мо̄т ма̄н ӯщлахтуӈкве минэ̄гыт, тыи ма̄гсыл фондыт рӯпитан ма̄хум та̄н коланыл хот-щё̄питаӈкве ат вēрияныл. Ты щēмьят ӯрим яныг кол турпанэ пēнтуӈкве таквсы мус ат а̄лымаве. То̄ва щēмьят ремонт ва̄рнэ хо̄тпат та̄нки палтыланыл намыл юв ат та̄ртыяныл. Ань Югорский фондыт рӯпитан ма̄хум ты щēмьят ёт сутытахтэ̄гыт. 
Кӯщай нэ̄ ос мо̄т та̄рвитыӈ ва̄рмаль урыл потыртас. Ань округ янытыл ты программан 6 со̄тыра 675 яныг колыт хансым о̄лэ̄гыт, та̄н халанылт 832 о̄лнэ кол норыл ӯнттым о̄лэ̄гыт ос хосат пēсыг ēмтсыт. Ты колыт ёмащакв щё̄питаӈкве ат хо̄йхатэ̄гыт, туп хот-ло̄сталаӈкв э̄рēгыт. Та̄н  Мегион ос Ханты-Мансийск ӯсыгт пēс колыт ёмас ремонтыл ва̄рсаныл ос 1 млн арыгкем солко̄ви холтсыт. 
Тот о̄лнэ щēмьят нила та̄л сыс туп 200 со̄тыра арыгкем солко̄ви ойтсыт. Тувыл ты колыт хот-ло̄сталавēсыт, ос ма̄хум йильпи колыл майвēсыт. Са̄ккон щирыл та̄н ты фондын пēс коланыл ма̄гсыл олн воссыг ат ойтэ̄гыт. Ань Югорский фонд ты щēмьят ёт, мирколытт рӯпитан ма̄хум ёт сутытахты ос холтум олнаныл ювле во̄вияныл. 
Елена Владимировна ла̄выс, тамле ва̄рмаль ул вос ēмталы, ты пēс колытт о̄лнэ щемьят мо̄т программан хансуӈкве э̄рēгыт, ос мо̄т щирыл нё̄туӈкв. 
Са̄в щēмьят та̄нки нэ̄матыр ат ва̄рēгыт, нас ӯрхатэ̄гыт. Ос Югорский фондыт рӯпитан ма̄хум хунь ёхтэ̄гыт, та̄н о̄лнэ коланылн юв ат та̄ртыяныл, ля̄втуӈке тӯлтхатэ̄гыт ос йильпи кол во̄вēгыт. 
Ты колытт о̄лнэ щēмьят акваг потыртавет, та̄н сапра̄нин вос атхатэ̄гыт ос о̄лнэ коланыл нэ̄пакыт ёмащакв вос ва̄рияныл. Ос БТИ колт рӯпитан хо̄тпат вос во̄вияныл, та̄н о̄лнэ коланыл ёмащакв вос сунсаве, коланыл сака пēс ке, то̄нт таве хот-ло̄сталаӈкве ла̄ваве. То̄нт ма̄хум ты программаныл хот-щуртумтавет ос нила та̄л сыс ойтум олнаныл ювле мивет. 
Елена Владимировна ла̄выс, ань ты тэ̄ла  урыл та̄н хо̄т-а̄ти акваг потыртэ̄гыт, ты та̄рвитыӈ ва̄рмаль урыл хумус э̄лаль рӯпитаӈкве э̄ри, ань номсахтэ̄гыт.   
