
Свердловский область Полуночный па̄выл школат Лӯсум ма̄ньщит ня̄враманыл ханищтахтэ̄гыт. Тот э̄лнаӈ интернат о̄лыс, ань ня̄врамыт о̄лнэ коланыл мо̄т щирыл ла̄ваве. Ты урыл школа кӯщай нэ̄ Ольга Николаевна Галашева тав потыртас.
– Школав 1963 та̄л па̄сныл рӯпиты. Тыт ань 301 ня̄врам ханищтахты, та̄н халанылт нила а̄ги­рищ ос нила пыгрищ – ты ма̄ньщи ня̄врамыт, Ушма ос Пума па̄влыгныл о̄лэ̄­гыт. Та̄н о̄лнэ коланыл ань интернатыг ат ла̄вилӯв, э̄рнэ нэ̄паканувт нас тох хансым о̄лы – ня̄врамыт э̄тэ-хо̄талэ о̄лнэ школа. Тот туп та̄н о̄лэ̄гыт, нёлолов хо̄тпа.
Ма̄ньщи ня̄врамыт па̄выл а̄гирищит-пыгри­щит ёт ханищтахтэ̄гыт, халанылт юртыӈыщ о̄лэ̄­гыт. Та̄н пуссын сымыӈ ня̄врамаквет, нёмсат. Па̄вылн ялантаӈкве та̄р­тыянув кос, ос та̄н нэ̄м­хотталь ат ялантэ̄гыт, мори ат ё̄мēгыт, о̄лнэ коланыл по̄хат ё̄мыгтэ̄­гыт, ёнгасэ̄гыт, э̄типа̄лаг ос ка̄тыл матыр щаквщē­гыт. Ивдель ӯс музейн ма̄шинал тотыглавет, мо̄т ма̄т о̄лыглэ̄гыт. 
– Ольга Николаевна, школат ма̄ньщи ла̄тыӈ урок о̄лы?
– Ма̄к уроканыл а̄стын юи-па̄лт Лӯсум ня̄врамыт та̄нти ла̄тӈаныл ханищ­таӈкве вēрмēгыт. Ка̄сыӈ э̄тпос та̄н палтаныл Ханты-Мансийск ӯсныл ма̄ньщи ла̄тыӈ ханищтан э̄ква Дина Васильевна Герасимова ёхталы. Нёлолов хо̄тпа пуссын тав палтэ ялантэ̄гыт. Та̄н ща̄нь ла̄тӈаныл пуссын ёмащакв ва̄ганыл, та̄нти халанылт ма̄ньщи ла̄тӈыл потыртэ̄гыт. Учителяныл ёт ос грамматика тэ̄ла ханищтэ̄гыт, ла̄тӈаныл ань э̄рнэ щирыл хансуӈ­кве вос ха̄сэ̄гыт, пēс йис потрыт хӯнтлэ̄гыт.
Ялпыӈ хо̄талыт порат ня̄врамыт ма̄ньщи супа­ныл масыглыяныл, ань мощēртын Ӯринэ̄ква хо̄­тал ēмты, ма̄ньщи ма̄хум о̄с тах акван-атхатэ̄гыт. 
– Миркол па̄лыл ня̄в­рамыт улпыл нё̄тыг­лавет?
– Атхунь нё̄тавет, та­к­всы олныл та̄ставет – школан ялантан маснут, ла̄гыл маснут, руксак, тет­радит ос хаснэй­ӣвыт ёв­туӈкве вēрмēгыт. Спон­сор ма̄хум та̄н палтаныл ва̄тихал ёхталэ̄гыт, са̄всыр ёнгынутыл тотыглавет. Ты та̄л Уринэ̄ква хо̄тал кастыл 10 ос 11 классыгт ханищтахтын ня̄врамыт миркол па̄лыл ноутбук нампа ищхӣпыӈ утыл миӈкве ла̄ввēсыт.
Ищхӣпыӈ утыт, сыре-сыр телефоныт ос интер­нет пуссын о̄лы. Тамат утыт палт ёнгасаӈкве сака ат та̄ртыянув кос, тот акваг ул вос ӯнлантэ̄гыт. Ат те уральтануванӯв, та̄н телефонаныл ёт э̄тэ-хо̄талэ ёнгынувыт.  

– Школа а̄стланэ̄ныл юи-па̄лт э̄лаль хо̄т ханищ­тахтэ̄гыт?
– То̄ваныл училищатн минэ̄гыт. Андрей Дунаев ос Тимофей Бахтияров онтолов класс а̄стламēн юи-па̄лт, армиян ялсы̄г, тувыл «Полиметалл» орга­низация па̄лыл элек­трик тэ̄лан ханищ­тахтасы̄г. 
Галя Дунаева миркол па̄лыл Санкт-Петербург ӯсн А.И. Герцен нампа университетн ма̄ньщи ос рущ ла̄тыӈ учителиг ханищтахтуӈкве кēтвес. Ханищтахтын ма̄ныл по̄йты, ювле ёхты тах, тыт Лӯсум ня̄врамыт ёт рӯпитаӈкве паты. Дина Васильевна яныгхо̄тпа, акваг тыгле-тувле яла­саӈкве тавēн та̄рвитыӈ. Полуночный па̄влувт ма̄ньщи а̄гирищ Настя оматэ о̄лы, Елизавета Бахтиярова, ла̄тӈе ва̄гтэ кос, ос образование ат о̄ньщи. 
Лӯпта э̄тпост хӯрум ма̄ньлат хо̄тпанув – Даша Дунаева, Саша ос Таня Анямовыг 11 класс а̄стлэ̄гыт, таквсы о̄выл классын туп акв пыгрищ ёхты, Костя Анямов. Ка̄сыӈ та̄л ма̄ньщи ня̄врамыт мощщамēгыт, 2016 та̄лт 15 а̄гирищит-пыгрищит ханищтахтасыт, ань 8 ня̄врам. 
Ольга Николаевна сымыӈ, вēщкат нэ̄. Ка̄сыӈ ма̄ньщи ня̄врам ома-а̄тятэ ва̄гтэ, матыр та̄ра-пат­туӈкве э̄ри те, та̄на­нылн сво̄ниты, пот­рами. Ня̄врамыт э̄руп­тыянэ, нё̄­тыянэ. Ты ёмас кӯщай нэ̄кве ос школат ханищ­тахтын ня̄врамыт пуста̄гыл вос о̄лэ̄гыт, вос щунēгыт.
Светлана РОМБАНДЕЕВА
