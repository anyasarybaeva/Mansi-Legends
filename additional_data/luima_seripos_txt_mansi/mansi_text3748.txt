
Ханты-Мансийск ӯст о̄лнэ «То̄рум Маа» музейт Вячеслав Юрьевич Кондин ос Никита Калистратович Партанов суссылтапēн ва̄рыглавес. Тэ̄н 2007-2009 та̄лыт сыс ханты ос ма̄ньщи ма̄хум о̄лнэ ма̄н ялсы̄г, округув янытыл са̄в ма̄т о̄лсы̄г — А̄с я̄ хосыт яласасы̄г, Белоярский ос Октябрьский районыгт о̄лсы̄г, ма̄нь па̄влытн хо̄игласы̄г. Соссаӈ ма̄хум ёт хо̄нтхатыгласы̄г, потрамасы̄г, хурит ва̄рсы̄г. Музейн са̄в пēс пормасыт, маснутыт ос алыщлапыт тотсы̄г.

	Вячеслав Юрьевич Белоярский район Вотма я̄н ос Ванзеват па̄вылн ялыс. Тувыл ханты супыт ос то̄р сахит тотыс. Ямал ма̄ Катровож па̄вылныл ва̄с нёлныл ва̄рим а̄канит тотыс. Ты выставкат янгыщ тав тотыглам пормасанэ суссылтавēсыт. Вячеслав Юрьевич ма̄ньщи мир алыщлапыт ханищты, ты урыл тав «Изготовление охотничьих принадлежностей северных манси» нэ̄пак хансыс.

	Никита Калистратович Ялпӯс па̄выл нупыл ялыс, тот сака ялпыӈ ма̄т о̄лэ̄гыт — Консыӈ О̄йка ос Щёхриӈ О̄йка ма̄нанэ̄н. Мулигорт па̄выл ляпат Калтащ Ща̄нь ялпыӈ ма̄ о̄лы, тув о̄с хо̄иглас. Тав тох ла̄выс: «Экспедициян о̄выл щёс ам 2007 та̄лт лӯпта э̄тпост Октябрьский район Мулигорт па̄вылн ялсум. Тот 1997 та̄лт венгр учёный хо̄тпав Ева Адамова Шмидт кол ӯнттыс, Калтащ Ща̄нь хуритэ тув тӯлвес. Та колн соссаӈ хо̄тпат щалтсэ̄гыт, то̄р тотэ̄гыт ман а̄ныса̄н ӯнттыгпа̄лэ̄гыт. Тувыл Щёхриӈ О̄йка палт ялсум. Ма̄нь порат щёхри юи-па̄лт та ха̄йтыгтэ̄в, оманув ро̄хтавēв: ул новелы̄н таве, ат тайи. То̄нт ма̄н, ня̄врамыт, хунь ва̄слув. Хунь ам мощ яныгмасум, ущ ва̄ӈкв патыслум — тав насати ма̄шина ос моторха̄пыл тыгле-тувле яласан манос операция ва̄рнэ ма̄хум ӯргалыянэ. Та̄н ань пуссын кēр палт пувиньтахтэ̄гыт. Хосат ам а̄тям ёт Щёхриӈ О̄йка ма̄тэ̄н ялсум. Тув касай тотаве, йӣвн но̄х-тӯщтаве.

	Ялпус па̄выл а̄лум-па̄лт Лув ӯс о̄лы. Тув ам о̄с ялсум, тот нэ̄матыр ат яныгми. Ты ма̄ урыл учёный хо̄тпа, исторический наука доктор Аркадий Викторович Бауло акв хотты нэ̄пакēт хансыглас. Я-ты, то̄влы, ялпыӈ ма̄нанув о̄вылтыт са̄в потыртаӈкве ат э̄ри».

	Выставка о̄вылтым порат тув ханты мир учёный хо̄тпа Тимофей Алексеевич Молданов ёхталас, тав тох ты ла̄выс: «Ялпус па̄выл, Щёхриӈ О̄йка, Калтащ Ща̄нь ос мо̄т тамле ялпыӈ ма̄т ма̄навн ӯргалаӈкве, уральтаӈкве э̄рēгыт. Ма̄н, ханты ос ма̄ньщи ма̄хум, На̄й-О̄тыранув акват, пуссын аквта На̄й-О̄тырыт нупыл по̄йкщēв. Ма̄навн акван-нё̄тхатуӈкве э̄ри, тыи та̄л э̄лаль хумус о̄лэ̄в. Ам номсэ̄гум, та ма̄т Никита Калистратович тав вос ханищтыянэ, ты о̄вылтыт нэ̄пакыт вос хансы. Ты тав самын патум ос яныгмам ма̄тэ».

	Ты суссылтап лӯпта э̄тпос 18 хо̄талэ мус рӯпитаӈкве паты. Я̄тил ма̄хум, соссаӈ миранув пормасыт ка̄салаӈкве «То̄рум Маа» музейн ялэ̄н, тот мощ ё̄мыгтэ̄н, пӯмщалахтэ̄н.
