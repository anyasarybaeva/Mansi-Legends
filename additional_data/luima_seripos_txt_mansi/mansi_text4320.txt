
Ханты-Мансийскат о̄лнэ «То̄рум Маа» нампа музей о̄с акв суссылтап щё̄питас. Тав «От экспедиции до экспозиции» ла̄ваве,  та̄н тамле  нак атыт щёс ва̄рсаныл ос ка̄сыӈēмт матыр пӯмыщ ут хо̄нтэ̄гыт. 2005 та̄лт музейт рӯпитан нэ̄г Зоя Никифоровна Лозямова ос Елена Иваненко Белоярский районт ма̄нь па̄влытт мӯйлым яласасы̄г. То̄нт тувыл тотум пормасанэ̄н ань тэ̄н суссылтасанэ̄н ос са̄всыр тэ̄лат урыл ма̄навн потыртасы̄г.
О̄влэ̄т мӯй хо̄тпат ёт музей кӯщай ва̄ӈын нэ̄ Эрика Петровна Сургутскова пащалахтас. Тав ла̄выс, ань ты суссылтап Наталья Ворокосова ос Ирина Ксенофонтова хорамтастэ̄н. Та̄л сыс музейт рӯпитан мо̄т хо̄тпат са̄всыр суссылтапыт иӈ щё̄питаӈкве патэ̄гыт тах, «Ӯринэ̄ква хо̄тал» ос мо̄т мӯйлын хо̄талыт ва̄рēгыт, мӯй хо̄тпат тув ёхталаӈкве о̄с во̄всанэ.
Тувыл Ирина Ксенофонтова ты о̄вылтыт ла̄выс, тэ̄н Наталья Ворокосова ёт З.Н. Лозямова потре щирыл суссылтап щё̄питастэ̄н. Лӯима̄ ма̄нь па̄влытыт сосса ма̄хум хумус о̄лэ̄гыт, коланылт маныр о̄ньщēгыт — тыит пуссын тыг атвēсыт. Полноват, Ванзеват ос Тугияны па̄влытн ялум нэ̄г А̄с я̄ хосыт мотор ха̄пыл тотыглавесы̄г. Э̄ква ла̄выс, тэ̄н кос хоталь ёхтэ̄г, тот ва̄нэ рӯт хо̄нты ос тув э̄т хӯлуӈкве во̄вавēг. Ос хоты колн щалтсэ̄г, тот ща̄ил айтавēг, нэ̄ хо̄тпатын ва̄рим хӯлыӈня̄нил, солвалыӈ ос па̄йтым хӯлыл тыттувесы̄г. Ань ты музейт ща̄й айнэ пасан о̄с ва̄рсыт. Пасан ва̄тан ӯнтманыл порат та̄нки халанылт ёмщакв ва̄йхатасыт ос матыр-а̄ти э̄рнэ ва̄рмалит пӯмщаласыт. Ялум ма̄нанэ̄ныл мӯйлын нэ̄г сыресыр пормасыл та̄глэ̄кв тохрим хӯрум хӯрыг музейн тотсы̄г.
Ань тот Полноват па̄вылт о̄лнэ ма̄хум хурияныл ос та̄н палтаныл атым пормасыт я̄нас о̄лэ̄гыт. Ты па̄выл 1714 та̄лт Петр I хӯлтум ла̄тӈе щирыл ва̄руӈкве патвес. Та ма̄т о̄влэ̄т «Успения Богородицы» нампа ялпыӈкол ӯнттыма ос тув Ха̄льӯсныл Касум па̄выл мус тыгле-тувле яласан ма̄хум ӯщлахтуӈкве хо̄игласыт.
Са̄всыр пормасыт урыл потыртым, акв а̄па по̄хан Людмила Каллистратовна Зубакина, ханты нэ̄, ляпан во̄ввес. Тыи, насати, тав ма̄нь порат хуям а̄патэ о̄лнэ̄тэ, тав мощ а̄патэ урыл потыртас.
Тувыл Ванзеватыт о̄лнэ ма̄хум о̄вылтыт потыртаӈкве патсыт. Ты пēс па̄выл урыл 1782 та̄лт хансым нэ̄пакыт щар о̄выл потыр хо̄нтвес. Тав нё̄тнэ ӯльпа урт, татем пумыӈ ма̄т о̄лы. Соссаӈ ма̄хум та ляпат пēс та̄гыл сака са̄в атыӈ морах ос саӈквлыпил атэ̄гыт, са̄в хӯл алыщлэ̄гыт. Ма̄хум йис о̄лупсаныл номим э̄рганыл, мо̄йтаныл э̄лаль тотыяныл. Яныгпа̄ла рӯтаныл ю̄нтум нё̄тнэ маснутыт суссылтасыт. Пēс порат о̄ньщим хӯл алыщлапаныл иӈ ва̄ганыл, ань ты ва̄рмалит нэ̄пакн хасвēсыт, хурин по̄слувēсыт. Музейн лэ̄с тотвес, тав янгуй ка̄тн-паттын ма̄гыс ӯнтталавес. Ань ма̄хум пуссын йильпи щирыл тот о̄лэ̄гыт, ханты маснутаныл нас суссылтан порат масыгласаныл, то̄ва супыт музей ма̄гыс тыналасаныл.
Тугияны па̄выл урыл 1730 та̄лныл нэ̄пакт хансыглыма. Тот Арнаховыт, Гришкиныт, Себуровыт, Сондиныт, Хазылевыт кол-тāглыт о̄лсыт. Ма̄хум акваг хӯл алыщласыт, во̄раясыт ос ӯйхул янмалтасыт. Ты хосыт олн сэ̄лсыт. Обдорск ӯсныл Тобольск ӯс мус та̄нки утаныл тыналаӈкве тотыгла̄лсаныл.
Ты суссылтап ма̄ньполь э̄тпос хӯрмит щисла мус рӯпитас.
