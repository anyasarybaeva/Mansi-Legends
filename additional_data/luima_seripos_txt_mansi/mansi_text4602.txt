
Округувт Ханты-Мансийский педучилище а̄гит-пыгыт ханищтахтын о̄выл колыг о̄лыс. Тот са̄в ма̄ньщи ня̄врамыт ханищтахтасыт, ка̄сыӈ па̄влыт та̄н, улпыл, ань о̄лэ̄гыт ос рӯпитэ̄гыт.
2009 та̄лт политехнический колледж, ётыл 2010 та̄лт колледж сервиса и технологий ос ма̄н педучилищав акван-тӯлвēсыт. Ань Ханты-Мансийск ӯст туп ты технолого-педагогический колледж кол о̄лы, ма̄ньлат а̄гит-пыгыт акв тамле ханищтан кол воссыг а̄тим.
Ты ювле хультум та̄лт колледжит тыт тармыл 1 со̄тыра 914 ма̄ньлат хо̄тпа ханищтахтас, та̄н халанылт 243 соссаӈ хо̄тпа: А̄с ма̄хум — 168 хо̄тпа, ма̄ньщи ма̄хум — 70 хо̄тпа, ё̄рн — 5 хо̄тпа.
Ань ты та̄л о̄выл курсын 455 хо̄тпа виве. Ханты-Мансийск ӯст тармыл ос то̄рум ма̄гыс ханищтахтын щирыл 330 хо̄тпа виве. Та̄н халанылт са̄всыр э̄рнэ рӯпата ва̄рнэ хо̄тпаг — 75 э̄лмхо̄лас, а̄гмыӈ-мосыӈ ма̄ньлат хо̄тпат — 30 э̄лмхо̄лас, са̄всыр котиль (э̄рнэ) специальностин — 225 хо̄тпа. Кит специальностигн — «Правоохранительная деятельность» (25 хо̄тпа) ос «Музыкальный образование» (20 хо̄тпа) олн ойтнэ щирыл ня̄врамыт вивет. Юил яласан ос олн ойтнэ щирыл 80 хо̄тпа виве.
Лӯпта э̄тпос 1 хо̄талныл во̄ртур э̄тпос 15 хо̄талэ мус э̄рнэ нэ̄пакыт пирмайтавет (ӯст тармыл ханищтахтын ма̄н). Юил яласым ханищтахтын ма̄н нэ̄пак пирмайтан юи-о̄выл хо̄талэ — ма̄нь таквсы э̄тпос 15 хо̄талэ.
Ты о̄румт тув экзамен миӈкве ат э̄ри, искола а̄стлам нэ̄пакт о̄лнэ оценкат ловиньтавет, котиль балл сунсаве, хотьют ёмащакв ханищтахтас ос котиль баллэ яныгнув, таит та пирмайтавет. Туп «Музыкальный образованиян» та коныпал са̄ӈквылтан ман ёнгын ос э̄рыг э̄ргын экзамен миӈкве э̄ри.
Ханищтахтын ма̄гыс ты нэ̄пакыт миӈкве э̄рēгыт: искола а̄стлан нэ̄пак, паспорт нэ̄пак хуритэ, СНИЛС нэ̄пак, 3×4 см яныт нила хури.
Ханищтахтын ма̄гыс нэ̄пак хансэгы̄н, э̄рнэ нэ̄пак мыгы̄н, тувыл мо̄тыт хо̄талт хо̄талъят юи-па̄лт колледж ищхӣпыӈ ло̄псэ̄т «Абитуриент» разделт сунсэ̄н, тот тах та̄ра на̄ӈки — ка̄сыӈ хо̄тпа котиль баллэ манхурипа ос ханищтахтуӈкве виве ман а̄ти. Колледж интернет сайтэ: https//hmtpk.ru.
Колледжин пирмайтан ва̄рмаль кӯщай нэ̄ Нина Владимировна Браун ёт ам ань потыртасум, тав ла̄выс, тыт ханищтахтын ма̄гыс маныр э̄ри, колледж ищхӣпыӈ ло̄псэ̄т пуссын ёмщакв хансым о̄лы. Китыгласлум, хоты специальностин са̄внув а̄гит-пыгыт нэ̄паканыл мыганыл.
Лӯпта э̄тпос 29 хо̄талэ мус щар са̄в ма̄ньлат мир нэ̄пак мисыт:
— «Информационный системы ос программирование» ва̄рмальн — 25 ханищтахтын ма̄н 46 маима;
— «Гостиничный ва̄рмальн» — 25 ханищтахтын ма̄н 41 маима;
— «Тэ̄нут ос атыӈ ня̄нь ва̄рнэ ва̄рмальн» — 25 ханищтахтын ма̄н 43 маима;
— Правоохранительный деятельстность ва̄рмальн» — 38;
— «Ма̄нь ня̄врамыт ханищтан ва̄рмальн» — 50 ханищтахтын ма̄н 36 маима;
Колледжин нэ̄пакыт пирмайтан ва̄рмаль о̄лнэ ма̄тэ — Ханты-Мансийск ӯс, Гагарин нампа ӯсхулы, 3 кол, 266 колнак.
Нэ̄пакыт пирмайтан хо̄тпат тох рӯпитэ̄гыт: са̄т о̄выл хо̄талныл атыт хо̄талэ мус: 9 щё̄сныл — 17.00 щё̄с мус, тэ̄пъялан пораныл 12.00 щё̄сныл 13.00 щё̄с мус. Са̄т пуӈк хо̄талт, ӯщлахтан хо̄талт, та̄н ӯщлахтэ̄гыт.
Телефонаныл +7(3467) 32-18-09
Е-mail:priem@hmtpk.ru.
Ка̄ркам ма̄ньлат ма̄хум, тыг ханищтахтуӈкве ёхтэ̄н!
Ты потыр ма̄ньщи ла̄тӈыг Альбина СТАНИСЛАВЕЦ хансыстэ.
