

	Ханты-Мансийск ӯст «ВИЧ» нампа пилыщмаӈ а̄гм урыл потыр о̄лыс. Ля̄ххал тотнэ ма̄хумн ты лю̄ль а̄гм урыл таве пусмалтан лēккарыт потыртасыт. 

	ВИЧ а̄гм са̄выӈпа̄лэ ма̄ньлат ма̄хум а̄гмыг  ловиньтаве. Юи-о̄выл хӯрум та̄л сыс округув янытыл ты а̄гмыл сака са̄в ма̄хум сорумн патсыт. Ты та̄нтина̄нылн лю̄ль тэ̄рпи тēлпта̄рс хосыт та̄ратан ма̄хум, касна колт ӯнлын ос моринув о̄лнэ хо̄тпат халт ты а̄гм сака молях ла̄кква-мины. А̄гм нас тох та̄ра-паттуӈкв ат вēрмаве. Тēлп анализыг виве ос тащирыл тав та хо̄нтаве. Тавēныл а̄гмыӈ хо̄тпат та̄нти нэ̄матыр ат торгамтэ̄гыт. А̄гм ёт хоса сытамыг вēрмēгыт о̄луӈкв. Тащирыл о̄лнэ̄ныл ма̄гсыл то̄ва хо̄тпат акван-хуйигпа̄лнэ̄ныл порат пилыщмаӈ а̄гмыл та ха̄ӈхавет.  

	 

	Александр Вьюткин

	хансыс ос хури ва̄рыс.
