
Пēс йис та̄гыл Ня̄хщамво̄льт ма̄ньщит о̄лэ̄гыт. Колхоз ва̄рим порат  ляпат ӯнлым ма̄нь па̄вылквет о̄лнэ мир тув рӯпитаӈкве ва̄нтлуптавēсыт. Ма̄хум Ня̄хщамво̄льн миныглым па̄вланыл хультуптасаныл, о̄лум ма̄наныл йӣвыл лап та яныгмавēсыт. Ань Яныгпа̄вылт, Нёрахи па̄вылт ос Усть-Маньят туп кит-хӯрум хо̄тпа хультыс.

	Ня̄хщамво̄льт ань атса̄т арыгкем э̄лумхо̄лас о̄лы, та̄н халанылт са̄выӈпа̄лэ ма̄ньщи хо̄тпат. Ты па̄вылт Москва ӯс миркол яныг кӯщаиг рӯпитан хум Сергей Семёнович 

	Собянин самын патыс. О̄выл классыт тот ханищтахтас. Тувыл ща̄няге-а̄щаге ёт Ха̄льӯсн о̄луӈкве минас. Ань тав мирн ва̄нэ хо̄тпаг ты ēмтыс. Тав ётэ о̄выл классыт ханищтахтам то̄ва хо̄тпат Ня̄хщамво̄ль па̄вылт иӈ о̄лэ̄гыт. Ань Собяниныт тот  о̄лэ̄гыт кос, тувыл ма̄хум ла̄вēгыт, халанылт та̄н рӯтыг ат ловиньтахтэ̄гыт.  

	Ка̄тыл хурит по̄слам хум Владимир Игошев ты па̄выл ос намыӈ-суиӈыг ва̄рыстэ. О̄лме порат ва̄тихал хурит по̄слуӈкве тув ялантас. Тот по̄слум хуриянэ Москва, Ханты-Мансийск ос мо̄т ӯсытт о̄лнэ  музеитт мирн суссылтавет.  Ня̄хщамво̄ль па̄влыӈ ма̄хум тамле мирн ва̄нэ хо̄тпал сака янытлахтэ̄гыт. 

	 

	Людмила Тасманова

	 
