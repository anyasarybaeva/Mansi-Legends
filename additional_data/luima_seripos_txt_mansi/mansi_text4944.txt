
Пēс порат Я̄сунтыт са̄в ма̄хум о̄лыс. Па̄вылт сэ̄мыл охсарыт янмалтан перма рӯпитас, тот рущит, хатанит, ё̄рныт, ма̄ньщит пуссын рӯпитасыт. Тувыл та ма̄хум ла̄кква та мингаласыт.
Та тэ̄лы порат Саран-па̄вылт са̄лыӈ ма̄хум каснэ порат акв ё̄рн хум ёт потыртасум. О̄влэ̄т ла̄выс, тав Я̄сунтныл о̄лы, тувыл ущ наме ла̄выстэ — Иван Григорьевич Хатанзеев. Хум такви о̄лупсатэ урыл тох потыртас:
— Ам 2019 та̄лт са̄тлов та̄лум то̄влы. Сортыӈъя̄ па̄вылт 1949 та̄лт самын патсум. А̄тям Григорий Ванюта о̄лыс. Ос ам омам о̄парищ намēтыл хансым о̄лсум, тох та яныгмасум. 
Ма̄н колта̄глув яныг о̄лыс, са̄в ня̄врамыӈ. Ам щар янгыг о̄лсум, ам ёлы-па̄лумт самын патсыт – Дарья (тав ань Сюркалова), Валентина (тав Панфилова), Григорий, Слава, Фаина, Елена (тав ань Бондарева), ос Василий. Я̄сунтын ма̄н 1954 та̄лт а̄тявн тотвесӯв, тав то̄нт са̄лыӈ колт рӯпитас. 
Та па̄вылт я̄ ва̄та ляпат ма̄ньщи э̄кваг-о̄йкаг о̄лсы̄г – хум наме Иосиф о̄лыс, нэ̄тэ Пелагея. Тэ̄н ма̄колт о̄лсы̄г. А̄тявн тэ̄н ла̄всы̄г, щēмьятэ ма̄гыс тэ̄н ма̄колэ̄н ляпат о̄лнэ кол вос ӯнтты. Ма̄н тот ты о̄лсӯв, тот яныгмасӯв. 
Школан Я̄сунтыт минасум. То̄нт пēс школа перма ляпат о̄лыс. Ётыл йильпи школа ӯнттувес. Ам номилум, ма̄н хӯрум классыт акв колнакт ӯнлысӯв. Са̄всыр ня̄врамыт – ё̄рныт, ма̄ньщит, мо̄т мир ня̄врамыт, хотмус тот та ханищтавесӯв. 
Та пора номылмата̄лылум, сака пӯмыщ о̄лыс. Ма̄н таса̄вит ня̄врам, акван-атхатэ̄в, та ха̄йтыгтэ̄в, та ёнгасэ̄в. Тит нэ̄г ма̄нав уральтасанэ̄н — ты Галина Немдазина ос Маруся Калягина. 
Тувыл сэ̄мыл охсарыт янмалтан перма Саранпа̄вылн тотвес. Школа та̄ра лаппантвес ос тот рӯпитан ма̄хум пуссын Саранпа̄вылн та ва̄нтлысыт. Ётыл ма̄н Я̄сунтныл мощ алгальнув во̄ркол ӯнттыгласӯв, тув акваг ялантасӯв, тот о̄лсӯв. Тот о̄лмув сыс хӯл пувсӯв, во̄раясӯв. 
Щēмьятэ урыл хум тох ла̄выс – э̄кватэ рущ э̄ква, наме Мария Федоровна. Тэ̄н хо̄т ня̄врам янмалтасы̄г, пуссын та̄нти колта̄глыӈыг ēмтсыт, я̄нас о̄лэ̄гыт. Э̄кваг-о̄йкаг лов апыгрищ о̄ньщēг. Иван Григорьевич э̄лаль тох потыртас: «Ам хунь титыглавем, хотыл о̄лэ̄гум - ювле тох ла̄вēгум, ам Я̄сунтныл о̄лэ̄гум, тот яныгмасум, ма̄к па̄влум ты». Тамле ты хо̄тпа ёт потрамасум.
