
Ты хурит Кирилл о̄йка ма̄нь пыг по̄слым о̄лы – Николай Кириллович Юрьев. Тав Ха̄льӯс район Ло̄пмус па̄вылт о̄лы. Рēтыӈ ю̄свой э̄тпост тав колэ̄н щалтсасум, мощ ӯнлахо̄лсумēн, потрамасмēн. На̄н ань э̄лаль Николай Кириллович потре ловиньтэлы̄н.

	- Ам яныгпо̄ль э̄тпост самын патсум, 1978 та̄лт. Та порат ма̄н колта̄глув Кульпаст о̄лыс. Омам наме Таисия Васильевна, а̄ги о̄парищ наме Шешкина, Няхлаӈ па̄вылныл о̄лыс. А̄тям Кирилл Константинович Мēсыг па̄вылт самын патыс. Кульпаст а̄тям колхозт рӯпитас, хӯл алыщлас, рыбакыт ёт А̄сн кēтыгла̄лвēсыт. Э̄лнаӈ тав са̄лыл Ха̄льӯс мус яланта̄лыс, Ӯс лё̄ӈх хосыт, проводникыг о̄лыс. Сака са̄в лё̄ӈх яласас, са̄в ва̄щинта̄лыс, ты урыл акваг потырта̄лыс. Ам самын патмум юи-па̄лт ма̄н Ло̄пмусн ва̄нтлысӯв. Омам пēкарнят рӯпитас, ня̄нь ва̄рыс. Тэ̄н ань сас а̄тимыг, акв ляпат хотталь щалтсы̄г.  
fast easy money online

	Щēмьявт ма̄н хо̄т ня̄врам о̄лсӯв. Яныг увщим Клава, тувыл Алексей, Илья, Костя, Надя, ам щар ма̄нь. Ань туп акв каӈкум о̄лы, Алексей. Тэ̄н Ира э̄кватэ̄нтыл о̄с тыт Ло̄пмуст о̄лэ̄г, са̄т ня̄врам о̄ньщēг. Яныг а̄гиягēн ос пыгēн щēмьяныл ёт Ханты-Мансийск ӯст о̄лэ̄гыт. Клава увщим а̄гитэ Ольга Кульпаст о̄лы, о̄с щēмьяӈыг ēмтыс. То̄ванакт тыг ёхталы, а̄нум нё̄тумта̄лытэ, ня̄нил тотавем. Каӈкумн о̄с нё̄тыглавем, такви щēмьятэ яныгтēпыл. Во̄раяӈкве ос хӯл алыщлаӈкве ялантэ̄гум. 

	Николай Кириллович омаге-а̄тяге сымыӈ хо̄тпаг о̄лсы̄г. Таисия Васильевна са̄в мо̄йт ва̄с, пēс йис о̄лупса урыл са̄в потыр ва̄с, потырта̄лыс. Колта̄гланыл сака яныг о̄лыс, ня̄враманэ̄н ос апыгрищанэ̄н ёт пуссын аквъёт о̄лсыт. Ань пити-патта пыгēн, Колятэ̄н, колэ̄т тактēт хультыс, тактēт о̄лы. Ам тав нуплэ ла̄вē-гум, хотты хо̄тпа вос тотнувын, юртта̄л о̄луӈкве улпыл марщум. Ла̄ви, ам нэ̄мхотталь ат ялантэ̄
	гум, амттем та о̄лэ̄гум. 

	Ты я̄тил ма̄ньщи хо̄тпав пуста̄гыл вос о̄лы, На̄янэ̄н-О̄тыранэ̄н вос ӯргалаве! Пус ка̄т, пус ла̄гыл!

	Светлана Ромбандеева

	 
 