
Округ дума депутатыт ювле хультум э̄тпос 31 хо̄талэ̄т акван-атхатыгласыт. Ты сапра̄нияныл тит арыгтем щё̄с минас. Та̄н ва̄тахтем са̄всыр са̄ккон урыл потыртасыт, са̄выӈпа̄лэ пуссын пирмайтасаныл.
О̄влэ̄т та̄н ма̄хум яныт­ласаныл, акв хо̄тпа ма̄­гылн тагатан пōсыл миса­ныл, 34 хо̄тпа Почёт­ный грамота нэ̄па­кыл муйлуп­тасаныл. 
Ань щар ма̄к мирн нё̄тнэ са̄кко­ныт урыл ты потырт ловиньтэ̄н.
Ма̄ньлат нэ̄т-хумыт нё̄туӈкв патавет
Ты йист университетт ма­нос колледжитт ханищ­тахтын а̄гит-пыгыт щēмья­ӈыг ēмтэ̄гыт, то̄ват ос ня̄врам о̄ньщē­гыт. 
Та̄нанылн нё̄тнэ ма̄­гыс акв са̄ккон мощ мо̄т щирыл­нув хасвес. Ты са̄к­кон тох ла̄ваве – «О под­дер­жке семьи, материн­ства, отцовства и детства в ХМАО-Югре». 
Ня̄врам о̄щнэ ма̄ньлат нэ̄т-хумыт ты щирыл нё̄туӈкв тах патавет – хотьютаныл я̄нас колт о̄лэ̄гыт ос ты кол ма̄гыс олн ойтэ̄гыт, та̄н ань 10 со̄тыра солко̄вил ювле мивет. Ня̄врам оматэ ёт юн те о̄лы, та̄н о̄с тах ол­ныл мивет. 
То̄ва щēмьят ня̄врама­ныл пусмалтан ма̄гыс ма­нос ня̄врам мо̄т ӯст ханищтахтынэ̄тэ ма̄­гыс омагēн-а̄тягēн тув тотыг­лаве. Акв та̄л сыс тыгле-тувле са̄в щёс тох яласэ̄­гыт. Ты яласан лё̄ӈханыл ма̄гыс тамле щēмьят о̄с олн-нё̄тмилыл вос мивет. 
Па̄влыӈ ма̄ кӯщаит
Ань ма̄нь па̄влытт о̄лнэ мир яныг ӯсн о̄луӈкв минэ̄гыт. Па̄вланылт сака мощща хо̄тпа хульты. Округ са̄кконт хансым о̄лы, тамле ма̄нь па̄выл­квет о̄лнэ мирн нё̄тнэ ма̄гыс староста хо̄тпа пēрияве. 
Ань Ха̄льӯс районт 4 староста хо̄тпа рӯпиты, Кондинский районт – 13 хо̄тпа, Сургутский районт – 11 хо̄тпа, Октябрьский районт – 2 хо̄тпа. Ты та̄лт Нижневартовский, Советский ос Ханты-Мансий­ский районытт ат хо̄тпа старостаг пēрия­вет. 
Ты хо̄тпат ань сака э̄рēгыт, та̄н па̄вланылт о̄лнэ яныгпа̄ла хо̄тпатн нё̄тэ̄гыт. Матыр та̄рвитыӈ ва̄рмаль те ēмты, та̄н яныг кӯщаит ёт ты урыл потыртэ̄гыт ос нё̄тмил во̄вēгыт.
Ма̄н округувт Наталья Васильевна Стребкова са̄в та̄л «Уполномочен­ныиг» рӯпиты. Тав ань мирн пēриим депута­тыт э̄лы-па̄лт 2021 та̄л сыс ва̄рум рӯпататэ урыл потыртас. 
Нэ̄ ла̄выс, тав палтэ са̄в хо̄тпа нё̄тмил во̄внэ ма̄гыс ёхталэ̄гыт. Щар ма̄к та̄рвитыӈ ва̄рмаля­ныл тамле – о̄лнэ кол са̄в та̄л ӯрēгыт. Ос турман­колт ӯнлын са̄в ма̄хум тав палтэ пищма хан­сэ̄­гыт. То̄ват рӯпата тин­сэ̄­гыт, то̄ват ос рӯпатан ат вивет. 
Кӯщай нэ̄ потыртаме юи-па̄лт депутатыт ла̄всыт, тамле рӯпата ва̄рнэ хо̄тпа ма̄н округувт сака э̄ри.
О̄с акв ёмас ос мирн э̄рнэ са̄ккон ань пирмай­тавес. Пенсиян минам яныгхо̄тпат лӯима̄ныл мо̄т ма̄н о̄лмыгтаманыл юи-па̄лт винэ олн-нё̄т­мила­ныл пуссын э̄лаль тах ойтуӈкв патавет. 
Ты та̄р­витыӈ ва̄рмаль са̄в та̄л о̄лы, Россия мо̄т ма̄н ва̄нтлуӈ­кве ка̄сащан яныгпа̄ла хо̄тпат пенсия-олнаныл та̄ра мощщаг ēмты. 
Ань Россия яныг кӯ­ща­ит ты ва̄рмаль урыл ха­ланылт ёмащакв по­тыр­тэ̄гыт, ла̄тӈаныл ак­ван те ёхтэ̄гыт, то̄нт ты са̄к­кон тах пирмайтаве.
Валентина УЗЕЛЬ
