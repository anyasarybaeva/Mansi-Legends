
2009 та̄лт рēтыӈ ю̄свой э̄тпос аквхуйплов хо̄талэ̄т «Лӯима сэ̄рипос» газета хус та̄лэ то̄влыс. Та сыс тот са̄в пēс потыр хансыглавес. Пēс порат П. Шешкин, С. Гоголев, И Меров, З. Лаптев, Н. Сайнахова ос мо̄таныт газетан ма̄ньщи ла̄тӈыл потрыт хассыт. Та̄н то̄ва потраныл ань ос хансыглавет.
Ты коныпал то̄нт газетан Мария Двинянинова са̄в потыр хансыс. Ты «Оматем туп потранэ хультсыт», «Омам ла̄тӈыт, потрыт», «Оматем», «Саам ма̄хум потрыт», «Ӯринэ̄ква хо̄тал» ос мо̄т потрыт. Рӯпататэ щирыл Ямало-Ненецкий округн са̄лыӈ ма̄хум палт ялыс. Ювле ёхтуме порат ты урыл «Нё̄рытт яласан ма̄хум» нампа потыр хансыс. Тувыл «Ня̄врамыт ӯрагалан хо̄тал» ос мо̄т са̄в пӯмыщ потыр газетан хансыглас. 

2010 та̄л ня̄врамыт ханищтан хо̄тпат та̄лыг ла̄ввес. То̄нт округ кӯщаиг ущты Наталья Комарова пēриявес. Ты коныпал та порат Ханты-Мансийский округ ēмтме па̄сныл 80 та̄лэ то̄влыс. То̄нт намыӈсуиӈ хо̄тпат урыл са̄в потыр хасвес. Эмиль Иванович Косполов 70 та̄лэ то̄влыс. Ты о̄йка са̄в та̄л Ханты-Мансийск ӯс педколледжит ня̄врамыт ханищтым рӯпитас. Тувыл сосса мир Ассамблея кӯщаин нё̄тым рӯпитас, тот са̄всыр рӯпата ва̄рыс. 
Та та̄лт са̄в потыр Ха̄льӯс район Сортыӈъя, Саранпа̄выл, А̄нъя, Тэ̄к па̄влыӈ ма̄хум урыл хасвес. Кондинский районт о̄лнэ па̄влыт урыл о̄с са̄в потыр о̄лыс. Тувыл каснэ, ханищтап ос пусмалтан ва̄рмаль урыл о̄с са̄в ля̄ххал ловиньтаӈкве ро̄ви.
2011 та̄лт то̄ва сосса хо̄тпанув яныг намхо̄таланыл о̄лсыт. Ты Клавдия Васильевна Афанасьева, такви о̄парищ наме Сайнахова, 60 та̄лэ то̄влыс. Тав педагогический наукат кандидат нам о̄ньщи. «Лӯима сэ̄рипос» газетав ва̄рнэ порат тав ты ва̄рмаль э̄лаль тотуӈкве  нё̄тыс, о̄с рӯпитас. Э̄ква Ха̄льӯс район Сӯкыръя па̄вылныл о̄лы. Са̄в та̄л ханищтап тэ̄лат рӯпитас, ня̄врамыт ханищтан нэ̄пакыт та̄ратас. Ань пенсият о̄лы. 
То̄нт нэ̄пак хаснэ хо̄нтаӈ ма̄ньщи хум Андрей Семёнович Тарханов 75 та̄лэ то̄влыс. Тав Кондинский район янытыл янытлан хо̄тпаг о̄лыс. О̄йка Аманья па̄вылт самын патыс. Стихыт ма̄ньлат та̄гыл хансыс. Тав а̄тимыг ēмтыс. О̄лмēт са̄в стихыт хансыс ос нэ̄пакыт та̄ратас. 
2012 та̄лныл яныг-по̄ль э̄тпосныл «Лӯима сэ̄рипос» газетав йильпииг ва̄руӈкве патвес. Журнал хольт ва̄рвес. То̄ва ло̄псыт хорамыӈыг ēмтсыт. Ма̄хумн хурит сунсуӈкве ос ловиньтаӈкве пӯмащ патыс. Тот о̄с аквтох са̄всыр потрыт па̄влыӈ э̄лумхо̄ласыт урыл, пусмалтан, ханищтап, каснэ, пēс йис тэ̄лат, мо̄йтыт ос мо̄т ва̄рмалит урыл э̄лаль хансавет. Я̄нас ло̄пс ня̄врамыт ма̄гыс ва̄рвес.

2013 та̄лт иӈ са̄внув пӯмыщ ос э̄рнэ потрыт хансуӈкве патвēсыт. Са̄в ля̄ххалыт учёныит, нэ̄пак хаснэ хо̄тпат, па̄влытт, ӯсыт ос йис ма̄т рӯпитан ма̄хум, ня̄врамыт ӯщлахтын ма̄т урыл хассув. Газета са̄всыр потрыл акваг са̄вмалтавес.
