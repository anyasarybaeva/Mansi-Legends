
Анастасия Анатольевна Гибадуллина, такви āги ōпарищ наме Лысенкова, мāньщи нэ̄, институтт ханищтахтын э̄лы-па̄лт тав Саранпāвылт о̄лыс. 
Ты щёс тав Ханты-Мансийск ӯст щēмьятэ ёт ōлы, 12 та̄л арыгкем библиотекат рӯпиты, ам тав ётэ хōнтхатыгласум, рӯпататэ урыл потыр­тасмēн.
– Анастасия, наӈ хунь библиотекат рӯпитаӈкве патсын?
– Ам Югорский госу­дарственный универси­тетыт филология факуль­тетыт ханищ­тахтасум, 2011 тāлт университет а̄стласум. Э̄лаль нэ̄пак ловиньтан округ колт рӯпитаӈкве патсум, ты тāл китхойплов тāлыг ты ēмтыс, тыт ам рӯпитанэм. Мāн отделувт хӯрум нэ̄т Елена Симакова, ам ос Софья Жданова рӯпитэ̄в, āгмыӈ-мосыӈ хōтпат ос ня̄врамыт ёт рӯпата вā­рēв.
– На̄н манхурип хōнт­хатыглапыт ма̄хманув ма̄гыс щё̄пита̄лэгы̄н?
– Яныгпāла хо̄тпат ос ня̄врамыт ма̄гыс са̄всыр хōнтхатыглапыт щё̄питэ̄в, отделувт кит клубыг рӯ­питэ̄г, щēмьят ма̄гыс «Мāн яныг щēмья» ос яныг­пāла хōтпат «Мāхум са̄всыр ōлнэ тēме, таи­ма̄гыс тāн аквъёт юр­тыӈыщ о̄лэ̄гыт».
Нэ̄пак ловиньтан кол ня̄врамыт ма̄гыс «Мōй­тыӈ мā» нампа колнак ōньщи, мāн мирн нё̄тмил ва̄рнэ колыт, школатын ос ня̄врамыт ӯргалан колытын ялантэ̄в ос тот мōйтыт ёнгилыг щё̄пи­тым суссылтэ̄в.
Мāн тамле э̄рнэ вāр­маль ōньщēв, хоты яныг­пāла хōтпат тāнки ат вēр­мēгыт нэ̄пак ловиньтан колн ёхтуӈкве, тāн заяв­ка-нэ̄пак хансэ̄гыт ос ищхӣпыӈ ут хосыт кēты­яныл, манхурип ловинь­тан нэ̄пак э̄ри тотуӈкве - ма̄н тотэ̄в. Татем та ёмас, ма̄хманув ловинь­тэ̄гыт, акв яныгпа̄ла э̄ква тав 101 тāлэ тōвлыс. Тав нэ̄­пакыт ловиньты, пустā­гыл ōлнэ наке, сампос ос номтэ сака ёмас, вос э̄лаль ёмщаквег ōлы.
Нэ̄пак ловиньтан кол тармыл пуӈктотнэ нэ̄ Елена Симакова ёт мāн отделув кит яныг про­ектыг ōньщи, Губернатор олн-нё̄тмил висӯв, акв проект рущ щирыл «Инк­люзив­ный фестиваль» намаяс­лӯв, 2019 тāл па̄­сыл тав ётэ рӯпитэ̄в.
Мо̄лты тāл мӯйлын хō­тал «Чтение, движение, творчество» ōлыс. Са̄в­сыр яныг экспертыт ёх­таласыт, āгмыӈ-мосыӈ хōтпат нё̄тыяныл, хӯл­ты­яныл, ка̄тыл матыр вос вāрēгыт, са̄всыр э̄рнэ пормасыт вос мāщтыр­лэ̄гыт, хотьют вēрми, стихыт ман потрыт вос хансэ̄гыт.
Сӯкыр э̄тпос 28 хо̄талэ̄т нэ̄пак ловиньтан колт яныгпāла хōтпат ма̄гыс касыл вāрвес, «Пусть осень жизни будет зо­ло­той» рущ щирыл тох лāваве.
Библиотекариг рӯпи­тан нэ̄ Альфия Сагдеева ма̄хум ёт пащалахтас ос тāн ма̄гсыланыл ёмас лāтыӈ ла̄выс: 
– Таквсы пора - сака нё̄тнэ пора, тыхōтал мāн акван-атхатсӯв. Я̄тил яныгпāла ма̄хманув, нāн са̄в тāл ōлэгы̄н, ōлупса нупыл сака мӯтраӈыщ сунсэгы̄н, ня̄врамыт акв­писыг ёмас лāтӈыл лā­ви­яны̄н ос э̄рнэ щирыл ōлуӈкве, ёмас вāрмаль вāруӈкве ханищтыяны̄н. Пус кāт, пус лāгыл о̄лэ̄н! Ёмас номтыл ōлэ̄н!
Мӯйхōтпат ма̄гыс Лариса Мацур, Саран­па̄вылт яныгмам нэ̄, «Мы на лодочке катались» рущ э̄рыг э̄ргыс, «Факел» колн ялантан яныгпāла хōтпат ос кӯщай хумия­ныл Станислав Конопкин ёт са̄в сымыӈ э̄рыг э̄р­гысыт. Оматэ Людмила Мацур Саранпāвылт ōлнэ ма̄х­манэ урыл са̄в пӯмащ потыр хансыс, ты потранэ ловиньтас. 
Тувыл яныгпāла хōтпат ща̄й аюӈкве минасыт. Елена Николаевна ос Анастасия Анатольевна āгмыӈ-мосыӈ ня̄врамыт ёт лӯптал нё̄тнэ хурит вāр­сыт.
Оксана АЛБИНА
