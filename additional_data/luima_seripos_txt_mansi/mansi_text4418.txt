
Евдокия Ивановна Ромбандеева ты э̄тпос 22 хо̄талэ̄т 90 та̄лэ то̄влынув. Ма̄н, редакцият рӯпитан ма̄хум, ты мӯтраӈ ма̄ньщи нэ̄ хо̄тпав ка̄стылӯв. Ань тав урēтыл ты потыр ловиньтэ̄н.
Тав 1928 та̄лт Ха̄льӯс район Хо̄сло̄х па̄вылт самын патыс. Кульпаст са̄т класс мус ханищтахтас. Та юи-па̄лт Ханты-Мансийск ӯс педучилище а̄стлас ос такви па̄влэ̄н ювле ёхтыс. Тот ня̄врамыт ханищтым рӯпитас ос школа кӯщаиг о̄лыс.
Кит та̄л тот рӯпитас. Тувыл 1949 та̄лт Ленинград ӯс А.А. Жданов университет филологыг э̄лаль ханищтахтуӈкве минас. Тот сосса ня̄врамыт ма̄гыс рущ нэ̄пакыт ма̄ньщи ла̄тӈыг толмащлас. Ётыл 1954 та̄лт тав «Русско-мансийский словарь» нэ̄пак та̄ратас, тув лов со̄тыра ла̄тыӈ хансыс.
Ханищтахтын ма̄ныл а̄стламе юи-па̄лт, тав китхуйплов та̄л Ленинград ӯс са̄всыр ла̄тӈыт ханищтан институтт рӯпитас. Та порат са̄всыр научный потрыт журналыт ма̄гыс хансыс. Тав са̄всыр мирхал конгрессытн ос конференциятн акваг во̄виньта̄лвес. Ётылнув ос Москва ӯсн ва̄нтлыс. Тот ва̄т нупыл хӯрум та̄л ма̄ньщи ла̄тыӈ ханищтым рӯпитас.
1973 та̄лт щар о̄выл ма̄ньщи ла̄тӈыл хансум грамматика-нэ̄паке та̄ратавес. Ты нэ̄пак рущ ла̄тӈыл «Мансийский (вогульский) язык» намаястэ. 1980 та̄лт Евдокия Ивановна школат сосса ня̄врамыт ма̄гыс ма̄ньщи ла̄тӈыл ханищтахтын нэ̄пакыт та̄ратаӈкве патыс.
Тувыл 1990 та̄лт тав округувт сосса мир ва̄рмалит ханищтан ма̄гыс лаборатория пӯнсыс. Ётылнув тот А̄с-угорский институт ва̄рвес, тот са̄в та̄л рӯпитас. 1998 та̄лт мӯтраӈ нэ̄ хо̄тпа ща̄нь ла̄тыӈ щирыл докторский диссертация хансыс ос вуянтас. Тав о̄лме палытыл яныгса̄т атпан са̄всыр нэ̄пак та̄ратас. Тав наука Академия па̄лыл Почётный грамотал, «Ветеран труда» ма̄гылн тагатан по̄сыл ос мо̄т янытлан намыл майлувес.
Ты вēщкат, мӯтраӈ э̄ква ювле хультум та̄лт та̄л котиль э̄тпос хӯрмит хо̄талэ̄т а̄тимыг ēмтыс. Тав наука ма̄гыс са̄в рӯпата ва̄рыс. Хансум потранэ немецкий, английский, венгерский ос мо̄т хо̄н ла̄тӈытн хасвēсыт. Ма̄н, ма̄ньщи мир, таве акваг номуӈкве патылӯв.
