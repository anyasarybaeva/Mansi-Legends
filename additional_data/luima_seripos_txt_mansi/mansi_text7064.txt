
Россиявт о̄лнэ мощщаг хультум сосса мирыт э̄рнэ нэ̄паканыл Москва ӯсн Федеральный агентство по делам национальностей колн акван-атнэ о̄вылтыт ма̄н «Лӯима̄ сэ̄рипос» газетавт хансыгласув. Ты тэ̄ла 2021 та̄л я̄ӈк на̄тнэ э̄тпосэ̄т о̄вылтавес ос 2023 та̄л мус ва̄руӈкве патаве. Э̄рнэ нэ̄пакыт МФЦ (Многофункциональный центр) колт пирмайтавет.
Ты э̄тпос 3 хо̄талэ̄т Ханты-Мансийск ӯс МФЦ колн ӯст о̄лнэ сосса ма̄хум акван-атыглавē­сыт. Ты хо̄нтхатыглап тох намая̄лвес: «Впиши себя в Реестр коренных народов!» Ӯст о̄лнэ «Югра лылыеп» организацият рӯпитан ка̄ркам нэ̄квет ма̄хманув та̄н ты тув во̄­виньта̄лсаныл, ань ма̄нти мāньщи супанув но̄х вос масы­янув, э̄рнэ нэ̄пака­нув ёт вос выганув.
Тув ёхтысув, нэ̄пака­нув суссылтасанув, зая­в­ление-нэ̄пак хассув. Ля̄х­хал тотнэ хо̄тпатн кинан по̄слувесӯв, ла̄вēгыт, э̄лын о̄лнэ ма̄хманувн вос ка̄­салавēв, хумус ма̄н тыт нэ̄паканув э̄л-кēтыя­нув. Та̄н о̄с тах МФЦ колн вос ялэ̄гыт, наманыл акв нэ̄­па­кын хаснэ ма̄гыс э̄рнэ доку­ментаныл вос сус­сыл­тыяныл. 
Та хо̄тал тув ты ма̄тт рӯпитан сосса хо̄тпанув ялсыт – «Югра лылыēп» организация, «Ханты ясаӈ» ос «Лӯима̄ сэ̄рипос» газетаг ва̄рнэ хо̄тпат, «Лылыӈ со̄юм» колт ня̄врам ханищтан ма̄хум, «Хо̄тал» («Солнце») театр, А̄с-угорский институт, ЮГУ колт ханищтан хо̄тпат. Э̄рнэ нэ̄паканув тот сусвēсыт, пирмайта­вē­сыт, тувыл э̄лаль тах Россия сосса мирыт реестр-нэ̄пакын акван-тӯлнэ ма̄гыс кēтавет.

«Ханты ясаӈ» газетат рӯпитан ханты нэ̄ Людмила Гурьева тох ла̄выс:
– Ма̄н, ля̄ххал тотнэ ма̄хум, тыг таима̄гыс ёх­тысӯв, э̄лын о̄лнэ сосса ма̄хманув телевизор хо­сыт вос сунсэ̄гыт, ма̄н ань тыт хумус э̄рнэ нэ̄па­канув Москван кēтыянув. Тувыл та̄н о̄с нэ̄паканыл акван вос атыяныл, МФЦ колн вос тотыяныл. Хунь наманыл реестрын ханса­вет, тах хӯл алыщлан ма­нос во̄раян ма̄гыс квота-нэ̄пакыл миӈкве патавет. Ам рӯт ма̄хма­нум пēс та̄гыл хӯл алыщлэ̄гыт, ам о̄с хӯл алыщланувум, ос кӯщаит ла̄вēгыт, ӯст о̄лнэ сосса хо̄тпат квотал ат мивет, туп ма̄нь па̄влытт о̄лнэ ма̄хманув нё̄тавет. Федеральный агентстват рӯпитан кӯщаит нупыл ты урыл са̄в щёс потырта̄л­сув. Та̄н ювле ла̄всыт, хунь сосса мирыт наманыл пуссын акв реестр нэ̄па­кын хансавет, то̄нт тах ущ э̄рнэ тэ̄лат сāкконыг щё̄питаӈкве вēрмияныл.

Ты, атхунь, сака э̄рнэ яныг тэ̄ла. Ма̄н, округт о̄лнэ сосса мирыт – ма̄ньщи, ханты ос ё̄рн ма̄хум, наманув Россият о̄лнэ мощщаг хультум мирыт халн хан­са­вет. То̄нт тах та̄ра-паты, Юграт манос мо̄т ма̄т ман­са̄вит ма̄ньщи хо̄тпа­нув о̄лэ̄гыт. Тувыл кӯщаит ва̄ӈкве па­тэ̄гыт, хотьютн нё̄туӈкве э̄ри, ща̄нь ла̄тыӈ ханищ­тан ос культура но̄х-во̄р­малтан ма̄гыс манах солко̄ви та̄стуӈкве э̄ри. 
Нас по̄х хо̄тпа наме реестр нэ̄пакн ат хансаве. Ка̄сыӈ хо̄тпа э̄рнэ нэ̄па­канэ щирыл на̄ӈки, тав аман со̄ль ма̄ньщи, эвенк ма­нос ё̄рн хо̄тпа. Та яныг нэ̄пак капайн туп ма̄к ма̄ньщи э̄лумхо̄ласа­тē­нув наманыл тӯлавет. 
Тамле тэ̄ла акваг хунь ва̄раве, са̄в тал ювле хульты, тах ма̄хум ва̄ӈкве патэ̄гыт, ань ты 2021 та̄лт Россия янытыл манах сосса хо̄тпа о̄лсыт-хӯлсыт.
Светлана РОМБАНДЕЕВА
