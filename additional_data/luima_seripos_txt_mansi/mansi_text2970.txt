
Лӯпта э̄тпос 22 хо̄талэ̄т ма̄ньщи мир о̄выл поэтув, намыӈ-суиӈ хо̄тпав Юван Николаевич Шесталов нёлса̄т нупыл онтолов та̄лэ то̄влынув. Мо̄тыт та̄л нёлса̄т та̄лыг ēмтнув. Ань таве ка̄сталан ма̄гыс ка̄сыӈ та̄л самын патум хо̄талэ̄т са̄в мир «То̄рум Маа» музейт акван-атыглавет.
Са̄в та̄л ювле хультум порат ты музей ва̄рнэ ма̄гыс ты  хо̄тпат акван-нё̄тхатыгласыт –  Юван Шесталов, Еремей Айпин, Эмиль  Косполов, Татьяна Молданова ос мо̄т ма̄хум. Ань Татьяна Александровна ты потырта̄лы, музей ань ӯнлын ма̄тэ Юван Николаевич тав хо̄нтыстэ. То̄нт тав ты ма̄ вуянтан ма̄гыс сака воритотыс ос «То̄рум Маа» намыл ты музей пинуӈкв ла̄выстэ.
Ань ты музей ва̄рим па̄сныл мощēрт ва̄тахтем та̄лыг ты ēмты. Ос о̄йка 2011 та̄лт а̄тимыг ēмтме юи-па̄лт та музейт а̄хвтасныл яныг памятникыл тӯщтувес. Ка̄сыӈ та̄л тот мир ты атхатыгла̄лы.
Юван Николаевич о̄лмēт са̄в юрт о̄ньщис. Акв юртэ Вадим Орлов ос стихыт хансы, рущ поэтыг о̄лы. Тав ань ла̄выс, кос манах та̄л мины, Юван Шесталов наме акваг суиӈыг та ēмты. Ты та̄ксарыг о̄лум  хо̄тпа нэ̄мхотьютныл ат  пилыс, пуссын ля̄льт ла̄всанэ. Ань тав хансум ла̄тӈанэ, потранэ ос стиханэ мирн акваг ловиньтавет. Тав щирēт хансуӈкв воссыг нэ̄мхотьют ат вēрми.
Москва ӯсныл хатань нэ̄ ёхталас, тав наме Альфия Абдрашитова. Тав ма̄ньщи поэтув сака янытластэ, халэ̄нт юртыӈыщ о̄лсы̄г. Рущ ла̄тӈыл хансым «Морах» нампа акв стихе ты хатань нэ̄ хо̄т-а̄ти акваг ловиньтастэ, таима̄гыс Юван Николаевичн тох намтвес – Морах-нэ̄. Хо̄т ка̄салытэ, та ля̄галы: «Морах-нэ̄ ты юв». Нэ̄ ань тав урēт са̄в ёмас ла̄тыӈ ла̄выс ос хӯрум стиханэ мирн ловиньтасанэ.
«Ханты ясанг» газетат рӯпитан хум Владимир Енов акв стих о̄с ловиньтастэ. Юван Николаевич иӈ ма̄ниг о̄лыс, оматэ а̄тимыг ēмтыс, таима̄гыс тав оматēтэ урыл о̄лме палытыл са̄в стих хансыс. Ань акв стихе ханты хумн ты ловиньтавес.
Альбина Николаевна Мехнина (ты Юван Николаевич э̄ще) та урыл потыртас, та̄н а̄тяныл Николай Тимофеевич Шесталов ма̄нь па̄влыӈ ма̄т акваг колхоз председателиг рӯпитас. 1958 та̄лт та̄н Ло̄пмуст о̄лсыт, а̄щаныл тув рӯпитаӈкв тēтвес. Альбина то̄нт хо̄т  та̄лэ то̄влыс, йигрище нила та̄лэ о̄лыс. Та туи порат та̄н палтаныл ляпа рӯтаныл ёхтыс, Фрося Шесталова.  А̄ги то̄нт са̄тхуйплов та̄лэ то̄влыс, педучилищат ханищтахтас. Э̄ргуӈкв сака ха̄сыс, турсуе татем суиӈыг о̄лыс.
Тав ма̄нь а̄гирищиг э̄ргуӈкв ханищтаӈкв патсаге. Оманыл-а̄тяныл хотталь рӯпитаӈкв минэ̄г, та̄н та̄нттēныл юн хультэ̄гыт, та э̄ргащлэ̄гыт. Фрося тэ̄натэ̄н ма̄ньщи э̄ргытн ханищтасаге. Тувыл тав ювле та  минас. То̄ванакт э̄типа̄лаг Альбина а̄тятэ̄н ла̄ваве: «Фроська э̄рыг э̄рген». А̄гитэ тавēн та э̄рги. Тав ня̄врам э̄рге хӯнтлуӈкв сака э̄руптас.
Аквнакт Ло̄пмус клубт концерт ва̄рвес, ма̄нь а̄гирищиг ла̄ввесы̄г, тэ̄н э̄рыг тот вос э̄ргēг. Ня̄врамыг э̄ргуӈкв туп о̄вылтахтасы̄г, ма̄хум мовиньтаӈкв та тӯлтхатасыт. А̄тятэ̄н а̄гирищиг сыспалт лю̄лис, ла̄ви, тэ̄н щар ул вос э̄ссамтэг, э̄лаль вос э̄ргēг. А̄щēн то̄нт военный гимнастерка-супыл масхатым о̄лыс, ма̄глэ̄т мēталит о̄ньщис.
А̄гирищиг э̄ргуӈкв по̄йтсы̄г, ма̄хум мовиньтым ка̄тпатта  та ра̄тащласыт, то̄ват ос ты халт ро̄ӈхувла̄лсыт:  «Ёмас, сака ёмас».
Ло̄пмусныл та̄н щēмьяныл Малеевка па̄вылн тēтвес, ты па̄выл Восыӈтӯр ляпат ӯнлыс. Та па̄влыт ос тамле пӯмащ о̄лыс. Тот Валентина Николаевна Новьюхова о̄лыс, тав мис поснэ нэ̄г рӯпитас. Такви талква нэ̄, ос турсуе татем суиӈыг о̄лыс, э̄ргуӈкв сака ха̄сыс. Па̄вылт концертыт о̄лнэ̄ныл порат тав туп Валентина Толкунова э̄рганэ э̄ргыс, таима̄гыс тав тох и намталавес. Нэ̄ Шесталов кӯщай урыл ма̄нь э̄рыг-охсат  такви номылматы, концерт порат та э̄ргиянэ. Акв э̄рге тамле о̄лыс:
Ам ётум, ам ётум,
ам ётув хӯрум хо̄тпа –
Претщетатель
Шесталов-о̄йка
Ос Новьюхов
пиркатир.
Та па̄сныл са̄в та̄л минас. 2007 та̄лт  Альбина Николаевна Ханты-Мансийск ӯсн ва̄нтлыс, Юван  Николаевич каӈке палт о̄лмыгтас. Э̄типа̄лаг Юванын та ла̄ваве, матыр ма̄ньщи э̄рыг вос э̄рги. Фрося э̄рганэ ос  «Куккук» э̄рыг хӯнтлуӈкв сака ка̄сащас.
Ань Альбина Николаевна Юван Николаевич ка̄сталан хо̄талт «Югра – мой рай» нампа стихе мирн ловиньтастэ. Ты стих нэ̄мхо̄т ат хансыглавес. Мощēрт э̄рыӈ йильпи нэ̄пакт тах хансаве. Ла̄тӈанэ татем ёмасыт, щар сымын хо̄ēгыт.
