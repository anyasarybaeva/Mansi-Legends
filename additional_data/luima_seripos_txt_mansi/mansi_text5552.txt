
Туи порат Ха̄льӯс район Ло̄пмус па̄вылт «Шешкинские чтения» ма̄ньщи ла̄тыӈ ханищтан тэ̄ла о̄лыс. Тув ма̄ньщи э̄ква Мария Владимировна Ситникова а̄ги а̄гитэ Татьяна ёт ёхталас. Ло̄пмуст о̄лме порат тав такви о̄лупсатэ урыл мощ потыртас.
Са̄ртын ты ханищтап Ло̄пмус па̄вылт ва̄ти­хал щё̄пита̄лвес. Тувыл матахмат та̄л ат ва̄ры­главес, ань о̄с но̄х-во̄р­малтавес. Пēс порат тот Петр Шешкин ма̄щ­тыр о̄йка о̄лыс. Ты ма̄ньщи хум пēс потрыт, мо̄йтыт ос а̄мщит атыс, касаил са̄всыр пормасыт ё̄р­гуӈкве сака ха̄сыс. Ань тав тэ̄латэ э̄лаль тотнэ щирыл ханищтап ты ва̄рыглавес. 
Ло̄пмусн туи порат са̄в ма̄ньщи хо̄тпа ёх­та­лас. Яныг хо̄тпат, ня̄вра­мыт ма̄ньщи ла̄т­ӈыл потыр­таӈкве ханищ­тахтасыт ос са̄всыр пормасыт ка̄тыл ва̄рсыт. 
Мария Владимировна тот ма̄хум пормасыт ю̄нтуӈкве ос сакныл хорамыт хартуӈкве ха­нищ­тасанэ. Ты ма̄щтыр нэ̄ 2001 та̄лт «Пēс Сургут» нампа музеиӈ ма̄н рӯпи­таӈкве патхатас. Тот са̄в­сыр нё̄тнэ пормас ва̄рыс ос ма̄ньщи супыт ю̄нтыс. Такви рӯпатанэ са̄всыр ма̄тт суссылтасанэ. 
Округувт сосса ма̄хум халт са̄всыр касылыт о̄лыглам порат, тав акваг тув яланта̄лыс, са̄в щёс но̄х-патыглас. Тыи­ма̄гыс мӯйлупсал акваг мӯй­луп­та̄лвес ос янытлан нэ̄пакытыл майлувес. Ань ты рӯпатаныл по̄хын минас, пенсия-олн вуим о̄лы.
Такви ма̄гсылэ сэ̄тап­ныл нё̄тнэ щулкиныт саги, ма̄ньщи супыт, то̄рсахит ю̄нты. Ты пормасанэ ялпыӈ хо̄та­лыт о̄лнэ порат акваг но̄х-масыглыянэ. Хорамыӈ тучаӈ ва̄рыс, таве ялнэ-миннэ лё̄ӈхыт акваг ёт-тотыглытэ. Ты коныпал ос мо̄т са̄в э̄рнэ пормасыт о̄ньщи. 
Оматэ наме Анисья Тимофеевна Мойбурова, О̄лттумп па̄выл нэ̄, о̄лыс. Ма̄рия тот ты самын патыс. А̄ще рущ о̄йка о̄лыс. Ма̄нь порат а̄ги анēкватэ палт яныгмас. Тот ты ма̄ньщи ла̄тӈыл ёмщакв потыртаӈкве ханьщувлас. 
А̄нъя па̄выл школа а̄стламе юи-па̄лт, э̄лаль Ханты-Мансийск ӯс медицинский учили­щан лаборантыг ханищ­тахтуӈкве минас. Тувыл са̄всыр па̄влытт ма̄нь лēккарыг рӯпитас. 
Мария Владимировна «Пēс Сургут» нампа сосса мир о̄лупса э̄лаль тотнэ ма̄т рӯпитаме порат, 2012 та̄лт «Народный мастер России» намыл майвес. 
А̄гитэ а̄ги Татьяна Сургут ӯс училищат ань ханищтахты. Таве ос ма̄ньщи ла̄тӈыл потыр­таӈкве ханищ­тытэ. Сосса мир семинарытн манос ханищтапытн акваг ёт во̄выглытэ. 
Татьяна ты урыл ла̄выс: «А̄нум тамле ва̄рмаль сака пӯмащ. Ма̄ньщи мир пēс о̄лупса ханищтаӈкве сака мӯсты. Пормасыт э̄рнэ щирыл ю̄нтуӈкве анēквамн ха­нищтавем, хӯл­тавем. Тав а̄нумн акваг нё̄ты. Ма̄ньщи ла̄тӈыл потыр­таӈкве ла̄щал ханищ­тахтэ̄гум, то̄ва ла̄тӈыт ань ва̄ганум».
Мария Владимировна Ло̄пмус па̄вылт ма̄хум тучаӈыт, нуйил хӯрыг­совыт ос мо̄т пормасыт ю̄нтуӈкве, хорамыт хар­туӈкве ханищтасанэ. Па̄влыӈ ма̄хум ща̄гтым тув ёхталасыт. А̄пыгрище о̄с ка̄сыӈ хо̄тал тав по̄хат ӯнлым ю̄нсхатас. Матыр ат тэ̄лыс, анēкватэ̄н хӯлтыглавес. 
Мо̄тынтыг Петр Шешкин самын патме па̄сныл о̄нтырсат та̄лэ то̄влы тах. Ты кастыл тэ̄н Ло̄пмусн ялуӈкве о̄с ла̄вхатсы̄г. На̄н, ма̄хумаквет, о̄с тув ёхталэ̄н.
 
