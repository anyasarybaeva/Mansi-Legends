
Тӯяг Белоярский район Касум па̄вылт са̄лыӈ ма̄хум каснэ хо̄талын ялмум порат пӯмащ ханты хум ёт ва̄йхатасум. Тав наме Герасим Николаевич Дыбин. Ань тав Ванзеват па̄влыт о̄лы.А̄тятэ наме Николай Тимофеевич Дыбин, о̄лнэ̄тэ палытыл колхозт хӯл алыщлым, во̄раим о̄лыс. 

	Оматэ наме Евгения Петровна, тав колхозт мис поснэ нэ̄г рӯпитас. Ӯйхуланыл ма̄гсыл пум са̄грынэ̄ныл порат тэ̄н щēмьяӈ та̄гыл пум ва̄рнэ ма̄н тēтыглавесы̄г. 

	Тэ̄н колта̄глэ̄н яныг о̄лыс, нила ня̄врам янмалтасыг - хӯрум а̄ги ос акв пыг. Щар яныг а̄гитэ̄н наме Ольга Ефимовна, о̄йкатэ щирыл Скакунова. Тав ань Нефтеюганск ӯст о̄лы. Ольга Ефимовна ханищтахтын ма̄ныл а̄стуме юи-па̄лт пенсиян ква̄лнэ̄тэ мус ма̄нь ня̄врамыт ханищтан нэ̄г рӯпитас. Ань тав пенсият олы, ӯщлахты.

	Тав юи-па̄лэ̄т Евдокия Николаевна, о̄йкатэ щирыл Калинина. Тав ань ня̄враманэ̄н нё̄тым, а̄пганэ янмалтым, о̄с Нефтеюганск ӯст о̄лы.   Хӯрмит э̄щēн наме Галина Николаевна, тав ань а̄тим. 

	Щар питипатта ня̄в-рамыг тав ты Герасим Николаевич самын патыс. Тав ханищтахтын колн миннэ̄тэ мус са̄мын патум Ванзеват па̄влэ̄т са̄т та̄л мус яныгмас. Ханищтахтуӈкв Полноват па̄влын интернатын тēтвес. Ня̄врамыт ханищтахтын коланыл а̄стлан мус Ванзеват ос Полноват тит па̄влыг халт яласым о̄лыс. Герасим Николаевич ханищтахтаме порат нас тох о̄луӈкв ат вēрмыс. Та̄вен аквписыг матыр ва̄руӈкв э̄рыс. Таима̄гсыл ка̄сыӈъēмт ялпыӈ хо̄талыт ēмталан порат тав тот э̄ргыс, йӣквыс, пӯмащ ма̄гсыл матыр э̄рыс, тав пуссын ва̄рыс. Концерт суссылтан щирыл та̄н аквписыг Ха̄льӯс район янытыл о̄лнэ па̄влытт тотыглавēсыт. Та порат Ха̄льӯс район ань о̄лнэ тит районыг яныт о̄лыс. 

	Ханищтахтын ма̄ныл а̄стуме юи-па̄лт тит та̄л во̄рян хумыг о̄лыс. Тувыл газ ма̄гсыл о̄лнэ тēр турыт пиннэ ма̄т СМУ-2 нампа колт тит та̄л рӯпитас. Тот рӯпитаме порат армиян лусытаӈкв вуйвес. Ла̄гл а̄гме щирыл тав хо̄са ат лусытас, юв тēтвес. Па̄влэ̄т нэ̄мат хоса а̄т о̄лыс, акв-та та̄л таквсы Салехард ӯсн Культпросвет училищан ханищтахтуӈкв минас. Хӯрум та̄л баяныл ёнгасан хумыг ханищтахтас. Ханищтахтын ма̄ныл а̄стуме юи-па̄лт та̄ра нэ̄ тотыс, э̄кватэ наме Ирина. Тав ос та порат Салехард ӯст тэ̄нут па̄йтнэ нэ̄г ханищтахтын ма̄ а̄стлас. Акван-минамēн юи-па̄лт тэ̄н сас Катравож А̄с я̄ ва̄тат о̄лнэ па̄влын рӯпитаӈкв тēтвесы̄г. Тот тэ̄н тит та̄л арыгтем о̄лсыг. Торыӈ о̄лнэ кол ат о̄щсы̄г, ня̄врамыӈыг ēмтмēн юи-па̄лт Ха̄льӯс районын о̄луӈкв ва̄нтлысыг. Ванзеват па̄вылт рӯпитан ма̄ а̄тим о̄лыс, тэ̄н район мирколныл Ня̄хщамво̄ль па̄вылн рӯпитаӈкв тēтвесы̄г. Герасим Николаевич тот клубт хӯрум та̄л рӯпитас. Ха̄льӯс мус яласан лё̄ӈхе хо̄саг о̄лыс, таима̄гыс 1981та̄лт такви самын патум Ванзеват па̄влэ̄н щēмьяӈ та̄гыл о̄луӈкв та ва̄нтлысы̄г. Ань мус тот та о̄лэ̄г. 

	Герасим Николаевич о̄влэ̄т колхозын рӯпитаӈкв патхатыглас. Нэ̄матыр хо̄са тот ат рӯпитас клубын рӯпитаӈкв во̄ввес. Та коныпал тав ня̄врамыт ханищтахтын колт ня̄врамыт э̄ргуӈкв ханищтан хумыг о̄лыс. Ханищтан ня̄враманэ ёт ханты ла̄тӈыл э̄ргын коллектив ва̄рыглас. Та ня̄враманэ ёт округ янытыл концерт суссылтым ва̄тихал яласасыт. 1994 та̄лт Ханты-Мансийск ӯст Дмитрий Агеев ёт ва̄йхатас. Тавēн са̄ӈквылтап ос нарсьюх са̄ӈквылтан суянэ сымын хо̄ясыт. Та юи-па̄лт тав такви пӯмащ ма̄гсылэ нарсьюхыл са̄ӈквылтаӈкв са̄т та̄н ханищтас.   

	Э̄кватэ о̄с ня̄врамыт ханищтахтын колт тэ̄нут па̄йтнэ нэ̄г пенсиян ква̄лме мус рӯпитас. Ты та̄л рӯпитаӈкве хот-по̄йтнэтэ̄н па̄сныл ат та̄лыг ты то̄влыс. 

	Тэ̄н хӯрум ня̄врам янмалтасыг. Яныг пыгēн наме Коля, ё̄рн ма̄хум о̄лнэ ма̄т на̄й харыгтан ма̄т рӯпиты. Тав юи¬-па̄лэ̄т тит а̄ги янмалтасыг. Яныгнув а̄гитэ̄н наме Оля, о̄йкатэ о̄парищ нам щирыл ань Хуланхова. Тав ань Ванзеват па̄вылт ня̄врамыт ханты ла̄тӈыл ханищтан нэ̄г рӯпиты. Питипатта а̄гитэ̄н наме Катя, тав колта̄глыӈыщ Ханты-Мансийск ӯст о̄лы. Садикт ня̄врамыт пусмалтан лēккарыг рӯпиты.

	Тамле ёмас хум ёт потыртаӈкв нас пӯмащ. Са̄в та̄л пуста̄гыл вос о̄лы, тавēн щунь паща ла̄тыӈ тēтэ̄гум.

	 

	Александр 

	ВЬЮтКИН 

	 
