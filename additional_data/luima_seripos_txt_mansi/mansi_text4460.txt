
Ма̄н рӯпитан колувн Саранпа̄вылныл пищма ёхтыс. Нэ̄пак ловиньтан колт рӯпитан ма̄ньщи нэ̄кве Галина Николаевна Ларионова тав ма̄навн ты потыр хансыс.
Яныгпо̄ль э̄тпос 22 хо̄талэ̄т Евдокия Ивановна Ромбандеева 90 та̄лэ то̄влынӯв. Таве ка̄стын ма̄гыс Саранпа̄вылт са̄в хо̄тпа библиотека-колн во̄выглавēсыт.
Ёхтум ма̄хум пуссын ӯнтсыт ос са̄ӈквылтап та̄н та сумыллас. Ты ма̄ньщи пыгрищакве Коля Меров тав са̄ӈквылтас. Ос та сыс Галина Николаевна ма̄ньщи яныг учёный хо̄тпав урыл потре та о̄вылтастэ. Тавēн хӯрум ма̄ньщи а̄гит нё̄тсыт.
О̄влэ̄т ма̄ньщи а̄гирищиг Яна Ларионова ос Яна Шайдырова учёный э̄ква ма̄нь поратэ урыл пӯмщиг потыртасы̄г. Яна Ларионова, хӯрмит классыт ханищтахтын а̄гирищкве, тав э̄рттам «ма̄нь Дусяг» о̄лыс. А̄гирищ учёный хо̄тпав Сӯкыръя па̄выл школат ханищтахтам поратэ урыл потыртас.
Мо̄т āгикве Яна атыт классыт ханищтахты, тав ос Кульпас па̄выл школа урыл потыртас. Хоты та̄лытт Евдокия Ивановна тот ханищтахтас, та порат маныр о̄лупса о̄лыс, ня̄врамыт хумус о̄щвēсыт, хумус ханищтавēсыт.
Ирина Сотникова, лов классыт ханищтахтын а̄ги, Хо̄слох урыл потре о̄лыс. Евдокия Ивановна педучилище а̄стламе юи-па̄лт тув рӯпитаӈкв тēтвес, Хо̄сло̄хн ёхтыс, ма̄ньщи ня̄врамыт хумус ханищтасанэ, та урыл āги потыртас.
Тувыл Саранпа̄выл миркол кӯщай хум Павел Владимирович Артеев ляпан во̄ввес. Тав выгыр то̄р са̄лм титтыг-яктыстэ. Тот ма̄нь суссылтап щё̄питым о̄лыс, тамле рущ намыл пинвес — «Славная дочь мансийского народа». Евдокия Ивановна о̄лмēт о̄ньщум то̄ва пормасанэ тот суссылтавēсыт — сакква̄лганэ, хуриянэ, нэ̄паканэ. Ань ты суссылтап мирн акваг суссылтаӈкв патаве.
Тувыл махум во̄ввēсыт, э̄рыӈ, хотьют матыр потырты. Агния Егоровна Рокина са̄в та̄л школат рӯпитас. Э̄ква ла̄выс, акв хотты та̄лт ма̄ньщи ла̄тыӈ урок ня̄врамытн ханищтас. Ос тав такви саран хо̄тпа, ма̄ньщи ла̄тыӈ ат ва̄гтэ. Тав Евдокия Ивановна Ромбандеева хансум словарь-нэ̄паке щирыл урокыт щё̄пита̄лсанэ. Та па̄сныл са̄в та̄л ювле хультыс, ос та нэ̄паканэ тав иӈ о̄ньщиянэ. Ань библиотекан тит нэ̄пак тотсаге,  тув  мӯйлуптасаге. 
Потыртаманыл юи-па̄лт ма̄хум пасан ва̄тан во̄ввēсыт, ща̄ил айтвēсыт, атыӈ ня̄нил тыттувēсыт. Ка̄сыӈ хо̄тпа юв ёмас номтыл минас.
Г.Н. Ларионова 
хансум потре 
ма̄ньщи ла̄тӈыл 
Валентина ХОЗУМОВА 
хансыстэ.
