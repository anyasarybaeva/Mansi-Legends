
Ня̄врамыт ма̄гыс са̄всыр ловиньтан нэ̄пакыт та̄ратавет ос финно-угорский ла̄тӈыл хансым нэ̄пак мощща ва̄раве. Карелия ма̄т «Кипиня» (ма̄ньщи ла̄тӈыл «Султум») нампа ня̄врамыт журнал та̄ратаве. Ты урыл Мария Спицына потыртас.
– Ам Карелия ма̄т о̄лэ̄гум. Ма̄н ма̄вт хӯрум финно-угорский мирыт о̄лэ̄гыт, ты карелыт, веп­сыт ос финныт. «Кипиня» нампа журналув ня̄вра­мыт ма̄гыс ва̄рилӯв, тав 1986 та̄л па̄сыл та̄ра­таве. 
Ōвлэ̄т тав финский ла̄тӈыл хасвес, тувыл акв-тит ло̄пс вепсский ос карельский ла̄тӈыгтыл ва̄руӈкве патсаныл. 
Ма̄н 2011 та̄л па̄сыл та̄л сыс нила номерыл ка̄сыӈ ла̄тӈыл та̄ратылӯв. Финский ос вепсский ла̄тӈыл 24 ло̄пс ва̄рēв. 
Карел мир ла̄тӈыл 32 ло̄пс ва̄рēв, тав акв па̄лэ карельский ла̄тыӈ южный наречиял, мо̄т па̄лыл ё̄ӈхыгпилӯв ос тот карельский ла̄тыӈ собственно-карельский наречиял хансылӯв.  
– Ня̄врамыт палт ты журнал хумус тēтылы̄н?
– Ма̄н журналув почта хосыт ёхты, омат-а̄тят ня̄враманыл ма̄гсыл ха­сылтэ̄гыт ос нэ̄пакыл юв тотавет. Аквтох ма̄н то̄ва потранув ищхӣпыӈ ма̄т хансавет. 
«Периодика» нампа нэ̄пак та̄ратан кол ищхӣпыӈ ло̄пс о̄ньщи, тав «Омамедиа» ла̄ваве. Ма̄н нэ̄пакув ос мо̄т жур­на­лыт, газетат потраныл та ло̄псын ва̄равет, тот ловиньтаӈкве ро̄ви. 
Ня̄врамыт ма̄гсыл ва̄рнэ журналув ам амти сака э̄руптылум, таве сунсыглаӈкве сака ка̄сащēгум. 
Аньнув ам юрт хо̄тпа­нумн ла̄ввēсум, хотты ёмас номерыт та̄нанылн тēтуӈкве, ам та̄н хала­нылт нэ̄матыр пēрияӈкве ат вēрмысум, ам касты­лум ка̄сыӈ нэ̄пак сака ёмщакв ва̄рим о̄лы. 
– На̄н журналын ман яныт ня̄врамыт ма̄гсыл хансылын?
– Ма̄н котиль классыт ханищтахтын ня̄врамыт ма̄гсыл ва̄рилув. 5 класс­ныл ос 8 класс мус ща̄нь ла̄тыӈ ханищтан ня̄вра­мыт олн ойтта̄л журна­лыл хасылтавет, ты кас­тыл государство па̄лыл олн та̄ставе. 
Школат са̄в ня̄врамыт финский ла̄тыӈ ханищ­тэ̄гыт, таима̄гсыл ма̄н ты ла̄тӈыл 2 со̄тыра са̄вит журнал ва̄рēв. Карельский ла̄тӈыл 900 са̄вит ос вепсский ла̄тӈыл 320 са̄вит та̄ратэ̄в. 
Ва̄им, ня̄врамыт ёт яныг хо̄тпат журналув о̄с ловиньтыяныл. Ща̄нит-а̄щит ня̄враманылн пот­рыт, мо̄йтыт, стихыт тыгыл ловиньтэ̄гыт, аквъёт пӯм­щалахтэ̄гыт. 
Универ­си­тетыт ханищ­тахтын а̄гит-пыгыт та̄нти ма̄гсыланыл ма̄н нэ̄пакув хасылтэ̄гыт, та̄н ты хосыт ла̄тӈыт ханищ­тэ̄гыт. 
Ма̄н а̄гирищит-пыгри­щит ма̄гсыл ма̄нь потрыт хансэ̄в, на̄нти ва̄глын, ня̄врамыт хоса ат ловинь­тэ̄гыт, та̄н молях ва̄гта̄л патэ̄гыт, таима̄гсыл са̄в­сыр пӯмыщ хурит ва̄рēв. 
Рӯпатавт по̄слын хо̄тпа о̄ньщēв, тав сака нё̄тнэг по̄слуӈкве ха̄сы. Та̄н ма̄гсы­ланыл заданият ва̄рēв, тот вос номсах­тэ̄­гыт, по̄с­лэ̄гыт, то̄ва хурит хот-як­туӈкве ро̄вēгыт, ёнгынут вос ва̄рēгыт, тох ты та̄на­ныл пӯмща­лыя­нӯв. 
Ань йист са̄всыр ищ­хӣпыӈ утыт о̄лэ̄гыт, ма̄н потрыт по̄хат «куар-код» по̄с ва̄рилӯв, телефон тув тактапа̄лым о̄с э̄лаль ищхӣпыӈ ма̄т вос ловиньтэ̄гыт. 
Мария Анатольевна Спицына ня̄врамыт ла̄тыӈ ханищтан ма̄гсыл словарь та̄ратас, ханищ­тан нэ̄пакыт хансы. 
Та̄н издательстванылт иӈ са̄всыр журналыт ос газетат та̄ратавет, та̄на­ныл тыт сунсыглаӈкве вēр­ми­янын: https:oma media.ru. 
Ма̄ньщи ла̄тӈув ты ла̄тӈыт ёт рӯтыӈыщ о̄лы, та̄н пуссын финно-угор­ский группаг ла̄ва­вет, та̄н хумус ла̄тӈаныл ӯрга­лыяныл ос э̄лаль ялтуптыяныл, ма̄навн о̄с пӯмщиг о̄лы, э̄рыӈ хотты э̄рнэ ва̄рмаль та̄наныл­ныл выгӯв. 
Галина КОНДИНА
