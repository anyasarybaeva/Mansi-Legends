
Яныг хо̄нтын ка̄сыӈ па̄вылныл са̄в хо̄тпа тотвес. Сӯкыръяныл нёлса̄т нупыл хӯрум хум хо̄тпа хо̄нтлын ма̄н вуйвēсыт. Та̄н халанылт 46 хум тот порслувес, 27 хо̄тпа юв ёхталасыт. 
Патум ма̄хум халт намыӈ-суиӈ хум о̄лы – Константин Алексе­евич Панков. Са̄в ма̄хум Ленинград ӯс вуянтым порслувēсыт, тот ёл-щё̄питым о̄лэ̄гыт. Юв ёхталам хо̄тпат халт са̄в та̄л туп Григорий Николаевич Сайнахов ос Алексей Михайлович Тургачев о̄лсы̄г. 
Ты хо̄нтлам ма̄хум наманыл Галина Нико­лаевна Ларионова та̄ра-паттысанэ. Тав ё̄ре хосыт па̄вланылт а̄хвтасыӈ па̄рт тармыл наманыл тув та хасвēсыт. 

Ты памятник па̄вла­нылт 2010 та̄лт лӯпта э̄тпост тӯщтувес. Та та̄л па̄сныл ка̄сыӈ Победа хо̄тал янытлан порат тот са̄в мир акван-атха­тыгла̄лы. Та̄н о̄паныл-ащо̄йканыл, ляпа рӯта­ныл ка̄стын ма̄гыс тув ёхталэ̄гыт.
Ат та̄л ювле хультум порат Сӯкыръя ма̄хум акв пӯмыщ тэ̄ла номыл­мата̄лсыт. 1941-1945 та̄лт Щекурьинский колхозт ма̄хум хумус рӯпитасыт, та урыл Галина Николаевна такви акв э̄тпостем потыр хансыс. Та порат ты колхоз Карл Маркса намыл пиным олыс. 

Потре а̄стламе юи-па̄лт, тав па̄влыӈ ма̄х­манэ ёт клуб-колт акван-атхаты­гласыт ос ты спектакль мирн суссылтан ма̄гыс щё̄­пи­тахтасыт.
Ка̄сыӈ хо̄тпа ос ня̄в­рам тот ёнгуӈкв ка̄са­щас. Хум хо̄тпат военный форма массыт. Нэ̄к­вет ос хотьют ма̄ньщи мас­нутыл масха­тым о̄лыс, хотьют саран супыл. Па̄влыӈ ма̄х­ма­нылн ты ёнгила­ныл сака мӯстыс.
Ань ты накт акван-атхатыглаӈкв ат ро̄ви. Ос Сӯкыръя па̄вылт о̄лнэ ма̄хум та̄нти са̄лтатаныл нэ̄мхуньт ат ёрувлыяныл. Таса̄вит хо̄тпа акв па̄вылныл хо̄нтлын ма̄н та тоты­мат. Та̄н пуссын пилта̄л хо̄нтлысыт, ма̄в та̄кыщ вуянтасаныл. Хо̄нтыт патум ос юв ёхталам Сӯкыръя па̄выл хумыт наманыл пуссын памят­никыт хансым о̄лэ̄гыт. 
Галина ЛАРИОНОВА потре ма̄ньщи ла̄тӈыл Валентина УЗЕЛЬ хансыстэ
