
Во̄ртур э̄тпос онтолов щислат - ма̄ янытыл о̄лнэ сосса ма̄хум ялпыӈ хо̄таланыл о̄лыс. Россия яныг ма̄вт 190 са̄всыр мирыт акв по̄хат о̄лэ̄гыт, та̄н халанылт 47 сосса ма̄хмыг ловиньтавет. 
Ма̄н округувт - тыи хантыт, ма̄ньщит, ё̄р­ныт. Таима̄гыс та̄н ты хо̄талт о̄с янытлавет. Ань ты порат са̄в ма̄хум акван-атхатуӈкве ат та̄ратавет. Та̄н туп ищ­хӣпыӈ ут хосыт пēс наканыл урыл мо̄т ма̄­хумн потыртаӈкве ман суссылтаӈкве вēрмы­сыт. Ань хо̄т маныр ва̄­рыгласыт, ма̄н та урыл та̄ра-паттысӯв. 
Мо̄т мирыт матыр-а̄ти о̄вылтыт акваг пӯм­щалахтэ̄гыт, таима̄гыс ань сосса хо̄тпанув са̄в­сыр ва̄рмалит щё̄пи­та̄л­сыт. Ты э̄лы-па̄лт «Югра лылыеп» округ организацият кӯщай нэ̄ Людмила Алфёрова ищ­хӣпыӈ ут хосыт ӯсытт ман районытт рӯпитан акв тамле организацият пуӈктотнэ хо̄тпат ёт по­тыртас. Та̄н хо̄т, маныр ва̄рēгыт, ла̄тыӈ хӯлтсыт  ос хантыт, ма̄ньщит, ё̄рныт са̄всыр касылыт касуӈкве во̄всаныл.
Ань Белоярский район Касум па̄вылт о̄лнэ музей-паркыт «Юграт хӯл алыщлан ва̄рмаль» намаим фестиваль щё̄­пита̄лвес. Тот хотты хо̄тпа маныр ва̄руӈкве паты, таит ма̄нь кинан вос по̄слыянэ ос ты ка­сылыт палт пуӈктотнэ нэ̄н Елена Федотован суссылтан утаныл вос кēты. Тувыл тыит мо̄т ма̄хумн вос сунсыгла­вет, ётыл касылыт но̄х-патум хо̄тпат мӯйлупсал тах мивет.

Ольга Обатина, Нумто па̄вылт о̄лнэ нэ̄, хӯл сов хумус хот-нуяве, ты урыл потыртым мас­тер-класс по̄слыс. Тувыл Полноват па̄вылт о̄лнэ нэ̄г Людмила Туполева ос Надежда Слинкина о̄с акв тамле ва̄рмаль урыл ма̄нь кина суссыл­тасы̄г. Хӯлныл па̄йтым тэ̄нутыт о̄вылтыт Ирина Фирсова, Надежда Ран­дымова, Валентина Тарлина, Валентина Багишева потыртасыт. Хумус сӯкырхӯл о̄влэ̄т солвалтаве ос та юи-палт та̄ра тэ̄ӈкве рови, ты урыл Зоя Тарлина потыр хансыс. Нина Рандымова сорт пуӈк­ныл ос ма̄йтныл паштет ва̄рыс. Тувыл мо̄тыт хо̄­талт Алексей Молда­нов ущты пувум хӯлэ якты­стэ ос солвалтастэ. Ты тэ̄лат хурин о̄с по̄слувē­сыт. Ты суссылтапыт пус­сын на̄н ищхӣпыӈ ут хосыт хо̄нтуӈкве вēр­ми­янын ос аквтох матыр ва̄руӈкве вос ханищ­тах­тэ̄гыт.  

Ханты-Мансийск ӯс­ныл «То̄рум Маа» му­зейт ищхӣпыӈ ут хосыт Людмила Алфёрова сосса ма̄хум ялпыӈ хо̄тал кастыл мирыт янытласанэ. Тувыл Раиса Решетникова, тот рӯпитан нэ̄, о̄влэ̄т ё̄рн хум Валерий Ледков э̄рыг э̄ргуӈкве во̄выстэ. Та юи-па̄лт пēс ма̄хма­нув о̄лупсаныл о̄выл­тыт, ня̄врамыт ёнганыл урыл Татьяна Волдина, история наукат канди­да­тыг о̄лнэ нэ̄, рӯпататэ о̄вылтыт китыглаӈкве патыстэ. Ма̄хум то̄ва­накт потры­тыл мощ вос ӯщлахта­сыт, Валерий Ледков такви хансум рущ э̄рганэ э̄ргыс. Хум гитарал ёнги, тув э̄рыг­та̄н суе такви номыл­ма­там щирēтыл са̄ӈк­выл­тытэ. Акв э̄рге Ня̄х­щам­во̄ль па̄выл урыл о̄лыс.

Ты ва̄рмаль во̄ртур э̄тпос онтолов щислат 12.00 щё̄ст «ВКонтакте» ос «Одноклассники» ищ­хӣпыӈ ло̄псыгт сус­сыл­тавēсыт. На̄н ань та̄н потраныл хӯнтлуӈкве ос сунсуӈкве таӈхегы̄н ке, музейт о̄щнэ ло̄пса­нылт «Встречи в музее «То̄рум Маа» Татьяна Волдина» суссылтап хо̄нтэ̄н тах. 
Я̄тил, сосса ма̄хум, на̄нан пуссын янытлы­янӯв! Халынт юртыӈыг ос э̄руптахтым, пуста̄­гыл о̄лэ̄н, щуниӈыг ос со̄тыӈыг о̄лэ̄н! 
Тамара МЕРОВА
