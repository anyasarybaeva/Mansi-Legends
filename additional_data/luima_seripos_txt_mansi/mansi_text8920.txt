
Мария Олеговна Рогачёва - ма̄ньщи нэ̄, такви о̄парищ наме Алексеева, тав Ха̄льӯс район Саранпа̄вылт самын патыс ос тот яныгмас. 
Ань тав Ханты-Мансийск ӯст округ яныг пӯльницат лēккарыг рӯ­питы. Пусмалтахтуӈкве ёхталан ма̄хум тав урē­тыл сака ёмас ла̄тӈыт ла̄­вēгыт, тав а̄гмыӈ хо̄тпат мӯсхал щирыл сунсыянэ ос э̄рнэ тэ̄рпил хансыянэ, сымын ро̄внэ ла̄тӈыл ла̄виянэ.
– Мария Олеговна, ла̄вен, хунь наӈ лēккарыг рӯпитаӈкве тахмаясын, хо̄т наӈ ханищтахтасын?
– Ам Ха̄льӯс район Саранпа̄вылт яныгмасум. Са̄тыт классыт ханищ­тахтамум порат, то̄нт лēккарыг рӯпитан урыл номсахтуӈкве патсум. Та па̄сыл ам акваг ты урыл номсасум ос ва̄слум, ам лēккарыг ханищтахтуӈ­кве патэ̄гум. 
Школа а̄ст­ламум юи-па̄лт Омский медицин­ский академият лēкка­рыг ханищтахтасум. 2006 та̄лт диплом-нэ̄па­кыл майвēсум, ам та̄ра рӯпитаӈкве пат­сум, та порат иӈ э̄лаль ординату­рат ханищтахта­сум, таве лēкка­ры­тын о̄с а̄стлаӈ­кве э̄ри. Тох ханищ­тахтым ам рӯпа­тамн ялан­тасум. Пӯль­ницат лēккар ат то̄выл­хатас, тот рӯ­пи­таӈкве ам та̄ра ка̄сащасум.
– Мария, рӯпатант матыр та̄рвит ва̄рмаль о̄лыглы ос маныр наӈын ты рӯпатант сымын ро̄ви?
– Ам ма̄хумн нё̄туӈкве ка̄сащēгум. Ос ка̄сыӈ ма̄т такви хурип та̄рвит о̄лыглы. Āнумн таи лю̄ль, а̄гмыӈ хо̄тпат пирмайтан порат щё̄санув мощщаг ва̄рвē­сыт. 
Акв э̄лумхо̄лас ам молях вос сунсылум, таве торыӈ щирыл титыг­лаӈкве, тав ётэ потыр­таӈкве мӯсхал щирыл ат а̄лымēгум, та̄ра мо̄т хо̄тпа э̄лаль вос пирмай­тэ̄гум. Ты коныпал план щирыл са̄внув ма̄хум  прививкал вос ва̄риянув, рӯпитан хо̄тпат о̄с я̄нас уральтахтуӈкв вос ёх­талэ̄гыт.
– Наӈ а̄гмыӈ хо̄тпат пирмайтан коныпал ос мо̄т рӯпата ва̄руӈкве а̄лымēгын. Наӈти щēмьян нё̄тавен, та̄н наӈ ва̄рнэ рӯпатан ва̄ганыл?
– Амти щēмьям, о̄йкам ос тит а̄гирищтēгум, та̄н, ва̄им, ва̄ганыл, ам акво­сытыл рӯпитэ̄гум, а̄гмыӈ хо̄тпат пусмалтэ̄гум, тэ̄р­пит та̄нанылн хансэ̄гум. Āгиягум 7 ос 12 та̄л яны­таг, тэ̄н торгамтытэ̄н – мирн аквосытыл пусмал­тахтын ва̄рмаль э̄ри. 
– Мария Олеговна, наӈ ма̄ньщи ла̄тыӈ ос сосса о̄лупса ва̄глын? 
– Амти ма̄ньщи ла̄тӈум ат ва̄глум, ты урыл сымум сака ща̄рги. Туп акв матах ла̄тыӈ ва̄гум, та̄наныл ла̄вуӈкве вēрмēгум, ту­выл та. Ӯст о̄лым маныр номēгум, таи ма̄ньщи щирыл ва̄рыглэ̄гум. Туи порат ань то̄ванакт ам «Ма̄нь Ӯскве» ня̄врамыт ӯщлахтын ма̄н ялантэ̄гум, тот о̄лнэ пора ам сака э̄руптылум. 
– Ам ва̄глум, наӈ ма̄нь порат «Ма̄нь Ӯсквен» ялантасын, тот о̄лсын. Ты урыл маныр номēгын ос э̄руптэ̄гын?
– Тот пуссын халанылт юртыӈыщ о̄лэ̄гыт, хала­нылт нё̄тхатэ̄гыт, ханищ­тахтэ̄гыт. Ня̄врамыт нэ̄м­хуньт лю̄ль ла̄тыӈ ат ла̄вēгыт, таи ты ёмасыг о̄лы.
Мария ма̄нь порат ху­мус та ня̄врамыт па̄вылт о̄лыс ос хумус яныгмас, ты урыл ма̄навн Любовь Павловна Стака­но­ва, «Ма̄нь Ӯскве» кӯщай нэ̄ потыртас, тав тох ла̄выс: 
– Маша Алексеева щар иӈ ма̄нь та̄гыл «Ма̄нь Ӯсквен» ёхталаӈкве па­тыс, тав яныг, мӯтраӈ хо̄тпа хольт мо̄т ня̄вра­мыт ёт потыртас, та̄на­нылн нё̄т­мил ва̄рыс, хо̄т матыр э̄рнэ ла̄тыӈ ла̄­вуӈкве вēрмыс. 
2004 та̄лт ма̄н «Парла­мент Мировых народов» нампа ёнгил ня̄врамыт ма̄гсыл ва̄рыгласӯв, то̄нт Маша «Здраво­строи­тельство жизни Ма̄нь Ӯскве» ва̄р­маль ва̄руӈкве номыл­матас ос тот ня̄врамыт пуста̄­гыл, та̄ксарыг яныг­ман урыл потыртас. Тот ка̄­сыӈ ня̄врам номсах­тас ос такви ёмас тэ̄ланэ урыл потыртас. 
Маша юр­та̄гирищанэ-пыгри­щанэ ёт юртыӈыщ о̄лыс, э̄рнэ торыг хӯлтыг­ласанэ – маныр, хумус ва̄рапаӈкве э̄ри. Ань ос Мария Олего­вна «Ма̄нь Ӯсквен» ёхталы ос ня̄в­рамыт пусмалтым ма̄н палтув рӯпиты. 
Тох ты ма̄ньта̄гыл э̄лум­хо̄лас таквина̄тэ̄н э̄рнэ рӯпата пēрии ос э̄лаль ты кастыл ханищтахты. Ту­выл о̄лнэ нотэ палытыл мир пусмалтым, мирн та̄ксарыг о̄луӈгкве нё̄ты. 
Пётр Молданов потре Г. КОНДИНА ма̄ньщи ла̄тӈыг толмащластэ
