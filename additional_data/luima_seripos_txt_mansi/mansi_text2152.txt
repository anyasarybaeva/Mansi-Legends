

	Октябрьский район Карымкары па̄выл клуб - колт кӯщаиг Ольга Владимировна Скородумова о̄лы. Па̄вылт манхурип ялпыӈ хо̄талыт та̄н ва̄рыглэ̄гыт ос ма̄хум хумус тот мӯйлэ̄гыт, кӯщай нэ̄  та урыл китыгласлум. Ольга Владимировна тамле потыр о̄ньщас: 


		– Ам нёлолов та̄л ты ко̄лт кӯщаиг рӯпитэ̄гум. Ты э̄лы-па̄лт па̄выл клубув, нэ̄пак ловиньтан колув ос Горнореченск па̄выл клуб-кол акван-тотвēсыт, ам тув кӯщиг рӯпитаӈкве паттувēсум. Горнореченск ма̄н па̄влув по̄хат ӯнлы, миннэ лё̄ӈхе нёлолов вēрыста палытыг о̄лы. Ань ты хӯрум колытт пуссын аквъёт 22 э̄лумхо̄лас рӯпиты. 

		Ты э̄лы-па̄лт па̄влувт кит клуб-кол о̄лыс. То̄нт па̄выл совхозт рӯпитам ма̄хум яныг клуб ӯнттысыт, мо̄т колэ ос лесоучасток па̄лныл рӯпитас. 1995 та̄лт  яныг клуб на̄йн ё̄свес. Во̄р са̄грын организация лап-пантвес, клуб рӯпитаӈкве о̄с ат патыс. То̄нт ма̄н клуб та̄л та хультсӯв. 

		Ань рӯпитан колув сака ма̄нь, са̄всыр концертыт хунь ва̄рыглэ̄в, туп 40 э̄лумхо̄лас акван-атхатуӈкве тот вēрмēгыт. Хус та̄л ма̄н йильпи клуб ӯрēв. Мо̄лты та̄л ла̄ввесӯв, мощēрт йильпи кол ӯнттуӈкве о̄вылтаве. План-нэ̄пакыл суссылтавесӯв, ма̄н пуссын хот-щагтсӯв. Тох акв та̄л ювле хультыс, ты мус йильпи кол ӯнттуӈкве аты о̄вылтавес. Ма̄н кӯщаит палт акваг китыглахтэ̄в ос э̄лаль ӯрхатуӈкве та ла̄вавēв.

		Па̄влыӈ ма̄хум ма̄гсыл ма̄н са̄всыр ялпыӈ хо̄талыт ва̄рыглэ̄в. Йильпи та̄л, нэ̄квет янытлан хо̄тал, Победа хо̄тал кастыл  ма̄хум во̄виньта̄лыянӯв. Ка̄сыӈ та̄л о̄йттур э̄тпос Карымкары па̄влув 

		янытлан кастыл яныг ялпыӈ хо̄тал щё̄пита̄лыглэ̄в, ма̄хманув мӯйлуӈкве пуссын тув ёхталэ̄гыт. Ёмас клуб-кол ат о̄ньщēв, ялпыӈ хо̄талыт кон ва̄рыглэ̄в. Ос тэ̄лы  ӯщлахтын порат  ня̄врамыт тыт акван-атыглыянӯв. Площадка рӯпитаме сыс тыт 

		40 ня̄врам ӯщлахтас. 

		Соссаӈ ма̄хум пēс наканыл э̄лаль тотнэ ма̄гсыл яныгпо̄ль э̄тпост Ӯринэ̄ква хо̄тал янытлэ̄в. Пēс йис ва̄рмалит 

		ва̄нэ ма̄ньщи ос ханты хо̄тпа па̄влувт а̄тим. Ӯринэ̄ква хо̄тал урыл са̄всыр нэ̄пакыт кисхатэ̄в,  тот ловиньтэ̄в. О̄влэ̄т ты ялпыӈ хо̄тал янытлаӈкве мощща ма̄хум ёхталас. Ань ка̄сыӈ та̄лныл са̄внув хо̄тпа тот мӯйлы. Ма̄н пасан щё̄питэ̄в, та̄л сыс самын патум ня̄врамыт янытлыянӯв, а̄гирищит-пыгрищит са̄всыр 

		касылыл ва̄рыглыянӯв. 

		Акв порат тыт кру
		жок рӯпитас,  ня̄врамыт сакныл хартсыт, ю̄нсха-тасыт ос са̄сныл са̄всыр хусапыт ва̄рсыт. Ольга Витальевна Мингалёва, па̄вылт о̄лнэ ма̄щтыр нэ̄, та̄наныл ханищтасанэ. Тувыл мощща ня̄врам тув ёхталаӈкве патыс, кружок э̄лаль рӯпитаӈкве воссыг ат патыс. Ты ма̄щтыр нэ̄ сасныл са̄всыр пормасыт са̄всыр сувенирыт ю̄нтуӈкве ос ва̄руӈкве сака ха̄сы. Ма̄н тав ётэ акваг рӯпитэ̄в, округув янытлан хо̄тал кастыл ва̄рум пормасанэ суссылтыянӯв. Па̄влувт ма̄щтыр ханты э̄ква Галина Ивановна Пестикова о̄лы. Тав ва̄рум пормасанэ выставкат о̄с суссылтыянӯв. 

		Клубт «Родные на
		певы»  ансамбль рӯпиты, тот яныгпа̄ла э̄кват э̄ргыт э̄ргēгыт. Мо̄лты та̄л ты ансамбль 20 та̄лэ то̄влыс. Концертыт ва̄рыгласанӯв, о̄влэ̄т тув щар нэ̄мхотьют ат ёхталас. То̄нт ма̄н номсахтуӈкве патсӯв, манхурип концертыт, ялпыӈ хо̄талыт ва̄рыглаӈкве э̄ри, па̄влыӈ ма̄хум пуссын тув вос ёхталэ̄гыт. 

		Ань ма̄н ня̄врамыт ма̄гсыл йӣквнэ ансамбль ва̄рсӯв, та̄н ща̄няныл-а̄щаныл ос мо̄т ня̄вра-мыт концерт сунсуӈкве о̄с ка̄сащēгыт. О̄влэ̄т 

		а̄гит-пыгыт ма̄гсыл 

		дискотека ва̄рыгласӯв. Та̄н йӣквуӈкве щар 

		ат ёхталасыт, клуб 

		по̄хыт вина а̄им ос тӯйтыглахтым нас ха̄йтыгтасыт. Вина ул 

		вос аēгыт, йӣквнэ ва̄рмаль воссыг ат ва̄рыглэ̄в. Ань та̄н ма̄гсыланыл ос тренажёрный утыт ёвтсанӯв, 

		тув акваг во̄винь-та̄лыянӯв. 

		 

		 

		Людмила 

		Тасманова


	 
