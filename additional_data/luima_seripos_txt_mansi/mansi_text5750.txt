
Анастасия Ильинична Сайнахова мирн ва̄нэ хо̄тпаг о̄лыс. Ма̄ньщи э̄ква 2018 та̄лт ва̄т са̄грапнал э̄тпос 15 хо̄талэ̄т а̄тимыг ēмтыс. О̄лме порат студентыт ханищтым рӯпитас ос наука щирыл э̄рнэ нэ̄пакыт хансыс, са̄в ёмас тэ̄ла ма̄ньщи мире ма̄гсыл тотыс. Тав 2014 та̄л мус Югорский университетт рӯпитас.
Ва̄т са̄грапнал э̄тпос 16 хо̄талэ̄т ма̄хум ЮГУ библиотека-колт таве ка̄стуӈкве атхатыгласыт. Рӯтанэ, ӯст о̄лнэ ма̄ньщи, ханты ма̄хум ос Югорский университетт ханищтах­тан ма̄ньлат а̄гит-пыгыт тув ёхтала­сыт. 
Нэ̄пак ловиньтан колт выставка ва̄рыглавес, Анастасия Ильинична хансум нэ̄паканэ ос са̄всыр пēс хуриянэ тот суссылтавēсыт. 
Библиотека-колт кӯщай нэ̄ Ирина Кузне­цова ла̄выс: «Анастасия Ильинична университетт студентыт рущ ла̄тӈыл ос ма̄ньщи ла̄тӈыл ха­нищтасанэ. Тав 70 са̄в­сыр нэ̄пак та̄ратас ос ты халт школат ня̄врамыт ма̄гсыл ханищтан нэ̄па­кыт хансыс. Учёный нэ̄ урыл тав апыгрище Сюнер Анышев ма̄навн ань потырты».

Анастасия Ильинична Сайнахова ляпа рӯтанэ пуссын Ханты-Мансийск ӯст о̄лэ̄гыт. Тав акв а̄ги янмалтас ос хӯрум апыг­рищ о̄ньщас. Анēкватэ урыл Сюнер тох потыр­тас: «Матъёмас, на̄н ты­хо̄тал тыг ёхтысын, ам номсэ̄гум, тамле намыӈ-суиӈ хо̄тпат урыл ёрув­лаӈкве щар ат э̄ри. Анēквам маньта̄гыл ха­нищтахтуӈкве воратас. Ма̄ньщи мир ма̄гсыл са̄в э̄рнэ тэ̄ла ва̄руӈкве таӈхыс. Тав 1932 та̄лт ва̄т са̄грапнал э̄тпос 16 хо̄­та­лэ̄т Ма̄нья па̄вылт яныг щēмьят самын патыс. А̄ще 1937 та̄лт сутытавес ос Ханты-Мансийск ӯст наска̄ссыг порславес. Яныг анēквам нёлолов ня̄врам такви янмалтас. Анастасия Ильинична школа а̄стламе юи-па̄лт Ханты-Мансийск ӯст ханищтахтас. Тыг хӯрум солко̄ви ос карто̄пка вēтра ёт ёхтыс. Олн та̄л о̄лым, савалым тох та ханищтахтас».

Анастасия Ильинична училище а̄стламе юи-па̄лт Ленинград ӯсн А.И. Герцен нампа универ­ситетт ханищ­тахтас. Тувыл аспиран­тура  а̄стлас, Новоси­бирский университетт, Горно-Алтайский инситутт, Московский институтт рӯпитас. 1992 та̄лт тав Ханты-Мансийский ӯсн ёхтыс ос А̄с-угорский институтн рӯпитаӈкве во̄ввес. Аквта порат Нижневартовский ин­стит­утт а̄гит, пыгыт ха­нищ­тас. 

2014 та̄лт пенсиян минас ос стихыт, потрыт ос мо̄йтыт хансуӈкве о̄вылтахтас. Анастасия Ильинична «Ат ё̄р», «Великие и несгибаемые» ос мо̄т нэ̄пакыт та̄ратас. Сюнер Анышев анēкватэ хансум акв стихе ма̄хумн ловиньтастэ. 
Югорский универси­тетт рӯпитан нэ̄ Дина Васильевна Герасимо­ва, Технолого-педаго­гичес­кий колледжит рӯпитан нэ̄ Альбина Романовна Станиславец ос ма̄ньщи газетат рӯпитан нэ̄ Тамара Мерова тот о̄с потыртасыт. 

Тамара Мерова ла̄выс, лов арыгкем та̄л ювле хультум порат ма̄хманув пуссын ща̄нь ла̄тӈыл по­тыртасыт. Ань ма̄ньлат хо̄тпанув туп рущ ла̄тыӈ ва̄гыт, та̄н ураныл ке хансэ̄в, потраныл ма̄ньщи газетав ма̄гсыл ма̄нки толмащлыянӯв. Ты юи-о̄выл та̄лытыт Тамара Мерова Анас­тасия Ильи­нична урыл хансыглас. Э̄ква туп ма̄ньщи ла̄тӈыл потыртас. Ань Тамара Сергеевна тав потре ищ­хӣ­пыӈ утн хансым о̄нь­щитэ ос рӯтанэ̄н миӈкве ла̄вхатас.
