

	Таквсы па̄сныл Хулюмсунтыӈ ня̄врамыт Ня̄хщамво̄льн ялнэ номт о̄щсыт. Тот о̄лнэ ня̄врамыт ёт рӯмалахтаӈкв, ва̄нэ хо̄тпат ёт потрамаӈкв, пēс о̄лум ва̄рмалит ханищтаӈкв.  Ты кастыл ня̄врамыт ханищтан хо̄тпаныл ёт са̄ртын та̄гыл докладыт, мастер-классыт, йӣкв-тан щё̄питыгласыт. 


		О̄влэ̄т янге-ма̄нēтыл 15 хо̄тпа ялуӈкв куссыт. Тувыл Ха̄льӯс па̄лыл ла̄тыӈ ёхтыс, туп нёлолов хо̄тпа вос мины. Т.А.Головина биология, химия ос наука рӯпата ханищтан нэ̄ тав ялыс, са̄т ханищтахтын а̄ги ёт тотыглас.

		Татьяна Андреевна яласам лё̄ӈхе урыл тох потыртас:

		– Юи-о̄выл хо̄тал мус я̄ссаг ат  ва̄слӯв, минэ̄в ман а̄ти. Хунь ла̄ввесӯв, ущ та ща̄гтсӯв, хӯнтанув щё̄питапсанӯв, та а̄стапасӯв. Миннэ нупыл патсӯв, щё̄с-охса ат минасӯв, Ня̄хщамво̄льн та исапасӯв. Ёхтысӯв, та̄ра школан тотвесӯв, ёмщакв тыттувесӯв, ханищтан хо̄тпат ос ня̄врамыт ёт потрамасӯв. 

		Ма̄н ма̄нки школав урыл потыртасӯв, хумыс тыт ханищтахтэ̄в, каникуланув хумыс минэ̄гыт, хумыс йильпи щирыл ханищтавēв. Школа янытыл ё̄мыгтасӯв, па̄выл сунсыслӯв. Во̄раян лус хумыс ю̄нтаве, манах щēп о̄ньщи,  са̄грап тагатан колятэ хоталь со̄лтаве, суссылтавесӯв. 

		Тувыл пыгрищит кассыт: Гаврил Ануфриев са̄т мēтра арыг палытын порыгмас, атпан нупыл кит щёс сун ӯлтта Сергей Новенченко порыгмас. 

		Ты юи-па̄лт Наталья Константиновна Тасманова ма̄ньщи пормасыт суссылтан выставка ва̄рыглас. Елизавета Ильинична Монина хумыс кот хаслыл тытылтаве, тынтлаве, манарыл ётылтаве, суссылтас. Новтхатнэ па̄ртэ ос новтупе 100 та̄лэ̄н то̄влыс.

		Ӣтипа̄лаг Ольга Саввична Самбиндалова, са̄лыӈ-колыӈ а̄ги, ёт ва̄щинтахтасӯв, тав ма̄нав ма̄ньщи суп йинуӈкв ханищтастэ. 

		Ня̄хщамво̄ль - ма̄нь па̄выл, яласан ма̄хмыт ма̄гыс арыг о̄лнэ кол а̄тим. Кит а̄гиягӯв щащēкватэ̄н палт минасы̄г, ма̄н ос пуссын Н.К. Тасманова палт минасӯв. 

		Наталья Константиновна колэ яныг, йильпи, тэ̄нккетэ̄н а̄гитэ̄нтыл о̄лэ̄г. Колыӈ нэ̄ хо̄тпа нупыл ёмас, ёмщакв кощтитавесӯв, йӣквуӈкв  ханищтавесӯв, «Пил ва̄тнэ а̄гит»  йӣкв-тан хумыс йӣкваве, суссылтавесӯв.

		Ма̄нки китыт хо̄тал ущ ма̄нкина̄в суссылтаслӯв, докладанув потыртасанӯв. Ювле миннэ порав молях та ёхтыгпас, та̄лматсӯв, юн хо̄ясӯв. Ма̄нав ханищтан ос матыр-а̄ти хӯлтыглан хо̄тпатн пӯмащипа ла̄вēв.

		Ялум лё̄ӈхув ма̄гыс яныг пӯмащипа ла̄тыӈ па̄влыӈ кӯщай нэ̄вн О.В. Баранован,  директор нэ̄вн Г.В. Третьякован ла̄вēв. Ня̄хщамво̄лиӈ  школа директор нэ̄н Т.А. Сагандукован ос тот ма̄н ётув о̄лум, нё̄тум, ханищтам хо̄тпанувн о̄с яныг пӯмащипа ла̄вēв. 

		Тох ты Хулюмсунтыӈ ня̄врамыт Ня̄хщамво̄льн ялсыт, тот о̄лнэ ма̄хум хумыс о̄лэ̄гыт, суссыт.

		 

		Анна Алгадьева 

		1. А̄гит йӣквēгыт.

		2. Вика Боженко кот ётылтаӈкв ханищтахты.

		3. Ня̄хщамво̄лиӈ ма̄хум хумыс о̄лэ̄гыт,  тот хансым о̄лы.

		 

 
