

	Ма̄хум пусмалтан «Николай Пирогов» нампа на̄иӈха̄п урыл я̄ӈк на̄тнэ э̄тпост нэ̄глум газетат Н. Меров хансыглас. То̄нт ты лēккарыӈ на̄иӈха̄п округувт ма̄нь па̄влыт янытыл ущты минмыгтас.

	Ты на̄иӈха̄паныл 

	яласан урыл профессиональный патология Центр тармыл кӯщай хум Николай Ташланов потыртас, тав ла̄выс: «Округ янытыл я̄нанув хосыт лēккарыт ат э̄тпос яласасыт. Яласаманыл сыс та̄н 

	палтаныл хо̄т со̄тыра арыгтем э̄лумхо̄лас уральтахтым ёхталас. Та̄н халанылт акв со̄-тыра хо̄тса̄ттем ня̄врам о̄лыс. Ня̄врамыт уральтан лēккар хӯрмит та̄л на̄иӈха̄пт ат яласас. 

	Ты тув сыс атпан нупыл нила ма̄нь па̄выл ва̄тан па̄г пӯхталасыт. Тит па̄выл уральтым та̄л та хультсы̄г. Витэ ма̄ниг о̄лме щирыл Ха̄льӯс район Саранпа̄выл мус на̄иӈха̄п тув ялуӈкв ат а̄ртмыс. Тувыл во̄т такыщ во̄тнэ̄тэ ма̄гсыл А̄с я̄ ва̄тат ӯнлын Полноват па̄вылн па̄г пӯхтуӈкв ат вēрмысыт. 

	То̄нт на̄иӈха̄п якораныл я̄ котильт витын та̄рматысаныл ос ма̄хум тох пирмайтаӈкв номсысыт. Ха̄паныл во̄тын ос яныг хумпытн сака хосгынэ̄тэ ма̄гсыл лēккарыт рӯпитаӈкв ат вēрмысыт. Номсахтаманыл юи-па̄лт Полноват па̄выл тэ̄лы мус хультуптаӈкв ла̄ввēсыт. Ты тит па̄влыӈ ма̄хум лēккарытн уральтаӈкв тэ̄лы машинал ёхталавет. 

	Лēккарыт нёлолов щё̄с порат рӯпитаӈкве  о̄вылтахтасыт. То̄ва порат рӯпитан ма̄ныл э̄типа̄лаг а̄стласыт. Са̄т хо̄тал сыс хо̄т хо̄тал рӯпитасыт. Яныгнув па̄влыӈ ма̄т лēккарыт палт хо̄тал сыс титса̄т хо̄тпан хо̄тпа ёхталас. На̄иӈха̄п титыт накēт онтырсатхуйплов колнакытт лēккарыт рӯпитасыт. 

	Тот лēккарын маныр э̄ри, пуссын о̄лы». 

	На̄иӈха̄пыл яласан кӯщай Владимир Чернаков ла̄выс: «Округ янытыл яласамув сыс ха̄пув тит щёс солярал пинтлыслӯв. Ка̄сыӈ ат та̄л ха̄пув тит щирыл уральтаве. Лю̄лигнувēг ēмтын щаӈкванэ та̄ра хот-пēнтыянӯв. Ты та̄л яласан двигателянэ о̄с пēнтуӈкв э̄рēгыт. Щё̄питанэ̄в юи-па̄лт 

	иӈ са̄в та̄л яласаӈкв вēрми». 

	Владимир Чернаков «Николай Пирогов» на̄иӈха̄пыл титхуйплов та̄л яласы. Ты та̄ланэ сыс са̄всыр накын ēмталас. Аквнакт осыӈ тēрыӈ трос винтын пēрумтахтыглас. Лēккарыт рӯпитанэ̄ныл сыс, ты трос хот
	яктуӈкв а̄лымавес. 

	Яласанэ̄ныл щирыл ты тув юв ат хультсыт. Тамле на̄иӈха̄п воссыг нэ̄мхо̄т а̄тим. Нэ̄мхотты порат хот ул вос 

	саквалы, са̄в та̄л тавēн вит тармыл яласаӈкв.

	 

	 

	Александр 

	ВЬЮТКИН
