
Ха̄льӯс район Саранпа̄вылн о̄выл щёс ёхтум ма̄хумн тот о̄лнэ музейн ялуӈкве та̄ра ла̄вавет. Ты лӯима̄ ēрт соссаӈ мирыт хумус о̄лэ̄гыт, та̄н о̄лупсаныл о̄вылтыт потрыт вос хӯнтлэ̄гыт, ос маснутаныл, пормасаныл вос сунсыяныл. Тувыл па̄выл манрыг тох намтым о̄лы, та̄н то̄нт тах торгамтыяныл.

	Мēн газетат аквъёт рӯпитан нэ̄мēнтыл музейн о̄с щалтсасмēн. Хумус ты музей ва̄рвес, тав о̄выл рӯпитан колэ урыл ма̄н са̄ртын ма̄ньщи газетавт хансыгласӯв. Та̄н то̄нт иӈ пēс колт рӯпитасыт. Мо̄лты та̄лт йильпи ӯнттым клубыт акв колнак музей ма̄гыс майвес. Ань маныр тот ва̄рвес, мēнамēн экскурсовод-нэ̄ Алёна Тальмич пӯмщиг потыртас.

	Ма̄хумн та̄н «Люди хрустальных рек» нампа акваг суссылтан экспозиция ва̄рмыт. Ты лӯима̄ ēрт о̄лнэ соссаӈ ма̄хум о̄вылтыт щё̄питавес, ма̄ньщит ос сараныт пēс та̄гыл о̄лум наканыл тот суссылтавет. Мӯй хо̄тпат ма̄гыс та̄н потраныл ё̄рнколт о̄лнэ урыл о̄вылтыяныл. О̄влэ̄т потыртэ̄гыт, хо̄т, хумус ё̄рнкол тӯщтаве, тувыл колканын нортнэ то̄рыт, колт о̄лнэ пормасыт хумус ла̄вавет. Ка̄сыӈ пормас такви я̄нас ма̄т о̄ньщаве. Са̄лыӈколт пēс йис та̄гыл о̄лнэ накыт ань тыг мус ва̄вет ос соссаӈ ма̄хманув аквта щирыл э̄лаль тотыяныл.

	Тувыл нэ̄кве ё̄рнколт о̄лнэ щēмьят урыл потыртас. Тамле колт ма̄ньщи ос саран щēмьят аквъёт о̄лсыт ос акван-нё̄тхатым са̄лы янмалтасыт. Ань таима̄гыс ё̄рнкол кӣвырт яныгпа̄ла э̄ква тот ма̄ньщи маснутыл мастым суссылтаве, ос мо̄т па̄лэ̄т саран маснутыл мастым ня̄врам ёнгим ӯнттувес.

	Алёна мēнамēн хӯл алыщлан, во̄раян ос са̄лыӈ ма̄хум о̄щнэ пормасаныл суссылтасанэ ос ла̄выс, та̄н ма̄ньщи ос саран ла̄тӈыл хумус ла̄вавет. Мēн лӯима̄ ма̄хум о̄лупса ва̄нэ̄г о̄ньщиламēн кос, ос мēнамēн такем пӯмыщ хӯнтлуӈкве о̄лыс. Та̄н Тюмень ӯст искусство колт рӯпитан хо̄тпатн ты суссылтапаныл щё̄питаӈкве нё̄твēсыт. Саранпа̄вылт о̄лнэ то̄ва хо̄тпат са̄в пēс пормас, маснут музейн мӯйлуптасыт.

	Ты музей ма̄гыс са̄в нё̄тмил «Исторический клуб» ва̄ри, школат ханищтахтын ня̄врамыт тув ялантэ̄гыт. Ма̄ньполь э̄тпос китхуйплов щислат тав рӯпитанэ̄тэ ат та̄лыг ēмтыс. Кӯщаиг тот Любовь Павловна Стаканова о̄лы, тав тох потыртас: «Ма̄н а̄гирищит-пыгрищит ёт па̄влыӈ ма̄хум о̄вылтыт, та̄н о̄лупсаныл урыл потрыт нэ̄пакн хансыянӯв. Па̄влув ма̄нки картан по̄слыслӯв, тот пуссын матыр-а̄ти пӯмыщ коланэ, ӯсхулыянэ хӯлтсанӯв. Музейт рӯпитан ма̄хум ёт акван-нё̄тхатым са̄всыр суссылтапыт щё̄питэ̄в, та̄н ётаныл рӯпитан колытн ялантэ̄в ос мирн потыртэ̄в.

	Мо̄лты та̄л ма̄н «Точка отчёта. Две судьбы» намаим суссылтап школан, садикытн, Центр «Югория - Спас», «Альянс», ЖКХ ос совхозт рӯпитан колытн тотыгласлӯв. Тот кит хумыг Константин Панков ос Михаил Дозмарев урыл потыртасӯв. Акватэ хурит по̄слыс, тувыл хо̄нтлан ма̄н минас ос тот порславес. Мо̄танэ о̄влэ̄т хо̄нтлуӈкве тотыглавес, юв ёхтыс ос ётыл хурит по̄слуӈкве патыс.

	Хо̄нтлам ма̄хманув о̄вылтыт ма̄н «Птицы светлой памяти» нэ̄пак та̄ратасӯв. Ты нэ̄пакув ма̄гыс ма̄хманувн пӯмащипа ла̄тӈыл ма̄н акваг ла̄вавēв ос то̄ват мо̄т хо̄нтлам хо̄тпат урыл иӈ э̄лаль потрыт хансэ̄гыт, наманыл та̄ра-паттыяныл.

	Мо̄т суссылтапыт ма̄н клубт щё̄питыянӯв. Ты та̄лув ма̄-вит ӯргалан та̄лыг намтым о̄лы, ты кастыл ма̄н «Заповедные места» нампа суссылтап ва̄рыгласӯв. Ма̄н ēрувт «Лешак Шелья» нампа ма̄-вит ӯргалан ма̄ о̄лы, ань тувыл тотым а̄хвтасыт, хаслы, лӯптат суссылтасанӯв. Па̄влыӈ ма̄хумн тыи сака мӯстыс, та̄нки о̄с акваг пӯмщалахтасыт».

	Ты музей атхуйплов та̄лэ то̄влыс, тот рӯпитан хо̄тпат ос «Исторический клубн» ялантан ня̄врамыт ма̄н пуссын янытлыянӯв, та̄н са̄в ёмас тэ̄ла э̄лаль вос ва̄рēгыт.
