
Ханты-Мансийск ӯст РИЦ «Югра» колт ля̄ххал тотнэ ма̄хум акван-атыглавēсыт. Округ янытыл Пенсионный фонд России тармыл пуӈктотнэ нэ̄ Татьяна Зайцева ос ты тэ̄ла палт Ханты-Мансийск ӯст кӯщаиг о̄лнэ нэ̄ Ольга Камаева тэ̄н потыртасы̄г.

	Пенсионный фондыт рӯпитан ма̄хум ань округув янытыл са̄в яласэ̄гыт, ӯсыӈ ос па̄влыӈ мирн пенсия урыл потыртэ̄гыт.

	Татьяна Зайцева ла̄выс: «Ма̄ньлат а̄гит ос пыгыт пенсия ва̄рмаль урыл ань вос ва̄гыт, вос ханищтэ̄гыт, ловиньтэ̄гыт. Сытамыг конверт тӣвырт ойтнэ олн э̄рыӈ са̄внуве кос, ос тамле рӯпатаныл олнло̄мт пенсия нупыл ат кēтаве. Ань яныгман ня̄врамыт тыи вос хӯнтамлэ̄гыт, вос номсахтэ̄гыт. Та̄нти вос пēриēгыт — сытамыг конверт тӣвырт олн виӈкве манос рӯпата олнытыл ло̄мтэ пенсиятэ ма̄гыс вос пуваве».

	Пенсионный фондыт рӯпитан ма̄хум Ханты-Мансийск ӯст хӯрум школан ялсыт, яныгнув классытыт ханищтахтын а̄гит-пыгыт ёт потыртасыт. Ты та̄л оигпан мус школат пуссын ё̄мияныл, ка̄сыӈ ня̄врамын вос хӯлавет.

	Ты о̄вылтыт Ольга Камаева тох ла̄выс: «Пенсия олнанув урыл а̄ти государствав номсы, ма̄нтина̄вн номсуӈкве э̄ри. Хо̄т рӯпитаӈкве, манах та̄л рӯпитаӈкве, та маныр, пуссын ма̄нти вос номсэ̄в, ма̄нти вос пēриēв. Ма̄н ань 9-11 класс яныт ня̄врамыт ос студентыт ёт потыртэ̄в, ханищтыянув, хӯлтыянув — хо̄т та̄нанылн тах рӯпитаӈкве кӯстырнуве, пēнсия ма̄гыс олнаныл хумус пувуӈкв патавет.

	Ань ищхӣпыӈ ут хосыт о̄с са̄в э̄рнэ потыр ловиньтаӈкве ро̄ви, тот пуссын на̄ӈки, хо̄тпа манах олн Пенсионный фонд нупыл кēтыс, ты олнанэ са̄вмын ма̄гыс маныр ва̄руӈкв э̄ри. Ты урыл ма̄ньлат ма̄хум сака пӯмщалахтэ̄гыт, ты тэ̄ла та̄нанылн сака мӯсты, ма̄н «Всё о будущей пенсии» нэ̄пак та̄ратасув».

	Тамле ханищтап Россия янытыл 2011 та̄л па̄сныл ва̄раве. Ты тэ̄ла ля̄ххал тотнэ ма̄хум та̄н номылматсаныл, ты о̄вылтыт проектаныл тох намаясаныл: «Повышение пенсионной и социальной грамотности учащейся молодёжи России».

	Округув янытыл ань 427 со̄тыра арыг хо̄тпа пенсия олн выгыт.
