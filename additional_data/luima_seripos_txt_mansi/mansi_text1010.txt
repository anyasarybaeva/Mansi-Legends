
Ханты-Мансийск ӯст ӯринэ̄ква янытлан хо̄талт Иртыш я̄ тармыл ёсал каснэ ва̄рмаль ва̄рыглавес. Сургутский район Русскинская па̄вылныл ханты ма̄хум ёхталасыт - э̄кват, о̄йкат, ма̄ньлат а̄ги-пыгыт.

	Пуссын та̄нти маснутанылт масхатым 

	о̄лсыт. Ё̄рнкол тӯщ-таласыт, та по̄-хат лю̄ляхо̄лсыт, ё̄ӈхатахтыгласыт. Рущитн ос мо̄т хо̄н мирн маттем та пӯмщалавēсыт, та̄н 

	ётаныл по̄слахтасыт. Ам акв хум ёт потрамасум, наме Дмитрий Васильевич Тэ̄влин. Ань мēн потрумēн э̄лаль ловиньтэлы̄н.

	– Дмитрий Васильевич, Ханты-Мансийск ӯст мӯйлуӈкве наӈын мӯсты?

	– Тыт атхунь ёмас, нё̄тнэ ма̄кве, ма̄хум ма̄н нуплув сымыӈыщ сунсэ̄гыт, маснутанув тай акваг  та пӯмща-лавет. Тыг ма̄н «Лукойл» нефтяная компания па̄лыл автобусыл тотвесӯв, ва̄т нупыл ат хо̄тпа ёхтысӯв. Ёсал 

	ма̄н онтолов хо̄тпа кассӯв.

	– Наӈ хо̄т самын патсын?

	– Ам Ямал ма̄т самын патсум. Ща̄нягум-а̄щагум хосат а̄тимыг ēмтсы̄г, китхуйплов та̄лум порат савалапыг хультсум. Кит каӈк ос увщи о̄ньщēгум, та̄н ётаныл яныгмасум. Рӯт тай са̄в о̄ньщēв.  Ма̄н ань щēмьянув ёт пуссын во̄рт о̄лэ̄в. Э̄квам наме Наталя, тав о̄с ханты нэ̄, мēн хӯрум ня̄в-рам о̄ньщимēн. Ка̄сыӈ хӯрум э̄тпос нефтяникытын олн-ло̄мтыл ойтыглавēв, сака са̄в а̄ти, ня̄нь винэ тēмыл майлавēв. Ка̄сыӈ нила та̄л сыс акв щёс «Буран» нампа  тӯйт тармыл яласан машинал майлавēв. 

	– «Ханты ясаӈ» нампа газета ловиньтэгы̄н?

	– Ловиньта̄лэ̄в, то̄ва ла̄тӈыт ат торгам-тыянӯв, тот мощ мо̄т 

	диалектыл хансым о̄лы. Ма̄н ма̄нти халувт тай ма̄нти ла̄т-ӈувтыл потыртэ̄в, ня̄враманув о̄с сака ёмащакв потыртэ̄гыт. Яныг ня̄врамагмēн Русскинская па̄вылт интернатт о̄лэ̄г, школат ханищтахтэ̄г. Тот тай пуссын акваг рущ ла̄тӈыл потыртэ̄гыт. Ос хунь юв ёхтэ̄г, туп хан-ты ла̄тӈыл потыртэ̄г.

	Ты я̄тил ханты ма̄хум пуста̄гыл вос о̄лэ̄гыт, На̄янылн-О̄тыранылн вос ӯргалавет!

	 

	Светлана Хозумова

	 
