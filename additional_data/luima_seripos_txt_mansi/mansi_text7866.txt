
Советский ӯст ма̄нь ня̄врамыт  ӯргалан «Вуйкан пуӈкуп  лӯпта» кол о̄лы, рущ ла̄тӈыл «Ромашка» ла̄ваве. Ма̄н, ты колт рӯпитан хо̄тпат, «Хо̄тал ка̄т» 3-7 та̄лыт яныт ня̄врамыт ма̄гсыл программа о̄ньщēв. 
Ты нэ̄пак хосыт а̄ги­ри­щит, пыгрищит ёнгалтым ма̄ньщи ла̄тӈыл ха­нищ­тыянӯв. Ялпыӈ хо̄­та­лыт ва̄рыглэ̄в, са̄в­сыр мо̄йтыт суссылтэ̄в, ня̄врамыт ёт ёнгēв, ма̄ньщи ла̄тӈыл та̄н ёта­ныл потыртэ̄в. 
Ам ня̄врамыт палт ма̄ньщи супыл масхатым ялантэ̄гум, со̄выркве о̄с мастапилум, са̄всыр пор­масыт ёт выгум. А̄гири­щит, пыгрищит китыглы­янум: «Тыи маныр?» Та̄н ювле ла̄вēгыт: «Тыи па̄сса. Тыи ва̄й. Тыи то̄р. Тыи сахи». Тувыл со̄выркве урыл э̄рыг ханищтэ̄в. Ам ня̄врамыт нупыл ос ла̄­вēгум: «Тыхо̄тал на̄н со̄­выр­кве ма̄ньщи ла̄тӈыл ха­нищтэ̄н, тавēн кит-хӯ­рум ла̄тыӈ о̄с ла̄вēн». 
Ты э̄тпос хо̄тыт хо̄­та­лэ̄т ня̄врамыт ща̄няныл-а̄щаныл садикн во̄вы­гла­вēсыт. Та̄на­ныл сад-кол сус­сылтавес ос ня̄вра­ма­ныл хумус ханищтавет – потыртавē­сыт. Ня̄врамыт ма̄ньщи ла̄тӈыл хумус ам ханищ­тыянум, о̄с суссылтасум. 
То̄нт ам «Та̄рыг ос по­рыгпанэ̄ква» мо̄йт мо̄йт­сум: «Я̄ӈкылмат саӈк­в­лы­пил юртанэ ёт о̄лыс. Акв порат та̄н палтаныл по­рыгпанэ̄ква ос та̄рыг ёхтысы̄г. Тэ̄н саӈквлыпил ка̄саласы̄г, та̄рыг ла̄выс: «Клю-а», мо̄танэ: «Ква». Та па̄сныл саӈквлыпил рущ ла̄тӈыл «клюква» ла̄ваве. 
Тамле мо̄йт сус­сыл­тым ня̄врамыт «та̄­рыг», «по­рыг­панэ̄ква», «саӈквлыпил» ла̄тыӈ ханищ­тэ̄гыт. 
Кӯщай хо̄тпанув ма̄н рӯпатав ва̄рнэ ма̄гсыл са̄всыр ма̄ньщи пормасыт ос э̄рнэ нэ̄пакыт, пӯмащ ёнгынутыт акваг ёвтэ̄гыт.  Таима̄гсыл ня̄врамытын ма̄ньщи ла̄тыӈ ханищ­таӈкве мӯсты. Ань «Вит­сам» нэ̄пакыт о̄нь­щēв, ты хосыт ня̄врамыт ма̄ньщи ла̄тӈыл ханищтаӈкве ёмас.
Мо̄лты та̄л мēн Свет­лана Кузь­мина ёт ня̄вра­мыт ма̄г­сыл до­мино-ён­гил ва̄рыглас­мēн. Ён­гы­нут урыл ма̄ньщи ос рущ ла̄тӈыл нэ̄пак хас­су­мēн, ты рӯпата ма̄гсыл грант-олныл та̄с­тувесӯв. Свет­лана Вик­торовна са̄в э̄рнэ нэ̄пак хансыс, тав садикт о̄лнэ музей, ня̄нь­кӯр, «Югра – мой край» суссылтап ос мо̄т рӯпата ва̄рыс. 
Ань ма̄ньщи пормасыт тот ка̄салаӈкве ро̄ви, суссылтап «Ма̄ньщи па̄­выл» намаявес. Ты та̄л ё̄рнкол пантнэ парщинэ йильпииг ва̄рвес, таитэ пēсыг ēмтыс. Ос па̄рт­кол тув тотвес, хӯл алыщ­лан ма̄хум мисыт. Ма̄щтыр ма̄хум са̄всыр маснут ю̄нтсыт: то̄рыт, супыт, сахи, нуйвай, пуӈкто̄р. Садикув ма̄гсыл «Ӯринэ̄ква», «Ворщик» ос «Хо̄та­лакве» ма̄гсыл супыт о̄с ю̄нт­вēсыт.   
Рēтыӈ ю̄свой э̄тпос порат «Тылащ пори»  ня̄врамыт ёт янытлэ̄в. Ты та̄л ма̄н «Э̄тпос ос Хо̄тал» мо̄йт та̄нанылн суссылтасӯв. 
Э̄тпос ос Хо̄тал аквъёт о̄лсы̄г. Акв порат Хо̄тал во̄рн минуӈкве щё̄пи­тахты, а̄пщитэ нупыл ла̄ви: «Наӈ юн о̄лэн, сунсэн, уля лап ул вус харыглы». 
Э̄тпос юн хультыс, та ёнги, та порги, та йӣкви, та э̄рги, тувыл ва̄гта̄л патыс, ёл та оилматвес. Хунь но̄х-са̄йкалас, сунсы – улятэ лап-харыглам. Кон-ква̄лапас, На̄й-э̄ква палт молях та ха̄йты. Тав палтэ ёхтыгпас, ла̄ви: «А̄нумн уля маен». Най-э̄ква ма̄хум нупыл сака лю̄льсаӈ сунсыс, та̄наныл ат э̄руптас. Ювле ла̄ви: «Ам наныӈ На̄й-уля ат мыгум». Э̄тпос юв та ми­нас. Та пораныл Хо̄тал ос Э̄тпос акван ат хōнтхатэ̄г. Хо̄тал но̄х-паты, Э̄тпос ёл-мины. Тамле мо̄йт ня̄в­рамытн та суссылтасӯв. 
Тувыл са̄лы хурит ня̄р­ко­ласыл ва̄рыгласӯв. Ня̄в­рамыт тамле ут ва̄руӈ­кве пӯмащ о̄лыс. Тӯя ёхтын порат «Ӯри­нэ̄ква» ялпыӈ хо̄тал янытлэ̄в ос ё̄рнкол тӯщ­тыглэ̄в. 
Ты та̄л Ӯрин­э̄ква хо̄талт кон ащирмаӈ о̄лыс. То̄нт ос ма̄ньщи мо̄йт суссыл­та­сӯв. Ё̄рнкол по̄хат Миснэ ӯнлыс, тав по̄хēт ма̄нь а̄гирищ. Тувыл Ӯринэ̄ква, ма̄ньщи ма̄хум, ма̄нь ӯринэ̄ква­рищ ня̄в­рамыт ёт мощ йӣквсыт. Хо̄тала­кве ня̄врамыт ёт паща­лах­тас, та̄н ётаныл ёнгыс.  
Туи лӯпта э̄тпост ня̄в­рамыт яныт­лан хо̄тал кастыл ос ялпыӈ хо̄тал щё̄пита̄лэ̄в. Ты рӯпата ва̄руӈкве Наталья Пацу­кова, Елена Забо­лотова, Татьяна Спас­никова, Елена Сафонова нё̄тэ̄гыт. 
Ты ма̄хум ёт ма̄н пус­сын аквъёт рӯпитэ̄в ос ня̄в­рамыт ма̄ньщи ла̄тӈыл потыртаӈкве ханищтэ̄в. 
Дарья БЕЛОВА
