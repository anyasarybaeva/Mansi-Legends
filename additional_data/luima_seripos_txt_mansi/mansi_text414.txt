
 
–  Ам намум Роза Гордеевна Казамкина. Ты школат ам ня̄врамыт ханты ла̄тӈыл потыртаӈкве ханищтыянум. Ма̄н, ты ēрт о̄лнэ ханты ма̄хум, ла̄тӈув ваховский диалектыг ла̄ваве ос потранув мощ сургутский диалект хурипаг о̄лэ̄гыт. Ваховский ла̄тӈыл потыртан хо̄тпа а̄ти сака са̄в. 
Ма̄н ла̄тӈув щирыл хансым  ханищтан нэ̄пакыт ат о̄ньщēв. Ань матахмат ханищтан нэ̄пак сургутский диалектыл хасвес. Ам школат ня̄врамыт та нэ̄пакытыл ханищтыянум.  Ма̄н аквъёт та пот-рыт ваховский диалектын толмащлыянӯв. Ос букват ма̄нки о̄щнэ суянув щирыл ла̄виянӯв, таима̄гыс то̄ва ла̄тӈыт мощ мо̄тнув по̄сыл хансыянӯв.
Ня̄врамыт ща̄нь ла̄тыӈ китыт классныл са̄т класс мус ханищтэ̄гыт. Ань са̄тыт классыт аквхуйплов ня̄врам ла̄тыӈ ханищтэ̄гыт, щар мощща ня̄врам китыт классыт о̄лы, тот нила хо̄тпа. Акв са̄т сыс акв щё̄с туп ханищтыянум. Ты, ва̄им, мощща. Мо̄тыт щёс та̄н палтаныл ёхтэ̄гум, ня̄врамыт ла̄тӈыт ос э̄рнэ потрыт хот-ёрувлыяныл. 
Ам 2003 та̄лт Ханты-Мансийский педколледж а̄стласлум. О̄влэ̄т Аган па̄выл музейт рӯпитасум, тувыл ня̄врам о̄щсум ос тав ётэ юн о̄лсум. Та юи-па̄лт Варъёган па̄вылн ва̄нтлысӯв, тыт о̄с музейн патхатыгласум. 2011 та̄лт школан рӯпитаӈкве во̄ввēсум. 
Ща̄нь ла̄тӈум ам ма̄ньта̄гыл ва̄глум, ма̄н во̄рт о̄лсӯв, тот яныгмасӯв. Ос рӯтанув ёт ма̄нки халувт ханты ла̄тӈыл потыртасӯв. Омагум-а̄тягум са̄лыӈ хо̄тпаг о̄лсы̄г. Туп а̄тям ат номилум, ам э̄тпосум ущ то̄влыс, тав а̄тимыг ēмтыс. Тувыл аквхуйплов та̄лум порат омам та̄л хультсум.
Та̄рвит о̄лыс, ос хо̄т-а̄ти рӯтанумн, мо̄т ма̄-хумн нё̄твēсум. Ань э̄лаль ханищтахтуӈкве о̄с номсэ̄гум.  Тувыл тыт акв 
ма̄т ат ӯнлантэ̄в, сыресыр ханищтапыт ва̄рыглавет, ма̄н тув ялантэ̄в. 
Китыт нЭ̄ потре
– Ам намум Валентина Вальчевна Комарова, ня̄врамыт ё̄рн ла̄тӈыл потыртаӈкве ханищтыянум. Тыт китыт классыт ханищтахтын ня̄врам ма̄гыс ща̄нь манос а̄щь заявление хансы. Ос ня̄враме хоты ла̄тыӈ ханищты, таи тот хӯлты. Тувыл мēн Роза Гордеевна ёт са̄т класс мус та̄наныл ханищтыянмēн. Ам палтум ань китыт классыт лов ня̄врам ханищтахты, ты сака ёмас.
Ня̄врамыт та̄нки ща̄нь ла̄тӈыл потыртаӈкве ат ха̄сэ̄гыт. То̄ват ща̄няныл хантыт, а̄щаныл ё̄рныт, юн ты ла̄тӈыгтыл ат потыртэ̄гыт. Тувыл школан тотавет, ма̄н та̄наныл тыт ущ ханищтаӈкве о̄вылтыянӯв. 
Ма̄н, Юграт о̄лнэ ё̄рныт, Ямал ма̄т о̄лнэ ё̄рнытыл ла̄тӈув мо̄т хурипаг о̄лы. Ма̄нки ханищтан нэ̄пак о̄с ат о̄ньщēв. Ямальский ё̄рн ла̄тӈыл ма̄н ня̄враманув ханищтаӈкве мощ та̄р-витыӈ. То̄ва  ла̄тӈанув акван щар ат ёхтэ̄гыт. Тувыл ма̄н та̄н щиранылт потыртаӈкве ат вēрмēв. 
Ань ня̄враманум ул вос тэ̄лыгтахтасыт, ам амки йильпи нэ̄пак та̄ратасум. То̄ват рущ букват хот-висанум, ма̄нки щирыл ла̄внэ суйит тув хассанум. Тох кӯпнитнувег ла̄тӈув ханищтаӈкве патыс.  Тувыл ня̄врамыт юн та̄нки ща̄няныл манос а̄щаныл торгамтыяныл.
Нэ̄пакыт  ам Ханты-Мансийскат А̄с-угорский институтыт рӯпитан ма̄хум  ёт акван-нё̄тхатым щё̄питыянум. О̄выл классыт ханищтахтын ня̄врамыт ма̄гыс нэ̄пак ос я̄нас тетрадь ва̄рсум. Ань мо̄тыт классыт ма̄гыс хансэ̄гум. 
Ам Роза Гордеевнан ос Валентина Вальчевнан пӯмащипа ла̄тыӈ ла̄вēгум. Ос ханищтан хо̄тпатын ялпыӈ хо̄таланыл кастыл пуста̄гыл о̄лнэ ла̄тыӈ кēтэ̄гум.
 
