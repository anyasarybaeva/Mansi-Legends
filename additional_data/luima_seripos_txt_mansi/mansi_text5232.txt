
Ты хурит Прасковья Александровна Артанзеева по̄слым о̄лы. Таве ам туи Шурышкарский район Ханты-Мужи па̄вылт ма̄щтырланэ̄тэ порат по̄слыслум.
Э̄ква 1954 та̄лт самын патыс, омаге-а̄тяге са̄лыӈ хо̄тпаг о̄лсыг, нё̄рт яласасы̄г. Тав ань Ямгорт па̄вылт о̄лы. Школат Овгорт па̄вылт ханищтахтас, тот нёлолов класс  а̄стлас. 
Ка̄сыӈ туи ма̄щтыр ма̄хум рӯпитан ма̄н во̄виньта̄лаве. Ань тав нэ̄ хо̄тпат колала пантнэ са̄сыт ю̄нтуӈкве ханищтасанэ. О̄влэ̄т са̄с па̄лыт хумус хот-щё̄питаӈкве э̄рēгыт — суссылтас, тувыл акван-со̄хтавет ос тащирыл яныг пӯт тӣвырн, па̄йтахтын витын та̄ратавет. Тох э̄тэ-хо̄талэ па̄йтавет. Па̄йтым са̄сыт та̄кыг ēмтэ̄гыт, мори ат маныгтахтэ̄гыт  ос  ат  поклэ̄гыт. 
Прасковья Александровна нэ̄т ос ма̄ньлат а̄гит са̄сыт акван-ю̄нтуӈкве ханищтасанэ. Ты ка̄ркам э̄квакве такви рӯпитаӈкве а̄лыми ос мо̄т ма̄хум суссылтыянэ, хумус э̄ри — ханищтыянэ. Тав са̄в та̄л пуста̄гыл вос о̄лы, са̄в нэ̄квет такви ха̄снэ тэ̄латэ̄н вос ханищтыянэ. 
