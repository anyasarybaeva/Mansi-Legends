
Ханты-Мансийск ӯст о̄лнэ мо̄йт ва̄нэ ханты хум, член Союза писателей России Владимир Егорович Енов Томский область Каргасокский район Средний Васюган па̄вылн ялыс. 
Средневасюганский школат ханищтахтын ня̄врамытн ос учителитн Владимир Егорович сака ӯрвес. Тав 20 та̄л ювле хультум порат та ма̄т Новый Тевриз па̄вылт о̄лыс, школат рущ ла̄тыӈ ос литература урок ха­нищтым рӯпитас. 
Тот са̄всыр мир ня̄врамыт ханищтахтасыт: хантыт, рущит, украинцыт, повол­жский немцыт, турокт-месхетинцыт, хатанит. 
Владимир Егорович ла̄выс, тав ва̄рум тэ̄латэ тот о̄лнэ мирн номаве, ханищтам хо̄тпанэ тавēн са̄в ёмас ла̄тыӈ, пӯма­щипа ла̄тыӈ ла̄всыт. Пуссын э̄лаль ханищ­тахтасыт, о̄лнэ ма̄наныл ма̄гыс са̄в э̄рнэ тэ̄ла ва̄рēгыт. 
Школа рӯпитаме по­рат Владимир Егорович такви о̄с акваг ханищтах­тас, рущ ла̄тыӈ мӯсхал щирыл ханищтастэ, ху­мус торыӈыщ потыртаӈ­кве ос потрыт хансуӈкве э̄ри. Тыи тавēн сака нё̄тыс, тувыл нэ̄пак хаснэ хумыг ēмтыс, ханты ос рущ ла̄тӈыл потрыт ос мо̄йтыт хансуӈкве патыс.      
Писателиг ēмтме юи-па̄лт, рӯпитам школатэ̄н ёхтыс. О̄влэ̄т о̄выл клас­сытт ханищтахтын ня̄в­рамыт ос учителит ёт потрамас, тувыл яныгнув ня̄врамыт ёт хо̄нтыглах­тас. Ханты мир мо̄йтыт ос потрыт ловиньтас, о̄влэ̄т ща̄нь ла̄тӈыл, тувыл рущ ла̄тӈыл. 
Школат рӯпитан нэ̄т ос хум хо̄тпат ла̄всыт, Васюган ма̄т ханты ла̄тыӈ та̄н хосат ат хӯ­лыгласыт, ща̄нь ла̄тӈыл тот ань нэ̄мхотьютаныл ат потырты. Татем нё̄тнэ ла̄тыӈакве о̄лнэ̄тэ, щар э̄рыг хольт суйты.
Ханищтахтын а̄ги­рищитн ос пыгрищитн Владимир Егорович маттем та китыглавес, нэ̄пакыт хансуӈкве хунь о̄вылтахтас, ща̄нь ла̄тӈыл потрыт хансуӈкве та̄рви­тыӈ ман а̄ти. Ня̄врамыт таве суйта̄л ӯнлым хӯнт­лысыт. 
Мо̄йт ва̄нэ хум тох ла̄выс: 
– Ка̄сыӈ рӯпата ёма­щакв ва̄руӈкве э̄ри. Э̄лум­хо̄лас номсахтым о̄лы те, тэ̄ланэ ка̄ркамыщ щё̄­питыянэ, то̄нт ущ мирн ка̄салавет, пӯмщалавет. То̄ванакт атхунь та̄рви­тыӈ, ос воссыг хоталь ва̄рхатуӈкве, о̄вылтан тэ̄лат а̄стлаӈкве э̄регыт.  
Акв хо̄тал Владимир Егорович Дом культуры колн ялыс, тот яныгхо̄т­пат ёт хо̄нтхатыглас. Такви мире, пēс ма̄хманэ о̄вылтыт потрамас, ла̄выс, ща̄нь ла̄тӈе таима̄гыс ёмащакв ва̄гтэ, ханты мо̄йтыт ос пēс йис пот­рыт ма̄ньта̄гыл хӯлыглас, о̄паге-щащēкваге ос па̄­выл ма̄хум потырта̄л­сыт, мо̄йтыгла̄лсыт. 
Хӯлыг­лам потрыт тав пуссын нэ̄пакын хассанэ, рущ ла̄тӈыг толмащла­санэ. Ань тамле хо̄нтха­тыглапыт о̄лыглан порат, янге-ма̄не нупыл ханты ос рущ ла̄тӈыл потыртыянэ. 
Средний Васюган па̄вылт о̄лнэ ма̄хум ки­тыглахтын ла̄тыӈ са̄в о̄щсыт, ла̄всыт, тот ань ханты ла̄тӈыл нэ̄мхотьют ат потырты, таима̄гыс та̄н ща̄гтым ты хӯнтлысыт. 
Владимир Егорович сымыӈыщ потыртас, стихыт ловиньтас, ла̄выс, са̄в та̄л ювле хультум порат Вас­юган ма̄т ат те рӯпитас, э̄рыӈ нэ̄пак хаснэ хо̄тпаг ат ēмтнув, хунь ва̄ве. 
Тот рӯпи­таме порат тав яныг­мам ма̄тэ ос такви ма̄х­манэ урыл акваг ном­сыс, са̄в щёс ка̄сэ холыг­лас. Тувыл мо̄йтыт ос пēс потрыт ёл-хансуӈ­кве патыс. 
Ётыл, хунь Ханты-Мансийск ӯсн о̄лмыг­тас, нэ̄пакыт та̄ратаӈ­кве номыл­матас. «Обские сказы», «Подарок менква», «Сказы рода Прав­дивых людей» ос мо̄т нэ̄пакыт та̄ратас.  
Потыр Вениамин Енов хансыс, ма̄ньщи ла̄тӈыг Светлана РОМБАНДЕЕВА толмащластэ         
