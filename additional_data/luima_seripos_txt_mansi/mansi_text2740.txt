
Округувт ты та̄л ня̄врамыт янытлан та̄лыг ла̄ввес, ты хосыт манырсыр рӯпата ань ва̄раве, ханищтап ос ма̄ньлат хо̄тпат ёт рӯпитан департамент кӯщай нэ̄ Любовь Ковешникова ос культура департамент кӯщай нэ̄ Надежда Казначеева ты урыл потыртасы̄г. Тэ̄н сас ля̄ххал тотнэ колн ёхталасы̄г. Маныр тэ̄н тот потыртасы̄г, ты урыл э̄лаль ловиньтэ̄н.

	Любовь Николаевна ла̄вме щирыл, округувт 3-7 та̄л яныт ня̄врамыт ма̄гыс садикыт ос мо̄т са̄всыр ёнгын колыт ӯнттуӈкве хо̄тахкем та̄л ювле хультум порат та̄кыщ вуйхатасыт. Мо̄лты та̄л оигпам мус кӯщаит ты ва̄рмаль мӯсхал щирыл щё̄питасаныл. Ань тыт яныгман ня̄врамыт ма̄нь ня̄врам колыл пуссын то̄влавет. 

	Та сыс, ты тэ̄ла щирыл иӈ са̄в рӯпата ва̄руӈкве э̄ри. Ань округ мирколт рӯпитан кӯщаит акв та̄л ос хо̄т э̄тпос яныт ос хӯрум та̄л то̄влын ня̄врамыт ма̄гыс ма̄нь ня̄врам кол ӯнттын щирыл са̄в рӯпата ва̄рēгыт. 

	Кӯщай нэ̄ ла̄выс, та̄л о̄вылтахтын порат налыманкем са̄всыр мероприятие ня̄врамыт ма̄гыс хансым о̄лыс. Кит э̄тпос минас, общественный организацият рӯпитан ма̄хум ос ӯст о̄лнэ нэ̄-хумыт иӈ са̄внув рӯпата щё̄питасыт. Ты та̄л та̄н маныр щё̄питэ̄гыт, тув са̄в ня̄врам ща̄няныл-а̄щаныл ёт во̄виньтаӈкве патэ̄гыт.

	Тувыл ань са̄в рӯпата а̄гмыӈ-мосыӈ ня̄врамыт ма̄гыс ва̄руӈкве патаве. Тамле ня̄врам янмалтан то̄ва ща̄нит-а̄щит, хотьютныл нё̄тмил во̄вуӈкв, ат ва̄ганыл. Ты щēмьят о̄лупсаныл кӯпнитыг ва̄рнэ ма̄гыс ща̄нит-а̄щит акваг хӯл-тыглаӈкве ос нё̄туӈкве патавет. 

	Югра ма̄т та̄л сыс ня̄врамыт ӯргалан ма̄гыс интернет щирыл хусахкем ханищтап тах щё̄питаве. Тот та̄н ётаныл психологыт, лēккарыт ос ханищтан хо̄тпат рӯпитаӈкве патэ̄гыт. Акв тамле ханищтап Сургут ӯс педагогический университетт пӯнсаве. Тот рӯпитан ма̄хум ты тэ̄ла щирыл нё̄тмил ва̄руӈкве ла̄вхатасыт.

	Культура э̄лаль тотнэ кӯщай нэ̄ Надежда Казначеева, округувт о̄лнэ ня̄врамыт ханищтахтын кол урыл потыртас. Ты Искусство Центр кол, тот ань 670 лӯима̄т о̄лнэ ня̄врамыт ханищтавет. А̄гит-пыгыт тот ка̄тыл по̄слуӈкве, са̄ӈквылтаӈкве, э̄ргуӈкве, йӣквуӈкве ханищтавет. Россияв янытыл тамле ханищтахтын кол воссыг нэ̄мхо̄т а̄тим.

	Ты ёнгын кол акваг уральтым о̄ньщаве. Ка̄сыӈ та̄л та̄н ма̄гсыланыл рущ са̄всыр ёнгын утыт ёвтавет ос мо̄т э̄рнэ тэ̄ла щирыл нё̄тавет. Ань ты ляпа та̄лытт округувт ос кит тамле ёнгын колыг ӯнттуӈкве патавег тах.

	Николай МЕРОВ
