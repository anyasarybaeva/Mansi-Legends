
Белоярский район Касум па̄вылт о̄лнэ ханты нэ̄ Мария Ивановна Игишева, такви о̄парищ наме Рандымова, «Ильбигорский» нампа общинат кӯщаиг са̄в та̄л рӯпиты. 
Рандымовыт пēс йис порат Касум я̄ ва̄тат Ильбигорский па̄вылт о̄лсыт. Та̄н пуссын ка̄р­камыг ма̄щтырласыт, хӯл алыщласыт, во̄раясыт ос са̄лыт о̄щсыт. 
Колхозыт акван-тотнэ порат Ран­ды­мовыт колта̄­г­ланыл ёт Касум па̄вылн о̄луӈкве ва̄нт­луптавēсыт. Ос пēс йис о̄лнэ ма̄наныл та̄н ат ёрувласаныл, акваг тув ялантасыт, общи­на ва̄р­сыт, «Иль­би­горский» тох намая­саныл. 
Ань маныр рӯпата ты рӯт ма̄хум ва̄рēгыт, та урыл ам Мария Игишева китыгласлум, тав ла̄выс: 
– Ма̄н во̄раим, хӯл алыщлым, пил ва̄тым ла̄хыс атым, па̄кв паттым, ханты пормасыт, маснутыт ю̄нтым олн сэ̄лэ̄в. Тэ̄­нут, пормас, масну­т са̄всыр сус­сылтапыт ты­налэ̄в. 
Ка̄сыӈ та̄л Ханты-Мансийск ӯст «Товары земли Югорской» нампа выставкан ялантэ̄в. Касум па̄вылт ялпыӈ хо̄талыт о̄лыглан порат ōс тына­лахтуӈкве во̄вы­главēв. 
Общинав а̄тям Иван Павлович Рандымов ва̄­рыстэ ос Помут па̄выл ляпат о̄лнэ ма̄ такви нупылэ хансыстэ. А̄тям а̄тимыг хунь ēмтыс, об­щи­нав ат рӯпитас. Ам ты рӯпатан 2011 та̄лт вуйха­тасум ос нэ̄пакыт ёма­щакв ва̄рсанум. 
Юи-о̄выл та̄лыт грант-олн ма̄гсыл ма̄нки нэ̄па­канув кēтыглыянӯв. Мо̄л­ты та̄л «Рот хот» нампа проект хассӯв ос касыл щирыл олныл та̄стувесӯв. Ань Касум па̄выл ня̄в­рамыт ханты ла̄тӈыл по­тыр­таӈкве ханищтыя­нӯв. Та̄н ётаныл са̄всыр пор­мас, масну­т ю̄нтэ̄в ос ты халт ща̄нь ла̄тӈыл по­тыр­тэ̄в. Хӯл хумус яктуӈкве, ня̄в­ра­мытн суссылтасӯв. Мо̄й­тыт хӯлыт урыл та̄­нанылн мо̄йтсӯв. 
Лувыт ханты ла̄тӈыл хумус ла̄вавет – потырта­сӯв. Тувыл хӯл сов то̄с­лаӈ­кве, тынт­лаӈкве ханищ­таса­нӯв, тучаӈыт ос мо̄т пор­масыт ю̄нтсӯв. Ты­щир ня̄в­рамыт ханты ла̄тӈыл по­тыртаӈкве молях­нув о̄выл­тахтэ̄гыт. 
Мо̄т грант-олныл ма̄н «Касум ёх» нампа кол ёт майвесӯв. Ты олн-нё̄т­милыл ма̄н «Тепло даю­щая меховая одежда» нампа ханищтап ва̄ры­гласӯв. Са̄лы сов тынт­лаӈ­кве, тучаӈыт ос мо̄т пор­масыт ма̄хум ёт ю̄нтсӯв. 
Са̄лы сов Сургутский районт ос Ямал ма̄т ёвт­сӯв. Касумт совхоз рӯ­питы, са̄лы сов тот о̄лыс кос. Тувыл та̄н са̄лыт нё̄в­лиг яныг таквс э̄тпост ва̄рияныл, тэ̄лы са̄лы сов то̄слаӈкве сака та̄рвитыӈ.  
Пēс порат сосса ма̄х­манув са̄лыл яласасыт ос сун тармыл то̄выль пинсыт. Тох сов мощ ка̄миньтаг ēмтыс, ётыл таве тынтлаӈкве ро̄выс. Ань ма̄хманув пуссын «бура­ныл» яласэ̄гыт, товыль та̄нанылн сака ат э̄ри. 
Ма̄н лильпи сов ёвтсӯв, тав ётэ рӯпитаӈ­кве сака та̄рвитыӈ о̄лыс. Ви­тыл мощ паргалтаса­нӯв, та̄н ка̄миньтаг щар ат ēмтсыт. Ё̄рнкол пантнэ ма̄г­сыл са̄лы совыт сака хоса тынт­ласанӯв.  
Ты рӯпатан ол­ныл ми­вēв, ты кастыл ня̄врамыт ща̄нь ла̄тӈыл потыр­таӈ­кве, сорт совныл, са̄лы совныл рӯпитаӈкве ма̄­хум ханищтасанӯв. Ань ня̄в­раманув ща̄нь ла̄тӈыл потыртаӈкве ат ка̄сащē­гыт, пēс йис ва̄рмалит нупыл о̄с сака ат сунсэ̄­гыт. Та̄на­ныл акваг ла̄вēв: «Ханты ла̄тыӈ ос пēс йис ва̄р­малянув на̄нан о̄с ва̄ӈкве э̄ри».
Ам ма̄ниг о̄лмум порат рущ ла̄тӈыл ат потыр­тасум, то̄нт ща̄нь ла̄тӈыл потыртаӈкве ат та̄ртве­сӯв, ля̄выльттавесӯв, ань ня̄враманув ла̄тӈув ат ва̄гыт ос ханищтаӈкве сака ат та таӈхēгыт. 
Мария Ивановна о̄с акв ва̄рмаль урыл потыртас. Ты э̄лы-па̄лт та̄н мӯй хо̄тпат ӯщлахтуӈкве, няс­луӈкве, пил ва̄туӈкве та̄нки пал­таныл во̄выгла­саныл. 
Касум па̄вылныл Помут па̄выл мус я̄ хосыт яныг­са̄т арыгкем вēры­ста, туристыт тув тоты­глаӈкве сака са̄в бензин э̄ри. Ма̄­хум та палыт ма̄н ялуӈ­кве, са̄в олн ой­туӈ­кве ōс ат ка̄сащēгыт. Ань ма̄хум тув ӯщлах­туӈкве ат тотыглыяныл. 
Людмила ТЕТКИНА
 
