
Татьяна Кирилловна Ларионова са̄в та̄л Ха̄льӯс район Ягрим па̄вылт о̄лы, тав такви о̄парищ наме Вынгилева. Ма̄ньщи нэ̄ ёт ам Ха̄льӯст ты та̄л ма̄ньполь э̄тпост  ва̄щиньтахтасум. То̄нт Белоярский ос Ха̄льӯс районыгт о̄лнэ ма̄щтыр хо̄тпат  ханищтапын тув акван-атыглавēсыт.
Татьяна Кирилловна ма̄щтырлаӈкве сака ха̄сы, ма̄ньщи супыт, пӯркат, кēнтыт ю̄нты, сакныл са̄всыр турло̄псыт харты. Ты ва̄рмаль урыл ма̄ньщи нэ̄ ла̄выс: «Ань ма̄н тамле порат о̄лэ̄в, ла̄пкат маныр э̄ри, пуссын о̄лы. Ам ня̄враманум яныгмам порат, ла̄пкат пормас ос маснут сака ат тыналавес. Ягрим яныг па̄выл кос о̄лыс, тувыл матхурип маснут ке тотыглавес, ма̄хум та̄ра ёвтсаныл. Тыима̄гсыл ня̄враманум кēнтыл, пӯркал ос мо̄т маснутыл амки ю̄нтсанум.
Та порат то̄ва ня̄врамыт пӯрка масуӈкве э̄ссамтасыт. Ам ня̄враманум тамле утыл ё̄мыгтаӈкве ма̄нь та̄гыл ханьщувласыт, щар ат э̄ссамтасыт. О̄йкам рӯтанэ пуссын Саранпа̄вылт о̄лэ̄гыт, са̄лы ӯрим яласэ̄гыт, та̄н ма̄навн кот, сов акваг кēтыгласыт. О̄йкам Анатолий Абрамович Ларионов наме о̄лыс,  тав ты та̄л тэ̄лы а̄тимыг ēмтыс. Мēн 40 та̄л аквъёт о̄лсумēн. Хӯрум ня̄врам янмалтасмēн. Надежда ос Людмила а̄гиягум  колта̄гланэ̄н ёт Тюмень ӯст о̄лэ̄г. Пыгум Константин щēмьятэ ёт Ягрим па̄вылт о̄лы. Яныг а̄гим Надежда хӯрум ня̄врам о̄ньщи. Пыгум нэ̄тэ̄нтыл ёт о̄с хӯрум ня̄врам янмалтэ̄г».
Татьяна Кирилловна такви Няхлаӈ па̄вылт самын патыс. Хо̄т та̄лэ хунь то̄влыс, ща̄няге-а̄щаге Кимкъясуй па̄вылн ва̄нтлысы̄г. Та па̄вылт тав нила та̄л ханищтахтас, атыт классын Кульпас па̄вылн минас, тот интернатыт о̄лыс. Школа а̄стламе юи-па̄лт Ха̄льӯст а̄т хӯратан нэ̄г ханищтахтас. Ты юи-па̄лт та ӯст рӯпитаӈкве патыс. Ха̄льӯст о̄йкатэ ёт ва̄йхатас. То̄нт тав токариг тот ханищтахтас. Нэ̄г-хумыг акван-минасы̄г ос Ягрим па̄вылн о̄луӈкве ва̄нтласы̄г. Анатолий Абрамович Ягрим па̄вылт токариг 32 та̄л сыс рӯпитас. Татьяна Кирилловна  24 та̄л парикмахерыг рӯпитас, тувыл организациятэ лап-пантвес ос  ма̄хум пуссын по̄хын кēтвēсыт. Ты юи-па̄лт тав са̄всыр ма̄т рӯпитас, тувыл пенсиян патхатас.
Ань Ягрим па̄вылт культура центр рӯпиты, соссаӈ ма̄хум ва̄тихал тув во̄выглавет. Тот са̄всыр суссылтапыт, ялпыӈ хо̄талыт, ханищтапыт ва̄рыглавет. Ма̄ньщи нэ̄ о̄с тув яланты. Ты ва̄рмаль урыл Татьяна Кирилловна таи потыртас: «Ягрим па̄вылт о̄лнэ ма̄ньщи, ханты, ё̄рн хо̄тпат пуссын тув во̄выглавет. Ам акваг тув ялантэ̄гум, тот ма̄н пуссын аквъёт ю̄нсхатэ̄в, потыртэ̄в. Ты э̄лы-па̄л пуссын юн ма̄нки коланувт ӯнлым, аты ва̄йхатсӯв, аты ва̄щиньтахтасӯв. Ань акван-атхатыглым ща̄нь ла̄тӈыл потыртаӈкве патсӯв. Мēн Клара Константиновна Пуховец (Саратина) ёт акваг ма̄ньщи ла̄тӈыл потыртымēн. Тав ётэ акв по̄хыт о̄лымēн, ва̄тихал ва̄щиньтахтымēн. Ты ма̄ньщи нэ̄ ща̄нь ла̄тӈе сака ёмащакв ва̄гтэ, пēс йис ва̄рмалит о̄с ат ёрувлыянэ. Са̄всыр ялпыӈ хо̄талыт о̄лыглан порат тав акваг во̄выглаве. Тав атыӈ хӯл исмит па̄йтуӈкве сака ха̄сы, са̄всыр ялпыӈ хо̄талытт тав ты тэ̄нут па̄йты».
Татьяна Кирилловна оматэ о̄с ма̄щтыр нэ̄ о̄лыс, матыр-а̄ти пуссын ю̄нтуӈкве ха̄сыс. Ма̄ньщи нэ̄  ма̄нь порат номитэ, Кимкъясуй па̄вылт о̄лум нэ̄квет о̄с аквтох акван-атхатыгласыт, пуссын аквъёт ю̄нсхатасыт. Акв хо̄тал акв колт ю̄нсхатэ̄гыт, мо̄т хо̄тал мо̄т колн минэ̄гыт, тот пуссын аквъёт ю̄нсхатэ̄гыт. Татьяна Кирилловна Кимкъясуй па̄вылт рӯт ма̄хманэ о̄лэ̄гыт.  Тав та̄нанылн ос Ха̄льӯст, Саранпа̄вылт о̄лнэ рӯтанэ̄н ма̄ньщи газета хосыт паща ла̄тыӈ кēты ос пуста̄гыл э̄лаль о̄луӈкве ла̄виянэ.  
