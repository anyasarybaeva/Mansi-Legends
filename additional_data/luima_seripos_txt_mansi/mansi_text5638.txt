
Мо̄лал Ханты-Мансийск ӯст «Российский Север» атыт форум о̄лыс. Ты кастыл са̄всыр ма̄т о̄лнэ ма̄ньлат ма̄хум тыт акван-атхатыгласыт. Та̄н ма̄гсыланыл ханищтахтын ва̄рмаль щё̄пита̄лвес. То̄ва хо̄тпат та̄нки проектаныл урыл тот потыртасыт ос мирн суссылтасаныл. 
Та̄н халанылт Ямало-Ненецкий округныл ё̄рн пыг Артур Окотэтто тот о̄лыс. Тав о̄лнэ ма̄тэ̄т «Ямал-потомкам» нампа ма̄ньлат ма̄хум органи­зацият кӯщаиг рӯпиты. Ань ты ва̄рмальн тав хӯрмит щёс ёхталас. Са̄всыр ма̄т о̄лнэ а̄гит-пыгыт акван-атхатыглан порат тав та̄н ётаныл ва̄йхаты. Та̄н аквъёт та̄р­вит о̄лупса урыл потыр­тэ̄гыт ос номтанылт о̄щнэ ёмас тэ̄ланыл акван-нё̄т­хатым э̄лаль тотыяныл. 
Ямал ма̄т сосса мир каснэ̄ныл порат Артур Око­тэтто о̄с тув яланты. Тав пӯмыщ ма̄гыс тынь­щаӈ па̄хвты, сун ӯлтта порги, юрт ёт йӣво̄выл кит нупыл ё̄р ва̄рим харты ос мо̄т тэ̄ла щирыл касы. Лӯима̄ мир касы­лыт тавēн сака мӯстэ̄гыт. Са̄выӈпа̄лэ тув сосса ма̄хум ялантэ̄гыт. Ка̄сыӈ хо̄тпа маныр ё̄р о̄ньщи ос маныр ва̄руӈкве ха̄сы, таитэ тот суссылты. 

Ань Ханты-Мансийск ӯст касыл о̄лум порат, йиво̄выл хартыс. Тав ётэ та̄ксар хум ӯнтсас. Таи­ма̄гыс сака хоса ат вē­ритас, йивыӈ та̄гыл хумн хасумтавес. Ма̄хум мат­кем та мовиньтасыт. Тыньщаӈ о̄с па̄хвтыс, тот ос тӯщтым йӣвн са̄в щёс рēпыгтаӈкве вēрмыс. Ма̄хум ка̄т-патта ра̄тсыт ос таве яныт­ла­саныл.
Артур тунра ма̄т са̄в ня̄врамыӈ щēмьят яныг­мас, та̄н колта̄гланылт нёлолов а̄ги-пыг о̄лы. Са̄выӈпа̄лэ рӯтанэ пус­сын тунрат о̄лэ̄гыт. Каӈ­канэ ос акв увщитэ ань о̄с са̄лы ӯрим яласэ̄гыт. Тав ёлы-па̄л а̄пщиянэ ос йигирищанэ иӈ ханищ­тахтэ̄гыт, Салехард ӯст о̄лэ̄гыт.
Артур ща̄няге-а̄щаге са̄лыӈ хо̄тпаг. Пыгēн тэ̄н палтэ̄н ва̄тихал ёх­талы, тыньщаӈыл са̄лыт акваг пуви, ма̄щтырыг па̄хвтуӈкве ха̄сы. Ань ос Ямал ма̄т колледжит сис­темный администрато­рыг хӯрмит та̄л ханищ­тахты. Ты та̄л ка̄ркам ма̄ньлат ё̄рн пыг ва̄т нупыл нила та̄лэ то̄влыс. 

Ма̄н округувн тав о̄выл щёс ёхталас. Ты ма̄ тавēн сака мӯстыс. Тав ла̄выс: «Тыт сака ёмас ма̄хум о̄лэ̄гыт. Кон ё̄мыгтымам хот-тыпыглэ̄гум, ма̄хум китыглыянум, лё̄ӈхум та̄ра хӯлтыяныл. Сэ̄р ма̄н ул вос ё̄мсум, то̄ва хо̄тпат а̄нум э̄рнэ кол мус ва̄нт­тысяныл. Ханты-Мансий­ск ӯс - сака нё̄тнэ ӯс, ам таве сака э̄руптаӈкве патыслум, хуньт о̄с тах тыг ёхталэ̄гум». 
Тамле ты сымын ро̄в­нэ ла̄тыӈ пыг ма̄н ӯсув урыл ла̄выс. Ма̄н тавēн пуста̄гыл о̄лнэ ла̄тыӈ кēтэ̄в. 
 
