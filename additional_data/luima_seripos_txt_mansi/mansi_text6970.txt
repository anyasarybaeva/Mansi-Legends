
Ха̄льӯс район Хулюмсӯнт па̄выл мирколт кӯщаиг Ярослав Викторович Ануфриев рӯпиты. Ты па̄выл нупыл ань Ня̄хщамво̄ль, Усть-Манья, Нё̄рахи хансым о̄лэ̄гыт. Ам Ярослав Викторович ёт хо̄нтхатыгласум ос па̄влыӈ ма̄хум о̄лупсаныл урыл китыгласлум.
– Ярослав Викторович, манаса̄вит э̄лумхо̄лас ты па̄влытт ань о̄лэ̄гыт?
– Хулюмсӯнтыт, Ня̄х­щам­во̄льт, Усть-Ма­ньят, Нё̄рахт, Тӯрва̄тат, Тап­суйт, Яныгпа̄вылт ань акв со̄тыра атса̄т арыгкем э̄лумхо̄ласыт о̄лэ̄гыт. Тувыл Тӯрва̄т, Тапсуй, Яныгпа̄выл, во̄рт о̄лнэ Монин щēмья ма̄н мирколув нупыл ат ловиньтахтэ̄гыт кос, нэ̄­па­кыт щирыл ты ма̄нь па̄­вылквет а̄тимыт. 
Ты урыл ма̄н са̄всыр кӯщаит палт пищма акваг хансыглэ̄в. Э̄рнэ щирыл вос ва̄раве, ты ма̄нь па̄­вылквет ма̄н мирколув нупыл вос хансавет. 
Кӯ­щаит ювле хассыт, ты ва̄рмаль хосат та̄гыл ва̄­руӈкве э̄рыс, ань нэ̄пак пирмайтавес, мо̄т щирыл хансуӈкве воссыг ат ро̄ви. Ма̄нь па̄вылквет о̄лнэ ма̄х­манув Ня̄хщамво̄ль па̄вылт прописка пуссын о̄ньщēгыт ос э̄лаль аквта щирыл та̄нки па̄вланылт та о̄лэ̄гыт. 

Юи-о̄выл та̄лыт па̄влыӈ мирув ат са̄вми, са̄в щē­мьят мо̄т ма̄н о̄луӈкве ва̄нтлэ̄гыт. Хулюмсӯнт па̄­вылт са̄в хо̄тпат ань вахта щирыл рӯпитаӈкве паттувēсыт. Тыима̄гсыл та̄н щēмьяӈ та̄гыл Югорск ӯсн манос мо̄т ма̄н о̄луӈкве миныгласыт, рӯпитаӈкве туп тыг ёхтала̄лэ̄гыт. 
Ты э̄лы-па̄лт Ня̄хщам­во̄ль па̄вылт 800 арыгкем э̄лумхо̄лас о̄лыс, ань про­писканыл щирыл 540 хо̄тпа туп хультыс. Тох тай тыгыл мощщанув ма̄хум тот о̄лы, та̄н мо̄т ма̄н ва̄нтлэ̄гыт.
– Па̄влыгт са̄в ма̄хум рӯпата та̄л о̄лэ̄гыт?
– Нэ̄пак щирыл тай рӯпата та̄л о̄лнэ хо̄тпат Хулюмсӯнт ос Ня̄хщамво̄ль па̄вылт а̄тим. Ань э̄лумхо̄лас «Госуслуги» ло̄псыт рӯпата та̄л о̄лнэ хо̄тпаг хасхаты. Ты юи-па̄лт ма̄н тавēн рӯ­пата кинсэ̄в. Акв-кит э̄тпос сыс тав па̄вылкан хосги, порс хот-аты, тувыл ты рӯпатаныл по̄хын мины, мо̄т хо̄тпат ты рӯпатан выганӯв. 
Ня̄хщамво̄ль па̄вылт 100 арыгкем хо̄тпа ат рӯпитэ̄гыт, тот рӯпата а̄тим. Хулюмсӯнтыт рӯпата о̄лы, тыт 8-10 э̄лумхо̄лас та̄нки нас ат рӯпитэ̄гыт. 
– Хулюмсӯнтыт ос Ня̄х­щамво̄льт о̄лнэ колыт ӯнттавет?
– Хулюмсӯнт па̄вылт о̄лнэ кол ӯнттуӈкве ма̄н таӈхēв кос, тувыл ты рӯ­пата э̄лаль щар ат мины. Мо̄лты та̄л кол ӯнттын организация кӯщай ма̄н тыг во̄выгласлӯв. Тав па̄выл хосыт ё̄мыгтас, тыт кол ӯнттын ма̄т суссанэ. Ань нэ̄пак щирыл па̄влувт кирпащ колыт ӯнттуӈкве туп ро̄ви. Тувыл цемент, бетон, кирпащ ос мо̄т утыт э̄лыл ёвтуӈкве ос тэ̄лы лё̄ӈхыл манос туи я̄ хосыт тыг тотуӈкв сака са̄в олн э̄ри. 
Тох рӯпитым, кол ӯнттын организация олн щар ат сэ̄лы. Таима̄гсыл кӯщай хум па̄влувт о̄лнэ кол ӯнттуӈкве ат ка̄сащас, сысы та минас. 
Ты юи-па̄лт ма̄н Ха̄­льӯс миркол кӯщаин пищ­ма хассӯв, о̄лнэ кол акв квадратный мет­ра ты­нэ са̄внӯв вос ва̄рия­ныл, э̄рыӈ то̄нт кол ӯнттын хо̄тпат тыг рӯпи­таӈкв ёхтэ̄гыт. Ты э̄лы-па̄лт акв метра тынэ 45 со̄тыра солко̄ви о̄лыс, ань 62 со̄тыра солко̄вил ва̄рвес. 
Тувыл та ма̄хум тыт рӯпи­таӈкве ат ка̄­са­щēгыт. Та̄н Нягань, Урай, Ханты-Ман­сийск ос мо̄т яныг ӯсытыт пуссын рӯпитэ̄гыт, тот лё̄ӈх о̄лы ос акв квадратный метра сака тыныӈ, та̄н тот са̄в олн сэ̄лэ̄гыт. 
Ня̄хщамво̄ль па̄вылт мо̄лты та̄л кит яныг колыг Сергей Викторович Ще­пёткин ӯнттыс. Ма̄хум оче­редь щирыл майвēсыт. 
Хулюмсӯнт па̄вылт о̄лнэ колыт пуссын хосат пēсыг ēмтсыт. Тамле колыт ма̄н ма̄хум ма̄гсыл ёвтуӈкве ат вēрмиянув. Па̄влувт са̄в кирпащ колыт о̄лэ̄гыт. Ты колыт «Газпром» нам­па организация та̄нки рӯпитан ма̄хманыл ма̄гсыл ӯнттысаныл. Коланыл ат тыналыяныл. 
– Округув янытыл яныг ӯсыт по̄хат порс атнэ яныг полигоныт ӯнттавет. Па̄выл по̄хат о̄лнэ порс анят о̄с хот-щё̄питавēсыт? 
– Па̄влув по̄хат са̄в та̄л порс аня о̄лыс. Ты тэ̄лы порсыт пуссын ма̄­шинал Югорск ӯсн нупыл тотвēсыт. Ань па̄выл ко­ныпа̄лт яныг ангар-кол ӯнттэ̄в, порсыт тув акван-атуӈкве патыянӯв ос тэ̄лы аквта щирыл э̄лаль Югорск ӯсн нупыл тах тотавет. Ос акв тамле ангар-капай Ня̄х­щамво̄ль па̄вылт ва̄­рēв. Порсанув о̄влэ̄т Ха̄ль­ӯс нупыл тотуӈкве номсысӯв, тувыл Югорск ӯс мус лё̄ӈхе мощ ва̄тинувег о̄лы, ань тув тотавет.
– Па̄влыӈ мир са̄в олн ты ва̄рмаль ма̄гсыл ойтуӈкве патсыт?
– Яныг кирпащ колт о̄лнэ ма̄хманув ань 105-107 солко̄ви ойтэ̄гыт, ты э̄лы-па̄лт 100 солко̄ви тынэ о̄лыс. Та̄нки коланылт о̄лнэ щēмьятныл тай са̄внув олн виве, та̄н акв э̄лумхо̄лас ма̄гсыл 200 солко̄ви ка̄­сыӈ э̄тпос ойтуӈкве ла̄вавет. 

Та̄н 2020 та̄лт яныг таквс э̄тпост «Югра-Экология» ты порс атнэ организация па̄лныл пуссын нэ̄пакыл кēтвēсыт, 18 э̄тпос сыс порсаныл ма̄гсыл са̄в олн та̄ра ойтуӈкве ла̄ввēсыт. Щēмья яныг ке, та̄н тай са̄в олныл хасвēсыт. Ма̄хманув таса̄вит олн ойтуӈкве щар ат ка̄сащасыт. 
Ма̄н ты юи-па̄лт пищ­ма хассӯв ос ты орга­ни­зацият рӯпитан хо̄тпат тыг во̄всанув. Та̄н я̄ӈк на̄тнэ э̄тпост ёхталасыт ос ма̄хум сапра̄нин акван-атыгласаныл. 
Ка̄сыӈ э̄лум­хо̄лас та̄­наныл ты ва̄рмаль урыл китыглаӈкве вēрмыс. Сап­ра̄нит па̄влыӈ мир ла̄в­вēсыт, та̄нки нэ̄паканыл ты организациян вос кē­тыяныл. То̄нт э̄рнэ щирыл порс ма̄гсыл олнаныл виӈкве тах патавет.
– Ань акв йильпи са̄ккон пирмайтавес, па̄выл хосыт ӯльнаг ха̄йтыгтан кӯтьвыт пусмалтаӈкве, э̄рнэ уко­лыл ва̄руӈкве, ты юи-па̄лт ювле кон-тартуӈкве э̄рēгыт. Ты рӯпата па̄вылт хумус ва̄раве?
– Мо̄лты та̄л ма̄н 15 кӯтьвыт пусмалтан ма̄гсыл 15 со̄тыра солко̄вил та̄с­тувесӯв. Тувыл ты кӯтьвыт пусмалтаӈкве  Белоярский ӯсн тотыглаӈкве э̄рыс. Та ӯст акв кӯтюв пусмалтан ос ювле па̄вылн тотнэ ма̄гсыл 35 со̄тыра арыгкем солко̄ви ойтуӈкве э̄ри. Ма̄н та̄стым 15 со̄тыра сол­ко̄виянув ювле кēтса­нув ос са̄всыр кӯщаит палт пищмат хассӯв. Ты та̄стым олнытыл хумус ты рӯпата ва̄руӈкве патэ̄в. 
Ты туи округ кӯщай нэ̄ Наталья Комарова сапра̄ни ва̄рыглас, ты ва̄рмаль урыл са̄всыр кӯщаит ёт потыртас. То̄нт округ янытыл мирколыт рӯпитан хо̄тпат пуссын ла̄всыт, ты рӯпата ва̄руӈкве та̄стым олн щар ат то̄­вылхаты. Сапра̄нит то̄ват ла̄всыт, ка̄сыӈ па̄вылт ос ӯст кӯтьвыт пусмалтан кол вос ӯнттаве. Тувыл ты рӯпата ма̄гсыл сака са̄в олн тах э̄рмыглы, кӯщаит тох ва̄руӈкве ат ка̄сащасыт.
  
Па̄влувт кутьвыт э̄лаль ха̄йтыгтэ̄гыт, ань са̄кконыт щирыл нас тох та̄наныл алуӈкве ма̄н ат вēрмēв. Та̄н па̄выл хосыт тэ̄та̄л ха̄йтыгтэ̄гыт, тыи ос ёмас хунь. Хулюмсӯнт па̄вылт о̄л­нэ ма̄хманув ань киттыг-­уртхатасыт, акват ла̄вēгыт, кӯтьвыт алуӈкве э̄рēгыт, мо̄таныт ла̄вēгыт, вос э̄лаль о̄лэ̄гыт, нэматыр лю̄ль ат ва̄рēгыт. 
Па̄вылт ха̄й­тыгтам кӯ­тюв ке ӯсы, ма̄х­манув та̄­ра ищхӣпыӈ утыт та̄нки халанылт ля̄втуӈкве та тӯлтхатэ̄гыт. Ань тай ты яныг та̄рвитыӈ ва̄рмаль ёт хумус э̄лаль рӯпитаӈкве патэ̄в, щар ат ва̄глӯв. 
– Ты тэ̄лы порат ма̄ши­нал яласан лё̄ӈх А̄гириш­ныл Хулюмсӯнт па̄выл нупыл ат ва̄рыглавес, па̄в­лыӈ ма̄хманын Свет­лый та̄ра яласасыт. А̄гириш нупыл тэ̄лы лё̄ӈх воссыг ат ва̄раве?
– А̄гириш па̄вылныл Хулюмсӯнт мус тэ̄лы лё̄ӈх «ГазпромТрансгаз­Югорск» нампа организа­ция ка̄сыӈ та̄л такви ма̄г­сылэ щё̄пита̄лыстэ. Ты лё̄ӈх та̄н нупыланыл хансым о̄лыс. Ма̄хманув ты лё̄ӈх хосыт о̄с Югорск ӯс мус яласасыт. 
Ма̄н ка̄сыӈ та̄л таквсы по­рат ты организациян пищ­ма хансыгласӯв ос ки­тыглахтасӯв, тэ̄лы лё̄ӈх А̄гириш мус та̄н ва̄руӈкв патэ̄гыт ма̄н а̄ти. Та̄н акваг ювле хансыгласыт, тэ̄лы лё̄ӈх тах ва̄рēгыт. Ос мо̄лты та̄л оигпан э̄лы-па̄лт ма̄­навн хассыт, ты лё̄ӈх та̄­наныл воссыг ат э̄ри, та̄н Светлый па̄вылныл тувыл яласаӈкве тах патэ̄гыт. Тох ма̄н тэ̄лы лё̄ӈх та̄л хультсӯв. Ма̄хманув ос Светлый та̄ра Югорск ӯс мус яласасыт. Та лё̄ӈхе 100 вēрыстан хосагнув о̄лы. 
Ты урыл ок­руг кӯщай нэ̄н Наталья Ко­марован пищма хассӯв, ты тэ̄лы лё̄ӈх округ миркол па̄л­ныл олныл вос та̄ставе, ма̄хманӯв яласаӈкве тыгыл вос вēрмысыт. Яныг кӯщай нэ̄ кол ӯнттын ос лё̄ӈх ва̄р­нэ департаментын нэ̄­пак кēтыс, ты лё̄ӈх округ ну­пыл вос хансаве ос тэ̄лы щё̄питан ма̄гсыл олныл вос та̄ставе. 
Ты департамент рӯ­питан хо̄тпат э̄рнэ нэ̄­пак ань акван-атэ̄гыт, ты рӯпата ва̄руӈкве ке а̄лы­мэ̄гыт, ма̄хманӯв Югорск ӯсн 2022 та̄лт Аги­риш па̄вылныл та̄ра яла­саӈк­ве тах патэ̄гыт. Нэ̄­пакыт ва̄руӈкве ат ке а̄лымēгыт, о̄с акв та̄л тах ӯр­хатэ̄в, хоса лё̄ӈх хосыт тах та яласэ̄в.  

Людмила Теткина          
