

	Сӯкыр э̄тпос 26 хо̄талэ̄ныл ма̄нь таквс э̄тпос 2 хо̄талэ мус мо̄ртым ма̄т Дагомыс па̄вылт XX фестиваль Союз журналистов «Вся Россия – 2016» нампа хо̄нтхатыглап ва̄рыглавес. Тув нёлоловса̄т арыгтем ля̄ххал тотнэ хо̄тпат акван-ёхталасыт. ӈта пасан ва̄тат рӯпитасыт, халанылт ва̄йхатасыт, потрамасыт.


		Ты тэ̄ла Россия Союз журналистыт палт пуӈктотнэ хо̄тпат та̄н ва̄руӈкве номыл-матсаныл. Фестиваль о̄вылтахтаме порат са̄всыр ма̄ныл ёхталам хо̄тпат ла̄тыӈ ла̄всыт: Финляндияныл, Индияныл, Францияныл, Болгарияныл, Афганистан, ЮНЕСКО организация, ля̄ххал тотнэ Мирхал федерация ос мир ӯргалан мирхал организация (ОБСЕ) па̄лыл хо̄тпат потыртасыт.

		Округныл ёхталам ма̄хум та̄нти рӯпатаныл о̄вылтыт о̄с акв-кит ла̄тыӈ ла̄всыт. Ольга Лазарева «Югра» телекомпаният рӯпиты. Тав ла̄вме щирыл, ты та̄л ма̄н о̄лнэ ма̄вт Ня̄врам та̄лыг намаявес. Ты кастыл та̄н ня̄врамыт ма̄гыс са̄всыр передачат щё̄пита̄лэ̄-гыт, ва̄рнэ тэ̄ланыл тох намаясаныл: «Год детства в Югре и на «Югре». Атхатам ма̄хумн тав «Бессмертный полк глазами детей» нампа программа суссылтастэ.

		«Новости Югры» газетат кӯщаиг рӯпитан хум Владимир Меркушев рӯпататэ урыл акв-кит ла̄тыӈ ла̄выс. Ты газета ань ищхӣпыӈ ут хосыт ловиньтаӈкве ро̄ви. 

		«Сургутинтерновости» телекомпаният рӯпитан нэ̄ Светлана Стебенькова «Может каждый» нампа про-ектаныл о̄вылтыт по-тыртас. Та̄н а̄гмыӈ-мосыӈ ня̄врамытын нё̄тэ̄гыт, та̄н уранылт потыртэ̄гыт, нё̄тмил во̄вēгыт. 

		Ма̄н, округт о̄лнэ ля̄ххал тотнэ ма̄хум, мо̄т ма̄ныл ёхталам хо̄тпат ёт ва̄йхатасӯв – Тюменский область, Саха Республика, Та-тарстан, Крым ос мо̄т са̄в ма̄хум ёт потрамасӯв, та̄н ва̄рнэ рӯпатаныл пӯмщаласанӯв. 

		Ты фестиваль оигпанэ̄тэ э̄лы-па̄лт ма̄н Россия Союз журналистыт палт пуӈктотнэ хум Всеволод Богданов ёт хо̄нтхатыгласӯв. Ля̄ххал тотнэ ма̄хманув рӯпатаныл урыл мощ потыртасыт. Тав ос ма̄н нуплув са̄в ёмас ла̄тыӈ ла̄выс. Ва̄тихал акван вос хо̄нтхата̄лэ̄в, са̄всыр э̄рнэ проектыт аквъёт вос щё̄питэ̄в, то̄нт тах рӯпатав мощ кӯстырнувег ēмты.

		Раиса Решетникова потре ма̄ньщи ла̄тӈыг С. Матвееван толмащлавес

		 

 
