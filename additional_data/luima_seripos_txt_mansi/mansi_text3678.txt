
Яныгпо̄ль э̄тпос 10 хо̄талэ̄т Ханты-Мансийск ӯст о̄лнэ Государственный библиотека колт нэ̄пак хаснэ хо̄тпат янытлавēсыт, «Югра» нампа мирхал литературный премиял майвēсыт. Тамле премия 2007 та̄лт округ кӯщаянув ос Ханты-Мансийский банк (тав ань мо̄т щирыл намаявес – «Открытие) та̄н ва̄руӈкве номылматсыт.
 Лов та̄л сыс хо̄тпан арыгтем поэтыт, нэ̄пак хаснэ ма̄хум ос критикыт янытлавēсыт. Ханты-Мансийск ӯс ос Россияв коныпал та̄н мо̄т ма̄т о̄лэ̄гыт – Белоруссия, Сербия, Греция, Азербайджан, Македония, Чехия, Болгария, Словения ос Польша. Тамле хо̄нтхатыглапыт Ханты-Мансийск, Москва ос Санкт-Петербург ӯсытыт ва̄рыглавēсыт.
2016 та̄лт ты хо̄тпат наманыл та̄ра-паттувēсыт, ань та̄н ты янытлавēсыт:
- Валерий Михайловский Нижневартовск ӯст о̄лы – «Краеведение» номинацият но̄х-патыс. Ты хум Лӯима̄в янытэ̄т яласастэ, са̄в э̄рнэ, пӯмыщ нэ̄пакыт хансыс. Тав яныг лēккарыг о̄лы, тувыл мо̄т тамле намыт о̄ньщи – учёный, этнограф, краевед-исследователь, член Союза писателей России;
- Павел Черкашин Ханты-Мансийск ӯст о̄лы – «Поэзия» номинацият но̄х-патыс. Юи-о̄выл та̄лытт тав о̄с сака са̄в ёмас нэ̄пакыт хансыс, ня̄врамыт ма̄гыс мо̄йтыт щё̄питас. Ты хум – поэт, нэ̄пак хаснэ ос толмащлан хо̄тпа, член Союза журналистов России ос член Союза писателей России. Тав Северный Кавказ ма̄т хо̄нтлыс, ань ла̄ваве – «Майор внутренней службы в отставке»;
- Елена Тулушева Москваныл ёхталас – «Проза» номинацият «Чудес хочется» нэ̄паке ма̄гыс но̄х-патыс. Тав ущнув нэ̄пакыт хансуӈкве патыс. Ӯльнаг яныгман ня̄врамыт (вина айнэ ос наркотикыг ла̄внэ пилыщмаӈ хуйтхатнэ утытыл пӯмщалахтан а̄ги-пыгыт) пусмалтан колт психологыг рӯпиты. Ты коныпал тав хаснэ нэ̄паканэ хосыт тамле накын патум ма̄ньлат хо̄тпатн яныг па̄рыс тоты. Ня̄врамыт нё̄тыянэ, потыртыянэ, мори ул вос капыртэ̄гыт, ла̄тыӈ вос хӯнтлэ̄гыт.
- Януш Леон Вишневский Германия ма̄ныл Франкфурт-на-Майне ӯсныл ёхталас – «Славянская книга» номинацият но̄х-патыс, «Любовь и другие диссонансы» нэ̄паке янытлавес. Ты хум информатика ос химический наука доктор намыл маим о̄лы. Тав Польшат самын патыс, тот ань намыӈ-суиӈ хо̄тпаг ла̄вылтаве, хасум нэ̄паканэ ма̄хманэ̄н сака ловиньтавет. То̄ва нэ̄паканэ мо̄т хо̄н ла̄тӈыг толмащлавēсыт. «Одиночество в сети» нэ̄паке «Шедевры мировой литературы» тэ̄ла палт ловиньтаве. Россият о̄лнэ нэ̄ Ирада Вовненко ёт тэ̄н э̄руптахтан ва̄рмаль урыл тыстын ос мовиньтан пӯмыщ нэ̄пак хассы̄г;
- Ирада Вовненко Санкт-Петербург ӯст о̄лы, тав о̄с нэ̄пак хаснэ нэ̄, Исаакиевский собор нампа яныг музей мирхал отделэ̄т пуӈктоты. Тав хансум нэ̄паканэ ня̄врамытын ос та̄н ща̄нь-а̄щанылн сака янытлавет, э̄рпыӈыщ ловиньтавет.
Ты хо̄нтхатыглапын округ кӯщай нэ̄ Наталья Комарова ёхталас, нэ̄пак хаснэ хо̄тпат нупыл тох потыртас: «Ты премиял янытлым хо̄тпат са̄в ёмас нэ̄пак хассыт, пуссын акван-атуӈкве те, яныг энциклопедия нэ̄пак та̄ратаӈкве ро̄ви. Соссаӈ миранув ос рущ ма̄хманув потраныл, 2009 та̄л па̄сныл ос э̄лы хо̄н мирыт хансым потрыт. «Югра» ма̄в наме «Повесть временных лет» рущ ла̄тӈыл хансым пēс йис нэ̄пакт ла̄вылтаве. На̄н ань ты йис ма̄н ёхтысын, ты сака няӈра На̄й-О̄тырыӈ ма̄. Э̄лы хо̄талыт ма̄гыс о̄с са̄в ёмас потрыт хансэ̄н, пӯмыщ нэ̄пакыт та̄ратэ̄н».
Акв-кит ла̄тыӈ тав Польшаныл ёхталам нэ̄пак хаснэ хум Янош Леон Вишневский ос рущ нэ̄ Ирада Вовненко аквъёт ва̄рнэ тэ̄латэ̄н о̄вылтыт ла̄выс: «Ты та̄л «Югра» нампа литературный премия А̄с я̄вныл Майн я̄ мус ёхтыс. Нэ̄пакыт, я̄т хольт, ма̄ янытыл о̄лнэ мирыт аквантотыяныл, та̄н хосытаныл ма̄хум ва̄йхатэ̄гыт. Ты та̄л ма̄н сака ёмас тэ̄ла хӯнтамласӯв – кит ма̄т яныгмам нэ̄г, хумыг акв нэ̄пак хассыг. Ос щар ма̄к таи - нэ̄пакēн сака ёмащакв хасмēн, ань мирн пӯмщалаве, ловиньтаве».
Тувыл Янош мощ потыртас, тэ̄н ань Ирада ёт хумус акван-хо̄нтхатасыг, рӯпитаӈкве о̄вылтахтасы̄г, та маныр. Ты премия ва̄рнэ ма̄хум урыл тох ла̄выс: «Матъёмас тамле тэ̄ла о̄лы – нэ̄пак хаснэ ма̄гыс хо̄тпа янытлаве, Москва ос Санкт-Петербург ӯсыг коныпал ма̄н мо̄т ма̄т акванхо̄нтхатуӈкве вēрмēв. Ты ма̄н ам нэ̄мхуньт ат ёхталасум, ань ва̄ӈкве патылум, тыт сака ёмас ма̄хум о̄лэ̄гыт, мо̄тыт щёс тыг ща̄гтым ёхтэ̄гум».
Округ янытыл о̄лнэ Союз писателит кӯщай, ты премия ва̄руӈкв номылматам хум Дмитрий Мизгулин ла̄выс: «Ты премиял ма̄н туп ма̄к мӯтраӈ хо̄тпат, ёмас нэ̄пак хаснэ хо̄тпат мыганув. Хо̄тпа нэ̄паканэ ловиньтавет те, та̄н ма̄хумн матыр ёмас номт тотэгы̄т те, ма̄н таве ты янытлылӯв. Ты премияв ань Россия коныпал мо̄т ма̄т ва̄ве, мирыт халт тав намыӈ-суиӈыг ēмтыс».
Ты хо̄нтхатыглап оигпаме э̄лы-па̄лт ам Елена Тулушева китыгласлум: Ла̄тыӈ ат хӯнтлын ня̄врам наӈ ётын потыртаме юи-па̄лт  матыр торгамты, тувыл э̄лаль мӯсхал щирыл о̄луӈкве паты? Тав ювле тох ты ла̄выс: «Хунь ма̄н ня̄врам ёт потрамēв, таве хӯнтамлылӯв, тав о̄лупса урыл номсахтуӈкве паты, ла̄тыӈ хӯнтлуӈкве паты. Ма̄ньлат хо̄тпан нё̄туӈкве а̄лымēв те, тав э̄лаль ёмащакв о̄лмыгты. Та̄нанылн ма̄ньта̄гыл нё̄туӈкве э̄ри, хунь яныгмēгыт, то̄нт та̄н ма̄гсыланыл матыр ва̄руӈкве та̄рвитыӈнуве паты. Тувыл ма̄к таи, хунь ща̄нь-а̄щаныл ма̄навн нё̄тэ̄гыт, тай сака ёмас, пуссын аквъёт тэ̄лав молях мины, то̄нт ма̄н ня̄врамытын нё̄туӈкве а̄лымēв. Ня̄врам юн лю̄камтаве те, тав таима̄гыс ла̄тыӈ хӯнтлуӈкве ат таӈхи, мори капырты. Ам Москват ня̄врамыт пусмалтан центрыт рӯпитэ̄гум. Са̄всыр семинарыт, конференцият ва̄рыглэ̄гум, психологыт ёт хо̄нтхатыглэ̄гум, пуссын аквъёт рӯпитэ̄в, халувт ханищтахтэ̄в. Хотьют ам ётум ва̄йхатуӈкве манос рӯпитаӈкве таӈхи те, ам тав ётэ потраманувум, ос матарыл нё̄туӈкве э̄ри те, нё̄тнувлум».
