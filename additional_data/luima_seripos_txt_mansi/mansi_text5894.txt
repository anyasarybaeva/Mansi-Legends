
Октябрьский район Большой Атлым па̄вылт Людмила Ивановна Обатина, такви о̄парищ наме Эмелева, о̄лы. Тав Салехард ӯс училищат ханищтахтас. А̄стламе юи-па̄лт 1982 та̄лт ма̄ньлат а̄ги ты па̄вылн рӯпитаӈкве кēтвес. А̄с я̄ ва̄тат ӯнлын па̄выл тавēн сака мӯстыс, тыима̄гыс тот о̄луӈкве хультыс. 
Рēтыӈ ю̄свой э̄тпост ам ты па̄вылн ялсум. Тот ханты ма̄хум ща̄нь ла̄тӈыл диктант хассыт. Людмила Ивановна о̄с тув ёхталас. Ам тав ётэ тот хо̄нтхатыгласум. Нэ̄ такви о̄лупсатэ урыл а̄нумн мощ потыртас.
Тав па̄вылт са̄в та̄л нэ̄пак ловиньтан колт рӯпитас. Ты коныпал ханты ма̄хум э̄ргыглам э̄ргыт, мо̄йтыт, а̄мщит ос пēс потрыт акван-атыс ос нэ̄пакн хансыс. Тувыл школат ня̄врамыт ханты ла̄тӈыл ханищтым мощ рӯпитас. 
Людмила такви яныг­мам па̄влэ̄т ма̄ньта̄гыл э̄ргуӈкве ос йӣквуӈкве ханищтахтас. Ты ва̄рмаль тав сака э̄руптас. Хунь Большой Атлым па̄вылн ёхтыс, тот са̄в яныгпа̄ла хо̄тпа о̄лыс. Сосса мир ялпыӈ хо̄талыт ва̄тихал ва̄рыглавēсыт. Тыима̄гыс тав тот ёнгынкол ва̄рыс. Ётыл ма̄хманэ ёт мо̄т па̄влытын, ӯсытын мӯй­лым яланта̄лыс, хантыт о̄лнэ-хӯлнэ накыт ма̄хумн суссылтас. Нэ̄ такви хо­рамыӈ супыт, нуйсахит ю̄нты, сакныл сакква̄л­гыт харты ос мо̄т са̄всыр пормас ва̄ри. Тав тот о̄лнэ мирн ёмщакв ва̄ве.
А̄ще Иван Яковлевич Эмелев 1941-1945 та̄­лытт Ленинградский фронтыт стрелковый полкыт хо̄нтлым яласас. Война юи-па̄лт юв ёхтыс, нэ̄ тотыс. Э̄кваг-о̄йкаг Ха̄льӯс район Самутнёл па̄вылт о̄лсы̄г. Людмила тот ты самын патыс. 

А̄тятэ ос кит каӈк о̄ньщис. Николай яныг хо̄нт порат хо̄нтлыматэ хотты ма̄т ня̄лн саква­та̄лвес. Хум юв ёхталас, мощ о̄лыс, ос ты сак­вата̄лым паттат молях а̄тимыг та ēмтыс. Акв каӈке Алексей ос хо̄нт­лым ва̄та̄л ма̄т патыс. Ня̄враманэ ань тыг мус тав урēтыл нэ̄матыр ат ва̄гыт. Та̄н Белоярский ӯст о̄лэ̄гыт. 
Та̄н колта̄гла­нылт ат ня̄врам яныгмасыт, тав пити-патта а̄ги. Ань таккēт хультыс, каӈканэ-увщиянэ пус­сын хотталь щалтсыт. Та̄н пуссын Белоярский район Полноват па̄выл школат ханищтахтасыт. То̄нт ня̄врамыт Самут­нёл па̄­вылныл лувыл тув тотыглавēсыт.
А̄гикве лов класс тот а̄стлас. Тувыл э̄лаль Салехард ӯст ты ха­нищ­тахтас. Та юи-па̄лт округувн рӯпитаӈкве во̄вхатас. Тох ты ма̄ньлат нэ̄кве Большой Атлым па̄вылн ёхтыс. Ань тыг мус тот о̄лы. 

О̄йкатэ Александр Алексеевич Обатин, ханты хум, Большой Атлым па̄вылт самын патыс, тот яныгмас. Тав на̄йпос ва̄рнэ станцият са̄в та̄л рӯпитас. Ань пенсият о̄лы. Па̄выл ляпат о̄лнэ я̄т хӯлпаи. Ка̄сэвыт, сортыт ос мо̄т хӯлыт тэ̄нэ ма̄гыс пувиньта̄лы. Па̄влыӈ ма̄хум хӯл алыщлан ё̄рыл ты о̄лэ̄гыт. Тэ̄лы порат ма̄хум яныг па̄выл мус тэ̄лы лё̄ӈх хосыт ма̄шинал яласэ̄гыт. Туи ос я̄ хосыт «Метеорн» та̄лым минэ̄гыт. Воссыг мо̄т яласан лё̄ӈх а̄тим. 
Нэ̄г-хумыг нила ня̄врам янмалтасыг, ань хӯрум хультыс. Пыгēн Алексей па̄вылт о̄лы, тракторыл яласым рӯ­питы. Котиль а̄гитэ̄н Нина Белоярский ӯс пӯльницат ня̄врам са­мын патнэ ма̄т рӯпиты. Ма̄нь а̄гитэ̄н Зинаида Тюмень ӯс институтыт ня̄врам ханищтан хо̄т­паг ханищтахтас. Ань Белоярский ӯст ма̄нь ня̄врамыт ӯргалан колт рӯпиты. Тав о̄с оматэ хольт ханты мир о̄лнэ-хӯлнэ нак э̄лаль тоты, э̄ргим ос йӣквим са̄всыр ма̄т яласы. 
А̄гииг ка̄сыӈ туи щēмьяӈ та̄гыл па̄вылн ӯщлахтуӈкве ёхталэ̄г. Тэ̄нки яныгмам ма̄тэ̄н ат ёрувлытэ̄н. Омагēн-атягēн акваг нё̄тэ̄г.
