

	Ӯсувт о̄лнэ «Торум Маа» нампа музейт рӯпитан ма̄хум  я̄ӈк на̄тнэ э̄тпос 8 хо̄талэ̄т ӯсыӈ мир акван-атыгласаныл, та̄н Победа хо̄тал кастыл ляпа рӯтаныл урыл мирн вос потыртасыт. Ты э̄типа̄ла та̄н тох намая̄лсаныл – «И помнить страшно, и забыть нельзя».


		О̄влэ̄т музей кӯщай ва̄ӈын нэ̄ Эрика Сургутскова потыртас. Тав ла̄выс, та̄н музеянылт рӯпитан нэ̄т хосат та̄гыл Победа хо̄тал кастыл щё̄питахтуӈкв о̄вылтахтасыт. 1941-1945 та̄лыт сыс ма̄н округувныл са̄в хо̄тпа хо̄нтлуӈкв тотвēсыт. Ань та̄н урыл потыртан ма̄гсыл мир ты атыглавес. Ханты ос ма̄ньщи хум хо̄тпат хӯл алыщламаныл порат вуйвēсыт, нас катерн ӯнттымат, тох э̄лаль та тотымат. 

		Ханты хум Тимофей Молданов потыртас, тав пēс архив-нэ̄пакытт ты урыл ловиньтас – война о̄вылтахтам порат репрессиян тотым ма̄хум ляпа рӯтаныл хо̄нтлуӈкве ат вуйлувēсыт, та̄н 1942 та̄лт ущ тотуӈкв патвēсыт. 

		Э̄лаль тав а̄кве урыл потыртас, нэ̄ наме о̄лыс – Анна Ефимовна Молданова. Анна во̄раям хо̄тпаг о̄лыс, тав рӯтанэ̄н потырта̄лыс – яныг план-капаил хансаве,  акв хо̄тал сыс манса̄вит лэ̄ӈын ка̄тн-паттуӈкв тавēн э̄ри. Ня̄враманэ пуссын хуēгыт, тав э̄ткотиль мус лэ̄ӈныт нуим та ӯнланты. Ӯй совыт то̄сэ̄гыт, пуссын тынтлавет. Па̄влыӈ а̄гит, нэ̄квет совныл па̄сса ю̄нтсыт. Ты па̄ссат пуссын фронтын тēтыглавēсыт. 

		Е.А. Нёмысова ос такви а̄ще урыл потыртас, тав а̄ще о̄с та̄ра войнан тотвес, акв та̄л хо̄нтлас, сака та̄кыщ сакватавес, юв тēтвес. Юн пусмалтаӈкв о̄вылтавес, матах хо̄тал о̄лыс, тувыл а̄тимыг та ēмтыс. То̄нт Евдокия Андреевна ма̄нь а̄гирищиг о̄лыс, а̄ще хумус юв ёхтыс, тав ань ты мус номитэ. 

		Ты э̄ква Полноват па̄вылныл о̄лы, тот яныгмас. Хо̄нт порат па̄вылт о̄лум нэ̄квет салта̄тыт ма̄гсыл акв тулё̄влыӈ пасса сагсыт, хо̄нтлан ма̄хум па̄тлуптаӈкв ёмащакв вос вēрмысыт.  Та ēрт о̄лум ханты ма̄хум са̄выӈпа̄лэ пуссын па̄ля о̄щсыт, нэ̄квет па̄ля пунныл сэ̄тап ва̄рсыт. Та сэ̄тапныл носкит ос па̄ссат сагсыт.  Ань Евдокия Андреевна пēс хурит, са̄всыр документ-нэ̄пакыт пуссын акван-атыянэ, ловиньтан нэ̄пакыг ва̄руӈкв таӈхи.

		Та хо̄талт тит ма̄ньщи хо̄тпаг потыртасы̄г – ты А.И. Сайнахова ос А.Н. Мехнина. Война о̄лум порат Анастасия Ильинична туп онтолов та̄лэ то̄влыс. Та̄н кос ня̄врамыт, па̄влыӈ ма̄хум ёт пуссын аквтем рӯпитасыт. 

		Альбина Николаевна ос ты урыл потыртас. Та̄н а̄щаныл хо̄нтлам ма̄ныл юв ёхтыс, ня̄враманэ акваг титыгласанэ: «На̄н а̄тян хотьют?» Ня̄враманэ ювле ла̄вēгыт: «Наӈ». Тав ювле ла̄ви: «А̄ти, на̄н а̄тян – Сталин!»

		Тох ты пӯмыщ потыртым, ма̄хум хо̄нтлам рӯтаныл ты ка̄стысаныл. Матъёмас тамле ёмас тэ̄ла ва̄рнэ хо̄тпат ӯст о̄лэ̄гыт.

		 

		Валентина 

		Хозумова

 
