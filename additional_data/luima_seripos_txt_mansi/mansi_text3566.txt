
Округувт ма̄-витэ сака нё̄тнэ. Тыт са̄в я̄т, я̄ӈкылмат, тӯрыт о̄лэ̄гыт ос са̄всыр йӣвыт яныгмēгыт. То̄ва тамле ма̄т государство па̄лыл ӯргалым о̄ньщавет. Ань «Унторский» нампа заповедник урыл хансэ̄гум. Тав Октябрьский районт о̄лы.

	Тот Унтор нампа яныг тӯр о̄лы. Тыима̄гыс ты заповедник тамле намыл ты пинвес. Ты ма̄-вит 1984 та̄лт заказникыг ва̄рвес. Тот витыт ӯигтан товлыӈ ӯит ос во̄рӯит акваг яласэ̄гыт. Та̄н э̄лаль вос са̄вмысыт, акваг ӯргалаӈкве патвēсыт. Ты ма̄ округувн ӯргалым о̄ньщаве.

	Тот во̄раяӈкве, хӯл алыщлаӈкве, ма̄шинал яласаӈкве, во̄р яктуӈкве ос мо̄т са̄всыр рӯпата ва̄руӈкве щар ат ро̄ви. Та ма̄-вит ӯргалым рӯпитан инспекция-хо̄тпат ва̄тихал ма̄ мувылтыяныл. На̄йтэм ул вос ēмтыс, э̄лумхо̄лас тот ул вос во̄раяс, акваг уральтыяныл.

	Тот са̄всыр во̄руй яласы. Тэ̄п нуса та̄л порат хумус та̄н во̄рт о̄лэ̄гыт, учёный хо̄тпат сунсэ̄гыт, нэ̄пакн та урыл хансэ̄гыт. Тувыл во̄рт янгуит тыттын ма̄гыс нормат щё̄питэ̄гыт. Товлыӈ ӯит ма̄гыс йӣвыт палт асыт пасатэ̄гыт. Учёныит ка̄сыӈ туи, таквсы, тэ̄лы ос тӯяг во̄руит ловиньтыяныл. Ты хосыт та̄н та̄ра-паттэ̄гыт, во̄руй са̄вми манос мощщаг ēмты. Тот ма̄колыӈо̄йкат, янгуит, щё̄льщит, во̄нтырыт, барсукыт, нё̄хсыт, тӯлмахыт, лэ̄пыкыт яласэ̄гыт.

	Ӯргалан ма̄-вит тармыл выгыр нэ̄пакн хансым ва̄т нупыл кит  са̄всыр товлыӈ ӯй яласы. Та̄н халанылт тӯрвой, са̄квалекв хурип щулщи, хащта̄л лунт, щимщар ос мо̄таныт. Ты коныпал тот мо̄рсыӈ хурип йӣвыт, лӯптат яныгмēгыт. Нас яласан по̄х хо̄тпа тув ат та̄ртаве, тув ёхтын ма̄гыс нэ̄пак хасылтаӈкве э̄ри.

Ты потыр инспектор нэ̄ М.В. Трифонова кēтыстэ, ма̄ньщи ла̄тӈыг Николай МЕРОВ хансыстэ.
