
Ты э̄тпос 1-6 хо̄таланэ̄т «Дух огня» нампа 17 мирхал кинофестиваль Ханты-Мансийск ӯст о̄лыс. Мӯй хо̄тпат тыг са̄в ма̄ныл ёхталасыт, Россияв янытыл, э̄лы хо̄н ма̄ныл ма̄хум о̄лсыт.
Ты ялпыӈ хо̄тал хумус щё̄питавес, ты о̄вылтыт ля̄ххал тотнэ колт «Дух огня» фестиваль кӯщай Сергей Соловьёв, пēриян комиссияныл палт пуӈктотнэ хум Борис Нелепо, «Югра-Классик» кол кӯщай нэ̄ Лариса Журавлёва ос актёр хум Егор Морозов потыртасыт.
С.А. Соловьёв ла̄выс: «Тамле хо̄нтхатыглап ань о̄с ты щё̄питаслув. Ты накт ма̄н кина ос театр урыл потыртэ̄в. Ань ма̄ньлат хо̄тпат са̄в кинат ва̄рēгыт, ты ма̄гыс ам номтум сака ёмас. Пēриян комиссияв ёт кинат ам о̄с сунсыг-ла̄лэ̄гум, щар ма̄к ёмас кинат ма̄гыс ка̄тпос пинэ̄гум. На̄н ӯсынт о̄лнэ э̄ргын-йӣквнэ кол ам сака э̄руптылум, округ янытыл тав ма̄к ёмас кол».
Борис Нелепо ла̄вме щирыл, кинат сунсуӈкве ос пēрияӈкве сака рӯпатаӈ. Та̄л сыс тав са̄всыр мирхал фестивалитн яланты, кина ва̄рнэ ма̄хум ёт хо̄нтхатыглы, кинат сунсы. Хо̄тал палыт нила ман ат кина сунсыглы, тувыл ка̄сыӈ кина ос актёрыт урыл номсы, ты юи-па̄лт ущ ла̄ви, хоты кина тавēн мӯстыс. Актёрыт ма̄н ӯсувн тав ты во̄виньта̄лыянэ, та̄н ётаныл потыртахты, хотьют ка̄сащи тыт мӯйлуӈкве, ӯс мир ёт хо̄нтхатыглаӈкве, тав ётэ тыг та ювыт.
Егор Морозов ты фестиваль ва̄рум о̄йка С.А. Соловьёв янытластэ, ла̄ви, тав ты фестиваль хосыт актёрыг ēмтыс. 
«Дух огня» ва̄рмаль хумус о̄лыс, ты о̄вылтыт на̄н тах мо̄тыт газетат ловиньтэ̄н.                                              
