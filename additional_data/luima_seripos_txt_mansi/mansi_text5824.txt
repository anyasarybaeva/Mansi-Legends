
Ка̄сыӈ та̄л сосса ма̄хманув халт  хотты яныгпа̄ла хо̄тпанув то̄влум та̄ланэ ма̄гыс янытлылӯв. Ань та̄л котиль э̄тпост ва̄т нупыл са̄т щислат  Эмиль Иванович Косполов 80 та̄лэ то̄влыс. 
О̄йка рӯтанэ ёт та хо̄­талт округ Думат сосса ма̄хум Ассамблея кӯщайн Еремей Айпинын ос Государственный Думат депутат нэ̄н Татьяна Гоголеван мирколн во̄­выглавес. Тот намхо̄та­лэ̄т янытлавес ос аквъёт рӯпитам пораныл урыл потыртасыт. Тав пенси­ян патхатаме юи-па̄лт мирн пēриим хо̄тпатн са̄всыр тэ̄лат э̄лаль то­туӈкве нё̄тыс, тот рӯпи­тас. 
Мо̄тыт хо̄талт Ханты-Мансийск ӯст о̄лнэ хан­тыт ос ма̄ньщит тав о̄лнэ колэ̄н Шапша па̄вылн мӯйлуӈкве ёхталасыт. Эмиль Иванович а̄гмыл ēмтме ма̄гыс «Уют» нампа яныгпа̄ла хо̄тпат о̄щнэ колт ань о̄лы. Тав ма̄г­сылэ мӯй хо̄тпат тот ялпыӈ хо̄тал ва̄рыгласыт ос Эмиль Косполов урыл са̄в потыртасыт.
Эмиль Иванович а̄тятэ Иван Прохорович Косполов ханты хум о̄лыс, тав 1942 та̄лт Ленин­градский фронтын хо̄нт­луӈкве тотвес, тот та ӯс вуянтым порат «За оборону Ленинграда» ма̄гылт о̄щнэ по̄сыл майвес. Иван Косполов 1944 та̄л рēтыӈ ю̄свой э̄тпос са̄тхуйплов щис­лат порслувес, тав то̄нт 28 та̄лэ о̄лыс. Эмиль ма̄ньта̄гыл а̄щ та̄л ху­льтыс.
Оматэ щирыл Эмиль Иванович хо̄нтаӈ ма̄нь­щииг о̄лы, оматэ намыӈ-суиӈ э̄лумхо̄лас о̄лыс, наме Анна Митрофа­новна Конькова. Э̄ква о̄лмēт сыресыр потрыт ос мо̄йтыт хансыс, пēс ма̄хманув о̄лупсаныл урыл акваг потырта̄лыс, ва̄т арыг та̄л ня̄врамыт школат ханищтас ос сос­са ма̄хум культураныл но̄х-во̄рмалтан ма̄гыс са̄в тэ̄лат ва̄рыс. 
Эмиль оматэ̄н ма̄нь­та̄гыл Евра па̄вылн то­тыгла̄лвес, то̄нт пыгрищ ма̄ньщит мо̄йтыглан мо̄йтыт хӯнтлыс, са̄ӈк­вылтан та̄ныт хӯнтлыс ос такви са̄ӈквылтаӈкве сака таӈхыс. Тав сымēн э̄рнэ ва̄рмалит э̄лаль ханищтасанэ ос ётыл матахмат та̄л школат ня̄врамыт э̄ргуӈкве, э̄рыгсов та̄ныт са̄ӈк­вылтаӈкве ханищта­санэ. 
Тувыл округ янытыл хантыт ос ма̄ньщит пēс наканыл ма̄хумн вос ва̄вēт, культура колытыт са̄в та̄л рӯпитас. Ханты-Мансийскат «Миснэ» ос «Хорам» колыгт э̄р­гын-йӣквнэ хо̄тпат ёт э̄ргыт хансыс, та̄наныл э̄ргуӈкве ханищтасанэ. Сосса ма̄хум ёт са̄всыр касылытн, фестивалитн яланта̄лыс, «То̄рум Маа» музей ӯнттым порат тот о̄с нё̄тыс. 
Ань ты ва̄рмалит урыл «Уют» колн ёхталам ру­манэ Тимофей Алексе­евич Молданов, Евдокия Андреевна Нёмысова, Дина Васильевна Гераси­мова, Александр Михай­лович Константинов потыртасыт. Фаина Пав­ловна Иштимирова, округ творчество колт рӯпитан нэ̄, кит э̄ргыт-йӣквнэ коллективаге тув ялсы̄г, тыи «Ёмвош ёх» - ханты э̄ргыт э̄ргын нэ̄т ос «Лӯи са̄м» - ма̄ньщи э̄ргыт э̄ргын нэ̄т. Та̄н тот о̄лнэ ос тот рӯпитан ма̄хум ма̄гыс ка̄с ва̄рсыт. Тувыл Александр Михайлович Константинов рущ э̄ргыт э̄ргыс. Эмиль Иванович апге ос а̄гитэ пасан щё̄­пита̄лсы̄г ос ма̄хум пус­сын ща̄й аюӈкве во̄выг­лавēсыт. 
 
