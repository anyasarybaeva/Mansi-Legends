
Ань ма̄н халувт намыӈ-суиӈ э̄лумхо̄лас са̄в о̄лы. Та̄н та̄нти о̄лупсанылт манос рӯпатанылт матыр яныг тэ̄ла ва̄рсыт, ты хосыт мирн ва̄ӈкв ты патвēсыт.
Ювле хультум та̄л юи-о̄выл э̄тпосэ̄т «То̄рум Маа» музейт рӯпи-тан хо̄тпат сака ёмас тэ̄ла ва̄руӈкв о̄вылтах-тасыт. Та̄н ань ты мāхум урыл э̄лаль суссылтапыт ва̄руӈкв патэ̄гыт. 
О̄выл суссылтапаныл тох намаим о̄лыс — «Этноспорт: Александр Павлович Тасьманов». Ты ханты хум Белоярский район Касум па̄вылт о̄лы. Тав ань наме ма̄ янытыл суйты. 1997 та̄лт мо̄т каснэ пыгыт халт тав щар са̄в щёс (861) са̄лыӈ сун ӯлтта порыгмас. Наме «Книга рекордов Гиннесса» нампа нэ̄пакн хансым о̄лы. Ань ты суссылтапн такви ат ёхталас, матыр тэ̄ланэ ма̄гыс ёхтуӈкв ат вēрмыс. 
Александр Павлович 1967 та̄лт самын патыс. Школа юи-па̄лт Салехард ӯст ӯйхул пусмалтан хо̄тпаг ханищтахтас. Тот тав Андрей Дорофеевич Филиппов ёт ва̄йхатас, Андрей 
Дорофеевич таве са̄всыр касылн ханищтаӈкв патыстэ. 
Та юи-па̄лт Александр юв ёхтыс, Касум па̄вылт хӯрум та̄л ӯйхул пусмалтым совхозт рӯпитас. Тувыл Ленинград ӯсн э̄лаль ханищтахтуӈкв минас, тот ты тав щар ёмащакв касуӈкв патыс. Рӯпитаӈкв юв па̄влэ̄н ёхтыс. Ань тот щēмьятэ ёт ты о̄лы. 
Александр Павлович  урыл потыртаӈкве Олег Андреевич Хатанев ос Константин Сергеевич Соловьев ёхталасы̄г. Тэ̄н «этноспорт» нампа каснэ ва̄рмаль щирыл рӯпитэ̄г. Ка̄сыӈ хум са̄в ёмас ла̄тыӈ ла̄выс. 

Олег Андреевич потыртас, тав Александр Тасьманов ёт акв порат Ленинград ӯст ханищтахтас, туп титсыр институтыгт. Тот ты акван-юрщхатасы̄г, та па̄сныл тэ̄н «этноспорт» щирыл аквъёт ты рӯпитэ̄г. Ань ты хо̄тал мус Александр Павлович са̄в ня̄врам ханищтас, та̄н халанылт то̄ват ань сака ёмащакв касуӈкв ха̄сэ̄гыт. 
Мо̄т хум Константин Соловьев ла̄выс, каснэ ма̄хум пуссын ё̄рыг ос та̄ксарыг о̄лэ̄гыт. А.П. Тасьманов юи-па̄лт 2006 та̄лт Ямал ма̄т о̄лнэ ханты пыг Родион Талигин 1 со̄тыра 200 щёс порыгмас. Ань ты хо̄тал мус тыгыл са̄внув воссыг нэ̄мхотьют порыгмаӈкв ат вēрмыс.
Акв намыӈ-суиӈ спортсмен Юрий Тарлин о̄с Касум па̄вылт о̄лы. Тав акв хотты та̄лт Россия янытыл ва̄рим касылт тыньщаӈ сув нум-па̄лн 222 щёс рēпыгтас. А̄лпылныл о̄вылтахтас, э̄типа̄лаг лов щё̄с мус ты щирыл касыс. Та хо̄тал кон сака ащирмаӈ о̄лыс. Ма̄хум ма̄шинат ӯнлым хум рēпыгтам тыньща-ӈанэ ловиньтасыт. Такос Юран ла̄вēгыт: «То̄влы, то̄влы». Тав ёл-по̄йтуӈкв ат вēрми. Кон э̄тимлас. Ма̄хманэ нас ё̄рыл таве ма̄шинан та̄лттысаныл ос юв та тотсаныл. 
Тамле ты каснэ хо̄тпат ма̄н халувт о̄лэ̄гыт. Ань ма̄ньлат мир халт спорсменыт о̄с яныгмēгыт, та̄н тах намыӈ-суиӈ хо̄тпаг э̄рыӈ о̄с тах ēмтэ̄гыт. Касум па̄вылт а̄гит ос пыгыт  ёмащакв касуӈкв Александр Павлович Тасьманов ханищтыянэ, Саранпа̄влувт — Андрей Дорофеевич Филиппов. Тамле хо̄тпат ё̄рыл этноспортыг ла̄внэ касылыт э̄лаль ты тотавет.
