
Ты э̄тпост Мария Геннадьевна Краско, мирн нё̄тмил ва̄рнэ Департаментыт рӯпитан кӯщай нэ̄, ля̄ххал тотнэ ма̄хум акван-атыгласанэ. Ань яныгпа̄ла хо̄тпат ос нусаг о̄лнэ ма̄хум маныр нё̄тмилыл ва̄равет, тав ты урыл потыртас. На̄н тав потре э̄лаль ловиньтэлы̄н:- На̄н пуссын ва̄глы̄н, округувт о̄лнэ яныгпа̄ла хо̄тпат, э̄кват - 55 та̄л, о̄йкат - 60 та̄л порат пенсиян минэ̄гыт. Ма̄н лӯи ма̄т о̄лэ̄в, таима̄гыс са̄ртыннув пенсиян минэ̄в. Яныгпа̄ла хо̄тпат ма̄гыс нё̄тмилыт пуссын ла̄кква-уртым о̄лэ̄гыт. Яныг хо̄нт порат хо̄нтлум хо̄тпат, хо̄нт порат юн са̄всыр рӯпата ва̄рум хо̄тпат ос мо̄т са̄всыр ма̄т хо̄нтлум ма̄хум я̄нас щирыл нё̄тавет.

	Округувт атхуйплов арыгкем та̄л рӯпитам яныгпа̄ла хо̄тпат, пенсияныл коныпал губернатор па̄лыл арыг олныл ойтавет. Та̄н ань пуссын пенсия-олн винэ ма̄хманув округ янытлан хо̄тал кастыл акв щёс премия-олныл майлавет. Тувыл хотьют «Сотрудничество» нампа программа щирыл Тюмень ӯсн о̄луӈкве минас, та хо̄тпат о̄с ат ёрувлавет, та̄н тот о̄с премия-олныл ойтавет.

	Яныгпа̄ла хо̄тпат ты ва̄рмаль щирыл акваг нё̄тавет: олныл мивет, путёвка щирыл ӯщлахтын ма̄н кēтыглавет, ӯлщ-пуӈкыл ӯнттавет ос тэ̄рпил мивет. Россия янытыл яныгпа̄ла хо̄тпат лов со̄тыра арыгтем пенсия-олн выгыт. Югра ма̄т ма̄хманув ос хо̄тхуйплов со̄тыра арыгтем солко̄вил ойтавет. 

	Хо̄нтлум ма̄хманув ос хотьют ущтынув пенсиян патсыт, та̄н тыгыл иӈ са̄внув пенсия-олныл ойтавет. Ос тамле  хо̄тпат о̄лэ̄гыт, хотьют матыр ва̄рмаль щирыл щар мощща пенсия-олныл ойтаве. Ты тэ̄ла щирыл ань о̄с яныг рӯпата ва̄раве. Мощща олн винэ хо̄тпат пенсияныл ла̄щал-ла̄щал но̄х-нё̄туӈкве тах патаве.

	Округувт пуссын аквъёт 387 со̄тыра пенсия-олн винэ хо̄тпа о̄лы. А̄гмыӈ-мосыӈ хо̄тпат ос ща̄нь-а̄щ та̄л хультум ня̄врамыт о̄с тув пуссын акван-ловиньтавет. 

	Мария Геннадьевна о̄с акв ва̄рмаль урыл потыртас. Мо̄тынтыг яныг хо̄нт оигпаме па̄сныл 70 та̄л то̄влы. Ты кастыл ветераныт о̄лнэ коланыл хот-щё̄питаӈкве патавет. Югра ма̄т пуссын аквъёт 1 со̄тыра 800 хо̄нтлам хо̄тпа ты ва̄рмаль щирыл нё̄туӈкве э̄ри. Та̄н коланыл 2015 та̄л я̄ӈк на̄тнэ э̄тпос мус тах щё̄питавет.

	Николай МЕРОВ

	 
