
Во̄ртур э̄тпост РИЦ «Югра» колн «МФЦ Югры» мирн нё̄тмил ва̄рнэ кол кӯщай Владимир Михайлов ёхталас. Ань ма̄ янытыл хащта̄л а̄гм ēмтум паттат, ма̄хум са̄в хо̄тпал акван-атхатуӈкве ат та̄ртавет. Ты кол ань хумус рӯпататэ ва̄ритэ, кӯщай хум ты урыл потыртас. 
Владимир Михайлов ла̄вме щирыл, ань то̄ва тэ̄лат ма̄гыс мирн нё̄тнэ колн минуӈкве ат э̄ри. Матыр ва̄рмалит юн о̄лым ва̄руӈкве ро̄ви. Ты ма̄гыс «Госуслуга» интернет ло̄псыт хас­хатым вос о̄лсын. Ты хосыт матыр э̄рнэ тэ̄ла ва̄руӈкве кӯстыр.
Ань хо̄тпа матыр нэ̄паканэ мирн нё̄тнэ колн миӈкве ка̄сащи ке, тавēн са̄ртыннув ищхӣпыӈ ут хосыт тув хасхатуӈкве э̄ри. О̄влэ̄т интернет хосыт «МФЦ Югры» нампа ло̄пс хо̄н­тэ̄н ос таи пӯнсэ̄н. Тувыл хоты хо̄талт ос хоты щё̄ст тув минуӈкве ка̄са­ще­гы̄н, тот хасхатэ̄н. 
Ты колт ань мощща хо̄тпа рӯпиты. То̄ва хо̄талт са̄в мир тув ат­хаты, тыима̄гыс э̄рнэ щё̄с ат то̄вылхаты. Тув лик­муӈкве таӈхегы̄н ке, на̄н ва̄тихал та ло̄псын уральтэ̄н. Э̄рыӈ, хотты хасхатам хо̄тпа тув ёх­туӈкве ат ка̄сащи, тав щё̄сэ арыгтаптаве, на̄н тав пēнтсылэ тув хас­хатэ̄н. 
Кӯщай хум округувт о̄лнэ мирн тамле ла̄тыӈ кēтыс: «Ма̄хумаквет, на̄н хасхатнэ̄н юи-па̄лт мирн нё̄тнэ колн ёхтуӈкве ат вēрмегы̄н ке, ты щё̄сын та̄ра арыгтаптэлы̄н, мо̄т хо̄тпан тув хасхатуӈкве вос ро̄выс». Ты накт са̄в хо̄тпа хасхатэ̄гыт, тувыл ат ёхтэ̄гыт, та̄н паттанылт мо̄т э̄лум­хо̄лас тув ёхтуӈкве ат вēрми. 
Ты коныпал ань на̄н «МФЦ Югры» нампа колн хасхатнэ ма̄гыс ты телефон 8-800-101-0001 хосыт свонитаӈ­кве вēрмегы̄н. Ты кол рӯпитан хо̄талт 08:00 ос 20:00 щёс мус рӯпиты. О̄выл ӯщлахтын хо̄талт 08:00 ос 15:00 щёс мус рӯпиты. Китыт ӯщлах­тын хо̄талт тав лап-па̄нтхатым о̄лы. Э̄рнэ нэ̄пакыӈ та̄гыл ты колн миннэ̄н э̄лы-па̄лт хас­хатнэ талонын рас­печа­тай­тэ­лы̄н ос ёт вуелы̄н, тот сус­сыл­ты­лын тах. 
Мо̄лты та̄л округ янытыл о̄лнэ «МФЦ Югры» колытт кит мил­лион атса̄т арыгтем хо̄т­пан нё̄тмил ва̄рвес. Тот пуссын аквъёт хӯрум­са̄ткем са̄всыр ва̄рмаль щирыл мирн нё̄тмил ва̄раве. Тыгыл э̄лаль нё̄т­мил тотнэ мо̄т колыт ла̄щал-ла̄щал лап-пан­туӈкве патавет. Нё̄тми­лыт пуссын циф­ровой сервис ос «Гос­услуги» хосыт ва̄равет.
Мо̄лал округ правитель­стват рӯпитан кӯщай хо̄тпат постановление-нэ̄пак хассыт. 2021 та̄лт та̄л котиль э̄тпос о̄выл хо̄талныл тыт о̄лнэ «МФЦ Югры» колыт пус­сын акван-о̄лтавет. Акв организация ва̄раве, тот пуссын аквъёт 433 хо̄тпа нё̄тмил ва̄рим рӯ­питаӈкве паты. Ты хо­сыт округувт о̄лнэ мир ка̄сыӈ ӯст ос па̄вылт нё̄т­милыл ва̄руӈкве вēр­ма­вет тах. 
Николай МЕРОВ
