

	Кондинский районт ма̄ньщит, хантыт, ё̄рныт, рущит, хатанит ос са̄всыр мо̄т мирыт о̄лэ̄гыт. Ма̄ньщит пēс йис порат тув о̄лмыгтасыт. Ань тот туп Шугурт па̄вылт са̄внув ма̄ньщи хо̄тпа о̄лы. 


		Максим Семёнович Шивторов та па̄вылт сака янытлаве. Тав тот о̄лнэ ма̄ньщит пēс йис ва̄рмаляныл ва̄ганэ ос ща̄нь ла̄тӈыл потырты. Учёныит хунь тув ёхталэ̄гыт, та̄н пуссын тав колн щалтсэ̄гыт. 

		Ты ма̄ньщи о̄йка 1939 та̄лт яныг таквс э̄тпост Левдым па̄вылт самын патыс. Тот школат ханищтахтас. Тувыл школа лап-пантвес ос нилыт классныл са̄тыт класс мус Карымкары школа-интернатыт ханищтахтас. Ша̄няге-а̄щаге сас ма̄ньщииг о̄лсы̄г. А̄тятэ Шивторов Семён Иванович колхоз кӯщаиг рӯпитас. Оматэ  Шивторова Александра Григорьевна ос колхоз мисыт по̄снэ нэ̄г рӯпитас. 

		Максим Семёнович Салехардский культпросвет училище а̄стламе юи-па̄лт та̄ра колхозн рӯпитаӈкве патхатас. Та поратэ урыл Максим Семёнович тох ла̄выс: «Мēн курсыт туп кит пыг о̄лсумēн, тувыл пуссын а̄гит. Мо̄т пыг Кульпасныл о̄лыс». Тувыл э̄лаль тав ла̄выс: «Армияныл ёхтумум юи-па̄лт Донбасс ма̄н минуӈкве ēмталасум, шахтат рӯпитаӈкве.  То̄нт иӈ ма̄ньлатыг о̄лсум, сака ат номсахтасум, хащта̄л ма̄т мо̄т рӯпата а̄рталаӈкве тахсум. Тув ат минасум, тыт хультсум. Э̄квамēнтыл нёлолов ня̄врам янмалтасмēн».

		Ма̄ньщи о̄йка китыгласлум:  «Манах  апыг-ня̄врам о̄ньщегы̄н?» Тэ̄н э̄кватэ̄ныл куньгим ювле ла̄всы̄г: «Ань тай аты ловиньтымēн, манаса̄вит апыг ос апыг-ня̄врам о̄ньщимēн». 

		Максим Семёнович Галина Михайловна э̄кватэ̄нтыл нилахуйплов апыг о̄ньщēг. То̄ват иӈ школат ханищтахтэ̄гыт, то̄ват институт мощēрт а̄стлэ̄гыт. Щар яныг апгēн Тюмень ӯст о̄лы, лēккарыг рӯпиты. Тав оматэ хольт лēккарыг ханищтахтас. Оматэ ня̄врам пусмалтан лēккарыг рӯпиты. Акв а̄гитэ̄н Шугур школа кӯщаиг рӯпиты, наме Лариса Максимовна  Шивторова. 

		Э̄кватэ Галина Михайловна Ялу-торовский районныл о̄лы, тав саран. Э̄ква 1936 та̄лт Ивановка па̄вылт самын патыс. Шугур па̄вылн мӯйлуӈкве нас ёхталас, Максим Семёнович ёт хо̄нтхатсы̄г, акван-минасы̄г. 1990 та̄лт Кондинский районт о̄лнэ ма̄ньщит Максим Семёнович «Северный фонд» кӯщаиг пēрия̄лсаныл. О̄йка ты урыл тох потыртас: «Фонд па̄влыӈ ма̄хумн кол ӯнттуӈкве нё̄тыс, кол ӯнттын ма̄гыс э̄рнэ ут ёвтсӯв. Туп акв ва̄рмаль нупыл номтум ат патыс, манрыг ма̄хум национальность щирыл уртуӈкве патвēсыт. То̄нт са̄в ма̄хум нё̄тмил винэ ма̄гсыл ма̄ньщиг хасхатасыт».   

		Ма̄ньщи о̄йка ща̄нь ла̄тӈе урыл тох потыртас: «Ма̄н Кондинский районт товēрт мо̄т па̄вылныл ёхтум ма̄хум ёт потыртамув порат халувт ат торгамтахтасӯв. Левдым па̄вылныл Шугурн ма̄ньщит ёхталасыт, потыртым то̄ва ла̄тӈаныл ат торгамтасаныл. Тамле ты ма̄ньщит са̄всырыт потраныл о̄лсыт.»

		Ань о̄йка ла̄выс: «Пēс  ма̄хманув ща̄нь ла̄тӈыл потыртаӈкве ат та̄ртвēсыт. Яныг ма̄хум номсысыт, ня̄враманыл ма̄ньщи ла̄тӈыл ат ке потыртэ̄гыт, рущ ла̄тыӈ ёмащакв ва̄ӈкв патэ̄гыт. Тыи ма̄гсыл ань хо̄нтаӈ ма̄ньщит ты ла̄тыӈ ат ва̄гыт».

		Э̄кваг-о̄йкаг яныг колт тэ̄нккетэ̄н о̄лэ̄г. Тэ̄натэ̄н ма̄рщум а̄ти, ня̄враманэ̄н, ляпа рӯтанэ̄н акваг ёхталэ̄гыт. 

		«Кол рӯпата мēнки ва̄римēн.  Тув палытыл ӯнттым тэ̄нутамēн мēнки сунсымēн. Порс пум маныгтаӈкве, пилыт ла̄кква-ӯнттуӈкве, картопка порсаныл хот-маныгтаӈкве, пуссын мēнки ва̄римēн. Ты рӯпата ва̄руӈкв а̄стэ̄гум ос Юконда я̄н няслуӈкве яланта̄лэ̄гум, тэ̄нэ ма̄гсыл хӯл пувēгум. Тыщирыл ты о̄лымēн.»

		Максим Семёнович ос Галина Михайловна 56 та̄л аквъёт о̄лэ̄г. Са̄в ёмас ла̄тыӈ тэ̄натэ̄н ла̄вуӈкве таӈхēгум - со̄т, щунь, хоса нот пуста̄гыл о̄луӈкве.

		 

		 

		Наталья Ткачук потре ма̄ньщи ла̄тӈыг М.Т. Двинянинова толмащластэ          


	 
