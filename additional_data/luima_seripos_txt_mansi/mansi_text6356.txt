
Ма̄н округувт «Югра-Экология» нампа акционерный общество кол рӯпиты. Та ма̄хум ань юи-о̄выл та̄лытт о̄лнэ ма̄в янытыл порсыт акван-атнэ ма̄ щё̄питэ̄гыт ос тувыл «полигоныг» ла̄внэ та ма̄т уральтыяныл.
Ты 2020 та̄л о̄выл­тахтам порат «Югра-Экология» кол Ха̄льӯс, Саранпа̄выл, Октябрь­ский ос Андра па̄выл ляпат полигоныт ва̄рнэ ма̄гыс ма̄ щё̄питас. Са̄в­сыр па̄влытныл, ляпат о̄лнэ ӯсытныл порсыт пуссын тув вос тотавет, тот акван вос атавет. 
Ос ты па̄влытт о̄лнэ мир порсыт тотнэ ма̄­шинат тув ат та̄рты­яныл, па̄вланыл ляпат порс анят ва̄рнэ ма̄гыс номтаныл щар ат паты. Ань «Югра-Экология» минам тув сыс ты по­лигон-ма̄т пӯсасыл ва̄р­саныл, вит о̄щнэ яныг пӯщкат ляпат ӯнттысыт. На̄й тот те пēламлы, ляпат вит вос о̄лыс. Са̄в сэ̄й тув тотсыт. 
Саранпа̄вылт о̄лнэ ма̄хум са̄всыр кӯщаитн пищмат хассыт. Ты организация ма̄к яныг кӯщае Максим Медведев туи порат Саранпа̄вылн ялыс, па̄влыӈ мир ёт хо̄нтхатыглас. Па̄выл ляпат ва̄рнэ полигон урыл потыртас. Тав титыглавес, манрыг та палыт ма̄н порсыт акван-атнэ ма̄ ва̄раве. Са̄всыр па̄влытныл ат э̄рнэ ут тув тотуӈкв тах патавет. 
Ма̄хум сака вори ул вос тотэ̄гыт, эксперти­заг ла̄внэ рӯпата ва̄рвес. Нижневартовск ӯсныл учёныит ёхталасыт. Та ма̄ ёмащакв сунсыгла­саныл, нумыл по̄слыса­ныл. Лю̄ль вит хоталь ов­туӈкв паты, та ва̄рмаль о̄с ханищтасаныл. 
Тувыл тох потыртасыт, Саранпа̄выл ляпат щё̄­питым полигон-ма̄ нэ̄­матыр лю̄ль Сакв я̄н ат ва̄ри. Порсыт атнэ ма̄ иӈ яныг, тув са̄в порс ла̄пи.
Ма̄нь таквс э̄тпост ты нила полигон ма̄тн са̄всыр кӯщаит ос та̄­нанылн нё̄тнэ ма̄хум ялэ̄гыт, э̄рнэ щирыл рӯ­пата те ва̄рвес, нэ̄па­кытн та̄нти ка̄тпо­саныл та пины­яныл.
Тувыл Ха̄льӯст, Саран­па̄вылт, Октябрьский па̄вылт ос Андрат пор­сыт акван-атнэ ма̄т пир­майтавет. Та юи-па̄лт хотыл-а̄ти порс тув яныг ма̄шинал тотуӈкв та патаве.
«Югра-Экология» колныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
