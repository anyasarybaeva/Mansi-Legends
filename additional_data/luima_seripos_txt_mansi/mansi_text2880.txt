
Ханты-Мансийск ӯст «Спасти и сохранить» нампа ма̄-вит ӯргалан мирхал ва̄рмаль о̄вылтахтас. Ты та̄л тав нилахуйпловит щёс ва̄рвес. Ты ва̄рмаль э̄лаль тотнэ ма̄гыс округ миркол кӯщаит ос нефтяной компаният рӯпитан ма̄хум та̄н яныг нё̄тмил ва̄рēгыт. Ань мо̄т хо̄н ма̄ныл са̄в мир мӯйлуӈкве тыг ёхталасыт. Яныг хо̄тпат, школатт, университетыт ханищтахтын ня̄врамыт «Искусство центр» колыт акван-атхатыгласыт. Округ кӯщай нэ̄ Наталья Комарова о̄с тув ёхталас.

	Югра 87% ма̄ са̄витэ во̄р ма̄. Тыт А̄с ос Иртыш кит яныг я̄г овтэ̄г. Тэ̄н палтэ̄н китхуйплов са̄всыр я̄ паты. Китса̄ткем со̄тыра тӯр о̄лы. Я̄тыт ос тӯрытыт са̄всыр хӯл яныгми. Та̄н халанылт щар атыӈ со-рых, мохсаӈ, ӯсхул ос ма̄ янытыл ва̄нэ Та̄гт я̄ нялк. Во̄рт са̄выӈпа̄лэ тарыг, ховт, ӯльпа, на̄ӈк, нюлы ос ха̄ль йӣвыт яныгмēгыт. 

	Округ янытыл 24 ӯргалым о̄щнэ ма̄ о̄лы. Кит федеральный заповедник, нила округ природный паркыт ос са̄всыр заказникыт ос памятникыт ӯргалым о̄ньщавет. Округувт 1 млн. 600 аргытем хо̄тпа о̄лы. Пуссын аквъёт 123 са̄всыр национальностит тыт о̄лэ̄гыт. Та̄н халанылт ма̄ньщит, хантыт ос ё̄рныт 2% са̄вит ēмты.  

	Россия янытыл ма̄н ма̄вт щар са̄в ма̄-во̄й ос газ но̄х-виве. Ань ты хо̄тал мус тыт аквхуйплов млрд. арыгтем тонна ма̄-во̄й но̄х-вуйвес. Ты хосыт о̄лупсав акваг ёмасыг ēмты, мир ма̄гыс са̄в э̄рнэ тэ̄ла ва̄раве. Та сыс ма̄-во̄й винэ паттат ма̄-витув о̄с сака па̄ӈктаве. 

	Тыима̄гыс ма̄-щунь сэ̄лнэ компаният ань ма̄кēв ӯргалан ма̄гыс са̄в олн холтэ̄гыт. Ат э̄рнэ газ пēламтэ̄гыт, харӈаиӈ кēртурыт йильпииг пēнтыяныл ос ма̄-во̄й со̄сантым ма̄т, я̄т, тӯрыт хот-сыстамтыяныл. Ты коныпал о̄с акв ва̄рмаль о̄лы. Туи порат во̄рытт на̄й пēламлы, во̄ркве на̄йн тэ̄ве. Тыил о̄с яныг та̄рвит ма̄-витын ēмты. 

	Ма̄-вит ул вос па̄ӈктавес, 2003 та̄лт округ мирколт рӯпитан кӯщаит «Спасти и сохранить» нампа ма̄-вит ӯргалан мирхал ва̄рмаль щё̄питасыт. Ты тэ̄ла о̄вылтаманыл порат, са̄всыр ма̄ныл пуссын аквъёт 22 со̄тыра э̄лумхо̄лас ма̄ ӯргалан ма̄гыс акван-юрщхатасыт. 

	2012 та̄л па̄сныл ты ва̄рмаль э̄лаль рӯпитан ма̄гыс Россия наука ос ханищтап министерст-ва, ма̄-вит ӯргалан министерства нё̄тмил ва̄руӈкве патсы̄г. Ань ты накт ляпат ос э̄лы мо̄т хо̄н ма̄тт о̄лнэ 51 мир ты акция щё̄питаӈкве нё̄тэ̄гыт. Россия янытыл ос 78 ма̄тт о̄лнэ ма̄хум ты тэ̄ла э̄лаль тотэ̄гыт. Ты та̄лыт сыс ань пуссын аквъёт атса̄ткем со̄тыра э̄лумхо̄лас рӯпитаӈкве патсыт. Ма̄нки ма̄-витув са̄в та̄л ёмщакв ӯргаламув ма̄гыс округув акваг янытлаве. 

	Ма̄-вит ӯргалан хо̄талыт рӯпитан сыс ӯсытт, па̄влытт о̄лнэ ма̄хум ӯсхулы порсаныл хот-атэ̄гыт, хорамыӈ лӯптат, йӣвыт ӯнттэ̄гыт, во̄рыт, я̄ ва̄тат ос тӯр ва̄тат порсыл хот-сыстамтэ̄гыт. Школат ня̄врамыт ма̄-вит ӯргалаӈкве ханищтавет. Та̄н ма̄гсыланыл са̄всыр касылыт ос суссылтапыт ва̄рыглавет. Ма̄нки ма̄в нё̄тнэ̄г ос сыстамыг о̄щнэ̄в ма̄гыс, тыт са̄всыр мирхал конференцият, съездыт ос мо̄т тэ̄лат ва̄ти-хал ань ты ва̄рыглавет. 

	Округ кӯщай нэ̄ Наталья Комарова мӯй ма̄хумн ла̄выс, ма̄-вит ӯргалан ва̄рмаль «Ис-кусство Центр» нампа ня̄врамыт ханищтан колт ань таима̄гыс ва̄рвес. Ты та̄лув ня̄врамыт янытлан та̄лыг ла̄ввес. О̄лнэ ма̄в ман-хурипаг ня̄врамытн хультуптылӯв, тох э̄лаль та̄н таве ӯргалаӈкве та патыяныл. Тав ла̄тӈе щирыл, ма̄кев са̄в нотн сыстамыг вос хультыс, ӯргалан тэ̄лан ня̄враманув ма̄нь та̄гыл ханищтаӈкве э̄рēгыт.

	Ты акция ма̄ньлат хо̄тпа манос ня̄врам ма̄-вит ӯргалаӈкве ханищты. Ты ва̄рмаль ма̄н аквъёт са̄в нотн э̄лаль тотылӯв. Кӯщай нэ̄ ма̄ньщи ос ханты ма̄хманув мо̄йт номылматыгла̄лыс. Тав ла̄выс, пēс йис потыр щирыл, ма̄н ма̄в ща̄рыщ паттаныл лӯлын тотым ма̄нь ма̄-ло̄мтыл тэ̄лыс ос э̄лаль яныгмас. Соссаӈ ма̄хманув пēс йис пот-раныл щирыл, ка̄сыӈ ма̄-ло̄мт ӯргалаӈкве э̄ри.

	 

	Николай МЕРОВ
