
Ка̄сыӈ тӯя Белоярский район Касум па̄вылт са̄лыӈ ма̄хум ма̄гыс касыл ва̄рыглаве. Тынакт сосса мир ос мӯй ма̄хум тув о̄с та атхатыгла̄лсыт. Та̄н халанылт э̄рыг тотнэ ханты хум о̄лыс, наме Валентин Валерьевич Вальгамов.
Тав ханты, ма̄ньщи ос рущ ла̄тӈыл э̄рги. Турсуе татем нё̄тнэ, э̄ргуӈкве паты, э̄рганэ вит хольт овумлэ̄гыт, хосан суйтэ̄гыт. Валентин Валерьевич Салехард ӯст Ямальская филармония нампа культурно-деловой центрыт рӯпиты. 
Хум китыгласлум, хоты рӯтныл о̄лы, э̄ргуӈкве хунь патыс. На̄н ань э̄лаль тав потре ловиньтэлы̄н.
— Ам Саня я̄ ва̄тат самын патсум, Овгорт па̄вылт яныгмасум. Вальгамовыт — ты Саня хантыт о̄парищ нам. А̄тям Валерий Иванович тувыл ты о̄лы. Тав ань Овгорт па̄вылт тренерыг рӯпиты, ня̄врамыт ёсал ха̄йтуӈкве   ханищтыянэ. 
Ань тыт Касумт мирн ва̄нэ та̄ксар ханты хум о̄лы — Александр Павлович Тасьманов, тэ̄н хумыг-ӯиг ēмтмēн порат Салехард ӯст аквъёт ханищтахтасы̄г, ёсал  ха̄йтыгтасы̄г. 

Омам Шурышкары ма̄ныл о̄лнэ нэ̄, школат о̄выл классытыт ня̄врамыт ханищтым рӯпиты. О̄пам ос ащо̄йкам са̄лы ӯрим яласасы̄г, хӯл алыщласы̄г,  во̄раясы̄г.
Щащēквам сака нё̄тнэг э̄ргыс, ам о̄с ма̄нь та̄гыл э̄ргысум. Школа а̄стламум юи-па̄лт Салехард ӯс педучилищат физкультура учителиг ханищтахтасум. Та порат о̄с акваг э̄ргысум, сосса ма̄хманув ёт хо̄т-а̄ти  э̄ргим  яласасум. 
Хунь армияныл ёхтысум, та̄ра Салехард ӯсн минасум, культурный центрын патхатасум. Тот ня̄врамыт ёт рӯпитэ̄гум, пēс са̄ӈквылтапыт ханищтэ̄в, йильпииг щё̄питыянӯв, э̄ргēв, йӣквēв. Юил ялантым Тюмень ӯст о̄лнэ академия а̄стласум. Ямал ма̄т ос на̄н округынт о̄лыглан тамле ялпыӈ хо̄талытн ам акваг ялантэ̄гум, э̄ргēгум.

Валентин Валерьевич о̄влэ̄т кон э̄ргыс, ётыл клуб колт но̄х-патум ма̄хум янытлавēсыт, тав тот э̄ргыс, йӣквыс, тӯлыглапыт суссылтас, «Мелодия обских рыбаков» та̄н са̄ӈквылтас. Тувыл ма̄ньщи ла̄тӈыл хӯрум э̄рыг э̄ргыс: «А̄лпыл сэ̄рипос», «Кӯринька» ос «Куккук нēлме толаяс…» 
Хум ла̄выс, ты э̄ргыт ос та̄ныт тав Владимир Шесталов палт хӯлсанэ, тувыл ханищтасанэ. Хунь мирыӈ ма̄н ялы, акваг э̄ргиянэ. Хум щар ма̄ньщи хо̄тпа хурипа, ма̄н ла̄тӈанув татем ёмащакв ла̄виянэ, э̄ргиянэ. 
Рущ ла̄тӈыл сака ёмас э̄рыг ва̄рыс, тох намаястэ: «По тундре, заснеженной тундре…» Ты э̄рге о̄влэ̄т кон э̄ргыстэ, па̄выл янытыл улпыл ка̄сыӈ са̄мт суйтыс. Тувыл юн о̄с во̄ваве, вус э̄ргитэ. 
Валентин Валерьевич ла̄вме щирыл, тав са̄лы ӯрнэ ма̄хум касум ма̄н омагēн-а̄тяген ма̄нь та̄гыл тотыглавес, тот сунсыс, хумус ма̄хум касэ̄гыт, мӯй мир ё̄мыгтэ̄гыт, акван-хо̄нтхатэ̄гыт, ща̄гтэ̄гыт. «По тундре, заснеженной тундре…» э̄рге ты урыл ты о̄лы, мо̄лты хансыстэ, та̄ныл ос Тарко-Сале ӯст о̄лнэ хум Юрий Леонтьев  тав  ва̄рыстэ.
Валентин Валерьевич тох ла̄выс: 
— Пуссын пуста̄гыл о̄лэ̄н, пēс йис культурав но̄х-во̄рмалтэ̄н, ня̄врамыт ща̄нь ла̄тыӈ вос ханищтэ̄гыт. Ма̄ньщи ос ханты ла̄тӈагув са̄в нот  э̄лаль  вос  суйтэ̄г. 
