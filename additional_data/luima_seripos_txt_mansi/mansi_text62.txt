
 
Та э̄тпост округ МЧС яныг кӯщае Александр Тиртока журналист ма̄хум акванатыгласанэ. Тав потыртас, ты та̄л я̄ӈк на̄тнэ юи-па̄лт вит сака о̄нты ман а̄ти.
Ка̄сыӈ тӯя кастыл яныг кӯщаит ос МЧС ма̄хум тэ̄лы па̄сныл щё̄питахтуӈкв о̄вылтахтэ̄гыт. Та̄н та̄нти ос округувт о̄лнэ мир нэ̄мхотьют ат ва̄г, тӯя манхурипаг ēмты. Ань я̄ӈк на̄тнэ э̄тпос ты о̄вылтахтас. Тэ̄лы сака ат тӯйис, таима̄гыс яныг вит ат ва̄ри. Ос ты ва̄рмаль туп тӯйтныл хунь ēмты, Россия янытыл вит акван-атнэ «гидротехнический сооруженияг» ла̄внэ тӯр хурип утыт рӯпитэ̄гыт. То̄ват Алтай ма̄т ӯнттым о̄лэ̄гыт. Хунь тот са̄в вит атхаты, та ля­пат овтнэ я̄тытн та̄ртаве. То̄нт ты то̄ва па̄влыт а̄маравет ос яныг пилыщмаӈ нак та ēмты.
А. Тиртока ань ла̄выс, я̄ӈк Иртыш я̄ хосыт сака атхаты, таима̄гыс ань э̄тэ-хо̄тал ма̄хум ты я̄ уральтыяныл. Ос ма̄лтыпыг ēмтме па̄сыл округув янытыл 18 группа рӯпитэ̄гыт та ма̄хум я̄т пуссын ураль­т ы м о̄ н ь щ и я н ы л . «Центро-Спас Юго­рия» акв бригада атсыт, тот о̄лнэ ма̄хум я̄ӈк взрывчаткал пиныяныл ос та щирыл сакватыяныл, витэ молях вос мины.Э̄лаль тав ла̄выс, то̄ва ма̄хум ко­ланыл тӯяг витн ул вос а̄маравет, Россия Президентын манос округ губернаторн пищ­ма хансэ̄гыт. Тамле ма̄хум ёт я̄нас потыртаӈкв э̄ри, та̄н ма̄гсыланыл нэ̄пакыт щё̄питаӈкв – тот вос хансаве, яныг вит порат та̄нанылн хоталь минуӈкв э̄ри, хоталь звонитаӈкв ро̄ви.
