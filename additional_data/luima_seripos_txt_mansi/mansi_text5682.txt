
Ма̄ньщи нэ̄ Марина Сергеевна Вынгилева Ха̄льӯс район Ягрим па̄вылт о̄лы. Тав сака ма̄щтыр нэ̄, па̄квпалыӈ супыт ю̄нты. Колта̄гыл ма̄хманэ пуссын ма̄ньщи суп о̄ньщēгыт. 
Турло̄пс, пальсак харты, рущ кукла о̄с янытэ̄т ма̄ньщи маснутыл ю̄н­тыстэ. Сов ёт рӯпиты, сорт ос са̄лы сов тынтлытэ, хот-щё̄питытэ, тувыл матыр ю̄нты.  Марина Сергеевна мо̄йт, пēс йис потыр ва̄нэ ма̄хум халт яныгмас. На̄н ань э̄лаль тав потре ловиньтэлы̄н:
– Ам Ло̄пмус па̄вылт самын патсум, а̄тям щирыл Шешкина. А̄тям Сергей Семёнович Ло̄п­мусныл о̄лыс, кит увщи о̄ньщас, Татья ос Наста. Омам Наталья Васильев­на, такви о̄парищ наме Вадичупова, Са̄ӈкитӯр па̄вылт самын патыс. А̄пщи о̄ньщас, Роман, тав Кимкъясӯйт о̄лыс. Таищка э̄ще Ло̄пмуст о̄лыс. Ань пуссын а̄тимыт. 
Омагум-а̄тягум Люлю­карский леспромхозт (пēс порат ты па̄выл Ялъюс па̄влыг ла̄ввес) акван-хо̄нтхатсы̄г, тувыл Ло̄пмусн минасы̄г, тув о̄лмыгтасы̄г. О̄выл пыгēн а̄тимыг ēмтыс, тувыл 1956 та̄лт ам самын патсум.

Кульпаст нёлолов класс а̄стламум юи-па̄лт Салехард ӯс педучилищат нила та̄л ханищтахтасум, о̄выл классыт ня̄врамыт ханищтан хо̄тпаг патсум. Та порат рӯпитаӈкве направление щирыл кē­тавēв, ам Сортыӈъян кēт­вēсум, школат хӯрум та̄л рӯпитасум. О̄йкам ёт тот акван-хо̄нтхатумēн. Тувыл школа лап-пантвес, ма̄н, тот рӯпитам ма̄хум, пуссын ла̄кква-миныг­ласув. Хотьют Кульпасн манос Саранпа̄вылн ликмыс, тув та минас. О̄йкам армияныл ёхтуме юи-па̄лт Ягримт рӯпитас, тув та ва̄нтлысамēн. 
– О̄йкан хотыл о̄лы?
– Тав о̄с ма̄ньщи хум, Николай Васильевич, Сортыӈъяныл о̄лы, тот яныгмас. А̄тятэ Тоболди­ны ма̄т самын патыс, яныг хо̄нтын вуй­лувес. Оматэ такви о̄па­рищ наме Остерова о̄лыс. О̄йкамēнтыл нила ня̄в­рам о̄щсумēн. Китгаг­мēн а̄тимыг, ань яныг а̄гимēн тав пыгаге ян­малтымēн. Яныг апыг­рищмēн Максим нёло­ловхуйплов та̄лэ то̄влыс, Тимофей нилыт классыт ханищтахты. 

Паша пыгмēн налыман та̄лэ то̄влыс, мо̄ртым ма̄н Ростов ӯс нупыл минас, тот рӯпиты. Ольгамēн Ханты-Мансийск ӯст ЮГУ а̄стлас, тыт пӯльни­цат секретариг рӯпиты. Тэ̄н о̄йкатэ̄нтыл акв а̄ги о̄ньщēг, наме Юля, ань китыт классыт ханищ­тахты. Ягримт Нина э̄щум о̄лы, акв пыг о̄ньщи.
– Марина Сергеевна, колта̄гыл ма̄хманын ща̄нь ла̄тӈыл потыр­тэ̄гыт?
– Юн о̄йкамēнтыл ма̄ньщи ла̄тӈыл потыр­тымēн, ня̄врамыт та хӯнтлэ̄гыт, то̄ванакт китыглахтэ̄гыт, маныр ля̄галасмēн. Ам ла̄вēгум: «Сунсэ̄н, на̄нан тох ты лю̄ль, ма̄ньщи ла̄тӈыл потыртаӈкве ат ха̄сэгы̄н. Ла̄тӈын э̄ри ханищтаӈ­кве, таве ва̄ӈкве сака пӯмыщ. Ань школат английский ла̄тыӈ ха­нищ­таӈкве ат кос таӈ­хегы̄н, тоха та ханищ­тэгы̄н. Ос тыи щар ма̄нти ла̄тӈув, ма̄к таве ты э̄ри ханищтаӈкве». 

Школат ханищтахта­мув порат, ма̄нти ла̄т­ӈувтыл потыртаӈкве ат та̄ртвесӯв, тӯйтыглахтым потыртасӯв. Ань таима̄­гыс ня̄враманув ла̄тыӈ ат ва̄гыт, ла̄тӈув тыпуӈкве патыс. То̄ванакт лю̄нь­щин ёхтавем, номсэ̄гум, ма̄н холэ̄в, ла̄тӈув холы, матыр ва̄рнутанув о̄с ма̄н ётув пуссын та минэ̄гыт. 
Тувыл таима̄гыс сымум ща̄рги, Татья а̄квум тох та минас, таса̄вит мо̄йт-лӯт ва̄с. Та порат тамле хаснэ то̄тап хунь о̄лыс, пуссын ёл-хансуӈкве те, акв нэ̄пак хунь хас­нувув, пуссын ёт та тот­санэ. А̄квагум сас сака ха̄ссыг мо̄йтуӈкве. Мēн Нинамēнтыл Татья а̄к­вумēн марылтылмēн, юв ат та̄ртыламēн, вос мо̄йты. Акв мо̄йтэ ты холы, мēн ла̄вимēн: «О̄с мо̄йтэн». 

Ма̄н ань, ма̄ньщи ма̄хум, хунь акван-хо̄нтыглахтэ̄в, ма̄нти ла̄тӈувтыл потыртэ̄в, ма̄ньщи супанув но̄х-масыянӯв, то̄нт ня̄вра­мыт ма̄н нуплув сун­сэ̄гыт, э̄рыӈ та щирыл тах о̄с э̄лаль воратаӈкве патэ̄гыт. Таима̄гыс ам то̄ванакт юн ма̄ньщи супум масапēгум, тыгле-тувле ё̄мыгтэ̄гум, ма̄нь апыгрищум ла̄ви: «На̄ӈ, анēква, татем та нё̄тнэ!»
 
