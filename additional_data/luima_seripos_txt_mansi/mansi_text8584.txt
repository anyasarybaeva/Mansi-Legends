
 «Айтур» нампа хӯл алыщлан предприятие Хо̄нтаӈ район Кондинский па̄вылт са̄в та̄л рӯпиты. Ма̄хум манса̄вит хӯл пувēгыт, манхурип тэ̄нут ва̄рēгыт, са̄в олн тох сэ̄лэ̄гыт ман а̄ти, та урыл ос са̄в мо̄т ва̄рмалит урыл Евгения Завьялова китыгласлӯв. Тав «Айтур» предприятият кӯщай ва̄ӈын хо̄тпаг о̄лы.  
– Ма̄н предприятияв 1994 та̄л па̄сныл рӯпиты. Ты э̄лы-па̄лт Кондинский па̄вылт са̄в та̄л хӯл щё̄­питан завод о̄лыс. Ты кол лап-пантвес, тот о̄лнэ оборудование ма̄навн майвēсыт. Павел Алек­сан­дрович Завьялов 20 арыгкем та̄л кӯщаиг тыт рӯпиты. 
Ма̄н ма̄нки хӯл пувēв, хот-щё̄питыянӯв, тэ̄нутыг ва̄риянӯв ос тувыл э̄лаль тыналыянӯв. Хӯланув сол­валтыянӯв, посымыл пон­слыянӯв, фаршиг сакватыянӯв. Кондинский па̄вылт ла̄пка о̄ньщēв, ва̄рум тэ̄нутанув па̄влыӈ мир ёмащакв тот ёвтэ̄гыт. По̄лям хӯланув э̄лаль Тюмень, Омск, Москва ос мо̄т ӯсытын тыналыянӯв. 
– Манса̄вит э̄лумхо̄лас «Айтурт» рӯпитэ̄гыт?
– Мо̄лты та̄л 16 э̄лум­хо̄лас рӯпитасыт, ань туп 10 хо̄тпа. Тыт Кондинский па̄вылныл о̄лнэ ма̄ньлат хо̄тпат тыт рӯпитэ̄гыт. Туп акв хум хо̄тпа 2005 та̄л па̄сныл рӯпиты, тав хӯлыл тэ̄нут ва̄рнэ цехыт кӯщаиг о̄лы. Ма̄хманув акв э̄тпос сыс 30 со̄тыра солко̄вил ойтыянӯв. А̄ти са̄в олн кос, тувыл тыил са̄внув ойтуӈкве ат вēрмēв, ты рӯпата ва̄рим, са̄в олн ат сэ̄лэ̄в. 
– Хӯлныл са̄всыр тэ̄нут щё̄питан оборудованият на̄нки ёвтсын?
– А̄ти, ты э̄рнэ утыт хӯл щё̄питан завод па̄лныл хультсыт, ма̄нки тамле оборудование ёвтуӈкве олн щар ат о̄ньщēв. Са̄в­нув холодильник висӯв, ань тамле утыт ма̄навн са̄в э̄ри.
Ма̄н хӯл туи сыс туп пувēв. Яныгпōль манос я̄ӈк на̄тнэ э̄тпосыгт э̄рнэ нэ̄паканув ва̄риянӯв, ту­выл хӯрум э̄тпос сыс хӯл алыщлэ̄в. Пувум хӯланув та̄ра холодильникын пи­ны­янӯв. 2022 та̄л сыс 60 тонна пувсӯв, ты та̄л туп 28 тонна. Хӯл щё̄питан завод рӯпитаме порат ма̄хум 400-500 тонна пувсыт. Ма̄н ка̄сыӈ та̄лныл мощ­ща­нув хӯл алыщ­лэ̄в. 
– Тӯрыт, я̄т хӯл мощщаг ēмты?
– Я̄т, тӯрыт хӯл о̄лы кос, тувыл ка̄сыӈ та̄л са̄всыр щирыл о̄лыглы. 2022 та̄лт туи сыс витэ яныг о̄лыс, хунь витэ ма̄нь, хӯл пу­вуӈ­кве ат ро̄ви. Ос ты та̄л туи сыс витэ сака ма̄нь о̄лыс о̄с мощща хӯл пувсӯв. 
Ань акв яныг та̄рвитыӈ ва̄рмаль о̄ньщēв – олн-нё̄тмилыл щар ат та̄ста­вēв. Ты э̄лы-па̄лт субси­дия-олныл майвесӯв, то̄нт ёмаснувег о̄лыс, мӯсха­лыг рӯпитасӯв, хӯланув та̄ра э̄лаль тыналасанӯв, олн ма̄нки сэ̄лсув. Ань туп ва̄рим тэ̄нутанув ма̄г­сыл олныл мивēв. Ма̄н са̄в тэ̄нут ат ва̄рēв ос мощща субсидиял нё̄та­вēв. Хоса тох рӯпитаӈкве вēрмēв ман а̄ти, щар ат ва̄глӯв. 
Кондинский па̄вылт са̄в ма̄хум хӯл ань алыщ­лэ̄гыт ос э̄лаль тыналэ̄гыт. Ма̄н па̄влыӈ мирныл хӯл о̄с кос ёвтэ̄в, тувыл са̄внув олн ойтуӈкве ат вēрмēв. Та̄нки хӯланыл мо̄т ма̄н ань тына­лаӈкве патсыт. 
– Манхурип хӯл пуве­гы̄н?
– Ма̄н сорт, тӯрхул пу­вēв, мо̄т хӯл тыт а̄тим. Ма̄н ка̄сыӈ та̄л Конда я̄ то̄ва  ва̄танэ ма̄нки нупылув хан­сыглыянӯв, тот туп ма̄н хӯл алыщлаӈкве вēр­мēв, по̄х хо̄тпат тув ат та̄р­ты­янӯв. Кондинский па̄выл ляпат о̄лнэ Семи­видное, Лаксинтур, Сыр­ковое, Домашнее ос мо̄т тӯрыт хӯл алыщлэ̄в. 
Са̄в та̄лыт сыс сорхыт янмалтэ̄в, тувыл тӯрытн та̄ртыянӯв. Ма̄нь сорхыт Тюменский областит Уват па̄выл хӯл ялмантан заводыт ёвтэ̄в, тувыл тыг тотыянӯв, тыт витын та̄ртыянӯв. Ос кит-хӯрум та̄л ӯрхатэ̄в, вос яныгмē­гыт. Ты рӯпата ма̄гсыл о̄с сака са̄в олн холтэ̄в, ту­выл хӯлныл тэ̄нут ва̄рим ос э̄лаль тыналым са̄в олн ат сэ̄лэ̄в. 
Тамле потыр Евгения Завьялова ма̄ньщи газе­тав ма̄гсыл потыртас. Тав ётэ ма̄н Ханты-Мансийск ӯст о̄лум суссылтапт ва̄­щиньтахтасӯв. То̄нт тав такви ма̄хманэ ёт хӯлыл ва̄рим тэ̄нут тыналаӈкве ӯсн ёхталас. 
Хо̄нтаӈ район ищхӣ­пыӈ ма̄т о̄лнэ ло̄псыт хӯл щё̄питан завод урыл таи хансым о̄лы: «Нахрачи па̄вылт (Кондинский па̄­выл тох наимаим о̄лыс) 1935 та̄л хӯл пирмайтан о̄выл кол ва̄рвес. Ётыл хӯл щё̄питан завод тот ӯнттувес. 1965 та̄лт сака ёмащакв рӯпитаныл ма̄гсыл Всероссийский премиял ос «Знамя рыб­ного хозяйства РСФСР» майвес. То̄нт ма̄хум са̄в хӯл тот алыщласыт ос са̄всыр атыӈ тэ̄нутыӈ па̄нкат ва̄рсыт.    
Людмила ТЕТКИНА
