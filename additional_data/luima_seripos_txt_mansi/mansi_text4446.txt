
Сосса ма̄хум Ассамблеят рӯпитан депутатыт Ханты-Мансийск ӯст сапра̄ни ва̄рыгласыт ос са̄кконыт, программат урыл тот потыртасыт. Са̄всыр департаментыт рӯпитан кӯщаит ос ӯст о̄лнэ сосса ма̄хум тув во̄выглавēсыт.
О̄влэ̄т Наталья Стребкова такви рӯпататэ урыл тот потыртас. Рущ ла̄тӈыл тав «Уполномоченный по правам человека в ХМАО — Югре» ла̄ваве. Ань ка̄сыӈ та̄лныл са̄внув сосса ма̄хум та̄нки та̄рвитыӈ ва̄рмаляныл урыл пищма хансыглэ̄гыт манос та̄нки тав палтэ ёхталэ̄гыт. Ювле хультум та̄лт тавēн ма̄ньщи, ханты ос ё̄рн хо̄тпат 55 пищма хансыгласыт, ты та̄л сыс 80 э̄лумхо̄лас тав палтэ пищма кēтыгласыт.
Сосса ма̄хум ёмащакв вос ӯргалавет
2017 та̄л ма̄ньполь э̄тпост Россия янытыл о̄лнэ сосса мирыт Салехард ӯст акван-атхатыгласыт. То̄нт та̄н пēс йис ма̄ урыл потыртасыт. Рущ ла̄тӈыл ты ма̄т «Территории традиционного природопользования» намаим о̄лэ̄гыт. Ос акв тэ̄ла урыл потыр тот о̄лыс, Россия янытыл о̄лнэ мирыт паспортанылт «национальность» ат хансаве, ты ма̄гсыл ань са̄в по̄х хо̄тпат сосса ма̄хум палт хасхатэ̄гыт. Наталья Стребкова ла̄выс, ты ва̄рмалиг урыл тав са̄всыр кӯщаит палт акваг пищма хансыглы, са̄всыр сапра̄нит акваг потырты. Тувыл ты мус э̄рнэ са̄ккон ат пирмайтавес.
Еремей Айпин ты тэ̄лат урыл тох ла̄выс: «Ма̄ньщи, ханты ос ё̄рн щēмьят та̄нки та̄рвитыӈ ва̄рмаляныл урыл ма̄навн пищма ва̄тихал кēтыглэ̄гыт. Ма̄н полицият, прокуратурат ос мо̄т са̄всыр организацият ёт рӯпитэ̄в. Акв щēмья хансыс, та̄л котиль э̄тпост та̄н палтаныл полицият рӯпитан хо̄тпат ёхталасыт, писаляныл ос мо̄т пормасаныл хот-няртумтавēсыт. Во̄рт о̄лнэ щēмьят нэ̄матыр лю̄ль ат ва̄рсыт, манрыг тох та̄н мори капыртасыт, аты торгамтасаныл. Ты хо̄тпат нэ̄матарыл щар ат пилэ̄гыт, улпыл, номсэ̄гыт во̄рт о̄лнэ щēмьят тыщир саватаӈкве ро̄ви. Пēс йис ма̄т, ма̄нь па̄вылквет о̄лнэ ма̄хум наскāссыг ул вос новвēсыт, округувт йильпи са̄ккон пирмайтаӈкве э̄ри, рущ ла̄тӈыл тав «Об Уполномоченном по правам коренных малочисленных народов Севера в ХМАО — Югре» ла̄ваве». Ма̄н округувт тамле хо̄тпа вос рӯпитас, сосса Ассамблея са̄ккон хансыс, тувыл округ депутатыт ты нэ̄пак пирмайтаӈкве щар ат ка̄сащēгыт.
Кол ёвтнэ 
ва̄рмаль урыл
«Обеспечение жильем граждан из числа коренных малочисленных народов Севера» нампа программа хумус рӯпиты, та урыл кол ӯнттын департаментыт кӯщай хум Рустам Сафин сапра̄нит потыртас. Ювле хультум та̄лт ты программа хосыт 59 щēмья о̄лнэ кол ёвтсыт манос та̄нки ӯнттысыт. Ты ва̄рмаль ма̄гсыл округ бюджетныл 66 млн. солко̄ви арыгкем та̄стыглавес. Ань Ипотечный агентства о̄лнэ очередин хӯрум со̄тыра 552 сосса щēмья хансым о̄лэ̄гыт.
Яныгпа̄ла хо̄тпат Советыт кӯщаиг о̄лнэ о̄йка Александр Михайлович Константинов китыглахтас: «2009 та̄лт ты очередин хасхатам щēмьят туп ювле хультум та̄лт олныл та̄стувēсыт. Ты юи-па̄лт тув хасхатам ма̄хум субсидия-олн манах та̄л тах ӯруӈкве патэ̄гыт? Ос субсидия-олн та̄л йильпи кол ёвтнэ щēмьят хумус нё̄тавет? Тувыл ты очередин туп 2013 та̄л мус хасхатуӈкве ро̄выс, ань кол та̄л о̄лнэ ма̄хум хумус нё̄туӈкве патавет?»
Кол ӯнттын департаментыт рӯпитан нэ̄ Ирина Пуртова ювле таи  потыртас: «Субсидия-олн та̄л кол ёвтнэ щēмьят мо̄т щирыл нё̄тавет, та̄н ипотека ма̄гсыл вим олнаныл процентыт ювле ойтавет. Кол ёвтнэ щēмьятын ты нё̄тмил ма̄гсыл Ипотечный агентстван ялуӈкве э̄ри. Округувт ань 400 арыгкем щēмья ты олныл ойтавет. Тувыл ань са̄в мо̄т программат рӯпитэ̄гыт, ма̄ньщи, ханты, ё̄рн ма̄хум тув хасхатуӈкве вēрмēгыт». 
Сапра̄нит кӯщаит ла̄всыт, ювле хультум та̄л ты программа мощща олн та̄стыглавес. Ты ма̄гсыл ты ва̄рмаль урыл сосса ма̄хум Ассамблеят рӯпитан депутатыт са̄всыр сапра̄нит акваг потыртāлэ̄гыт.
Ма̄ньщи хум са̄в 
та̄л ӯрхаты
Ань са̄в ма̄ньщи, ханты щēмьят субсидия-олн та̄л о̄лнэ кол ёвтэ̄гыт. Ханты-Мансийск ӯст о̄лнэ ма̄ньщи хум Владимир Меров 2010 та̄лт такви нэ̄паканэ акван-атсанэ ос Ипотечный агентстван тотсанэ, сосса тот ма̄хум ма̄гсыл рӯпитан программан хасхатас. Ань ты очередин тав 223 хансым о̄лы. Владимир 2014 та̄лт банкыт ипотека-олн вис ос такви йильпи кол ёвтыс. Ка̄сыӈ э̄тпос 31 со̄тыра солко̄ви ювле ойты. Ань ос тав мо̄т щирыл мощ нё̄таве, Ипотечный агентстваныл банкын ойтнэ процентанэ ювле мивет, ка̄сыӈ э̄тпос нёлолов со̄тыра солко̄вил кēтаве. Ма̄ньщи хум ла̄выс, тав тыса̄вит олн ка̄сыӈ э̄тпос ойтым, нё̄тмил-олн ӯруӈкве ва̄гта̄л патыс. Ты программа са̄внув олныл ке та̄стыглавес, э̄рыӈ то̄нт тав моляхнув олныл майвес ос колэ ма̄гсыл та̄ра ойтхатнув.
