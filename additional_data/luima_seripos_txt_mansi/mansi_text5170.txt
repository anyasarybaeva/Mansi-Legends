
Петр Евгеньевич Нилов – ка̄тыл хурит по̄слын хум, 1999 та̄лт «Член союза художников России и Москвы» намыл майвес. Ювле хультум э̄тпост Белоярский район Касум па̄выл музейт тав ка̄тыл по̄слум хуриянэ суссылтавēсыт.
Ты хум ёт мощ потрамасум, рӯпататэ о̄вылтыт китыгласлум. На̄н ань э̄лаль Петр Евгеньевич потре ловиньтэлы̄н:
— Касумн ам Октябрьский па̄вылныл ёхтысум, хуриянум тувыл ты тотсанум. Тыхо̄тал музей ляпат са̄лы ӯрнэ ма̄хум касэ̄гыт, мӯй ма̄хум тыхал тыг щалтсэ̄гыт, мощ ё̄мыгтэ̄гыт, пӯмщалахтэ̄гыт. То̄ва хуриянум ань Белоярский  ӯст  суссылтавет. 
— Ка̄тыл хурит по̄слуӈкве хо̄т ханищтахтасын?
— Ам Иркутский область Братск ӯст 1969 та̄лт самын патсум. Омам акваг лаборантыг рӯпитас. А̄тям колыт ӯнттын ма̄т бульдозеристыг о̄лыс, то̄ванакт ка̄тыл хурит по̄слыс, фотоаппаратыл о̄с сака са̄в хури ва̄рыс. 
Аквматнакт омам газетат ловиньтас, ань Москва ӯст художественный училище о̄лы, тот са̄в ма̄ныл о̄лнэ ня̄врамыт ханищтавет. Мēн омамēнтыл тув минасамēн, аквмат хури по̄слуӈкве ла̄ввēсум, хурим сусвес, ханищтахтуӈкве та̄ра  та  вуйвēсум. 
То̄нт ам хӯрум-хуйплов та̄л яныт о̄лсум. Москва ӯст художественный училищат 1982-1987 та̄лытт ханищтахтасум, интернатт о̄лсум. Ам о̄лум колнакум иснасныл «Третьяковский галерея» мирн ва̄нэ хурит о̄щнэ кол на̄ӈкыс. Тувыл 2004 та̄лт та колт ам хуриянум суссылтавēсыт. Ань та «Третьяковский галлереят» ам  акв  хурим  о̄лы. 
Училище а̄стламум юи-па̄лт армиян ялсум. Тувыл Красноярск ӯсн минасум, тот художественный институтт мастерыг са̄в та̄л рӯпитасум. Та порат юил ялантым Москват Суриковский институт а̄стласум. Москва ӯст мастерской колнакыл майвēсум, тув минасум, тот са̄в та̄л рӯпитасум. 

Амти ма̄м урыл акваг номсысум, тувыл 2009 та̄лт яныгмам ӯсумн та ва̄нтлысум. Братск ӯсн ка̄тыл по̄слум 300 арыгтем хуриянум тотсанум. Тот о̄с акваг по̄слысум, суссылтапыт ва̄рыгласум. Байкал ос Ольхон тӯрыг нупыл ялантасум, тӯрыг ва̄тат са̄в хури по̄слысум. Ма̄-вит, йӣвыт, пупколыт ос хо̄тпа  хури  по̄слэ̄гум. 
— Октябрьский па̄-вылн  хунь  ёхтысын?
— Тот Алексей юртум о̄лы, пупколт рӯпиты. Тав ань тох ла̄ваве — отец Алипий. Мēн аквъёт Москват ханищтахтасмēн. Тав палтэ нас мӯйлуӈкве минасум, ос тув та о̄лмыгтасум. Ам ань пупколт рӯпитан ма̄хум хольт сэ̄мыл хоса суп масыглэ̄гум, ялпыӈ нэ̄пак ловиньтэ̄гум. 
Хунь лыпащ щё̄с о̄ньщēгум, то̄рум хурит  по̄слэ̄гум. 
Ма̄ньполь э̄тпос юи-о̄выл хо̄таланэ̄т хуриянум ёт Ха̄льӯсн ос Ягримн ялуӈкве номсэ̄гум. Ань кон сака ма̄лтып, тув аман а̄лы-мēгум, тавагт. 
Октябрьский па̄выл а̄нумн сака мӯсты, тот сымыӈ ма̄хум о̄лэ̄гыт. Выставкат ва̄рыгланэм порат та̄н ётаныл хо̄нтхатыглэ̄гум, потрамēгум. 
Мо̄лты та̄л юил ялантым о̄с акв ма̄т ханищтахтуӈкве о̄выл-тахтасум — Москва ӯст Свято-Тихоновский богословский институтт. Та юи-па̄лт тах пупколт э̄лаль рӯпитаӈкве патэ̄гум. Тот янге-ма̄не ханищтахтэ̄гыт, хус та̄лныл са̄тлов та̄л яныт хо̄тпат. 
Ам ань акваг ла̄вēгум, э̄лумхо̄лас кос хоты та̄л порат ханищтахтуӈкве вēрми. 
Ос искусство тэ̄ла урыл тох ла̄вуӈкве таӈхēгум — хунь ма̄н ка̄тыл по̄слым хурит нупыл сунсэ̄в, номтанув ёмасыт, сыманув мори ат номсахтэ̄гыт, э̄лаль ща̄гтым  о̄лэ̄в. 
