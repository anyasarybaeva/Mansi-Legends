
Ханты-Мансийск ӯст яныгпо̄ль э̄тпос титыт ӯщлахтам хо̄талт «Югорская Долина» нампа ма̄т «То̄рум Маа» музейт рӯпитан ма̄хум Ӯринэ̄ква хо̄тал нампа окружной ялпыӈ хо̄тал ва̄рыгласыт.

	Янытлан хо̄талувт то̄рмувн ёмас, ма̄лтып, сыстам хо̄талыл ва̄рвесӯв. Ӯринэ̄ква хо̄тал титхуйплов щё̄ст янытлаӈкв о̄вылтавес. Мӯй ма̄хум ма̄гсыл сценат «Хо̄тал» нампа А̄с-угорский театр ма̄хум щё̄питам пӯмщаныл суссылтасаныл. Тувыл «Лылыӈ со̄юм» колт 

	ханищтахтын пыгрищит ма̄ньщи йӣкв йӣквсыт. Та коныпал иӈ са̄в мо̄т коллектив йӣквсыт ос э̄ргысыт.

	Та юи-па̄лт Ханты-Мансийск ӯст та̄л сыс самын патум ма̄ньщи ос ханты ня̄врамыт губернатор ва̄ӈын кӯщай хум Геннадий Фёдорович Бухтин ма̄нь мӯйлупсал мӯйлуптасанэ.

	Ка̄сыӈ йильпи ёхтын та̄лт Ӯринэ̄ква хо̄тал янытлан мир акваг та са̄вми. Са̄в хо̄тпат щēмьяӈ та̄гыл нас пӯмщалахтуӈкв тув ёхталасыт. Ёхталан мӯй ма̄хум ма̄гыс нила ё̄рнкол тӯщтым о̄лыс. Ма̄нь ня̄врамыт ма̄гыс ос са̄всыр ёнгил ва̄рыглавес, рущ ла̄тӈыл «Играем сами и с гостями» намтым о̄лыс. 

	Пēс ма̄хум ла̄-выгласыт: «Ӯринэ̄ква ёхтыс, ма̄ та са̄йкалас». Тав ма̄нь ня̄врамыт ӯргалан ӯиг ловиньтаве. Ты ма̄гыс Ӯринэ̄ква ка̄сыӈ тӯя аквты порат соссаӈ ма̄хмытн ты ӯлыглаве. Та хо̄тал иӈ са̄в пӯмащ о̄лыс. Йис та̄гыл янытлан Ӯринэ̄ква хо̄тал 2012 та̄лт са̄ккон щирыл окружной нампа ялпыӈ хо̄талыг ты ва̄рвес. Ты хо̄тал яныгпо̄ль э̄тпос аквхуйплов хо̄талт янытлаве. 

	Александр Анямов

	 
