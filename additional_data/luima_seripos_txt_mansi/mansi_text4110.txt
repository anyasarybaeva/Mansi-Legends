
Округ кӯщай нэ̄ Наталья Комарова ща̄нит янытлан хо̄тал э̄лы-па̄лт Семейный советыт рӯпитан ма̄хум акван-атыгласанэ. Мо̄т ӯсыт ос районыт ты ва̄рмаль ищхӣпыӈ ут хосыт о̄с суссаныл, тувыл та̄нки тэ̄ланыл урыл потыртасыт.

	О̄влэ̄т Наталья Комарова кит нэ̄г «Материнская слава» нампа ма̄гылт о̄щнэ по̄сыл мӯйлуптасаге. Тыи Надежда Мельник, Сургутский районт о̄лнэ нэ̄, ос Нефтеюганский районныл ёхталам нэ̄ Евгения Сметанина. Тэ̄н сас ат ня̄врам о̄ньщēг, та̄н пуссын ёмщакв ханищтахтэ̄гыт ос э̄ргуӈкве, йӣквуӈкве ха̄сэ̄гыт манос спортыт касэ̄гыт, ос тот но̄х-патыглэ̄гыт.

	Мо̄т ат щēмьят о̄с янытлан нэ̄пакыл майвēсыт. Та̄н та̄нки ня̄враманыл коныпал савалап а̄гирищит ос пыгрищит висыт ос э̄руптым ёмщакв янмалтыяныл. Та̄н пуссын яныг пӯмащипа ла̄тӈыл ла̄ввēсыт. Ос ма̄нь пыгрищ Данил Горобчук ома урыл хансум стихе ловиньтастэ. Тав «Читалкин» нампа российский касылт но̄х-патыс.

	Кӯщай нэ̄ тот Светлана ос Сергей Сенгеповыг, Лянтор ӯсныл о̄лнэ ханты нэ̄г-хумыг, урыл потыртас: «Сенгеповыт щēмья ты накт «Семья года» Россия янытыл о̄лум касылн ялыс. Тот 85 са̄всыр ма̄ныл ёхталам 322 щēмьят та̄нки халанылт кассыт. Ань Сенгеповыт «Сельская семья» номинацият но̄х-патсыт. Нэ̄г-хумыг ва̄т нупыл онтолов та̄л аквъёт о̄лэ̄г ос нила а̄ги, акв пыг о̄ньщēг. Округ янытыл та̄н «Пимочка» нампа э̄ргын ос йӣквнэ коланыл хосыт ва̄вет. Рӯпатанэ̄т тэ̄н сас э̄сгавēг. Ма̄навн сака ёмас, соссаӈ ма̄хум щēмьят тох янытлавет. Тувыл мо̄т щēмьят та̄н нупыланыл сунсым, э̄лаль аквтох юртыӈыг о̄лэ̄гыт, мӯсхалыг тэ̄ланыл, рӯпатаныл ва̄рияныл. Ма̄н Светлана ос Сергей яныг щēмьятэ̄н ма̄гыс янытлыягӯв, са̄в щунь, са̄в со̄т вос о̄ньщēг».

	Тувыл кӯщай нэ̄ ищхӣпыӈ ут хосыт мо̄т ма̄т акван-атхатам ма̄хум тэ̄ланыл урыл китыгласанэ. Ань та̄нки щēмьянылн ня̄врамыт вим хо̄тпат таи ла̄всыт. То̄ванакт ты ня̄врамыт ёт та̄н ла̄тӈаныл акван ат ёхтэ̄гыт. Тāн са̄в ва̄рмалитыл хурахлэ̄гыт, то̄ват лю̄ль пищаныл хот-тӯйтыяныл, та̄ра осн ат паттэ̄гыт. Тувыл таи ёмас, ща̄нь-а̄щитн тамле та̄рвит тэ̄лат порат нё̄тнэ хо̄тпат рӯпитэ̄гыт, рущ ла̄тӈыл та̄н «кураторыг» ла̄вавет. Ты хо̄тпат са̄всыр ханищтахтын тэ̄латыт, пусмалтан ва̄рмалит урыл матыр-а̄ти пуссын ва̄гыт, ос э̄рнэ торыг ла̄тыӈ хӯлтэ̄гыт. Тувыл Сургутский районт «Апрель» нампа мирн нё̄тнэ колт рӯпитан кӯщай нэ̄ Елена Черкашина та̄нки рӯпатаныл урыл потыртас. Василий ос Юлия Матвеевыг та̄нанылн нё̄тмил ва̄рнэ урыл о̄с потыртасы̄г.

	Я̄нас потыр а̄гмыӈ-мосыӈ, сакватахтам ня̄врамыт о̄вылтыт о̄лыс. Округувт тамле ня̄врамыт янмалтан щēмьятытн общественный тэ̄лат щирыл рӯпитан ма̄хум са̄в нё̄тэ̄гыт ос ва̄рмалит пуссын уральтым о̄ньщияныл.

	Светлана Давиденко, Юграт мирн нё̄тнэ департаментыт кӯщаиг о̄лнэ нэ̄, ла̄выс, ань ня̄враманыл сут та̄ра хот-винэ ща̄нь-āщ мощщаг ēмтыс. Та̄н ань та̄нки ня̄враманыл ма̄гыс номсахтуӈкве патсыт, мори ат оссувлыяныл, мӯсхал щирыл о̄луӈкве патсыт. Са̄ртын са̄в нэ̄ хо̄тпат ущ самын патум ня̄враманыл пӯльницат хультуптасаныл. Ань тахольт тох ат ва̄рēгыт. Тамле нэ̄ хо̄тпат ёт са̄всыр нё̄тмил ва̄рнэ ма̄хумн рӯпитаӈкве о̄с э̄ри.

	Юи-о̄вылт потраныл Югравт нэ̄пак ловиньтан ва̄рмаль урыл о̄лыс. Ты о̄вылтыт нэ̄пак ловиньтан окружной колт рӯпитан кущай нэ̄ Ольга Павлова потыртас. Округт о̄лнэ ма̄ньлат ма̄хум ищхӣпыӈ ут хосыт са̄в ловиньтэ̄гыт, ты мус нэ̄пак ловиньтан колн о̄с щалтсэ̄гыт. 

	Салым ӯсныл кит а̄гииг ос акв пыг стихыт ловиньтасыт, та̄наныл хӯнтлуӈкве о̄с пӯмыщ о̄лыс. А̄с-угорский институтт рӯпитан кӯщай нэ̄ Виктория Сподина соссаӈ ня̄врамыт нэ̄пак ловиньтанэ̄ныл урыл потыртас. Та̄н школат са̄в ня̄врамыт китыгласаныл. А̄гит-пыгыт матыр ловиньтаӈкве таӈхēгыт кос, ос то̄ванакт хо̄тал палыт мо̄т тэ̄ланыл ва̄рим ат а̄лымēгыт.

	Тувыл пуссын нэ̄ хо̄тпат Ща̄нь ялпыӈ хо̄талыл янытлавēсыт, пуста̄гыл о̄луӈкве ла̄ввēсыт.
