
Ма̄ри ма̄хум о̄лнэ ма̄т тув о̄вылтахтын порат, хунь тэ̄пкананылт са̄всыр семенаныл ма̄нн пиннэ рӯпатаныл а̄стэ̄гыт, то̄нт «Пеледыш пайрем» ял­пыӈ хо̄тал янытлэ̄гыт. Ты Лӯптат янытлан хо̄та­ланыл та̄н тох ла̄вияныл.


Ма̄н, ля̄ххал хаснэ ос суссылтан ма̄хум, ты тув та ялпыӈ хо̄талн ликмы­сӯв, ма̄хум са̄в па̄лыл Йошкар-Ола ӯсн ёхты­сыт, яныг ӯсхулы хосыт нё̄тнэг масхатым ё̄мсыт, э̄ргысыт ос гармошкал ёнгысыт. Щар о̄влэ̄т то̄­румн по̄икщаӈкве ха̄с­нэ хум хо̄тпат ё̄мсыт, та̄н юи-па̄ланылт куль­тура министр хум Конс­тантин Иванов ос мо̄т кӯщаит. Ка̄сыӈ ма̄ныл ёхтум ма̄хум та̄нти рай­онаныл хансым па̄рт-ло̄мтыт ка̄тыт пувим тотсыт. Таса̄вит мир пуссын та̄нти щирыл масхатым о̄лсыт, татем нё̄тнэт, татем ёмас, та̄н нупыланыл сунсуӈкве нас пӯмыщ о̄лыс.

Ӯсхулы котильт ма̄­хум э̄ргысыт, та̄нти йӣкваныл йӣквсыт, ём­щакв рӯпитан хо̄тпат кӯщаитын янытлавē­сыт, мӯйлупсатыл мӯй­луптавēсыт. Каснэ кант ма̄ньлат ма̄хум ё̄раныл а̄рталасыт.
Па̄вланылт ялпыӈ хо̄­тал пēс пора та̄гыл тох о̄вылтыяныл. Нэ̄ хо̄т­пат а̄лпыл сэ̄рипос нэ̄г­лын порат ня̄нь то̄с­луӈкве о̄вылтахтэ̄гыт, пилыӈ, нё̄влиӈ ня̄нь ва̄рēгыт, сукарил ва̄рнэ айнэ витаныл а̄стэ̄гыт. Мари нэ̄квет хӯрумпис во̄вта ня̄нь то̄слэ̄гыт, тав «команмелна» ла̄­вияныл, рущ щирыл — «блин». О̄влэ̄т сэ̄мыл ко­ласыл тэ̄лыгтым во̄вта ня̄нь сковородка тар­мыл кӯралат то̄слэ̄­гыт, тувыл ты ня̄няныл па̄йтым сыртапыл ну­мыл сартыяныл ос ско­вородкан то̄слуӈкве пиныяныл, тох осыӈ ня̄ниг та ēмты. Са̄в ня̄нь ва̄рēгыт, та̄нти щēмьяныл тыттуӈкве вос то̄вылхаты ос мӯй ма̄хманылн вос хульты. 

Тэ̄пкант са̄всыр тэ̄нут янмалтан ма̄хум та̄н янгыщ ты ялпыӈ хо̄талт янытлавет, та̄н тӯяг ём­щакв те рӯпитэ̄гыт, таквсы са̄в тэ̄нут ма̄ныл но̄х-выгыт ос та̄л сыс сытнэг та̄им о̄лэ̄гыт.


