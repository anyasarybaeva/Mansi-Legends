
Ма̄ньполь э̄тпос 21-22 хо̄талэ̄т Ханты-Мансийск ӯст яныг сапра̄ни ва̄рыглавес. Сосса мирыт ща̄нь ла̄тӈаныл янытлан мирхал та̄л кастыл ма̄хум тыт акван-атхатыгласыт, рущ ла̄тӈыл ты тэ̄ла  «Год языков коренных народов в России» намаим о̄лыс.
Са̄всыр э̄лы ма̄ныл  500 арыгкем э̄лумхо̄-ласыт тыг ёхталасыт. 
Мӯй хо̄тпат Латинский Америка, Непал, Финляндия, Китай ос са̄в мо̄т хо̄н ма̄ныл во̄выглавēсыт. Учёный ма̄хум, ня̄врамыт ханищтан хо̄тпат, мирколытт рӯпитан кӯщаит кит хо̄тал ща̄нь ла̄тӈыт э̄лаль тотнэ урыл потыртасыт. Та̄нанылн паща ла̄тыӈ Россия Президент Владимир  Путин  кēтыс. 
Яныг кӯщаит рӯпатаныл урыл 
ООН колт рӯпитан кӯщаит 2019 та̄л ма̄ янытыл о̄лнэ сосса мирыт ща̄нь ла̄тӈаныл янытлан та̄лыг намаясаныл. Тамле тэ̄ла таима̄гсыл та̄н ва̄рсыт, сосса ма̄хум ла̄тӈаныл ул вос со̄ймысыт, ня̄врамыт та̄нки ла̄тӈаныл вос ханищтасыт ос потыртасыт. Яныг кӯщаит мощщаг хультум мирыт та̄рвитыӈ ва̄рмаляныл урыл о̄с ул вос ёрувласыт. 
Та колт рӯпитан кӯщаит ла̄всыт, ма̄ янытыл са̄т со̄тыра са̄всыр ща̄нь ла̄тӈыт о̄лэ̄гыт, тувыл ты ла̄тӈыл туп 4% са̄вит ма̄хум потыртэ̄гыт. 
Ань сосса мирыт ма̄гсыл хансым резолюция-нэ̄пак Россия кӯщаит пирмайтасаныл, ща̄нь ла̄тӈыт э̄лаль тотнэ рӯпата ва̄руӈкве ла̄вхатсыт. Ты та̄л  Россия янытыл са̄всыр сапра̄нит, суссылтапыт, ханищтапыт, ялпыӈ хо̄талыт ва̄руӈкве тах патавет. 
Ща̄нь ла̄тӈыт 
э̄лаль вос суйтэ̄гыт  
О̄выл хо̄талт «Один мир — тысячи голосов» нампа яныг сапра̄ни ва̄рыглавес. Ма̄хум э̄лы-па̄лт Россия Президент палт рӯпитан хум Магомедсалам Магомедов потыртас. Тав ла̄выс, ань Россият 227 са̄всыр ща̄нь ла̄тӈыт о̄лэ̄гыт. Ты халт 105 ла̄тӈыт щирыл ня̄врамыт школат ханищтавет. Нэ̄пак ловиньтан колытт 200 млн арыгкем са̄всыр ла̄тӈыл хансым нэ̄пакыт акван-атым о̄лэ̄гыт. Кит со̄тыракем са̄всыр газетат, журналыт ща̄нь ла̄тӈыл та̄ратавет ос телевиденият передачат  ва̄равет. 
Ювле хультум та̄л оигпам э̄лы-па̄лт Россия Президент Владимир Путин хӯлтнэ нэ̄пак хансыс ос Россият ща̄нь ла̄тӈыт э̄лаль тотнэ ма̄гсыл Фонд ва̄руӈкве ла̄выс. Ты колт ма̄хум рӯпитаӈкве ань патсыт. Магомедсалам Магомедов ла̄выс, ты кол сосса ма̄хум ма̄гсыл ань са̄в э̄рнэ рӯпата ва̄руӈкве тах паты. 
Са̄всыр мирыт тэ̄ланыл щирыл рӯпитан Агентства нампа кол кӯщай Игорь Баринов ос таи ла̄выс: 
— Ань Россият 190 арыгкем са̄всыр мирыт о̄лэ̄гыт, та̄н халанылт яныгса̄ткем мир сосса ма̄хмыг ла̄вавет. Тамле мӯтра ла̄тыӈ о̄лы: «Ща̄нь ла̄тыӈ та̄л мир о̄луӈкве ат паты». Россият о̄лнэ мирыт халанылт юртыӈыщ о̄лэ̄гыт, та̄н пуссын ща̄нь ла̄тӈыл потыртэ̄гыт, пēс йис ва̄рмаляныл э̄лаль тотыяныл. Яныг кӯщаит ты кастыл сака янытлахтэ̄гыт. 
Тувыл ань то̄ва сосса мирыт та̄нки ла̄тӈаныл хот-ёрувлаӈкве патсыт. Ань мощēрт 50 сосса мирыт ща̄нь ла̄тӈаныл со̄ймуӈкве вēрмēгыт. Тамле ва̄рмаль ул вос ēмты, ня̄врамыт школат ща̄нь ла̄тыӈ ханищтаӈкве ла̄вавет, та̄н ма̄гсыланыл йильпи нэ̄пакыт хансавет ос э̄рнэ сāкконыт, программат пирмайтавет. Ты сосса мирыт ёт учёный хо̄т-патн акваг рӯпитаӈкве э̄ри, ос та̄н ла̄тӈаныл, пēс йис ва̄рмаляныл нэ̄пакн ань вос хансавет. 
Мощщаг хультум мирыт ла̄тӈаныл янытлан та̄л ма̄н таима̄гсыл ва̄рыслӯв, Россият са̄всыр ма̄тт рӯпитан кӯщаит ты та̄рвитыӈ ва̄рмаль урыл о̄с вос ёмащакв ва̄ганыл. Тувыл ты мирыт ща̄нь ла̄тӈаныл та̄нки о̄с вос янытлэ̄гыт, ханищтаӈкве  вос  ка̄сащēгыт». 
Ханищтан хо̄тпат 
мирхал сапра̄нин во̄вавет
Округ кӯщай нэ̄ Наталья Комарова мӯй ма̄хум э̄лы-па̄лт потыртас. Ма̄н о̄лнэ ма̄вт  са̄в та̄л А̄с-угорский институт рӯпиты. Учёный хо̄тпат ма̄ньщи, хантыт пēс ва̄рмаляныл, ща̄нь ла̄тӈаныл ёмащакв тот ханищтэ̄гыт ос са̄всыр нэ̄пакыт  та̄ратэ̄гыт.
Яныг кӯщай нэ̄ ла̄выс, ня̄врамыт ханищтан хо̄тпат ма̄гсыл яныг мирхал сапра̄ни ва̄руӈкве э̄ри. Та̄н акван-атхатыгланэ̄ныл порат, кӯщаит э̄лы-па̄лт рӯпатаныл урыл вос потыртэ̄гыт. Ос ищхӣпыӈ утыт «Этнокультурный банк» нампа тэ̄ла ва̄руӈкве тав ла̄выс. Ты щирыл сосса мирыт ща̄нь ла̄тӈаныл ка̄сыӈ э̄лумхо̄лас тот хӯнтлуӈкве  тах  вēрми. 
Ма̄хум акваг тот та урыл потыртасыт, ня̄врамытн школат ща̄нь ла̄тыӈ ханищтаӈкве э̄ри, щēмьят о̄с вос потыртэ̄гыт, туп то̄нт ла̄тӈаныл ва̄ӈкве патыяныл. 
Депутатув потыртас Государственный Думат рӯпитан ма̄ньщи нэ̄ Татьяна Гоголева яныг сапра̄нин о̄с во̄выглавес. Тав тох ла̄выс: «Ты э̄лы-па̄лт ма̄н учёный ма̄хум, депутат-хо̄тпат ёт акван-атхатыгласӯв. 
Ща̄нь ла̄тӈанув э̄лаль тотнэ ма̄гсыл манхурип рӯпата округувт ва̄руӈкве ань э̄ри, та урыл потыртасӯв. То̄нт ма̄н са̄т хӯлтнэ ла̄тыӈ нэ̄пакн хассӯв ос округ кӯщай нэ̄ палт кēтыслӯв. 
Ань ма̄ньщит, хантыт акв номт о̄ньщēгыт, ма̄н о̄лнэ ма̄вт сосса ма̄хум ла̄тӈаныл ос культураныл ханищтан университет ва̄руӈкве э̄ри. Ма̄ янытыл тамле кол ань са̄в о̄лы. Канада мо̄т хо̄н ма̄т сосса ня̄врамыт ма̄гсыл хӯрум ханищтахтын кол рӯпиты, акватэ «Университет первых наций» намаим о̄лы. Ма̄н о̄лнэ ма̄вт ма̄ньщи ос ханты ня̄врамыт ма̄гсыл тамле  кол  о̄с  вос  ва̄раве».
Ты яныг сапра̄нин ёхталам ма̄хум халт учёный хум Хосе Карлос Моралес о̄лыс. Тав ма̄ янытыл о̄лнэ сосса ма̄хум о̄лупсаныл са̄в та̄л ханищты. Ань ООН колт сосса мирыт та̄рвитыӈ ва̄рмаляныл хосыт рӯпиты. 
Хосе Карлос Моралес ла̄выс: «Ханты-Мансийск ӯсн ам о̄выл щёс ёхтысум. Ты яныг сапра̄нит ам ма̄ньщит ос ханты такос сунсыгласанум, та̄наныл аты ка̄саласанум. Тувыл ла̄ввēсум, ма̄ньщит, хантыт  пуссын во̄рт манос ма̄нь па̄влытт о̄лэ̄гыт. Тыт о̄лнэ сосса мирыт ёт ва̄йхатуӈкве сака ка̄сащēгум. 
Ань номсэ̄гум, туи порат тыг о̄с тах ёхталэ̄гум, ма̄ньщит ос хантыт палт ялэ̄гум. 
Та̄н хумус о̄лэ̄гыт, маныр тэ̄гыт, манхурип маснут о̄ньщēгыт, ка̄салэ̄гум. Та̄н ща̄нь ла̄тӈыл хумус потыртэ̄гыт, амки  хӯнтлэ̄гум».
Ня̄врамыт урокт ла̄тыӈ вос ханищтэ̄гыт
Ма̄н округувт ня̄врамыт ща̄нь ла̄тӈын ханищтан хо̄тпат тыг о̄с во̄выглавēсыт. Людмила Вынгилева Ха̄льӯс район Кимкъясуй па̄выл школа кӯщаиг рӯпиты. Ань тот 13 ня̄врамыт ханищтахтэ̄гыт.  
Людмила Васильевна ла̄выс: «Ты яныг сапра̄нит ма̄хум са̄в э̄рнэ ва̄рмаль урыл потыртасыт. Ань рӯпитан программа щирыл ня̄враманув туп урок юи-па̄лт ма̄ньщи ла̄тӈын ханищтыянӯв. То̄ва а̄гит-пыгыт тох ханищтахтуӈкве  ат ка̄сащēгыт. 
Ща̄нь ла̄тӈыл та̄н вос пӯмщалахтасыт ос ёмащакв вос ханищтахтасыт, урокыг ва̄руӈкве э̄ри. 
Ты ва̄рмаль урыл кӯщаит тыт о̄с потыртасыт. 
Ам номсэ̄гум, ты сапра̄ни юи-па̄лт ма̄нь-щи ла̄тыӈ ханищтан урок тах ва̄раве. То̄нт а̄гит-пыгыт ма̄ньщи ла̄тӈув мӯсхал щирыл ханищтаӈкве патэ̄гыт». 
Ювле хультум та̄лт округувт 1-4 классын ялантан ня̄врамыт ма̄гсыл йильпи ханищтахтын нэ̄пакыт та̄ратавēсыт. Кимкъясуй па̄выл мус ты нэ̄пакыт иӈ ат тотвēсыт. 
Людмила Васильевна ла̄выс, ань  ты нэ̄пакыл, улпыл, тах  кēтавет. 
Кит хо̄тал сыс ма̄хум хо̄т секцият щирыл рӯпитасыт ос тот са̄в э̄рнэ тэ̄лат урыл потыртасыт. 
