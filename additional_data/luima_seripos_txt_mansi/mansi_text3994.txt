
Ань Ханты-Мансийск ӯст о̄лнэ Ма̄-вит ос Э̄лумхо̄лас нампа музейт рӯпитан хо̄тпат ля̄ххал тотнэ ма̄хум та̄нки палтаныл во̄выглыяныл. Тувыл мӯй хо̄тпат ёт ща̄й айнэ пасан ва̄тат хоталь та̄н ялсыт, маныр ва̄щинтасыт, ты урыл потыртэ̄гыт, хурит ос са̄всыр хо̄нтум утаныл суссылтэ̄гыт. Ань сӯкыр э̄тпост ма̄н акван-хо̄нтхатыгла̄лсӯв.

	Музейт рӯпитан хо̄тпат Югравт йис та̄гыл о̄лнэ ма̄-витэ, тот яныгман лӯптат, ӯйхулыт пуссын янытэ̄т ханищтыяныл ос ётыл наука ма̄гыс нэ̄пак хансэ̄гыт. Та̄н ань туи сыс Ха̄льӯс, Октябрьский ос Кондинский районытыт ялантасыт ос маныр пӯмыщ тот ка̄саласыт, маныр хо̄нтсыт, пуссын ма̄навн потыртасыт.

	Юлия Скучас, ма̄-вит ханищтан отделт пуӈктотнэ нэ̄, Нё̄рт хо̄нтум лӯптат, хаслыт, ла̄хсыт ма̄навн суссылтас. Та̄н о̄йттур э̄тпост Юганский заповедникыт рӯпитан хо̄тпа ёт Нё̄р-О̄йка нё̄р ляпан тотыглавēсыт. Округувт ты ēрув биолог-учёныитын щар мощща ханищтым о̄лы, матса̄вит та̄л ос маныр тот яныгми, та̄н ущты та̄ра-паттыяныл. Тот та̄н 110 вēрста мувлахи ё̄мыгтасыт ос тувыл тотум хаслыт, ла̄хсыт ос са̄всыр кēрыӈхомлахыт ёмщакв ханищтыяныл. То̄ва хо̄нтум утаныл «Вы̄гыр нэ̄пакн» хансым о̄лэ̄гыт.

	Акв ма̄т та̄н во̄р са̄лы ка̄сала̄лсыт ос таве кинан по̄слысаныл. Тав ул лё̄мвойн илямта̄лвес, тӯйт тармыл ты ха̄йтыгтас. Юлия Владимировна ла̄выс, то̄ва ма̄т иӈ сака тӯйтыӈ о̄лыс, тувыл со̄ймыт милыг ēмтсыт, маныр тот яныгмас ат ва̄гыт, нэ̄матыр осн ат висыт.

	Елена Тавшанжи ма̄навн Нё̄рт хо̄нтум са̄всыр ла̄хвсыт урыл потыртас. То̄ват сака мо̄рсыӈ ма̄т яныгмēгыт, нё̄рт та̄н хо̄нтвēсыт. Тувыл йильпи ла̄хсыт тот ка̄саласыт, та̄наныл ань ёмщакв тах ханищтыяныл.

	Татьяна Собольникова йис та̄гыл ма̄ ёлы-па̄лт хультум пормасыт кинсым ос та̄наныл ханищтым рӯпиты. Аньнув тав Хо̄нтаӈ районныл ювле ёхтыс. Конда я̄ ва̄тат сака пēс пормасыт, ма̄ ёлы-па̄лт колыт хо̄нтавет. Учёныит ты пормасыт неолит нампа пēс поран хӯлтыяныл. Тыи V-IV нот па̄сныл ос средневековье X-XIII йис нот мус пēс ма̄хумн та̄н о̄щвēсыт. Та хультум нотыгт мирн ва̄нэ учёныит ос ма̄ янытыл яласан хо̄тпат Хо̄нтаӈ пēс ма̄н ёхталасыт ос потрыт хассыт, тыи С.К. Патканов, К.Ф. Карьялайнен, Б.Н. Городков, В.Н. Пигнатти.

	Тувыл са̄всыр пēс пормасыт Ня̄хщамво̄ль па̄выл по̄хат хо̄нтвесыт. Тот кēрныл ос а̄хвтасныл ва̄рим сыре-сыр пормасыт о̄лэ̄гыт. Музейт рӯпитан хо̄тпат тувыл 300 са̄виткем пēс пормасыт тотсыт. Тыи ра̄ктыл ва̄рим а̄ныт, кēр ма̄нтыт, са̄грапыт, ня̄лыт ос кумыска сакныл хартым сакква̄глыт, пальщимщакыт, тулят. Са̄выӈпа̄лэ пормасыт э̄лумхо̄лас ёл-щё̄питым ма̄т хо̄нтвēсыт.

	Ня̄хщамво̄льт хо̄нтум ма̄нанылт моляхыл кисхатуӈкве э̄ри, то̄ва ло̄мтанэ витн а̄маралавет, тувыл мо̄т хо̄тпатытн мори о̄с ул вос новвēсыт. Тот хо̄нтым пормасыт сака пēсыт, ла̄кква-лоньхатуӈкве вēрмēгыт. Археологытн та̄наныл э̄лаль ханищтан ма̄гыс сака са̄в пора э̄ри. Та̄н тот о̄лум пēс соссаӈ ма̄хум та̄ра-паттэ̄гыт, та̄н о̄лупсаныл ханищтыяныл. Са̄в тэ̄лат тот хащта̄лыг о̄лэ̄гыт, та̄ра ат торгам-тахтэ̄гыт.

	Мо̄т археологический тэ̄лат урыл Антон Резвый потыртас. Та̄н Октябрьский районын ялмыт ос Комудваны па̄выл ляпат пēс пораныл ма̄хар лувыт хо̄нтум ма̄т рӯпитасыт. На̄н ва̄глын ке, ма̄харыт 10 000 та̄л ювле хультум порат порсысыт. Ос округувт Комудваны па̄выл ляпат ань 200 са̄вит ма̄хар лув хо̄нтвес. Ты то̄ва утыт ма̄навн о̄с суссылтавēсыт.

	Ань музейт рӯпитан учёныит ва̄тихал ля̄ххал тотнэ хо̄тпат мӯйлуӈкве во̄виньтыяныл тах, ос маныр та̄ра-паттэ̄гыт, потыртэ̄гыт. Ма̄н такем пӯмыщ ма̄т ос аквторыг ва̄та̄л ма̄т о̄лнэ̄в.
