
Ма̄нь таквс э̄тпос 2021 та̄лт «Всероссий­ская перепись населе­ния» тэ̄ла ва̄раве. Ты хосыт тах та̄ра-паты, Россия ма̄вт манах мир ос ща̄нь ла̄тыӈ о̄лы, манах хо̄тпа та̄нти ла̄т­ӈаныл ва̄ганыл, потыр­тэ̄гыт.
Ювле хультум э̄тпост этнограф ма̄хум ялпыӈ хо̄таланыл о̄лыс, ты кастыл ма̄н ань Россиявт о̄лнэ мирыт урыл акв-кит ла̄тыӈ ла̄вуӈкве таӈхēв.
Ты «Всероссийская перепись населения» порат ка̄сыӈ хо̄тпа такви национальносте о̄вылтыт нэ̄пакын хан­суӈкве вēрми. Тув наме, о̄парищ наме ос адресэ хансуӈкве ат э̄ри. Ос такви мире, ща̄нь ла̄тӈе тув вос хансытэ, тувыл ла̄тӈе ва̄гтэ ман а̄ти, манос туп рущ ла̄тӈыл потырты.
Юи-о̄выл тамле тэ̄ла о̄лум порат, 2010 та̄лт, миллион арыг хо̄тпа о̄щнэ мир Россияв яны­тыл са̄т национально­стит та̄ра-паттувēсыт: рущ мир (80, 9%), татар ма̄хум (3,9%), украинцыт (1,4%), башкирыт (1,2%), чуваш ма̄хум (1,1%), чеченцыт (1,0%) ос армя­ныт (0,9%). 
Та перепись порат та̄ра-патыс, 138 мил­лион хо̄тпа рущ ла̄тыӈ ва̄гыт – ты Россиявт о̄лнэ 99, 4% са̄вит ма̄хум.
Ань ты перепись тэ̄ла палт тамле этнолингвис­тический ла̄тӈыт хас­вēсыт: нацио­нальность, ща̄нь ла̄тыӈ, э̄лумхо̄лас рущ ла̄тӈыл потырты ман а̄ти, манах ла̄тыӈ ва̄г. Ты урыл перепись нэ̄пакын вос хансы.
Ты китыглахтын ла̄тӈыт хосыт ма̄к таи та̄ра-паты – Россия ма̄вт манах мирыт о̄лэ̄гыт, хо̄т о̄лэ̄гыт, хумус о̄лэ̄­гыт, нуса тотэ̄гыт манос ёмащакв о̄лэ̄гыт. Тувыл ос хо̄тпа такви мире нэ̄пакын хансуӈкве номтэ ат те паты, ул вос хансытэ – ат те таӈхи, тав кӯщай. 
О̄лнэ ма̄в янытыл сосса мирыт то̄ва па̄вла­ныл сака э̄лынт о̄лэ̄гыт, то̄ваныл во̄рт о̄лэ̄гыт. Та ма̄хум мус ёхтахтуӈкве сака та̄рвитыӈ. Таима̄гыс перепись тэ̄ла щё̄питан хо̄тпанув ты па̄влытн 2020 та̄л ма̄нь таквс э̄тпосэ̄ныл ос 2021 та̄л лӯпта э̄тпос 30 хо̄талэ мус яласаӈкве патэ̄гыт.
Ка̄сыӈ порат тамле тэ̄ла ва̄рнэ Росстат ма̄т рӯпитан ма̄хум, тувыл этнографыт ос лингвистыт акван-нё̄т­хатэ̄гыт. Н.Н. Миклухо-Маклай нампа институт этнологии ос антрополо­гии РАН колт научный сотрудникыг рӯпитан хум Владимир Зорин ла̄выс: «Ты перепись палт хансым китыглах­тын ла̄тӈыт ма̄н, наука щирыл рӯпитан ма̄хум, щё̄питасанӯв. Туп ты тэ̄ла хосыт ва̄ӈкв патэ̄в, манах хо̄тпа та̄нти ла̄тӈаныл ва̄ганыл. Тувыл ка̄сыӈ ма̄т о̄лнэ миркол кӯщаит сосса ма̄хманылн нё̄­туӈкве патэ̄гыт - ща̄нь ла̄тыӈ ханищтан манос пēс йис тэ̄ла но̄х-во̄р­малтан ма̄гыс колыт ӯнттуӈкве э̄ри те манос нэ̄пакыт та̄ратаӈкве, пуссын нё̄тавет. Ма̄н са̄в мирыӈ странат о̄лэ̄в, хо̄тпа такви ла̄тӈе ва̄ӈ­кве таӈхи те, ты сака ёмас. Туп ты хосыт ма̄н та̄ксарыг о̄лэ̄в, о̄лупсав пӯмыщ».
Ты тэ̄лав 2021 та̄лт яныгпо̄ль э̄тпост ēмты. Тынакт таве янгыщ ищхӣпыӈ ут хосыт ва̄­рилӯв. Ма̄к утув ла̄ваве Госуслуги. Тувыл хунь ма̄хманӯв хо̄тпа палт щалтсэ̄гыт, потре план­шет нампа ищхӣпыӈ утын хансаве. Адрес щирыл переписной колыт коныпал, «Мои документы» нампа многофункциональный центрыт рӯпитаӈкве патэ̄гыт, хансум потра­нын тув тотыг­паӈкве вēр­мия­ны̄н.
Медиаофис Всероссийский перепись населения ля̄ххаланыл ма̄ньщи ла̄тӈыг Светлана РОМБАНДЕЕВА толмащластэ
