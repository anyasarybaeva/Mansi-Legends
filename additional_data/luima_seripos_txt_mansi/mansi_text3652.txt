
Яныгпо̄ль э̄тпос па̄влыӈ ос районный мирколтт рӯпитан кӯщаит Ханты-Мансийск ӯсн ханищтапын во̄выглавēсыт. Округувт о̄лнэ са̄всыр мирыт юртыӈыщ вос о̄лсыт ос та̄нки халанылт вори ул вос тотсыт, ты магсыл манхурип рӯпата ва̄руӈкве э̄ри, та урыл Владимир Зорин та̄нанылн потыртас.
Ты о̄йка Россия Президент па̄лт о̄лнэ Советыт рӯпиты. Ты ханищтап оигпам юи-па̄лт тав ля̄ххал тотнэ ма̄хум ёт хо̄нтхатыглас, ты ва̄рмаль урыл потыртас. Владимир Юрьевич ла̄выс, ма̄н о̄лнэ ма̄вт махум ёмащакв вос о̄лсыт, округ кӯщаит са̄в рӯпата ва̄рēгыт. Тыт са̄в э̄рнэ са̄кконыт ос программа-нэ̄пакыт рӯпитэ̄гыт. Соссаӈ щēмьят о̄с ёмащакв тыт нё̄тавет ос та̄рвитыӈ ва̄рмаляныл та̄ра-паттым о̄ньщавет.
Мирыт халанылт юртыӈыщ вос о̄лсыт, культураныл вос янытласыт, са̄всыр ялпыӈ хо̄талыл ва̄тихал ва̄рыглавет. Ма̄хум тыт са̄в  олн сэ̄лэ̄гыт, тыи ма̄гсыл та̄н пуссын ёмас номтыл о̄лэ̄гыт, са̄всыр лю̄ль накыт ва̄руӈкве ат воратэ̄гыт.
Ос Россия янытыл о̄лнэ мирыт ань хумус о̄лэ̄гыт ос манхурип та̄рвитыӈ ва̄рмаль о̄ньщēгыт ва̄тихал китыглавет. Са̄в хо̄тпа аквхурип ла̄тыӈ ла̄всыт, ань вит, на̄йпос ос рēг ма̄гыс ойтнэ олныт акваг но̄х-нё̄тавет, тэ̄нутыт тыныӈыг ēмтэ̄гыт. Тувыл  сэ̄лум олнаныл но̄х ат нё̄тавет, ты ма̄гсыл то̄ват ань нуса тотэ̄гыт. Са̄в э̄лумхо̄лас ла̄всыт, ань ма̄шинат яласан лё̄ӈхыт лю̄льсаӈ ва̄равет, ня̄врамыт ханищтан йильпи колыт ат ӯнттавет. Са̄всыр мирыт халанылт юртыӈыщ о̄лэ̄гыт ма̄н а̄ти, ты урыл о̄с китыглавēсыт. Та̄н пуссын ла̄всыт, Россия янытыл о̄лнэ мирыт пуссын халанылт ёмащакв о̄лэ̄гыт.
О̄йка ла̄выс, ань са̄в ма̄хум Россияв ос о̄лнэ ма̄наныл э̄руптыяныл. Та̄н пуссын Владимир Путин янытлэ̄гыт ос тав рӯпататэ урыл са̄в ёмас ла̄тыӈ ла̄вēгыт. Таве са̄в мир э̄руптаӈкве ос янытлаӈкве то̄нт патсыт, хунь Крым ма̄ Россия палт хасвес ос Сочи ӯст Олимпиада яныг касыл ва̄рыглавес.
