
Лӯпта э̄тпос аквхуйпловит хо̄талэ̄т ля̄ххал тотнэ ма̄хум ос Еле­на Владимировна Немчинова савалап ня̄врамаквет урыл потыртасыт. Еле­на Владимировна Югра ма̄вт мирн нё̄тнэ Департаментыт кӯщай ва̄ӈын нэ̄г рӯпиты. То̄ва ня̄врамыт ща̄нь-а̄щ о̄ньщēгыт кос, ос юн мӯсхал щирыл ат янмалтавет, нэ̄мхотьютн ат уральтавет, ӯльнаг ха̄йтэ̄гыт. Ты а̄гирищитпыгрищит ос савалапыг хультум ня̄врамыт аквъёт о̄лэ̄гыт, государствавн аквтēм нё̄тавет, пуссын о̄лнэ колыл ми­вет, маставет, тыттавет-айтавет. Елена Владимировна китыглавес:
– Округувт ня̄врамыт хумус нё̄тавет?
– Ма̄н Югра ма̄вт савалап ня̄врамаквет манос ща̄нь-а̄щныл хот-вуим ня̄врамаквет янгыщ колта̄глытыт о̄лэ̄гыт. Ты тэ̄ла щирыл ма̄н округув Россия янытыл атыт местат хансым о̄лы - ань мо̄ртым ма̄т о̄лнэ республикат халн хансыма. Та ма̄т май туп мо̄рсыӈ порат ня̄врам ща̄ньа̄щта̄л хульты. Округувт ня̄врам о̄щнэ колт ань 383 ня̄врамакве о̄лэ̄гыт. Та̄н о̄с пуссын колта̄глыт о̄ л у ӈ к в е т а ӈ х ē г ы т, ӯрхатэ̄гыт, э̄рыӈ хотты хо̄тпан вивет. Колта̄глын о̄лмыгтанувыт, ща̄ньа̄щ о̄щнувыт. Горно­правдинск па̄вылт ос Ха̄льӯст ня̄врам о̄щнэ колыг лап-пантвесы̄г. Тот о̄лум ня̄врамыт пуссын щēмьятын вуйвēсыт. Ань савалап колт хультум а̄гирищит-пыгрищит щēмья хольт о̄лэ̄гыт, колнакт акв ман кит ня̄врам тӯп о̄лы.
Та̄н ань щēмьян винэ̄ныл ма̄гсыл ма̄н сака яныг рӯпата ва̄рēв. Тувыл ос тамле йильпи ва̄рмаль номылматсув: ня̄врамыт ань пēрнаӈ а̄щ ман пēрнаӈ ща̄нь вос о̄ньщēгыт, та̄н палтаныл юв вос ялантэ̄гыт. Пēрнаӈ ща̄нь-а̄щаныл ёт матыр ва̄руӈкве вēрмēгыт, щаквщуӈкве манос матыр рӯпата ва̄руӈкве. Тох ла̄щал-ла̄щал о̄луӈкве ханьщувлэ̄гыт.
Ма̄ныр ла̄вуӈкве, рӯпатав нас тох тай ёмас щирыл мины, ос туп таи та̄рвитыӈ: яныг­нув ня̄врамыт, 12-18 та̄л яныт, щēмьятын сака ат вивет. Ма̄хум акваг ма̄ньнув ня̄врам виӈкве таӈхēгыт манос ущ са­мын патум ня̄врам. То̄ва ма̄ньта̄гыл янмалтаӈкв таӈхитэ, ань а̄ти тав са­мынпаттыстэ, та̄ра ул вос паты. Округувт сака са̄в хо̄тпа савалап ня̄врам янмалтанувыт, ос ущты ла̄всум, янгыщ ущ самын патум ня̄врам янмалтаӈкве ка̄сащēгыт. Тувыл ос округувт тамле ня̄врам мощща, ма̄хум Россияв янытыл мо̄т ма̄т а̄гирищит ос пыгрищит выгыт, тыг тотыяныл. Мо̄лты та̄л округувн 322 ня̄врам тотвес. Мо̄т ма̄ныл ня̄врам тотуӈкве ро̄ви, са̄кконт ты урыл хансым о̄лы.
– Ня̄врамыт ань мо̄т хащта̄л хо̄тпан вивет, янмалтавет, ос тох о̄лыглы: тав та колта̄глыт лю̄камтаве манос нас ювле тотаве?
- Ювле атхунь тотыглавет. Мо̄лты та̄л 36 ня̄врам ювле тотвēсыт, ты э̄лы-пал та̄лт ос 42 ня̄врам. Ма̄н ка̄сыӈ там­ле колта̄гыл ёт потыртэ̄в, китыглыянув, манрыг аквъёт о̄луӈкве ат вēрмēгыт. Тувыл та̄н ха­ланылт воссыг ат те кантлэ̄гыт, лю̄ль номт ат те о̄ньщēгыт, о̄с э̄лаль аквъёт та о̄лмыгтэ̄гыт. Тох о̄лыглы, хунь ня̄врам кол т а̄ г ы л т с а̄ в т а̄ л о̄лыс, яныгмас. Ка̄сыӈ колта̄гылт маныр ат о̄л ы гл ы , н я̄ в р а м ы т ща̄нь-а̄щаныл ёт халмалтахтыглэ̄гыт, ля̄втыгла̄лэ̄гыт, тувыл о̄с э̄лаль та о̄лэ̄гыт. Тыт о̄с аквтох. То̄ва ня̄врам пуӈк а̄гм о̄ньщи, мори капырты, ат вēритаптаве, тувыл ювле та тотаве. То̄ванакт ос ща̄нь ман а̄щ а̄гмыӈыг ēмты, ня̄врам ювле виве.
– Хунь яныгмēгыт, училищат ман институ­тыт ханищтахтынэ̄ныл порат улпыл о̄с нё̄тавет?
– Атхунь нё̄тавет. Стипендия олныл ойтавет, тэ̄нут, маснут ёвтын ма̄гсыл олныл мивет. Э̄лнаӈ 23 та̄л мус туп ойтвēсыт, ань ос ханищтахтын ма̄ныл а̄стынэ̄ныл мус ойтавет. 18 та̄ланыл то̄влынэ̄ныл юи-па̄лт о̄лнэ колыл мивет. Ань ня̄врам ко­лыл миве, ат та̄л ураль­таве, хумус о̄лы. Йиль­пи са̄ккон щирыл, ты та̄лыт сыс тав колэ тыналаӈкве манос мо̄т колын пēнтуӈкве ат вēрмитэ. Тувыл колэ̄т о̄лнэ̄тэ ат та̄л то̄влы, ёма­щакв те о̄лы, рӯпиты, колэ тав нуплэ та паты. Такви нуплэ хансуӈкве вēрмитэ, таӈхи те, мо̄т ӯсын пēнтытэ манос ты­налытэ. Хунь ты са̄ккон а̄тим о̄лыс, ня̄врам колыл миве, хотты ощмарыӈ хо̄тпан уркуптаве, колэ̄ныл хот-ня̄влаве ос колэ э̄л-тыналаве. Тувыл ня̄врам кон та хульты, о̄с та савалы.
Округувт ты та̄л, ат э̄тпостем сыс, 180 хо̄тпа о̄лнэ колыл майвēсыт. Ос тыгыл э̄лаль 400 са̄виттем хо̄тпа о̄лнэ колыл тах мивет. Ты ня̄врамаквет ань госу­дарствавн ущпылнэ̄г такыщ ӯргалавет, таима̄гсыл та̄наныл ро̄внэ са̄всыр са̄кконыт та хансэ̄в. Ща̄нь-а̄щ ат о̄ньщēгыт, воссыг ты а̄ти, хоталь щалтэ̄гыт, сакати о̄лнэ кол вос о̄ньщēгыт.
