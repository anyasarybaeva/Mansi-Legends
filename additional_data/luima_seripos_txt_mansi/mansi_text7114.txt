
Ма̄нь таквс э̄тпос нилыт щислат – во̄руит ӯргалан мирхал хо̄талыг о̄лыс. Ты ялпыӈ хо̄тал 1931 та̄лт Италият ма̄-вит ӯргалан хо̄тпат Конгрессаныл рӯпитам порат ва̄рвес. Та па̄сныл ма̄ янытыл са̄всыр ханищтапыт, конференцият, суссылтапыт ва̄рыглавет, тот во̄руит ос ма̄-вит ӯргалан ва̄рмаль урыл ма̄хум потыртавет. 
Ма̄н округувт ма̄-вит ӯргалан ма̄гсыл са̄всыр э̄рнэ тэ̄лат о̄с щё̄пита̄ла­вет. Ма̄нь таквс э̄тпос нилыт хо̄талэ̄т Ха̄льӯст «Берёзовский» нампа заказникт рӯпитан хум Владимир Пигуль нилыт классыт ханищтахтын ня̄врамытын «Выгыр нэ̄пакн» хансым во̄руит урыл потыртаӈкве ёх­талас. Рущ ла̄тӈыл нэ̄пак «Красная книга Югры» ла̄ваве.
Владимир Григорьевич ла̄выс: 
– Мощщаг хультум ӯйхулыт, во̄руит вос са̄в­мēгыт ос са̄всыр пумыт, лӯптат ос ла̄хсыт са̄вну­вег тыт вос яныгмēгыт, тыима̄гсыл тамле нэ̄пак ма̄н округувт та̄ратавес. Ты нэ̄пакн акв яныг тов­лыӈӯй хасвес, рущ ла̄тӈыл «орлан-белохвост» намаим о̄лы. Товлыӈӯй ю̄свой нупыл сака харты, тувыл яныгнув ос нёлэ мо̄т хурипа. Я̄т ос тӯрыт ляпат о̄лы. Товлыӈӯй са̄всыр хӯлыт, ма̄нь ӯит тэ̄г, аквта та̄ра ва̄с юв-та̄япаӈкве вēрми, тув мус яныг. Ха̄льӯс район «Берёзовский» за­казникыт ва̄щиньтаӈкве таве о̄с ро̄ви. Тав ӯргалым о̄ньщаве, ань округ яны­тыл туп ат со̄тыра тамле яныг товлыӈӯй хультыс. 
Урокт хум во̄рт о̄лнэ са̄лыт, лунт ос са̄в мо̄т во̄руит урыл потыртас. Хо̄т та̄н о̄лэ̄гыт, маныр тэ̄гыт, хумус ӯргалавет, са̄вмēгыт ман а̄ти, та урыл ня̄врамыт хоса пӯмщалахтасыт.
Марина Табун кēтум потре ма̄ньщи ла̄тӈыл Людмила ТЕТКИНА хассаге   
