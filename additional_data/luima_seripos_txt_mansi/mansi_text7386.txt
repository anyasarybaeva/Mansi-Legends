
Са̄лыӈ колт яныгмам хум Егор Егорович Наков йӣвныл са̄всыр а̄ныт, таит, са̄лыӈ суныт, ва̄ӈын суныт, товтыт, пиным ёсат ва̄ри. Тав ётэ ам акв порат Шурышкарский район Ханты-Мужи ма̄нь па̄вылт хо̄нтхатыгласум, тот потрамасмēн. Тав ма̄щтыр ма̄хум фестивалин тув ёхталас. 
Ты коныпал ка̄сыӈ туи ня̄врамыт тот ӯщлахты­нэ̄ныл порат та̄наныл ханищтаӈкве тув во̄выг­лаве. Егор Егорович пыг­рищит ёргащлахтуӈкве ханищтыянэ, та̄н са̄всыр ёнгынутыт ва̄рēгыт. 
Егор омаге-а̄тяге са̄лыӈ хо̄тпаг о̄лсы̄г, ня̄врама­нэ̄н нё̄рт самын пат­сыт, тот яныг­масыт. Тэ̄н лов ня̄врам янмал­тасы̄г. Ӯщлах­тынэ̄ныл порат на̄лув ва̄гыл­сасыт, на̄лумт Пора­ват па̄вылт о̄лсыт ос А̄ст хӯл алыщ­ласыт. 
Ань Егор ты урыл тох потырты: 
– Ма̄н яныгмамув по­рат я̄т са̄всыр ёмас хӯл о̄лыс, а̄тямēнтыл супыг, мохсаӈ, ӯсхул пувинтас­мēн. Ань ты хӯланув туп хурит сунсыглыянӯв. 
Егор Егорович э̄кватэ Роза Тимофеевна, ханты нэ̄, тав омаге-а̄тяге о̄с са̄лыӈ хо̄тпаг о̄лсы̄г, акваг колт яласасы̄г, са̄в са̄лы о̄щсы̄г. Тэ̄н а̄тимыг ēмт­мēн юи-па̄лт пыганэ̄н нё̄рт яласасыт, са̄лыт о̄щ­са­ныл, ань ла̄вēгыт, нэ̄м­хоть­ютаныл ат яласы, пуссын па̄вылт о̄лэ̄гыт, рӯпитэ̄гыт. 
Егор э̄кватэ̄нтыл лов­мантем та̄л Салехард ӯст о̄лэ̄г, тот сосса ма̄хум отделт рӯпитэ̄г, матыр-а̄ти щаквщēг ос выстав­кат суссылтым хот-а̄ти тēтыглавēг. Тэ̄н ка̄сыӈ та̄л Москва ӯсн «Сокровища Севера» ва̄рыглан ма̄н ялантэ̄г, ма̄нь ё̄рнкол, са̄всыр ю̄нтым ос ёргим пормасыт ёт-выгы̄г, тыхал тыналыянэ̄н, тыхал нас суссылтыянэ̄н. 
Хум йӣв сартуӈкве Питляр па̄влэ̄н яланты, тот о̄лнэ колэ̄т э̄рнэ пор­масыт о̄ньщи, во̄рн атхаты, хотты йӣв пēрии, хоса а̄ны ва̄рнэ ма̄гсыл ӯльпа йӣв, ха̄льйив сарты. Ка̄сыӈ пормас ма̄гыс таквисыр йӣв э̄ри, касай налыт ха̄льт яныгман рēпащил ва̄ри­янэ. Колт о̄щнэ пормасыт пуссын ва̄руӈкве ха̄сы, талква пасаныт, улассу­пыт. Ва̄рнэ хоса-а̄ныянэ тав нё̄тнэг хансал, хурил по̄слыянэ. 
Ам тав по̄хēт ӯнла­хо̄лэ̄гум, тав хаснэйӣвыл хансат, ӯйхул хурит та по̄слы, ты мус ам ётум потырты, хуриянэ татем нё̄тнэг тэ̄лэ̄гыт, тавēн щар нэ̄матыр торас ат ва̄ри. Тувыл йӣв щаритан тēре ка̄тын выг, хуритэ ос хан­сат нё̄тнэг та ēмтэ̄гыт. 
Егор Егорович ос Роза Тимофеевна а̄гииг-пыгыг янмалтасы̄г ос акв сава­лап ня̄врам янмалтастэ̄н. Ксения а̄гитэ̄н такви щēмьяӈ, о̄йкатэ̄нтыл акв пыгрищ янмалтэ̄г. Виталий пыгēн школа а̄стламе юи-па̄лт Киров ӯст ханищтахтас, ань юв ёхтыс, омагēн-а̄тя­гēн нё̄ты. Виталий а̄тятэ ёт ма­тыр ёрги манос сарты, аквъёт рӯпитэ̄г. Ксения оматэ̄н ю̄нс­хатуӈкве нё̄ты. Нэ̄г-хумыг хотьютын матыр мас­нутыл манос порма­сыл те ва̄рылтап­тавēг, ня̄врамыг акваг нё̄тэ̄г, аквъёт молях ва̄рапияныл. 
Ма̄н округувт ты та̄л ма̄ньполь э̄тпост са̄в па̄­лыл са̄лыӈ ма̄хум касуӈ­кве ёхталэ̄гыт, та̄н Егор Егорович ва̄рум хоса-а̄нытыл тах мӯйлуптавет. Ты ма̄щтыр ка̄туп хум тав са̄в хоса-а̄ныт ва̄рыс ос хорамыл по̄слысанэ. 
Ма̄н ма̄хманув пēс порат матыр-а̄ти пуссын та̄нти ва̄рсыт, хум хо̄тпат сагырхатсыт, ёрыгхатсыт. Нэ̄квет щēмьяныл мас­тысыт, мольщаӈыт, сахит, ва̄ит, ня̄рат пуссын та̄нти ю̄нтсыт. Ты кастыл ю̄нтым хорамыт та̄сыг о̄щсыт. Егор ань о̄с ка̄сыӈ пор­масэ ма̄гсыл йӣв са̄ртын со̄паслы ос хотты семи­нарт манос выста­вкат ёрыг­хатым, по̄слым ӯнла­хо̄лы, ма̄хум тавēтыл ос тав пормасанэ̄тыл пӯм­щалахтым ё̄мыгтэ̄гыт. 
Галина КОНДИНА
