
Мо̄лал Ханты-Мансийск ӯст акв ма̄ньщи нэ̄ Марина Константиновна Ромбандеева, а̄ги о̄парищ наме Албина, ёт хо̄нтхатыгласӯв. Тав Ха̄льӯс район Ло̄пмус па̄вылныл о̄лы. Ань тыт йильпи кол ёвтыс ос тыг ва̄нтлыс. Нэ̄ ма̄навн такви о̄лупсатэ урыл потыртас. 
Марина Константино­вна Ло̄пмус па̄вылт 1968 та̄лт яныгпо̄ль э̄тпос хус щислат самын патыс. Пēс порат тот яныг пӯльница о̄лыс. Та̄рвитыӈыщ о̄лнэ нэ̄т ня̄враманыл пуссын тот самын патсыт. То̄ва лēккарыт Тюмень ӯс па̄сныл рӯпитаӈкве тув ёхталасыт. 
Па̄выл урыл
Пēс порат ма̄нь па̄влыт акван-тотвēсыт, Ло̄пмуст колхоз о̄лыс, ма̄хум пус­сын тот рӯпитасыт. Ка̄сыӈ колта̄гыл мисыт, лувыт ос мо̄т са̄всыр ӯйхулыт о̄щсыт. Ла̄пка, пēкарня, клуб-кол, ма̄нь ня̄врамыт ӯргалан кол, школа пуссын о̄лыс.
Хум хо̄тпат пирка̄та щирыл тэ̄лы порат А̄хв­таспуӈкыт, туи порат ос Ра̄ктыӈъя па̄вылт хӯл алыщласыт. Тот хӯлпыт ӯнттысыт ос толгысыт. То̄нт я̄т са̄в хӯл о̄лыс. Ло̄пмус па̄выл на̄лми ва̄тат склад-колыт ӯнлысыт. Тот Павел Прокопьевич Сайнахов рӯпитас. Тав ма̄хум пувум хӯланыл пирмайтас. 
Ты хӯлыт тотнэ ма̄гыс тэ̄лы порат ма̄шинат, туи ос катерыт ёхталасыт. Хӯланыл та̄лттувēсыт ос Куль­пасн тотвēсыт, тувыл ос э̄лаль тэ̄нут ва̄рнэ колытн манос ла̄пкатн ла̄кква кēтвēсыт. Ма̄хум ка̄тын-паттум во̄руй со­ваныл о̄с олн ма̄гыс тув майлы­саныл. Па̄влыӈ мир пус­сын рӯпатаӈыг о̄лсыт. 
Омаге-а̄тяге ма̄щтыр хōтпаг ōлсы̄г
А̄тятэ Константин Корнилович Албин Ло̄п­мус па̄вылт 1935 та̄лт самын патыс. Тав хӯл алыщлым ос во̄раим ак­ваг рӯпитас. Пēс порат тав «Со̄пакло̄мт» нампа кан мус хӯл алыщлым яласас, акв каӈке тот о̄лыс. 
Константин Корнилович йӣв ха̄пыт, тӯпыт ос мо̄т пормасыт сака ма̄щтырыг ва̄руӈкве ха̄сыс. Щēмьятэ ма̄гыс такви кол ӯнттыс. Са̄ртын кол ӯнттын ма̄гыс йӣвыт ёл-яктуӈкве ат та̄ртвēсыт. Ма̄хум пēс колытныл норыт вуйла­сыт, та норытыл та̄нки ма̄гсыланыл кол ӯнт­таласыт. О̄йка тамле норытыл кол ты ӯнттыс.
Марина Константинов­на оматэ Ольга Максимо­вна, такви о̄парищ наме Хуринова, о̄с 1935 та̄лт Ло̄пмус па̄вылт самын патыс. Тэ̄н Константин Корнилович ёт па̄вылт аквъёт яныгмасы̄г, ётыл акван-минасы̄г. Э̄кваг-о̄йкаг китхуйплов ня̄врам о̄щсы̄г. Ат ня̄врам ма̄нь порат а̄тимыг ēмтсыт, туп са̄т ня̄врам э̄лаль яныг­ма­сыт. Нэ̄ школан ат ялан­тас. Хум ва̄рме юи-па̄лт нэ̄мхо̄т ат рӯпитас, ня̄вра­манэ ӯрим юн акваг о̄лыс. 
Ольга Максимовна ня̄враманэ ма̄гыс пӯркат, ва̄ит, ня̄рат ос мо̄т мас­нутыт такви ю̄нтыс. Та порат Сӯляныт рӯтаныл са̄лыӈколт яласасыт. Та̄н маснут ю̄нтнэ ма̄гыс акваг котыт майласыт. Ня̄враманэ пуссын ём­щакв масхатым о̄лсыт. 
Ня̄врамыт пуссын э̄лаль ханищтахтасыт
Яныг а̄гитэ Татьяна Кульпас па̄выл школа а̄стламе юи-па̄лт Ханты-Мансийск ӯс училищат ма̄нь ня̄врамыт пусмал­тан лēккарыг ханищтах­тас. Тувыл Саранпа̄вылн ва̄нтлыс, о̄йкатэ ёт тот о̄лыс, лēккарыг рӯпитас. Хӯрмит та̄лт нэ̄ а̄тимыг ēмтыс. Тав кит ня̄врамаге ань Ха̄льӯст тэ̄нки щēмьял о̄лэ̄г, тот рӯпитэ̄г. 
Тав ёлы-па̄лэ̄т Иван Константинович Албин, хум ōвлэ̄т Лōпмус па̄вылт о̄лыс. Тувыл Саранпа̄вылн ва̄нтлыс, тот нэ̄ тотыс, э̄кватэ̄нтыл кит ня̄врам янмалтасы̄г. Ат та̄л ювле хультум порат Иван Константинович хотталь щалтыс. Ань э̄кватэ ос а̄гитэ Саранпа̄вылт, пыге ос Ха̄льӯст о̄лэ̄гыт. 
Э̄лаль ос Ирина Кон­стан­тиновна Албина, тав школа а̄стламе юи-па̄лт Салехард ӯст ма̄нь лēккарыг ханищ­тахтас. Тувыл о̄йкатэ ёт Молда­вия ма̄н минас. Тот ат та̄л о̄лсы̄г, нэ̄ ма̄нь лēккарыг рӯпитас. Тувыл 1990-т та̄лт ювле ёхтысы̄г, Ха̄льӯсн о̄лмыг­тасы̄г. Нэ̄г-хумыг кит ня̄врам о̄ньщēг. Ху­митэ пенсия-олн вуим о̄лы. Ирина Констан­тино­вна ос пӯльницат ма̄нь лēк­карыг рӯпиты. 
Тувыл Екатерина Кон­ста­нтиновна Албина, тав школа а̄стламе юи-па̄лт Ханты-Мансийск ӯс училищат воспитателиг ханищтахтас. Та юи-па̄лт ня̄врамыт ӯргалан колт са̄в та̄л рӯпитас. Припо­лярный па̄вылт о̄лум коланыл тыналаӈ­кве ат вēрмысаныл, тох хуль­туптасаныл. Нэ̄ пенсиян патыс, Югорск ӯсн ва̄нт­лыс. Тот ня̄врамаге ма̄гыс ос такви ма̄гсылэ колыт ёвтыс. Ань кит а̄ги­яге ёт тот о̄лэ̄гыт. Э̄щаныл Людмила ос Лилия Ханты-Мансийск ӯст о̄лэ̄г.
Нэ̄ такви урēтыл потыртас
Марина Константи­новна Ло̄пмус па̄выл школат хӯрум та̄л ханищ­тахтас. Тувыл э̄лаль ос Кульпас па̄выл школан тотвес, тот ханищтахтуме сыс интернатт о̄лыс. Та па̄вылт нёлолов класс а̄стлас ос Салехард ӯсн клуб-кол кӯщаиг ханищ­тахтуӈкве минас. Та ма̄т кит та̄л о̄лыс ос ювле Ло̄пмусн ёхтыс, па̄вылт хум ва̄рыс. 
О̄йкатэ Сергей Рома­нович Ромбандеев, тав Ло̄пмус па̄вылт о̄лы. Хум о̄лнэ̄тэ палытыл акваг во̄раим ос хӯл алыщлым яласы. Тав сака рӯпатаӈ хум, ёсат ос мо̄т э̄рнэ пормасыт такви ва̄ри. 
Сергей Романович йис та̄гыл о̄лнэ ма̄т кēрнялит ӯнтталы, нёхыс ка̄тын-патталы ос мо̄т во̄руй алыщлы. Са̄ртын, хунь во̄раян ма̄хум йис ма̄на­ныл та̄нки нупыланыл хассаныл, хум нэ̄паканэ щё̄питаӈкве ат а̄лымаса­нэ, ань та ма̄ такви нупылэ хансуӈкве ат вēрмитэ, тох во̄раим яласы. 
Нэ̄г-хумыг Оксана а̄гитэ̄н аквъёт янмалтасы̄г. Тав Ханты-Мансийск ӯс Югорский университетт о̄влэ̄т ня̄врам ханищтан хо̄тпаг, тувыл ос юристыг ханищтахтас. Нэ̄ хосат та̄гыл тыт о̄лы, ань ма̄н газетагувн рӯпитаӈкве патхатас. Ма̄нь ня̄враме янмалты. 
Са̄в ма̄т рӯпитас
Марина Константино­вна Ло̄пмус па̄вылт пув­лынкол па̄лтыглым, ма̄нь ня̄врам колт ос клуб-колт са̄в та̄л рӯпитас. Тувыл Ха̄льӯсн минас, тот увщиянэ палт аквхуй­пловкем та̄л о̄лыс. Ӯс пӯльницат колкан ловтым рӯпитас. Ёты-о̄вылт кол ёвтнэ ма̄гыс субсидия-олныл майвес. 
Тав хосат та̄гыл яныг ӯсн ва̄нтлуӈкве ка̄сащас. Кол ма̄гсылэ олнанэ ёхтысыт, тав та̄ра Ханты-Мансийск ӯсн минас, йильпи кол ёвтыс. Яныг ӯст ӯщлахтын колт ос яныг ла̄пкат мощ рӯпи­тас, тувыл по̄хын минас. Ань а̄гитэ ма̄нь ня̄враме ӯргалым юн о̄лы. 
Марина Константи­но­вна ла̄выс:
– Ло̄пмуст о̄лмум порат нила мис, кит лув о̄щсум, тэ̄лы кастыл са̄в пум ва̄р­сӯв. Ка̄сыӈ тув па̄вылн увщиянум ня̄враманыл ёт ёхталасыт. Та̄н пум ва̄руӈкве нё̄тсыт. Э̄лын ӯнлын са̄прит тэ̄лы порат лувыл юв тотыгласанӯв, ляпат ва̄рим пум тай ос та̄ра юв хартсанӯв. Рӯтанум ам палтум мӯй­лынэ̄ныл сыс ма̄н аквъёт хӯл алыщласӯв, пил ва̄туӈ­кве ялсӯв, па̄кв паттысӯв ос нас ӯщлахтасӯв, сака пӯмащ о̄лыс. 
Нэ̄ Ло̄пмуст о̄лум пēс колэ̄т приватизация ат ва̄рыглас, хунь тав ёл-ра̄гпыс, пропискатэ тувыл та̄ра хот-вуйвес. Ань та ма̄ ло̄мтэ государстван вуйвес. Тувыл ӯсн о̄луӈкве минас, мисанэ пуссын нё̄влиг ва̄рсанэ. Акв луве хультупта̄лыстэ, па̄выл ма̄хумн о̄щвес. 
Марина Константи­новна рӯтанэ Ло̄пмуст, Кульпаст, Саранпа̄вылт, Ягримт, Ха̄льӯст, Югорск ос Ханты-Мансийск ӯсытт о̄лэ̄гыт. Та̄н ва̄тихал ак­ван-хо̄нтхатыглэ̄гыт. Ма̄н ты ма̄ньщи нэ̄квет 8 март - нэ̄ хо̄тпат ялпыӈ хо̄тал кастыл сымын ро̄внэ ла̄тӈыл кēтыянув. Э̄лаль о̄лнэ хо̄таланыл акваг посыӈыг вос о̄лы. На̄й-О̄тыранылн вос ӯргала­вет ос са̄в та̄л пуста̄гыл э̄лаль вос о̄лэ̄гыт!
Николай МЕРОВ
