
Ма̄н ань ӯсыӈ ма̄т, кос ма̄нь па̄влытт янгыщ рущ патинкатыл ё̄мыгтэ̄в, хо̄тпа мо̄рсыӈ порат пӯркил ка̄сала̄лэ̄в. Э̄лнаӈ ма̄ньщи ма̄хманув пуссын ка̄тыл ю̄нтым пӯркил, ня̄рал ман ва̄ил о̄лсыт. То̄нт улпыл ка̄сыӈ ома, щащēква-анēква колта̄гыл ма̄хманыл ма̄гыс ла̄гыл маснут, сахи, мольщаӈ та̄нти ю̄нтсыт. 
Ань ты йист ма̄ньщи мирув халт тамле ма̄щ­тыр нэ̄квет ос хум хо̄тпат иӈ о̄лэ̄гыт. Ха̄льӯс район Саранпа̄вылт о̄лнэ ма̄ньщи нэ̄ Нина Митрофановна Анямова пӯркит ос мо̄т са̄всыр пормасыт ю̄нты. Тав ва̄т са̄грапнал э̄тпос 12 хо̄талэ̄т 1963 та̄лт Саранпа̄вылт самын патыс. Тув ялмум порат, Нина Митрофановна ос Илья Павлович  колэ̄н щалтсасум, мощ потрамасӯв. Китыг­лах­тасум, хо̄т яныгмасы̄г, омагēн-а̄тягēн хотыл о̄лсыт. Нэ̄ тох потыртас:
– Омам наме Агафья Егоровна, такви о̄парищ наме Сайнахова, Сӯкыръя па̄вылныл о̄лыс. Номилум, хунь ю̄нсхатас, акваг э̄р­гыс. Ёмас э̄ргыт о̄ньщас. Ма̄н ат иӈ хӯнтлысув, тав э̄рги те, та э̄рги. Ань Илья о̄йкам ла̄ви: «Наӈ хунь ю̄нсхатым ӯнлэ̄гын, о̄с э̄рген, э̄рыг наӈти ва̄рен». Э̄лнаӈ ма̄ньщи ма̄хманув та̄нти э̄рыг ва̄рēгыт, акваг э̄ргысыт. Рӯпитэ̄гыт - э̄р­гēгыт, щаквщим ӯнлэ̄гыт - э̄ргēгыт. 
Омам каӈк о̄ньщас, наме Матвей. Э̄ще Евдокия, о̄йкатэ щирыл Яптина о̄лыс. Ащо̄йкам Егор Андреевич Сайнахов, анēквам Мария Савична, такви о̄парищ наме Вьюткина о̄лыс. 
А̄тям Митрофан Дмитриевич Качанов Ха̄ӈлат самын патыс, тот яныгмас. Матрёна увщи о̄ньщас, о̄йкатэ щирыл Солянова о̄лыс. О̄пам Дмитрий Дмитриевич Качанов яныг хо̄нтын вуйвес, тот патыс, тувыл щащēквам Татьяна Васильевна а̄тимыг ēм­тыс. То̄нт а̄тям 13 та̄л яныт о̄лыс. О̄лмēт суныт, ха̄пыт ва̄рыс. 
Колта̄глувт ма̄н онто­лов ня̄врам самын патсӯв, ань хӯрум хультсув, Дуся э̄щум ос Ваня каӈкум о̄с тыт Саранпа̄вылт о̄лэ̄г. Омагӯв-а̄тягӯв нё̄рт са̄лы ӯрим яласасы̄г, ма̄н ма̄нь порат о̄с ёт тотыгла­весӯв. Омав а̄тимыг ēмтме порат, ам 13 та̄лум туп то̄влыс. А̄тяв 2008 та̄лт хотталь щалтыс. 
Саранпа̄выл школат нёлолов класс мус ха­нищ­тахтасум. Э̄лаль ат ха­нищ­тахтасум, та̄ра хум ва̄рсум. Са̄р о̄йкам ма̄ньщи хум о̄лыс, Анатолий Петро­вич Анямов. Нила ня̄врам о̄щсумēн. Щар яныг Андрей пыгмēн тав ань а̄тим. Тувыл хӯрум а̄гиянмēн самын патсыт. 2002 та̄лт о̄йкам а̄тимыг ēмтыс. Ам ань аквхуйплов апыгрищ о̄ньщēгум.

– Нина Митрофановна, наӈ матыр-а̄ти ю̄нтым акваг юн рӯпитасын?
– Школа а̄стламум юи-па̄лт зверофермат сэ̄мыл охсарыт ма̄гыс тэ̄нут па̄йт­сум. Ётыл пошивоч­ный цехын патхатасум. То̄нт тот заведующииг Алек­сандра Егоровна Рокина о̄лыс. Пӯркит, тапоч­кат, ня̄врам пӯркит ю̄нтсӯв. Кот тынтласув, йинсув. Ань ю̄нсхатым юн рӯпи­тэ̄гум. А̄гиянум ос апыг­ри­щанум пуссын пӯркил ю̄нтсанум. Апыгрищанум ма̄гыс сэ̄тапыл са̄всыр маснут сагēгум.
О̄йкам наме Илья Павлович Сайнахов, са̄т­хуйплов та̄л аквъёт о̄лы­мēн. Тав о̄с ма̄ньщи хум, Сӯкыръя па̄вылныл о̄лы. 
Илья Павлович по­тыр­тас:
– Ам 1962 та̄лт Сӯкыръ­ят самын патсум. Тот шко­лат 3 класс а̄стласум, э̄лаль Саранпа̄вылт 8 класс мус ханищтах­тасум. Тувыл Сургут ӯсн минасум, тот речной портыт нила та̄л рӯпитасум.  Ётыл Нарыкары па̄вылн ва̄нтлысум, тот Вася каӈкум о̄лыс. Та ма̄т 1998 та̄л мус рӯпита­сум. 
Омам Софья Григорь­евна, такви о̄парищ наме Хозумова. Ло̄пмуст Вася а̄пщитэ ос На̄таля э̄ще о̄лсы̄г. Ма̄н ат ягпыг о̄лсув – яныг каӈкув Лёва, тувыл Вася, Ваня, Вова, ам щар ма̄нь. Омав 1984 та̄лт а̄тимыг ēмтыс. Ам ма̄нь та̄гыл На̄таля ныюм ос Ва̄щка сасгум палт Ло̄пмусн ялантасум. Хо̄рыӈпа̄вылт Лёва каӈ­кув о̄лыс, тав палтэ о̄с акваг хо̄игласӯв. 
Нина Митрофановна ос Илья Павлович сас пен­сият о̄лэ̄г, ка̄тыл матыр-а̄ти ма̄щтырлэ̄г, щаквщēг. Ты я̄тил ма̄ньщи нэ̄г-ху­мыг пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавēг!
Светлана РОМБАНДЕЕВА
 
