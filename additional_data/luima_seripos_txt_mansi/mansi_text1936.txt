

	Ма̄ янытыл ня̄врамыт янытлан хо̄тал о̄лум порат та̄н ма̄гсыланыл Ханты-Мансийск ӯс янытыл са̄в пӯмащ ва̄рыглым о̄лыс. Акв тамле пӯмащ «Природы и Человека» нампа окружной музейт ва̄рыглавес. Та пӯмащ ханищтахтын ня̄врамыт ма̄гсыл номылматвес. О̄влэ̄т та̄н ма̄гсыланыл ма̄нь ханищтап о̄лыс. Тот та̄нанылн маныр, хо̄т, хунь ос хоты тēрасыт хурит по̄слымат, та урыл мощ потыртавес.  Та юи-па̄лт мо̄т колнакн ва̄нттувēсыт. Тот ос по̄слым хурит щё̄питым о̄лсыт. Ма̄н округувт тēрас ат о̄лнэ щирыл пēс па̄выл колъё̄раныл но̄х-хилнэ ма̄т хо̄нтым а̄нысупыт ос а̄ньт лӯвыл яктым са̄всыр пормасыт суссылтавēсыт. Та̄н халаныт Ха̄льӯс районт хо̄нтым а̄ньтыл ва̄рим консуп о̄лыс. 

	Пормасыт сунсыгламаныл юи-па̄лт ня̄врамыт ос пēс порат по̄слым хурит са̄всыр оспа о̄льпыл лап-по̄слысаныл. Тув ёхталам ня̄врамытн пуссын пӯмащ о̄лыс. Тот рӯпитан хо̄тпал аквписыг матыр урыл титыглахтасыт, тувыл пēс пормас хумус о̄щвēсыт, та номтаныл та̄нти потыртасаныл.

	Ты суссылтап акв э̄тпос тах рӯпиты. Ка̄сащан ма̄хум, нас пӯмащ ма̄гсыл тув ёхталэ̄н, сунсыглахтэ̄н. 

	 

	Александр 

	ВЬЮТКИН

	 
