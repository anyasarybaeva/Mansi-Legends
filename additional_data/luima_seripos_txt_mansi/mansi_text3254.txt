

	Туи во̄ртур э̄тпост мēн аквъёт рӯпитан нэ̄мēнтыл Лӯи Ня̄рихумит па̄вылт ӯсхулы хосыт ё̄мсумēн. Кон иӈ а̄лпыл, нэ̄мхотьют ля̄льт ат нэ̄глы, ос мēн ма̄хум пусмалтан кол, рущ щирыл ФАПыг ла̄внэ кол, кинсысламēн. Тувыл ӯсхулы наме ос кол номере щирыл таве та хо̄нтысламēн. Ты а̄ти сака яныг кол, тув щалтсумēн, сыстам, щар сома па̄вылт а̄гмыӈ хо̄тпа а̄тим.


		Тащирыл ке о̄лы, тыи манаре лю̄ль, ты сака ёмас ва̄рмаль. Ань мир пусмалтан тэ̄лат урыл мēн тот о̄лнэ кӯщай нэ̄ ёт потыртаӈкве патсумēн. Надежда Лиджиевна Сарайкова мēнамēн ла̄выс: «Ма̄н ФАПув Кевавтнёл па̄выл (Перегрёбное) пӯльница нупыл ловиньтаве, тот са̄всыр  а̄гм пусмалтан лēккаранув рӯпитэ̄гыт. Тыт ма̄н ма̄хум нас уральта̄лым о̄ньщия-нӯв. Та̄н а̄гмыӈыг ēмт-нэ̄ныл порат, тэ̄рпил хансыянӯв ос та̄н юн та̄нки пусмалтахтэ̄гыт. То̄ванакт укол ва̄руӈ-кве тыг щалтсэ̄гыт. Ма̄нки та̄н палтаныл юв о̄с яланта̄лэ̄в.

		Лӯи Ня̄рихумит па̄вылт 396 э̄лумхо̄лас о̄лы, тувыл Алы Ня̄рихумыт па̄вылт са̄т хо̄тпа ос Му-лигортыт нила хо̄тпа. Та̄наныл уральтым ам фельдшер, ня̄врам суснэ лēккарнэ̄, уколыт тӯщтын лēккар-нэ̄, ос ма̄шинал яласан хум тыт рӯпитэ̄в. Ос акв лēккарнэ̄ школан ос сади-кын ялантан ня̄врамыт ёт я̄нас рӯпиты. Ты колнакт ам яныг хо̄т-пат пусмалтыянум, мо̄т колнакн самын патум ня̄врамаквет тотыглавет. Тувыл кит колнакыгт ӯлщпуӈкыт пусмалтан утыт ос нэ̄т суснэ ут о̄ньщēв. Тамле лēккарыт то̄ванакт па̄влувн кēтыг-лавет ос ма̄хманув пусмалтахтуӈкве ёхталэ̄гыт. 

		Ма̄н палтув та̄н давленияныл уральтаӈкве щалтсэ̄гыт. Кēлпанылт гемоглобин, са̄ккар, холестерин суснэ ма̄гыс ос э̄рнэ утыт о̄ньщēв. Уколыл тыт тӯщтыянӯв, ЭКГ ва̄руӈкве во̄виньта̄лыянӯв. Туп мо̄т анализыт ос кēлп виӈкве ма̄н та̄наныл Ке-вавтнёл пӯльницан кēтыглыянӯв. 

		То̄ват Ягрим пӯльницан минэ̄гыт. Та па̄вылн ань ма̄шинал яласан ёмас лё̄х ва̄рвес, ма̄н тув молях ёхтэ̄в. Ань сака а̄гмыӈ хо̄тпат о̄с тув тотыянӯв. Тот тахольт ма̄хманув ёмащакв сунсавет, юв-ле ат кēтавет. Ягрим па̄выл Ха̄льӯс районт о̄лы, ма̄н ос Октябрьский районын ловиньтавēв. 

		Туи э̄тпосыт па̄влыт мус «Николай Пирогов» нампа на̄иӈхап ёхталы, тот са̄всыр лēккарыт рӯпитэ̄гыт. Ма̄хманув тот матыр тэ̄рпил хасылтыяныл, уколыл тӯщтуӈкве ла̄вияныл. Ма̄н мирув ёт тох та рӯпитэ̄в. Школат ханищтахтын ос садикн ялантан ня̄врамыт грипп а̄гмыл ул вос ēмтэ̄гыт, ма̄н привив-кал ва̄риянӯв. Ты э̄лы-па̄лт ща̄нь-а̄щанылн нэ̄пак кēтэ̄в, та̄н тот ка̄сащан ла̄тыӈ ман ат ка̄сащанэ̄ныл ма̄гыс вос хасхатэ̄гыт. А̄гияныл, пыганыл прививкал ва̄руӈкве тахольт ка̄сащēгыт, школат о̄с ты урыл са̄в потыртаве. 

		Па̄влувт ань самын патум ат ня̄врамакве о̄лэ̄гыт. Та̄н о̄влэ̄т лēккар нэ̄н юн уральтавет, ос тувыл ка̄сыӈ э̄т-пос уральтаӈкве манос вēскалаӈкве тыг тотыгпа̄лавет. Ма̄ньта̄гыл а̄тимыг ēмтнэ накыт тыт о̄с о̄лыглэ̄гыт, мо̄лалнув хӯрум ня̄врам хотталь щалтсыт. Ты а̄ти а̄гманыл ма̄гыс тох ēмталы. 

		Яныг хо̄тпат клещевой энцефалит, туляремия а̄гмытыл прививкат ка̄сащим ва̄рēгыт. Тувыл Кевавтнёл па̄вылныл лēккарыт ёхталанэ̄ныл порат, ма̄хманув пӯльницавн во̄виньталыянӯв. Ты тув такем та рēгыӈ о̄лыс, номсэ̄гум, матумпа̄ла хо̄тпат давленияныл ёла-но̄х яласантаӈкве паты. Сар а̄ти, нэ̄мхотьют сака ат савалас». 

		Тувыл хащта̄л о̄парищ намыл о̄лнэ нэ̄ Надеж-да Лиджиевна такви урēтыл потыртаӈкве во̄высламēн. Тав кал-мык нэ̄, такви о̄лнэ ма̄тэ̄т Тамара Хахлынова нампа Калмыцкий медицинский учили-ще а̄стлас. 2002 та̄лт юртанэ̄н о̄выл щёс Ямал ма̄н рӯпитаӈкве во̄ввес, тав тот Аксарка па̄вылт фельдшерыг рӯпитас. Ос ма̄н округувт ни-ла та̄л о̄лы. Ма̄хум пусмалтым тав ва̄т та̄л рӯпиты. Ань ё̄рн ма̄хум палт «сибирский язва» пилыщмаӈ а̄гм хо̄нтвес. Таи ма̄гыс о̄с сыме ща̄рги, ла̄выс, тамле а̄гмыт нэ̄мхо̄т ул вос ēмталанувыт. Илттыг ёхтын а̄гм порат лēккарыт нэ̄матыр ва̄руӈкве ат а̄лымēгыт, тувыл са̄выӈпа̄лэ лēккарыт та̄нки о̄с а̄гмыл ха̄хтавет. Я̄тил ма̄хумаквет, на̄нки о̄с ӯргалахтым о̄лэ̄н. 

		 

		Тамара 

		ХАТАНЕВА

 
