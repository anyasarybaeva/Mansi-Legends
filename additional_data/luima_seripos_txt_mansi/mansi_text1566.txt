
Ха̄льӯс район А̄нъя па̄вылт Федот Павлович Монин о̄лы. Тав 2004 та̄лт па̄вылт хӯл алыщлан община ва̄рыс. Тав палтэ акваг хо̄т щēмья хӯл алыщлым рӯпитэ̄гыт. Мо̄таныт ос договор-нэ̄пак щирыл рӯпитэ̄гыт.Ам мо̄лты та̄л таквсы порат тав ётэ Анъя па̄вылт акван-хо̄нтхатыгласум. Тав а̄нумн такви ва̄рмалянэ урыл потыртас. На̄н тав потре э̄лаль ловиньтэлы̄н.

	– Ам хунь община ва̄руӈкве о̄вылтахта-сум, нэ̄мхотьютн ат нё̄твēсум, амки ё̄румт матыр-а̄ти ёвтсум. Ос па̄влувт хӯл алыщлан я̄ янытэ̄т Кульпаст рӯпитан община та̄н висаныл. Ма̄н ань та̄н ётаныл рӯпитэ̄в, потыртахтын нэ̄пак хассӯв. Пувум хӯланув та̄нанылн мыгӯв. Ма̄н тыщир рӯпитаӈкве ат таӈхēв, мощща олн сэ̄лэ̄в. Таима̄гыс общинав вуньщалы̄г о̄лы. 

	Ты э̄лы-па̄лт ма̄н ос 

	та̄н ётаныл рӯпитасӯв, нялк, сорых ос мо̄т 

	са̄всыр хӯл пувсӯв. 

	Кульпас комбинат ма̄н па̄влув по̄хыт плашкоут ӯнттыгласыт. Пувум хӯланув тув пинтла̄лсанӯв. Ос то̄ванакт ты хӯлыт тот хоса хуйнэ̄ныл ма̄гыс хот-похсата̄лсыт. Тыщир са̄в хӯл наска̄ссыг сайлысӯв. Ёты-о̄вылт 

	ты тэ̄ла щирыл рӯ-питаӈкве хот-по̄йтсӯв.

	Мо̄лты та̄л па̄сныл ма̄н туп нялк алыщлэ̄в ос та̄нанылн майлэ̄в. Са̄в хӯл пувуӈкве ат та̄ртавēв. Са̄ртын ма̄н тэ̄лы порат камкал хӯл алыщласӯв. Туи порат ос толыг рēпыгтасӯв. Ань хӯл туп туи порат пувēв. Лӯпта э̄тпос ловит хо̄талныл во̄ртур э̄тпос ловит хо̄талэ мус алыщлаӈкве ро̄ви. Тувыл та, хӯл алыщлан ма̄ныл та по̄йтэ̄в.

	Ос ань па̄влувт мо̄т рӯпата а̄тим. Туп хӯл пувнэ хосыт ма̄хум о̄лэ̄гыт. Акв э̄тпос сыс хӯл алыщлэ̄в, ты хосыт та̄л палыт та о̄лэ̄в. Тувыл хӯл о̄с норма 

	щирыл пувēв. Нялк туп яныгса̄т кила тыналан ма̄гыс пувуӈкве ро̄ви. Нялк акв кила 

	пирмайтан тынэ нила-са̄т солко̄ви, ты сака 

	мощща.

	Хӯл алыщлан ва̄р-маль ёл-по̄илттан порат хо̄тпа хӯл алыщлым пуваве ке, тав та̄ра яныг штраф-олныл пинаве. Ма̄нки община о̄щнувув ке, то̄нт тай 

	хӯл пувуӈкве та̄ртнувēв. Мо̄т щирыл хӯл алыщ-лаӈкве нэ̄мхотмус. Ам таима̄гыс ты община мӯсхал щирыл щё̄питаӈкве таӈхилум.

	Та сыс, хӯл алыщлан коныпал мēн э̄квамēнтыл пил ва̄тымēн. Пиланмēн ос Ягрим па̄вылн «Игрим торг» нампа предприятиян тыналыянмēн. Мо̄лты та̄л туп яныгса̄ткем литра саӈквлыпил ва̄тсумēн, пил мощща яныгма̄лыс. Э̄лы ма̄н минуӈкве, ос бензин сака тыныӈ. Са̄р та̄лытт тай тонна-охса са̄виткем ва̄тыгласмēн. Ты хосыт ос мощ олн 

	сакати сэ̄лымēн.

	Э̄кваг-о̄йкаг ла̄внэ̄-тэ̄н, община э̄лаль тотнэ ма̄гыс Ха̄льӯс район кӯщаитн ты кос нэ̄пак хансыгласы̄г, тох нэ̄матарыл аты нё̄тве-сы̄г. Мо̄лты та̄л таквсы порат А̄нъя па̄вылн округ Дума депутат нэ̄ Татьяна Гоголева ма̄хум ёт хо̄нтхатыг
	лаӈкве ёхталас. Федот Павлович община 

	э̄лаль тотнэ ма̄гыс тавēныл нё̄тмил во̄выс. Нэ̄пак хансыс, я̄ хосыт яласан моторха̄п, «Буран» 

	ос туи порат хӯл по̄льтын то̄тап ёвтнэ 

	ма̄гыс олн во̄выс. 

	Ань кӯщаит ты ва̄р-маль ёмщакв ханищтыяныл, са̄ккон щирыл манаса̄вит нё̄тмил тавēн миӈкве ро̄ви, ты хосыт э̄рнэ нэ̄пакыт 

	акван-атыяныл, то̄нт

	ущ нё̄тмилыл тах миве.

	 

	Николай МЕРОВ

	 
