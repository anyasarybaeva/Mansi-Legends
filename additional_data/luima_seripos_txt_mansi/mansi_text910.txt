

	Феодосья Давыдовна Пакина ёт ам такв-сы Ханты-Мансийск ӯст ва̄йхатасум. Тав пӯльницан ёхталас ос юв миннэ̄тэ э̄лы-па̄лт мēн тав ётэ хо̄нтхатыгласмēн, ос щё̄с арыгкем потыртасмēн. Ам тав о̄лупсатэ урыл пӯмщалахтасум. 


		Феодосья Пакина 1930 та̄лт сӯкыр э̄тпос нилахуйплов хо̄талт Резимово па̄вылт самын патыс. Ты ма̄нь па̄выл Восыӈтӯр ос Ягрим па̄влыг халт о̄лыс. Э̄ква  ань 83 та̄лэ то̄влыс. О̄лупсатэ ты кос та̄рвитыӈ о̄лыс, ма̄нь порат а̄гмыӈ-мосыӈыг ēмтыс, ань сустēмт, тав иӈ ка̄ркамыг о̄лы ос аквтох ощхуль ва̄рнэ хо̄тпаг хультыс. 

		Ханты-Мансийскан э̄ква самаге пусмалтаӈкве ёхталас. Тав нила та̄лэ порат  аквпа̄л саме аквēн то̄сам пумыл хо̄илттыма. Омаге-а̄тяге во̄раян ма̄ныл ёхтысы̄г, а̄гирищēн ка̄саластэ̄н, вильтэ̄т ос пальтытт кēлп со̄схаты. Хот-рохтысы̄г, маныр ва̄руӈкве, лēккар ляпат а̄тим. Восыӈтӯр па̄выл нупыл минуӈкве са̄тлов вēрыста, Ягрим мус аквтаса̄витыг о̄лы. Тувыл Восыӈтӯрн та минмыгтасыт, я̄ хосыт ло̄ӈхаль моляхнув тув ёхтэ̄гыт. Тот еврей лēккар ма̄хум сэ̄ръёрыг пусмалтас. Тав рēгēтыл саме ёмасыг ēмтыс, туп палēтыл мощ лю̄льсаӈ хӯлуӈкве патыс.

		Школат ханищтахтуӈкве тавēн сака мӯстыс. О̄выл ханищтан нэ̄тэ, Елизавета Васильевна, ань тыг мус номитэ. Ты рущ нэ̄ Тамбов ӯсныл о̄лыс. Ханищтан коланыл сака ащирмаӈ о̄лыс, кēр кӯр па̄лтыгласыт кос, кол аквты щёс по̄ляве. Пасаныл, уласыл ня̄врамыт пуссын ат то̄влавет, по̄лям колкан тармыл та ӯнтэ̄гыт, хансэ̄гыт ос ловиньтэ̄гыт. 

		Рущ нэ̄ рēгыӈ маснут торыӈыщ о̄с ат о̄ньщис, соссаӈ хо̄тпатн ва̄ил, сахил майлаве, тав ат масыянэ. Тох та пēс пальтувēт, со̄пакагēт по̄льтахтас.  Ха̄льӯсн лувыл миннэ̄тэ порат туп са̄хи ос ва̄й масыглас. Ӯсныл кит-хӯрум сыстам нэ̄пак тоты, ня̄врамыт тот туп контрольный рӯпатаныл хансуӈкве та̄ртавет. Ты э̄лы-па̄лт ня̄врамыт са̄с тармыл хассыт. Ма̄ньщи хо̄тпатныл туи порат са̄с нуюӈкве ханьщувласыт. Ёмас хаснэ йӣв о̄с ат о̄щсыт, чернилал ос ма̄нь йӣво̄влыл са̄с тармыл тот та щуртсыт. 

		«Ань тай, со̄рни поскве, манрыг ат ханищтахтуӈкве?  – Феодосья Давыдовна ла̄выс, – маныр-а̄ти э̄рнэ ут пуссын о̄лы, туп номтыӈ хо̄тпаг о̄лэ̄н. А̄ти, ня̄врамыт, ма̄ньлат хо̄тпат савыӈыг о̄лэ̄гыт ос мори капыртэ̄гыт, яныг хо̄тпа ла̄тыӈ ат хӯнтлэ̄гыт, ты маныр ман о̄лнэ пищ! Ма̄н матумпа̄ла хо̄тпат, оманув-а̄щанув, ханищтан нэ̄в ла̄вум ла̄тӈаныл сака хӯнтлысӯв. Елизавета Васильевнан ма̄н нила класс мус ханищтавесӯв. Тувыл туи Тамбов ӯсн ювле минас, воссыг ат та ёхталас. Ётыл хӯлыгласӯв, тав а̄тимыг ēмтум».

		Война ēмтум порат Феодосья Давыдовна лов та̄лэ о̄лыс. А̄ще Давыд Семёнович Пакин хо̄нтлуӈкве тотвес. Хо̄нтлын ма̄т са̄в рӯтанэ порславēсыт, э̄ква ты урыл потре ам на̄нан я̄нас хансылум тах.  

		Ня̄врамыт янге-ма̄не пуссын юн хультум хо̄тпатн нё̄тсыт. Оматэ Татьяна Давыдовна Монина хӯл алыщлас, во̄раяс. Анēкватэ Марфа Павловна Самбиндалова лувыт уральтым рӯпитас. Тав о̄с акваг тавēн нё̄тыс, таи ма̄гыс трудовой нэ̄пакēт хансым о̄лы: колхозт нила та̄л хӯрум э̄тпос хо̄тхуйлов хо̄тал конюхыг рӯпитас. 

		Та та̄рвит та̄лыт урыл э̄ква потыртас: «Ма̄н а̄лпыл кит щё̄скем школат ханищтавесӯв ос юв та кēтавēв. Юн мощ ӯщлахтэ̄в, тэ̄гӯв ос рӯпитаӈкве о̄вылтахтэ̄в. Во̄рт тыпйӣв са̄грысӯв ос хӯл алыщлаӈкве ялсӯв. 

		То̄нт матыр-а̄ти ва̄руӈкве о̄памн ханищтавēсум. Таве ёмщакв номилум, 99 та̄лэ мус о̄лыс. Щащēквам война юи-па̄лт ат та̄л туп о̄лыс  ос а̄тимыг ēмтыс. О̄лмēт таквина̄тэ о̄с ат са̄литастэ, во̄раяӈкве такви ялыс, акваг матыр ка̄тн-патталас. 

		Ма̄н, ня̄врамыт, тэ̄лы ул вос по̄льтахтэ̄в, то̄сам пум тармыл ӯнттавēв, лап-ма̄нигтавēв ос лувыӈ суныл во̄рн та тотавēв. Хӯл алыщлэ̄в ке, аквтох то̄сам пумыл пантавēв, та̄ра ат по̄лявēв. Тох та о̄лсӯв, яныгмасӯв.

		Ётыл ма̄хум мо̄т ма̄н рӯпитаӈкве манос ханищтахтуӈкве мингаласыт. Ань Резимово па̄выл туп наме хультыс».

		Ха̄льӯсн увщитэ̄н о̄луӈкве во̄ввес. Тав тот хо̄псы а̄гм пусмалтан пӯльницат налыман та̄л рӯпитас. Самаге-паляге а̄гм ма̄гыс э̄лаль ханищтахтуӈкве ат минас, туп Ханты-Мансийскан лēккарыг ханищтан курсын та̄л-охсан кēтыглавес. Тувыл Ха̄льӯс пӯльницат хо̄псы а̄гм о̄щнэ  хо̄тпат палт лов та̄л санитаркаг рӯпитас. Тот акв ма̄т хоса рӯпитаӈкве ат та̄ртвēсыт. Тав маснутыт ловтнэ колнакн рӯпитаӈкве кēтвес. Ос тувыл пенсиян та патхатас. Ань Ха̄льӯст Татьяна а̄гитэ палт о̄лы. Александр пыге хосат а̄тимыг ēмтыс. 

		Ӯст тав ёмащакв пусмалтавес, таквсы порат лēккарēн о̄с ёхталаӈкве ла̄ввес.  Тав ётэ потыртамум  порат маттем та мовиньтасмēн. Тамле ощхуль ва̄рнэ ёмас э̄ква ёт ам та ва̄йхатасум.

		 

		Тамара Мерова 

		 

 
