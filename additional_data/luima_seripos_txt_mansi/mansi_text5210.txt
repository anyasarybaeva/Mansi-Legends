
Мирн пēриим ма̄хманув ка̄сыӈ акв-тит э̄тпос яныг сапра̄нин акван-атхатыглэ̄гыт, мир о̄лупсаныл ёмасыг ва̄рнэ ма̄гыс э̄рнэ са̄кконыт пирмайтэ̄гыт. Ань яныгпо̄ль э̄тпос оигпан порат ва̄т нупыл нёлоловит щёс акван-ёхталасыт.
О̄влэ̄т бюджет-олныт урыл потыртасыт. Ань 300 млн солко̄ви мо̄лты та̄лныл хультсыт, та̄нанылтыл пӯльницан э̄рнэ утыт ёвтавет. Ос 200 млн солко̄ви лēккарытн ос пӯльницат рӯпитан ма̄хумн юстамыг ойтавет. 
Государственный учрежденият рӯпитан ма̄хум ма̄гсыл о̄с ёмас са̄ккон пирмайтавес. 
Ты э̄лы-па̄лт рӯпата кӯщаит щар мощщаг ловиньтан ю̄стам хо̄тпан ойтсыт, ань ты коныпал тув «северный» ос «районный» олныт ловиньтаӈкве ла̄вавет. Ты хосыт хо̄тпа иӈ са̄внувел ойтуӈкве  патаве. 
 
Ма̄н округувт ты та̄л Щēмья янытлан та̄лыг ла̄ввес. Манхурип нё̄тмилыл щēмьят ва̄равет, та урыл мирн нё̄тмил ва̄рнэ департаментыт кӯщаиг рӯпитан нэ̄ Светлана Давиденко депутатыт э̄лы-па̄лт потыртас. Ня̄врамыӈ щēмьят округувт ва̄т нупыл хӯрум са̄всыр нё̄тмилыл мивет, пособие-олныл ойтавет. 
Мо̄лты 2018 та̄лт 69 со̄тыра 169 колта̄глыт тув хансым о̄лсыт, та̄н 141 070 ня̄врам янмалтэ̄гыт. Ты та̄л о̄вылтахтам па̄сныл ойтнэ пособият ос са̄всыр олныт 4 % но̄х-нё̄твēсыт. Ма̄н округувт ща̄нь-а̄щта̄л хультум манос лю̄льсаӈ о̄ньщим 7 со̄тыра 993 ня̄врам о̄лы, та̄н халанылт то̄ват мо̄т щēмьян вуйвēсыт ос ёмщакв янмалтавет.  
Ос ань щēмьян винэ кастыл 32 ня̄врам хансым о̄лы. Та̄н ма̄гсыланыл ань ща̄нь-а̄щит тинсавет, э̄рыӈ хотьют та̄нтина̄нылн савалапыг хультум ня̄врамакве выг. Ты а̄гирищит ос пыгрищит урыл мир вос ва̄ганыл ос та̄нти щēмьянылн э̄рыӈ о̄луӈкве  выганыл.   
Савалап ня̄врам такви палтэ винэ э̄лумхо̄лас о̄влэ̄т са̄всыр кӯщаитын ханищтаве, потыртаве, тувыл ущ ро̄внэ нэ̄пакытыл миве ос ня̄врамакве виӈкве та̄ратаве. Рущ щирыл ты ханищтап тох ла̄ваве — «система под-готовки замещающих родителей». 
Са̄в ня̄врамыӈ щēмьят ань о̄с са̄выг ēмтсыт, округув янытыл ты 30 со̄тыра арыгтем колта̄глыт. Та̄н о̄лнэ коланыл ма̄гсыл ойтнэ олн акв па̄лэ ювле миве, школан миннэ порат ня̄враманыл э̄рнэ пормасытыл ёвтнэ ма̄гсыл акв щёс олныл та̄ставет, хо̄т та̄л мус яныгман ня̄врамыт пӯльницат тэ̄рпил олнта̄л хансавет, культура ос спорт колытын э̄тпос акв щёс тув олн ойтта̄л ялуӈкве ро̄ви. 
Школат ханищтахтын ня̄врамыт о̄с олн ойтта̄л тэ̄нутыл тыттавет, ща̄нит-а̄щит тув олн ат ойтэ̄гыт. Садикн ялантан ня̄врам ма̄гыс о̄с са̄в олн ойтуӈкве та̄нанылн ат э̄ри. Тыи ос мо̄т ва̄рмалит урыл кӯщай нэ̄ потыртас, та̄наныл на̄н мирн нё̄тмил ва̄рнэ департаментыт ловиньтаӈкве   вēрмегы̄н.  
Яныг ма̄хум ос ня̄врамыт праваныл ӯргалан нэ̄г Наталья Стребкова ос Татьяна Моховикова мо̄лты та̄л ва̄рум рӯпататэ̄н урыл потыртасы̄г. Ня̄врамытын нё̄тнэ нэ̄ Татьяна Моховикова потрēт хансым о̄лы, сосса мир Ассамблеят рӯпитан депутатыт тавēн акваг нё̄тэ̄гыт, э̄лн о̄лнэ интернатыт ос школат аквъёт уральтыяныл. 
Ха̄льӯс район Кульпас па̄вылт 2007 та̄лт интернат-кол ӯнттуӈкве о̄вылтавес, ос акв порат щар хот-оссувла̄лвес, тувыл 2018 та̄лт ӯнттын ма̄ныл а̄стлавес ос ня̄врамыт тув ва̄нтлуптавēсыт. 
Ань школаныл о̄с сака пēсыг ēмтыс. Миркол кӯщаит э̄рнэ нэ̄пакыт атуӈкве ла̄ввēсыт, мощēртын йильпи школа ӯнттуӈкве  патаве.
