
Округ творчество колт Ӯй йӣквнэ ва̄рмаль ва̄т са̄грапнал э̄тпоста хӯрмит щислат ēмталас.  Ханты хум Тимофей Алексеевич Молданов тав тамле хо̄тал ва̄рыглас.Тув Фаина Павловна Иштимирова, Алла Иш­тимирова-Посохова, Мария Кузь­минична Волдина ёхта­ласыт, та коныпал тув о̄с матах элумхо̄лас ёхталас. 
Хунь Тимофей Алексее­вич э̄ргыс, э̄кват пуӈк то̄­рыл пинхатасыт, колкан котильн йӣквуӈкв лю̄ль­сыт, мощ йӣквсыт. Ётыл ма̄н пуссын ӯнлысӯв, сус­сӯв, хӯнтласӯв, ётыл ос ща̄й аюӈкв минасӯв, тот ща̄й аим хоса потыртасӯв. 
Тувыл ам Тимофей Алек­сеевич э̄рге урыл китыг­ласлум, тав а̄нумн ла̄выс: –Э̄рыг пупапщикēв ка̄тна па̄ттум урыл о̄лы, ты э̄рыг Татьяна Александровна Молданова тав яныг о̄патэ ва̄рум э̄рыг. 
Тимофей Алексеевич такви Касум я̄ ляпат Юи­льск па̄вылт самна патыс, ма̄нь порат кос хунь ща̄няге-а̄щаге ёт тот о̄лыс, а̄ще наме Молданов Алексей Михайлович, ща̄не ос Евдокия Кузь­ми­нична Молданова, тэ̄н сас Юильскит самна патсы̄г.
Ща̄няге-а̄щаге атса̄т са̄лы о̄щсы̄г, Куръёх стой­бищат ōлсы̄г. Ётыл, хунь Тимофей Алексеевич яныгмас, мо̄т ма̄н ва̄нт­лас, Тюменьта ос Омската мощ о̄лыс, ётыл Ханты-Мансийск ӯсн рӯпитаӈкв ёхтыс. 
1990 та̄л юи-па̄лт Бе­лоярскийн венгр учёный нэ̄ Ева Шмидт ёхтыс, тот фольклорный архив ва̄­руӈкве патыс. Тимофей Алексеевич номсас, ху­мыс тай венгр э̄ква та̄н ла̄тӈаныл ва̄нэ та̄л маныр ёл-хансым яласы, тавēн толмащлан ос лё̄ӈх хӯлтнэ хум хо̄тпа нё̄тмил ма̄гыс э̄ри. Хум тавēн нё̄туӈкв патыс. 
Сака са̄в щёс экспе­дициятн тэ̄н ялантасы̄г, тэ̄натэ̄н фольклор акван-атуӈкв э̄рыс. Тувыл хансым потрыт э̄рнэ щирыл ёл-хансуӈкв ос ты хосыт э̄лаль научный щирыл потрыт ва̄руӈкв. 
Таквсы аквта порат Тимофей Молданов Тобольскийт истори­ческий факультетна ханищтахтаӈкв пат­х­тас, кандидатский дис­сертациятэ вуянтас, та юи-па̄лт ущ Ханты-Мансийск ӯст окружной творчество колн фольклорный отделна ме­тодистый патхатас, тот фольклорный архив ва̄рыс.
Мо̄тыт та̄лт творчество колт рӯпитан ма̄хум ос восточный хантыт ма̄гыс фестиваль Мегионт ва̄­руӈкв таӈхēгыт, тот та̄н китыт площадка о̄ньщēгыт.  
Ос Тимофей Алексее­вич та урыл ла̄выс, ты та̄л грантыл майлавēсыт. Сэ̄мыл ща̄рыщна ялсыт, тот та̄н ня̄врамыт ёт я̄нас колт о̄лсыт. Тот о̄лнэ̄ныл порат ня̄врамыт ханты ла̄тӈыл потыртаӈкв ха­нищтасанэ, та̄н ёнгим ла̄тыӈ ханищтасыт. 
Хум ла̄выс: «Хотьют ханты ла̄тӈыл ла̄ви: «Ам тэ̄ӈкв таӈхēгум», то̄нт ам тэ̄нут ёвтэ̄гум. Та̄н та̄ра э̄рнэ ла̄тӈыт молях ханищтасыт. Мо̄т щёс та̄нанылн матыр ке э̄ри, ёхтэ̄гыт, ханты ла̄тӈыл во̄вēгыт. Ётыл ос та̄н пус­сын нэ̄пакна хансуӈкв ла̄тӈыт патсаныл, тащир та ханищтасыт, ка̄сыӈ хо̄тал лов са̄вит ла̄тыӈ». 
Ань Тимофей Алек­сеевич ня̄врамыт  ханты ла̄тӈыл иӈ ханищты. Тав таӈхи, ханты культуратэ э̄лаль вос о̄лы, ул вос холы, таима̄гыс маныр такви ха̄сы, ня̄врамыт та тэ̄латн та ханищтыянэ.  
Евгений АНЯМОВ
