
Ты хурит Ираида Ильинична Корикова по̄слым о̄лы, а̄ги о̄парищ наме Ярлина.  Ва̄рнэ рӯпататэ урыл потыртаме юи-па̄лт ос такви о̄вылтытэ акв-кит ла̄тыӈ ла̄выс. 

	– Ам Новинские па̄вылт 1963 та̄лт самын патсум. А̄тям Илья Григорьевич Ярлин, 1927 та̄лт самын патыс, соссаӈ хо̄тпа о̄лыс, ма̄ньщи хум. Омам Софья Ильинична Кечимова, 1936 та̄лт самын патыс, ханты нэ̄, Сургут ēрныл о̄лыс. Тэ̄н ань сас а̄тимыг. Ат ня̄врам о̄ньщигласы̄г, китгагув о̄с а̄тимыг, ма̄н хӯрум о̄лэ̄в. Акв каӈкум Ха̄льӯст о̄лы – Иван Ильич Ярлин, мо̄т каӈкум тыт о̄лы – 

	Виктор Георгиевич 

	Кечимов. О̄йкам Ха̄льӯсныл о̄лы, кит а̄ги янмалтасмēн. Увщим кит ня̄врамаге о̄с мēн палтумēн яныгмасы̄г, тав хосат а̄тимыг 

	ēмтыс. Ня̄враманмēн ань пуссын янгыт. 

	А̄тям ма̄ньщи ла̄тӈыл потыртас, таи ма̄гыс 

	ам ла̄тӈув мощ хӯлы-лум. О̄лме порат ма̄н тав ётэ ма̄ньщи ла̄тӈыл потыртасӯв, тав 1985 та̄лт а̄тимыг ēмтыс. Та па̄сныл ам ма̄нти ла̄тӈувтыл воссыг ат та потырта̄лэ̄гум. Омав ла̄тӈе (сургутский хантыт ла̄тыӈ) ма̄н щар ат торгамтаслӯв.  Таима̄-гыс ам ань ня̄враманум ща̄нь ла̄тӈаныл ат ва̄ганыл.

	Тыт ам 1983 та̄л па̄сныл рӯпитэ̄гум. 

	Школа а̄стламум юи-па̄лт ам Ханты-Мансийск ӯст торговый училищат ханищтахтасум. Ётыл ос, хунь тыт рӯпитаӈкве патсум, 

	юил ялантым Тюмень ӯс университетыт ханищтахтасум, экономический отделение а̄стласум. 

	Тыт о̄луӈкве а̄нум сака ёмас. Хотталь э̄л мощщан ялэ̄гум, та̄ра ювле минуӈкве та номсэ̄гум. Ня̄враманум Нягань ӯст о̄лэ̄гыт, та̄н палтаныл ялэ̄гум, кит-хӯрум хо̄тал о̄лэ̄гум, ювле молямлаӈкве та патэ̄гум. Квартиранылт матыра̄ти э̄рнут пуссын о̄лы – вит со̄схаты, юн ловтхатэ̄гыт, колху
	сапаныл рēгыӈ. Ам тай тамле колт хоса о̄луӈкве ат вēрмēгум. Та̄н ма̄ньлат ма̄хум, йильпи о̄лупсан молях ханьщувлэ̄гыт.

	Ань потрумēн та оигпас. Ам Ираида Ильиничнан пӯмащипа ла̄тыӈ ла̄всум. Тав щēмьятэ ёт пуста̄гыл вос о̄лы, со̄тыӈыщ вос о̄лы. На̄янэ̄н-О̄тыранэ̄н вос ӯргалаве. 

	 

	 

	Ты потрыг

	Светлана 

	Ромбандеева 

	тав хассаге.

	 
