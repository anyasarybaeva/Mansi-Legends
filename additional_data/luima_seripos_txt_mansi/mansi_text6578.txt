
То̄ванакт о̄лнэ колыт ӯнттын ма̄хум рӯпатаныл молях ат ва̄рияныл, кол ман квартира ёвтум хо̄тпа такос ӯрхаты, колэ̄н щалтуӈкве ат вēрми. 
То̄ва хо̄тпа ос нас уркуптаве, олнанэ хот-нēлмыгтавет, колыл ат иӈ ӯнттаве. Ты та̄рвитыӈ тэ̄ла урыл потыртан ма̄­гыс Ханты-Мансийск ӯс РИЦ «Югра» ля̄ххал тотнэ колн округ янытыл о̄лнэ колыт ӯнттын Департамент кӯщай хум, архитектор Кирилл Мыскин ос Фонд защиты прав граждан-участников долевого строительства Югры тэ̄ла палт пуӈктотнэ хо̄тпа Михаил Павлов во̄виньта̄лвесы̄г. 
Тэ̄н ла̄вмēн щирыл, хосатта̄гыл ӯнттын колыт округ миркол хосыт тах 2023 та̄л мус пуссын а̄ст­лавет. Ань Югра янытыл 20 квартираӈ кол-капаит сака са̄в та̄л а̄стлаӈкве ат вēрмавет: Сургут ӯст – 13, Нефтеюганскыт – 6, акв кол Лангепас ӯст. 
Лю̄льсаӈ рӯпитан хо̄т­пат ма̄гыс ань 1 со̄тыра 627 э̄лумхо̄лас ня̄врамыӈ та̄гыл савалэ̄гыт, коланыл ӯрим хо̄т вēрмēгыт, тот та о̄лэ̄гыт. 
Кирилл Мыскин ла̄выс: 
– Хоса ӯнттын кол ты э̄лы-па̄лт ущпылнэ̄г са̄в о̄лыс. 2020 та̄л мус лов кол а̄стлувēсыт – ат кол строительный организацият та̄нти ӯнт­тысаныл, хӯрум – миркол па̄лыл нё̄твēсыт, акв кол ма̄гыс ма̄хум олнаныл ювле майвēсыт. 
Юи-о̄выл кол пēнтсыл ӯрхатам мир квартира­тыл мо̄т йильпи колт май­вēсыт. Ань 20 тамле та̄р­витыӈ ва̄рмаль ёт капыр­тэ̄в, номсэ̄гум, округувт тамле кол тыгыл э̄лаль вос­сыг ат паты.
Китыт хумитэ ла̄выс, кит-хӯрум та̄л сыс, ты та̄р­витыӈ тэ̄ла хот-паты, округт о̄лнэ мир ла̄па­ла̄­луӈкве воссыг ат пата­вет. Михаил Павлов тох по­тыртас: 
– Ма̄н ань са̄в органи­зацият акв ё̄р ва̄рим, ты тэ̄ла ёт рӯпитэ̄в, лю̄льсаӈ рӯпитан ос ла̄палахтыг­лан ма̄хум та̄ра-паттэ̄в. Та̄н ётаныл потыртэ̄в, ань колыт мӯсхал щирыл вос ӯнттыяныл, хоса ул вос са̄птахтэ̄гыт, вос молямлэ̄гыт. 
Номсэ̄в, 2023 та̄л мус ты колыт пуссын а̄стла­вет. Округт о̄лнэ я̄тил ма̄­хум­аквет, о̄лнэ кол ёвт­нэ̄н порат, кол ӯнттын хо̄т­пат урыл матыр-а̄ти пус­сын та̄ра-паттэ̄н - нэ̄пака­ныл аман мӯсхал щирыл хан­сым о̄лэ̄гыт, олн минэ банкыт аман со̄ль та̄н ётаныл рӯпитэ̄гыт. 
Тынта̄л квартиран сака ул ща̄гтэ̄н, тох тай молях уркуптаӈкве вēрмавēн, олн-ло̄мтанын мо̄т ма̄н кēтавет. 
Ань ищхӣпыӈ ут хосыт колыт ӯнттын ка̄сыӈ ор­ганизация урыл хансым о̄лы, э̄рнэ нэ̄паканыл, сыре-сыр хурит, та маныр, тот пуссын ка̄салаӈкве, ловиньтаӈкве ро̄ви. 
Светлана РОМБАНДЕЕВА
