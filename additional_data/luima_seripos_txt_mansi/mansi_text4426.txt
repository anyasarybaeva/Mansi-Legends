
«Э̄лумхо̄лас яныгмам колэ ёрувлытэ те,
Тав нэ̄мхотьютн янытлаӈкве ат патаве.
Ща̄нь ла̄тӈе ат те э̄руптытэ, 
Мо̄т хо̄н ла̄тыӈ тавēн о̄с ат э̄ри…»
Ты потыр-охса ам Ха̄льӯс район Кульпас па̄выл школат, ма̄ньщи ла̄тыӈ ханищтан колнакыт ловиньтаслум (татарский поэт Ахмед Ерикеев тав тох хансум).
Ня̄врамыт ма̄ньщи ла̄тӈыл Евдокия Ивановна Кугинан ханищтавет. Акв урок ам 5 класс ня̄врамыт ёт хӯнтлысум, суссум, хумус та̄н ща̄нь ла̄тыӈ ханищтэ̄гыт. Урок сака пӯмыщ о̄лыс, а̄гирищит ос пыгрищит то̄ва ла̄тӈыт ва̄ганыл. Учителин китыглавет, ка̄таныл но̄х-тактыяныл, ювле ма̄ньщи ла̄тӈыл матыр потыртэ̄гыт.
Хунь урок а̄стыс, мēн Евдокия Ивановна ёт мощ потрамасмēн, тав тох ла̄выс:
— Са̄тыт 11 щё̄с ханищтэ̄гум. Ня̄врамыт 2 классныл 11 класс мус ханищтыянум — са̄т сыс ка̄сыӈ класс акв урок туп о̄ньщи. Ма̄ньнув ня̄врамыт тай ща̄нь ла̄тыӈ ща̄гтым ханищтэ̄гыт. Ма̄ньщи ос рущ ня̄врамыт урокыт пуссын хӯнтлэ̄гыт, матыр китапа̄лэ̄гыт, пӯмщалахтэ̄гыт. Яныгнув ня̄врамыт ща̄нь ла̄тыӈ ханищтаӈкве сака ат таӈхēгыт. То̄ваныл ёхтэ̄гыт, мощ хансэ̄гыт, то̄ваныл ос нёланыл торыг та ӯнлантэ̄гыт.
Олимпиада тэ̄ла кастыл ма̄ньщи а̄гирищит задание ва̄рсыт — ты Лиана Анямова, Диана Ромбандеева ос Надя Кугина.
Таквсы порат ма̄ньщи ла̄тыӈ урокыт хот-виӈкв ла̄ввēсыт, нас внеклассный урокыг ва̄равет. Ам номсэ̄гум, то̄ва ня̄врамыт ёхталаӈкве ат патэ̄гыт, ань ё̄рва̄гыл во̄виянум. Ща̄нь ла̄тыӈ уроканув хот-вивет, тай ущпылнэ̄г лэ̄щмēгыт, хо̄т хо̄нтыянум.
Ма̄н ань «Ӯринэ̄ква хо̄тал» кастыл щё̄питахтэ̄в, ня̄врамыт ма̄ньщи ла̄тӈыл стихыт ханищтэ̄гыт. То̄ва китхӯрум стих щё̄питы, то̄ва ос ханищтаӈкв щар ат таӈхи. Ма̄ньщи мо̄йтыт рущ ла̄тӈыл суссылтэ̄в. Ань «Са̄снёл» («Берестяной нос») мо̄йт щё̄питэ̄в. Тот ка̄ркам а̄гирищит ос пыгрищит тӯлыглахтуӈкве патэ̄гыт — Лена Кочкина, Ваня Кугин, Алеша Немдазин ос мо̄т ня̄врамаквет. Мо̄йтув яныгполь э̄тпос 6 хо̄талэ̄т садикт суссылтылӯв, 7 хо̄талэ̄т ос «На̄й-О̄тыр ма̄» музейн ялэ̄в, тот ёнгēв, мо̄йтэ̄в.
______________________
Евдокия Ивановнан потре ма̄гыс пӯмащипа ла̄тыӈ ла̄всум. Ам ань та мо̄т мир поэт хум ла̄вум ла̄тӈанэ урыл номсэ̄гум. Со̄ль, яныгмам коланув ёрувлыянув те, ща̄нь ла̄тӈув ат те ва̄глув, ат те ханищтылӯв, ма̄н и рущ ла̄тыӈ янытлаӈкве ат патылув. Яныгман ня̄врам ты урыл ат номсы — тав иӈ ма̄нь, иӈ оссамрищ. Ос хунь яныгми, осыӈ са̄йтыӈыг ēмты, такви мире, такви ла̄тӈе о̄вылтыт номсуӈкве паты. То̄нт тах сыме ща̄рги, ла̄ви, аман манрыг ща̄нь ла̄тӈум ат ханищтаслум.
Я̄тил ма̄ньщи ня̄врамаквет, ща̄нь ла̄тӈын ханищтэлы̄н, юн ма̄хманын ёт потыртэ̄н. Пуссын пуста̄гыл о̄лэ̄н, То̄рум ёт, О̄тыр ёт о̄лэ̄н.
