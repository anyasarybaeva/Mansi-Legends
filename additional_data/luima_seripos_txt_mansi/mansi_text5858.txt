
Мāн хум хо̄тпанув армият сака э̄сгавет. Тāн урыл аквписыг лāвēгыт, тāн моляхыт, ка̄таныл та̄кыт, ла̄гланыл апрыӈыт, пēлпа сампа, посыӈ сампа хумыг ōлэ̄гыт. Ань лусытан пыгыт о̄с тамлет. 
Са̄в мāньщи пыгыт армият ань лусытэ̄гыт. Кāсыӈ тāл та̄н армиян вивет. Ты тāл ам пыгум коныпал иӈ хӯрум ва̄нэ пыгрищит лусытаӈкв минасыт.
Тимофей Бахтияров
 
О̄выл хурит акв мāньщи пыг по̄слым ōлы, тав наме Тимофей Бахтияров. Тав Ивдель­ский район Кēраско­лыӈъя пāвыл­ныл о̄лы, лӯсум ма̄ньщи пыг армиян Полуночный пāвылныл вуйвес. Тав лусытан ма̄тэ Чита ӯс по̄хат о̄лы, рущ щирыл тох ты ла̄ваве - «окруж­ной учебный центр подготовки младших специалистов танковых войск».
Пыг мо̄лал ла̄выс: «Хунь лусытаӈкве āстэ̄­гум, амки ōлнэ ма̄м но̄х-во̄рмалтаӈкве патылум, тот пēс йис мāньщиянум щирыл ōлуӈкве тах патэ̄­гум». Тав мāньщи лāтыӈ, мāньщи о̄лупса, пēс йис ва̄рмалит ёмщакв вā­ганэ, таима̄гыс ма̄тэ̄т о̄луӈкве ты таӈхи. Тав оматэ ос āтятэ вōрт пēс щирыл ōлэ̄г. 
Алексей Петряков

Мōт по̄слым хурит – тыи Алексей Петряков. Тав Ягрим пāвылныл о̄лы. Тот самын патыс ос школа āстлас. Армиян миннэ э̄лы-пāлт тав Ханты-Мансийский технолого-педагогиче­ский колледж āстластэ. Ань Воронеж ӯст щар яныг учебный центрыт, тав рущ щирыл лāваве «по подготовке млад­ших специалистов авто­бро­нетанковых служб», тот ты лусыты.
Тав оматэ мāньщи нэ̄, наме Евгения Сергеевна Головкина. Евгения оматэ ам сака ёмщакв вāглум. Тāн щēмьяныл са̄ртын о̄с Саранпа̄вылт ōлсыт. Пуссын мāньщи лāтӈыл ёмщакв потыртэ̄­гыт ос «Лӯима̄ сэ̄рипос» газета ловиньтэ̄гыт.
Альберт Хозумов

 Акв по̄слым хурит ма̄ньщи пыг – Альберт Хозумов по̄слым о̄лы. Тав Саранпа̄вылт яныг щēмьят яныгмас, тав кит āпщи ос акв йӣгрищ о̄ньщи, оматэ лēккар нэ̄г па̄выл пӯльницат рӯпиты.
Альберт Саранпа̄вылт школа āстламе юи-пāлт Тюмень ӯсн Тюменский высший военно-инженерный командный училищан ханищтахтуӈкве минас. Тав ань о̄выл курсыт курсантыг ōлы. Яныг­по̄ль э̄тпос нилахуйпло­вит щислат тав присяга пирмайтас. Тавēн тот ат тāл ханищтахтуӈкве э̄ри. 
Курсантыт ты учили­ще хунь āстлыяныл, та̄н «лейтенант» воинский намыл мивет, ос квали­фикация щирыл «тех­ник-строитель» ос «тех­ник-механик» хансаве. Ты училище армия хурип, яныг ӯщлахтын хōталыт о̄лнэ̄ныл порат курсантыт ущ юв та̄рта̄­лавет. Йильпи тāл о̄выл­тахтам э̄лы-пāлт Альберт Хозумов юв Саранпа̄вылн ёхталас. 
Григорий Панченко

Нилыт хурит ам яныг пыгум по̄слым ōлы. Тав наме Григорий Панченко. Тав Ханты-Мансийск ӯст яныгмас, тыт ханищтахтас. Школа āстламе юи-па̄лт Югорский государ­ственный университет строительный факуль­тетн ханищтахтуӈкве минас. Армияныл отсро­ч­кал майлувес кос ос тувыл армиян минуӈкве тахмаяс.  
Григорий такви воен­коматн минас ос та нэ̄паке ювле-во̄выстэ. Тав ань Псков ӯс по̄хат «региональный учебный центр ракетных войск стратегического назна­чения» нампа ма̄т лусы­ты. Тāл котиль э̄тпос аквхуйпловит щислат тав аквъёт лусытан хо̄тпанэ ёт присяга пирмайтас. 
Кāсыӈ ӯщ­лахтын хōталт, ялпыӈ хōталыт порат, присяга вим хōталт тāн щēпт о̄щнэ телефоныл мивет, ща̄­няныл-āщаныл ос рӯ­таныл ёт потыртаӈкве вēрмēгыт. Туп мори по̄слахтуӈкве ат та̄рта­вет. 
Пыгум лāвыс, тот āти сака та̄рвит ханищ­тахтуӈкве, ёмщакв тыт­тавет, хотьют маныр таӈхи, та тэ̄нут тэ̄пъя­лэ̄гыт. Кāсыӈ хōтал ёл-хуйнэ̄ныл э̄лы-па̄лт та̄н лēккарытн сунсавет.
Мāньщи пыганув лу­сытан ма̄нылныл паща ла̄тыӈ кēтэ̄гыт. Лāвēгыт, та̄н оманыл мори сака ул вос номсахтэ̄гыт. Рӯт ма̄хумаквеныл пуста̄гыл вос о̄лэ̄гыт, са̄в щунь, са̄в со̄т!
Мāн ос, юн ōлнэ мāхум, рēтыӈ ю̄свой э̄тпос 23 хо̄тал кастыл та̄наныл янытлыянӯв. Пыгыт, хо̄ӈха э̄лы сāм мāт ōлэ̄гыт, мā-витув ӯргалэ̄гыт – пустāгыл ōлнэ посыӈ хōтал лāви­янӯв. Пыганув пуссын та̄ксарыг, ё̄рыг вос о̄лэ̄­гыт, пуста̄гыл ос молях юв вос ёхтэ̄гыт. Ōлнэ хōталаныл ёмасыг, щу­ниӈыг ос сōтыӈыг вос ōлэ̄гыт. Лусытан вāрма­лянын кӯпнитыг вос мины. Аквписыг посыӈ хōтал та̄н ма̄гсыланыл вос посты! 
 
