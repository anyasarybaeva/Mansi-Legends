
Ха̄льӯс район янытыл о̄лнэ ма̄щтыр нэ̄квет 2015 та̄л па̄сныл ка̄сыӈ порат акван-атхатыглэ̄гыт ос та̄нки халанылт пēс щирыл щаквщуӈкве ханищтахтэ̄гыт. Ханищтап ханты ла̄тӈыл «Хошум хот» намаим о̄лы. Ты та̄л ма̄хум ма̄ньполь э̄тпос 17-19  хо̄талытт Ха̄льӯсн во̄выглавēсыт, то̄нт та̄н щулкиныт ос па̄ссат сагсыт. 
Ха̄льӯс районт о̄лнэ нэ̄ хо̄тпат ма̄ньщи, ханты маснут э̄рнэ щирыл, пēс хольт вос ю̄нтэ̄гыт ос ма̄ньлат хо̄тпат аквта щирыл ма̄щтырлаӈкве вос ханищтыяныл, таи­ма̄гсыл ты рӯпата ань ва̄рыглаве. 
О̄выл хо̄талэ̄т сосса хо̄тпат ёт пащалахтуӈкве Ха̄льӯс район миркол кӯщай хум Павел Артеев ёхталас. Тав ла̄выс: 
– Ты тӯя молях толуӈ­кве патыс, яласан лё̄ӈхыт та̄ра лю̄лиг ēмтсыт, таи­ма̄гыс са̄в па̄влытныл ма̄хум ат ёхтысыт. Матъ­ёмас Тэ̄к, Ягрим ос Ня̄ри­хумит па̄вылныл ма̄щтыр нэ̄квет тыг ёхтуӈкве вēрмысыт. 
На̄н са̄в та̄л сыс тох акван-атхатыгла̄лэгы̄н, ма̄щтырлаӈкве ёмащакв ань ха̄сэгы̄н. Тамле ха­нищтапытн ня̄врамыт о̄с во̄выглэ̄н, пēс щирыл щаквщуӈкве та̄наныл ханищтэ̄н.
Ты ва̄рмаль палт пуӈк­тотым ханты нэ̄ Любовь Кашлатова о̄лы. Тав «Югра лылыēп» органи­за­цият са̄в та̄л рӯпиты ос сосса ма̄хум о̄лупсаныл но̄х-во̄рмалтым яныг рӯ­пата ва̄ри. Ты ханищтап урыл тав таи потыртас:
– Ма̄н А̄с ма̄ньщит ос хантыт ōщнэ сагим ва̄ит, па̄ссат тыт сагсӯв. Маньщи, ханты щирыл щакв­щуӈкве ка̄сыӈ та̄л атха­тыгла̄лэ̄в. Акв та̄л Ягримн ялсӯв, мо̄т та̄лт Тэ̄к па̄вылн нэ̄т во̄выгла­санӯв, юи-о̄выл хӯрум та̄л Ха̄льӯс сосса ма̄хум отделт тамле ханищтап ва̄рыглэ̄в. Ты пора сыс пуӈкто̄р, суп, нуйсахи, сакыӈ ня̄рат ю̄нтуӈкве, турло̄псыт, пальсакыт хартуӈкве, а̄ги саг сагуӈкве ханищ­тахтасӯв. Ань ма̄ньщи ос ханты нэ̄т о̄щнэ масну­таныл ма̄н пуссын ю̄нт­са­нӯв. Ты маснутанув са̄в­сыр ялпыӈ хо̄талыт сус­сылтаӈкве тах патыя­нӯв. Ха̄льӯс районт ка̄сыӈ туи «Ма̄ньха̄п» нампа касыл ва̄рыглаве, тув са̄в мир ёхталы. Ма̄н миркол кӯщитн пищма хансуӈкве ань тах патэ̄в. Ю̄нтум маснутанув ты ялпыӈ хо̄талыт вос сус­сыл­тыяныл. Мо̄т нэ̄квет ты нё̄тнэ маснут ка̄салэ̄гыт, пēс щирыл щаквщуӈкве э̄рыӈ о̄с тахмаēгыт. 
Ма̄щтырлан ва̄рмалюв рӯпитан ма̄гсыл Ха̄льӯс район миркол па̄лыл ол­ныл та̄ставēв, ты олны­тыл ма̄н сак, то̄р, нуй ос мо̄т э̄рнэ пормасыл ёвтавēв. Ты э̄лы-па̄лт тыг ёхталан нэ̄квет яласан лё̄ӈханыл, тэ̄нэ ос о̄лнэ кол ма̄гыс олныл ойтвēсыт. Ань ма̄нь па̄вылквет о̄лнэ ма̄хум та̄нки тыг ёхталэ̄гыт, ты ва̄рмаль ма̄гсыл олныл воссыг ат мивēв. Юи-о̄выл та̄лыт Ха̄льӯс ляпат ма̄нь па̄вылквет о̄лнэ хо̄тпат тыг туп во̄выглэ̄в.
Ха̄льӯс районт о̄лнэ ма̄ньщи ос ханты ма̄хум маснутаныл а̄ти акв хурипат. Ма̄ньщит мо̄т щирыл супаныл йиныя­ныл ос ю̄нтыяныл. Сакыӈ ня̄рат А̄с ма̄ньщиянув та̄н тамле ла̄гыл маснут о̄щсыт, сагим ва̄ит та̄нки ма̄гсыланыл сагсыт. Та̄гт ос Сакв ма̄ньщит совъя ва̄й о̄щсыт ос сагим ва̄й ат масыгласыт. 
Любовь Васильевна ла̄выс, ань Саранпа̄выл, Кульпас, Хулюмсӯнт ос Ня̄хщам­во̄ль па̄влытыт о̄лнэ ма̄ньщит ты ханищтапын сака ат ёхталэ̄гыт. Ос таи ёмас, та̄н та̄нки о̄лнэ ма̄наныл тамле ханищтап ань о̄с ва̄тихал ва̄рыг­лэ̄гыт ос та̄нки щирыл ю̄нсхатэ̄гыт. 
Ха̄льӯст о̄лум ханищ­тапын 50 арыгкем нэ̄т ёхталасыт. Та̄н пуссын янытлан нэ̄пакыл май­вēсыт. Мо̄тыт та̄л ма̄щтыр ма̄хум о̄с тох акван-ат­хатыглэ̄гыт, то̄нт хум суп ю̄нтуӈкве вуй­ха­тэ̄гыт. 
Людмила ТЕТКИНА
