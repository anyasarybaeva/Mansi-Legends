
Пēс порат Ха̄льӯс район Ма̄нья-сӯнт па̄вылт са̄в мир о̄лыс. Советский власть порат та ма̄т экспедиция рӯпитас. Ма̄хум со̄рни ос мо̄т тыныӈ а̄хвтасыт нё̄рт киссыт. 
То̄нт са̄в мир тув ёхтыс, па̄вылт школа, пӯльница, ла̄пкат рӯпитасыт. Тувыл экспедиция мо̄т ма̄н кēт­вес, ма̄хум ла̄кква-ми­ныг­ласыт. Ань па̄вылквет нила хо̄тпа туп о̄лэ̄гыт: Ивукиныг ягпыгыг ос Куриковыг ягпыгыг. 
Ма̄нья-сӯнт па̄вылн ам рē­тыӈ ю̄свой э̄тпост тэ̄лы лё̄ӈ­хыл ялсум. Ня̄х­щам­во̄ль­ныл ма̄шинат яласан лё̄ӈхе 45 вēрыста палыт о̄лы, я̄ хосыт миннэ лё̄ӈхе 100 вēрыста.  
Юрий ос Иван Ивукиныг мисыт ос лувыт о̄ньщēг, тыил о̄лэ̄г. Тэ̄н манса̄вит ӯйхул о̄ньщēг, ты рӯпата ва̄рнэ ма̄гсыл олн-нё̄тми­лыл та̄стыглавēг ман а̄ти, ос са̄в мо̄т ва̄рмалит урыл тэ̄натэ̄н китыгласагум. Яг­пыгыг халт Юрий сака потрыӈыг о̄лы, тав ювле потыртас. 
– Нэ̄н таса̄вит мис янмалтэгы̄н, нё̄выль ос щаквит хоталь тыналэгы̄н?
– Тыт ань 22 мис ос ма̄нь мис, 10 лув о̄ньщи­мēн. Мисанув ат посыя­нӯв, хоталь таса̄вит щак­вит тотуӈкве патэ̄в? Ня̄х­щамво̄ль мус лё̄ӈхе хоса, тувыл ма̄хум тот щаквит о̄с сака ат ёвтэ̄­гыт. Ня̄хщамво̄льт э̄щмēн Татьяна о̄с мис о̄ньщи, тав мисвой, щаквит ракс тыналы. 
Нё̄выль Хулюмсӯнт, Ня̄хщамво̄ль па̄влыгт ты­налэ̄в. Ма̄хум са̄ртын ла̄­вēгыт, манса̄вит э̄ри, ма̄н ты юи-па̄лт нё̄выль тотэ̄в. Хулюмсӯнт па̄вылт щё̄р о̄с ёмащакв ёвтаве. То̄ват та̄нки тыг ёхталэ̄гыт. 
Акв порат мēнки Хулюмсӯнт па̄вылн ял­сумēн, акв хӯрыг 300 солко̄ви тынэ ла̄всумēн. Ма̄хум та̄нки акв хӯрыг ма̄гсыл 500 солко̄ви ойт­сыт. Китыглахтасыт, ман­рыг тынта̄л тох тыналэ̄в. Та па̄вылт мис щар а̄тим, тувыл ма̄хум тэ̄пкант са̄в тэ̄нут янмалтэ̄гыт, щё̄р са̄в э̄ри.  
Мēнамēн э̄щмēн ос каӈ­кумēн мисанув ёт нё̄тэ̄г.  Тэ̄н Ня̄хщамво̄ль па̄вылт о̄лэ̄г. Туи порат сака са̄в пум ва̄руӈкве э̄ри. Ань са̄всыр мотоблокыт о̄лэ̄гыт, тувыл ты утыл пум ат са̄грēв. Ты ма̄т пум ма̄нь, сака ат яныгми. Акв мис ма̄гсыл 3-4 тонна пум э̄ри. Акв та̄л пумыл ат тōвлувēсӯв, Ня̄хщамво̄ль па̄вылт ёв­тыгласӯв. Комбикорм о̄с ёвтэ̄в, мисанув ёмащакв тыттыянӯв, ма̄хум нё̄выль вос выгыт. 
– Ань мис о̄щнэ хо̄тпат са̄всыр щирыл нё̄тавет, нэ̄н олныл ойтавēн?
– Кӯщаит нэ̄паканыл щирыл ань туп мис ма̄г­сыл 10 со̄тыра солко̄вил ойтавет. Мēн 12 мис ань янмалтымēн, Татьяна Ня̄хщамво̄ль па̄вылт ат мис ōс о̄ньщи. Ты ӯйхул ма̄гсыл олныл та̄ставēв. 
Мирколт рӯпитан хо̄т­пат ка̄сыӈ та̄л тыг ёхталэ̄­гыт ос нэ̄пакн хансыяныл, ты юи-па̄лт ущ ол­ныл ой­тавēв. Ӯйхул пусмалтан лēккар Хулюмсӯнт­ныл тыг во̄выглылӯв, миса­нувн са̄всыр э̄рнэ тэ̄рпи тӯщты, кēлп выг ос Ха̄льӯсн кēты. 
Тав ка̄сыӈ та̄л рēтыӈ ю̄с­вой э̄тпост манос ма̄нь­поль э̄тпост тыг ёхталы. Тамле тэ̄рпил мисанӯв ат ке ва̄риянэ, нё̄влянув э̄лаль тыналаӈкве ат вēрмиянӯв. 
Акв порат мирколув кӯщай нэ̄ Татьяна Волко­ва ма̄навн ла̄выс, э̄рнэ нэ̄пакыт вос атэ̄в ос фермерыг ла̄внэ хо̄тпаг вос хасхатэ̄в. Ма̄н тав ла̄вме щирыл ва̄рсӯв, тувыл олн-нё̄тмилыл аты майлавесӯв. 
Та та̄л оигпам э̄лы-па̄лт нэ̄пакыл кēтвесӯв, 20 со̄тыра на̄лок-олн вос ойтэ̄в. Нё̄выль тыналым са̄в олн хунь сэ̄лэ̄в, на̄лок-олн ойтнэ нэ̄пакыл тай та̄ра кēтвесӯв. Фермерыг хасхатуӈкве то̄нт э̄ри, хунь щаквит, мисво̄й, щак­вит ракс, мо̄т тэ̄нут ва̄­руӈ­кве ос э̄лаль тына­лаӈкве ро̄ви. Ты рӯпата ва̄руӈкве са̄в хо̄тпа э̄ри. 
– Хӯл алыщлаӈкве ос во̄раӈкве ялантэгы̄н?
– Тэ̄нэ ма̄гсыл хӯл пувēв ос во̄руй ка̄тын-паттэ̄в, ма̄навн са̄в хунь э̄ри. Па̄влув на̄йпос а̄тим, холодильник ат о̄ньщēв. Тэ̄лы тай тэ̄нутанув кон пиныянӯв. 
Туи ос тыт о̄втнэ со̄юмн тув тотыянӯв, витн та̄р­матыянӯв, тот хоса ат сакēгыт. Ты со̄юмт витэ атыӈ, туи сака по̄лям, тэ̄лы лоньщиӈ, лап ат по̄ляве. Ня̄хщамво̄ль па̄влыӈ ма̄­хум ос туристыт акваг вит тот а̄мартэ̄гыт, юв тотэ̄гыт. Ты э̄лы-па̄лт нё̄рт со̄рни ловтвес, са̄всыр лю̄ль вит я̄н та̄ртвес. Ма̄н я̄ вит ат аēв, ты со̄юмныл вит то­тэ̄в.  
Ань ма̄-витув щар мо̄­таныг ēмты. Во̄рт пил щар а̄тим, мо̄лты та̄л морах ма̄гсыл хо̄тал палыт ё̄мыг­тасӯв, нэ̄матыр аты хо̄нт­сӯв. Сосыг, саӈквлыпил мощ о̄лы, тэ̄нэ ма̄гсыл ва̄тэ̄в, мо̄т пил щар а̄тим. 
Па̄влув ма̄тэ ёмас, кар­то̄пка са̄в яныгми. Ос са̄в­нув карто̄пка ке ӯнттэ̄в, хотьют ёвты? Ня̄х­щам­во̄ль па̄вылт ма̄хум тай тыналэ̄гыт, карто̄пканыл Хулюмсӯнт па̄вылн то­тыяныл. 
– Ма̄нья-сӯнт па̄вылт мӯй ма̄хум ма̄гсыл ӯщ­лахтын колыт ӯнттуӈкве кусыглавет. Нэ̄н ты тэ̄ла урыл маныр номсэгы̄н?
– Ты ва̄рмаль урыл хосат та̄гыл кӯщаит по­тыртэ̄гыт, йильпи кол ӯнттын норыт тыг аты тотвēсыт. Туристыт та̄нки тыт ва̄тихал тыгле-тувле яласэ̄гыт. Та̄н ма̄шинал тыг ёхталэ̄гыт, э̄лаль «снегоходыл» минэ̄гыт. 
То̄ват Хулюмсӯнт па̄­вылныл миннэ лё̄ӈхыл тыг ювыт, мо̄таныт Ивдель ӯсныл ёхтэ̄гыт. Тыгыл Тӯрва̄т мус 45 вēрыста. Ма̄нь-Пупыг-нё̄р мус «Бураныл» ялуӈкве о̄с ро̄ви, миннэ лё̄ӈхе а̄ти сака хоса. 
Ма̄хум тыгыл ос «Пере­вал Дятлова» ла̄внэ нё̄рн ялантэ̄гыт. Рēтыӈ ю̄свой э̄тпост ос ма̄ньполь э̄тпост сака са̄в мир тыт яласы. То̄ват щалтсэ̄гыт, мис нё̄выль ёвтуӈкве во̄вēгыт, ювле китыглахтамēн: «Манса̄вит нё̄выль э̄ри?» То̄ват ла̄вēгыт: «Кит ман хӯрум кила». Ма̄н ос кит-хӯрум кила ма̄гсыл мис алуӈкве хунь патылӯв, хультум нё̄выль ос хоталь тотылӯв?
Та̄н тыт акваг яласэ̄гыт, ма̄навн са̄ль а̄ти, тувыл то̄ват щар са̄в лю̄ль ва̄рēгыт, са̄всыр па̄нкат, сульят ос мо̄т порсыт тыт па̄хвтэ̄гыт. Ма̄-витув щар ат ӯргалэ̄гыт, мори та капыртэ̄гыт. 
– Ты йильпи колын хунь ӯнттыслына?
– Ат та̄л ты колт о̄лэ̄в. Та порат о̄лнэ колув на̄йн ё̄свес. Ма̄н пуссын пум ва̄рсӯв, юв ёхтысӯв, колув а̄тим, щар нэ̄матыр ат хультыс, маснут, пормас та̄л хультсӯв. Кон сака рēгыӈ хо̄тал о̄лыс, молях но̄х-пēлаяс. Хумле ēмтыс, аты ва̄глӯв. Ха̄пув туп хультыс, на̄лми ва̄тат о̄лыс. Колув ёмас о̄лыс, э̄лаль о̄лнувӯв, тох ке ат ēмтыс.  
– Па̄вылт ань таксофон о̄лы, ёмащакв рӯпиты?
– Рӯпиты, потыртан ма̄гсыл карточка Ня̄х­щам­во̄льт ёвтэ̄в, э̄рнэ порат свонитэ̄в. Ты ут вос рӯпитанув, бензин пӯщкал хӯрум э̄тпос акв щёс майлавēв. На̄йпос ва̄рнэ станция ква̄лта­па̄лылӯв, таксофонт о̄лнэ батарейкатэ э̄лаль вос рӯпиты. Ань рущ ла̄тӈыл ла̄внэ «солнечный бата­реял» тотвесӯв, хумус рӯ­питаӈкве тах паты, ат ва̄глӯв.   
Ягпыгыг ёт потыртаӈ­кве сака пӯмащ о̄лыс. Тэ̄н ма̄хум нупыл ёмас ном­тыл сунсэ̄г, тув ялмув по­рат та̄ра колн во̄ввесӯв, пасан ва̄тан ӯнттувесӯв. Ювле миннэ̄в порат «нё̄­лыл лэ̄г» а̄хвтасыл мӯй­лупта­ве­сӯв. 
Каркам Иву­ки­н ягпыгыг ёмас, сымыӈ ла̄тӈыл кē­тыягӯв. Пуста̄гыл э̄лаль вос о̄лэ̄г. Са̄в со̄т, са̄в щунь! 
Людмила ТЕТКИНА 
