
(Лӯсум ма̄ньщи ла̄тӈыл)

	Яныгпо̄ль э̄тпос о̄выл хо̄талытта Ханты-Мансийск ӯсн э̄лы-самыл кит ёмас а̄йиг мӯйлуӈкве ос рӯпата ва̄рмаль ма̄гыс ёхталасы̄г, тыи Шарлотта Буко ос Милена Бокле.  А̄йиг Францият о̄лэ̄г, тэ̄нки Парижта ханищтахтэ̄г.

	Шарлотта дипломный рӯпататэ во̄руй мо̄йтыт урыл хансытэ. Тайма̄гыс тав ма̄ньщи ла̄тӈыл по̄мщалахтас. Аквтащир ханты мо̄йтыт о̄с хансыянэ. Хунь рӯпататэ а̄сты, BOREALIA издательстван э̄лаль мыгтэ ос нэ̄пакыг ва̄равет.

	Ла̄выс, рӯпататэ̄т во̄руй намыт пуссын ма̄ньщи ла̄тӈыл толмащлыянэ, тувыл ос ханты ла̄тӈыл хансыянэ. Тав ма̄н ӯсувт о̄лнэ ма̄ньщит ос хантыт ёт потыртахтас, хотьют такви ла̄тӈе щирыл потыртаӈкв ха̄сы, хотьют тавēн нё̄туӈкв ка̄сащас.

	Матъёмас, хунь тох э̄лн о̄лнэ мирыт ма̄н ла̄тӈув ханищтаӈкве ка̄сащēгыт, хотум э̄лаль нэ̄пакыг та̄ртуӈкве, тамле са̄внув хо̄тпа вос о̄лнув. Хоты хо̄тпа сыме щарьи такви ма̄хманэ, ла̄тӈē ма̄гыс, о̄с ёмаснув о̄лнув. Ма̄нки рӯтанув, ма̄ньщи хо̄тпанув тох вос рӯпитанувыт, хотьют ща̄нь ла̄тӈēныл ёмщакв торьямты ос потыртаӈкве ха̄сы!
