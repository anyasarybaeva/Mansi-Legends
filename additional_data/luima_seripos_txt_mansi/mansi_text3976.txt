
Свердловский область Тавда ӯст акв сака пӯмыщ ос э̄рнэ кол о̄лы – «Музей лесной и деревообрабатывающей промышленности». Тот ка̄ркам, мӯтраӈ нэ̄квет ос номтыӈ, та̄ксар хум хо̄тпат рӯпитэ̄гыт. Кӯщаиг Ирина Владимировна Евдокимова тав о̄лы. Ты сака сымыӈ нэ̄, тот о̄лум ма̄ньщиянув о̄вылтыт са̄в ёмас ла̄тыӈ ла̄выс, ма̄ньщи пормасыт суссылтас.

	Ма̄ньха̄п, тӯп, са̄ӈквылтап, лувыӈ сун, ма̄ньщи суп ос мо̄т маснутыт манос о̄щнутыт акван-атманыл, кол са̄мн пинманыл ос то̄ват колнор онтсыл но̄х-тагталаманыл. Тот рӯпитан нэ̄ Ольга Александровна Ефремова музей урыл потыртас, на̄н ань э̄лаль тав потре ловиньтэлы̄н.

	– Ты музей 1972 та̄лт рӯпитаӈкве патыс, пормасыт о̄влэ̄т пēс колт о̄щвēсыт. Тыт ос ханищтахтын кол о̄лыс, хунь йильпи школа ӯнттувес, ня̄врамыт пуссын тув ва̄нтлысыт. Музеюв тыг тӯлвес – я̄ӈк на̄тнэ э̄тпос 6 хо̄талэ̄т 1975 та̄лт ӯс мир ма̄гыс кол а̄витэ та пӯсвес. Тувыл 1985 та̄лт ты музей йильпииг щё̄питаӈкве номылматвес. Ка̄тыл по̄слын кит хумыг – Александр Нестеров ос Вячеслав Савин тэ̄н вуйхатсы̄г, нила та̄л рӯпитасы̄г. Кол тӣвре янытэ̄т па̄ртытыл ра̄тыстэ̄н, ёргим йӣвытыл хорамтастэ̄н. Хунь юв щалтэ̄гын, э̄рттам во̄рн ёхтысын – ӯльпат лю̄лēгыт, тованыл халт хо̄тал ка̄т посты. 

	Ты музейт щар о̄выл пормас – тарыг йӣвсуп охса о̄лыс, ла̄кванэ хосыт та̄ра-паттувес, во̄рт тав насати 200 та̄л арыг лю̄люм. Ма̄н во̄рувт тарыг – ты ма̄к йӣв, рущ щирыл ла̄ваве : «Жемчужина Тавдинского леса». Тарыг са̄выӈпа̄лэ нас ӯнттэ̄в, такви о̄с яныгми. Тыт колыт янгыщ ты йӣвныл ӯнттавет.

	 

Соссаӈ ма̄хум

	Ты ма̄т о̄влэ̄т туп ма̄ньщи ма̄хум о̄лсыт. Со̄тыра арыг та̄л ювле хультум порат та̄н тыг о̄лмыгтасыт. Таима̄гыс пуссын па̄влыт, я̄т ос тӯрыт та̄н ла̄тӈанылтыл намаим о̄лэ̄гыт. Тавда – ты о̄с ма̄ньщи нам. 1970 та̄лыт порат Янычково па̄выл ляпат учёный ма̄хум ма̄ хилсыт (раскопкат ва̄рсыт), э̄рнэ пēс пормасыт киссыт. То̄нт Ӯй йӣквнэ ма̄ хо̄нтыгласыт, ма̄ньщи ма̄хум насати тамле я̄нас ма̄ о̄щмыт. Са̄всыр а̄ныса̄ныт, алыщлапыт, тулят ос мо̄т сыре-сыр пормасыт хо̄нтыгласыт. Ма̄н тыт са̄в хурит о̄ньщēв, ма̄ньщи нэ̄т ос хумыт по̄слым о̄лэ̄гыт – хӯл алыщлэ̄гыт, ня̄ль во̄ртэ̄гыт, ха̄пыл минэ̄гыт. Пēс порат нэ̄т хум хо̄тпаныл хольт во̄раясыт.

	Тыт акв хури 1926 та̄лт Городище па̄вылт ва̄рима — нэ̄т лэ̄пта ва̄рēгыт. Кит-хӯрум колныл атхатэ̄гыт, акв колт лё̄н-пум таӈрēгыт, мо̄т колн минэ̄гыт, тот ос мощ ра̄тащлыяныл. Тувыл пасанын пиныяныл, нумыл йӣво̄влыл туящлыяныл. Хунь ка̄мнями, лэ̄птаг ущ та ēмты. Са̄всыр а̄ныса̄ныт, хусапсовыт о̄с та̄нти ва̄рсыт, хорамытыл щуртсаныл, яктысаныл.

	 

Мо̄т мирыт

	Рущит ос мо̄т мирыт тыг ниласа̄т та̄л сыс ты ёхталэ̄гыт. Ювле хультум нотыт 1930-й та̄лыт порат кулакыг ла̄вим ма̄хум Советский властин тыг ё̄рва̄гыл кēтыглавēсыт – 11 со̄тыра ляпатем хо̄тпа, янгыщ колта̄гланыл ёт ёхталасыт. О̄лнэ кол а̄тим о̄лыс, ня̄врамыӈ ма̄хум а̄мпарыт манос сохрипыт о̄лсыт. Хум хо̄тпат ос ма̄колыт хилсыт, кӯрыт ӯнттысыт, тох хотмус та саваласыт. Тэ̄лы ащирмат рӯпитасыт, о̄лнэ колыт, пӯльницат, школат ос мо̄т э̄рнэ колыт ӯнттысыт. Ма̄хум та порат мӯсхал щирыл рӯпитасыт, ёмас, та̄к колыт ӯнттысыт. Та̄н о̄лум па̄вланыл, коланыл лӯтаныл ань ты хотал мус ӯнлэ̄гыт – Мостовка па̄выл, Матюшино, Карьер, Васькин Бор, Еловка ос мо̄т па̄влыт. 1920 та̄лт Ленин о̄йка Указ хансыс, тыт рӯпитам кӯщаитн кēтыстэ: «Йӣв яктэ̄н, Трудармия хосыт мо̄т ӯсытын кēтэ̄н». Ты ма̄т Трудармия о̄лыс, тыг са̄в мир ё̄рва̄гыл кēтыглавēсыт, та̄рвитыӈ рӯпатат рӯпитаптувēсыт. 

	Тувыл 1941 та̄лт яныг хо̄нт о̄вылтахтас, хум хо̄тпат хо̄нтлуӈкв тотвēсыт. Ты ма̄н ос депортировайтым ма̄хум тотуӈкве патвēсыт. Та̄н тыт пуссын та̄рвитыӈс рӯпата ва̄рсыт – йӣв яктысыт. Лесокомбинат ма̄гыс норыт тотсыт, па̄ртыт сылсыт. Норыт лувыл хартсаныл, мо̄т ӯсыт нупыл я̄ хосыт на̄тылтасаныл. Лесокомбинат коныпал тыт Фанерный комбинат, Гидролизный ос Механический заводыг ӯнттувēсыт. Нэ̄ хо̄тпат хум хо̄тпат ёт аквтēм рӯпитасыт.

	 

Э̄рыг о̄с суйтыс

	Репрессия, депортация ос раскулачивание тэ̄лат порат тыг кēтыглым ма̄хум халт номтыӈ, мӯтраӈ э̄лумхо̄лас са̄в о̄лыс. Та̄н наманыл ма̄н музеювт пуссын ёл-хансым о̄ньщиянув – лēккарыт, э̄ргын хо̄тпат, ханищтан ос мо̄т ма̄хум. Та̄н хосытанылт тыт э̄ргын ос искусства школат ӯнттувēсыт. Ты ка̄ркам хо̄тпат то̄рум ма̄гыс ня̄врамыт ханищтасыт, та̄н ётаныл сака са̄в рӯпитасыт.

	Рудольф Иоганович Пальм латыш манос эстонец о̄лыс, ня̄врамыт цирковой тэ̄лан ханищтасанэ, тав акробат о̄лыс. Дерингер о̄парищ нам о̄щнэ немец колта̄гыл заводыт рӯпитасыт, э̄ргуӈкв ос йӣквуӈкв сака ха̄ссыт. Искусство ва̄рмаль ма̄гыс са̄в ёмас тэ̄ла ва̄рсыт. Саваламаныл тēпыл та̄н э̄ргысыт, йӣквсыт, па̄выл ма̄хманылн ща̄гт тотсыт. 1956 та̄лт, хунь самын патум ма̄нанылн минуӈкве та̄ртвēсыт, са̄выӈпа̄лэ ювле минасыт. То̄ваныл тыт хультсыт, ань тыхо̄тал мус о̄лэ̄гыт. Ня̄враманыл тыт яныгмасыт, ва̄им, тыт ань та̄н Родинаныл.

	Та та̄рвитыӈ порат ма̄н ма̄вт турманколыт ӯнттувēсыт. Са̄в та̄л тыг таса̄вит мир тотыглавес, саватавēсыт, то̄ват лылыяныл тыт та оигпасыт. Ань ты та̄лытт наска̄ссыг порслым ма̄хум тыг э̄лы ма̄ныл рӯтаныл ёхталэ̄гыт, китыглахтэ̄гыт, хо̄т та̄н о̄лсыт, хоты турманколт ӯнлысыт. То̄ват ловумтам хо̄тпаныл ма̄гыс памятник тӯщтысыт. Ты урыл номсуӈкв сака та̄рвитыӈ, тыт ма̄хум, янге-ма̄не, щар наска̄ссыг саваласыт, тох та То̄рум о̄лсыт.

	 

Во̄р ӯргалаӈкве э̄ри

	Музеювн школатныл ос садикытныл ня̄врамыт акваг ёхталэ̄гыт, та̄н нупланыл акваг ла̄вēв, ань во̄рт ка̄сыӈ йӣво̄выл ӯргалаӈкв э̄ри, щар ма̄нь йӣв о̄выл нас тох ул са̄гумтэ̄н. Во̄р – ты ма̄н о̄лупсав, ма̄н лылыēпув. Во̄р та̄л ма̄н лылтуӈкв ат вēрмēв, йӣвыт та̄л ма̄н во̄тасын хотталь нуясаптавēв. Тот ка̄сыӈ йӣво̄выл, ка̄сыӈ лӯпта э̄ри, ма̄нь ман яныг ӯй па̄рыс ма̄гыс о̄лы, ха̄йтыгты.

	Хунь тох потыртэ̄в, ня̄врамыт татем хӯнтлэ̄гыт. Ам ань о̄лтēмт номсэ̄гум, со̄ль, рущит ос ма̄ньщит во̄р нупыл а̄ти акв хольт суссыт. Рущит нор колыт ӯнттысыт, тэ̄пкан ма̄гыс йӣвыт хот-яктысыт, та̄нанылн маныр э̄ри, тувыл висыт. Ос во̄рныл тай хурахласыт.

	Ма̄ньщи хо̄тпа ма̄гыс во̄р – ты тав колэ. Тот тав ка̄сыӈ йӣв ӯргалытэ, ка̄сыӈ я̄ ос тӯр э̄руптытэ, хо̄тал ос э̄тпос янытлытэ. На̄й-О̄тыранэ нупыл по̄йкщи, э̄лаль ёмас номтыл о̄лы.

	___________________________

	Ань Ольга Александровна потре та оигпас. Тав Екатеринбург ӯст о̄лнэ педагогический институтт математика учителиг ханищтахтас. Школат са̄т та̄л рӯпитас, тувыл музейн патхатас. Игорь о̄йкатэ са̄в та̄л Лесокомбинатыт рӯпиты. Тэ̄н кит а̄ги янмалтасыг, сас бухгалтер-экономистыг рӯпитэ̄г, щēмьяӈыг ēмтсыг.

	Музей о̄вылтыт ты нэ̄кве сака пӯмщиг потыртас, кол янытэ̄т суссылтастэ, ка̄сыӈ колнак урыл я̄нас потыр о̄ньщас. Тавēн ос тот рӯпитан хо̄тпатын пӯмащипа ла̄тыӈ ла̄вēгум. Пуссын пуста̄гыл вос о̄лэ̄гыт, со̄т ос щунь вос о̄ньщēгыт!
