

	Ханты-Мансийский районт о̄лнэ Кышик па̄выл ханты па̄влыг ла̄ваве, тот йис та̄гыл ханты ма̄хум о̄лэ̄гыт. Та̄н тув Касум ма̄ныл о̄луӈкв ва̄нтлысыт.


		Пēс порат Назым я̄ хосыт хантыт са̄лыӈ суныл Ханты-Мансийск ӯсн хӯл, нё̄выль, са̄всыр мо̄т тэ̄нут хартсыт. Тот ӯлтта лё̄ӈх пиным о̄лы. Та па̄сныл са̄в ханты щēмьят тот о̄луӈкв 

		хультсыт, ань ты мус яныгпа̄ла хо̄тпат тот 

		ханты ла̄тӈыл потыртэ̄-гыт. Рущит тув нас ня̄влувēсыт. Та̄н мо̄т ма̄ныл тыг тēтыманыл юи-па̄лт са̄всыр ма̄нь па̄влытн о̄лмыгтаӈкв ла̄ввēсыт. 

		Кышикт ам акв рущ э̄ква ёт потыртасум. Тав наме Татьяна Васильевна Фатеева. Мēн тав ётэ тӯяг тот хо̄нтхатыгласмēн, тав такви рӯпататэ урыл мощ потыртас. Тит та̄лыг ты ēмтыс, тав «Северяночка» нампа клуб кӯщаиг ӯнттувес. Тув яныгпа̄ла хо̄тпат ёхталэ̄гыт, са̄выӈпа̄лэ рущ э̄кват. Пуссын аквъёт ань нёлолов хо̄тпа, акван-атхатэ̄гыт, та э̄ргēгыт, матыр та щаквщēгыт – хотьют ю̄нсхаты, хотьют саги. Ос пуссын э̄ргуӈкв сака ха̄сэ̄гыт, турсуяныл татем суиӈыт. Ты э̄лы-па̄лт та̄н мощ щирыл 

		намаим о̄лсыт.

		Ты рущ э̄ква такви урыл тох потыртас. Тав Кышик па̄вылт самын патыс. Щащēкватэ ос о̄патэ мо̄т ма̄ныл 

		о̄лсы̄г. Яныг хо̄нт э̄лы-па̄лт о̄луӈкв тув тēтвесы̄г. Колта̄гланыл сака яныг о̄лыс, тэ̄н онтолов ня̄врам о̄щсы̄г. Пуссын яныгмасыт, ла̄кква - мингаласыт.

		Ос Татьяна Васильевна оматэ тот хультыс, нила ня̄врамыӈ нэ̄г о̄лыс. Ань ты нэ̄ такви яныг щēмьяӈыг ēмтыс. Хӯрум ня̄враманэ пуссын Кышик па̄вылт хультсыт, акв ма̄нь пыге ань армият лусыты, мощēрт юв ёхты. 

		Татьяна Васильевна атпан та̄лэ то̄влыс, такви сака ка̄ркам хо̄тпа. Яныгпа̄ла э̄кват пуссын акван-атсанэ, ань э̄ргим-йӣквим са̄всыр ма̄т та яласэ̄гыт. Хоты па̄вылн во̄вавет, тув та минэ̄гыт. 

		Ма̄щтырлым пормасаныл тыналыяныл, тох мощ олн сэ̄лумтэ̄гыт. Хо̄т матыр ялпыӈ хо̄тал те ва̄раве, тот та тыналахтэ̄гыт. Па̄вланылт ялпыӈ хо̄талыт о̄лнэ̄ныл порат ос маттем та э̄ргēгыт. Аквъёт э̄ргиманыл ань хо̄тхуйплов та̄лыг ты ēмтыс.

		Тох ты мо̄т ма̄ныл ёхтум рущ ма̄хум ма̄нь па̄вылн ты о̄лмыгтэ̄гыт, ма̄нь мир халт тэ̄лыгтахтэ̄гыт ос та̄нти э̄рганыл-йӣкваныл мирн суссылтым та о̄лэ̄гыт. 

		Валентина 

		Васильева


	 
