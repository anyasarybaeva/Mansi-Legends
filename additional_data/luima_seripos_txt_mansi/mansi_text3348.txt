

	Мо̄лал правительство кӯщаит ля̄ххал хаснэ ма̄хум  э̄лы-па̄лт та урыл потыртасыт, автобусыл сакватахтам ня̄врамыт хумус о̄влэ̄т хо̄нтвēсыт ос нё̄туӈкве патвēсыт.  Мо̄лал Нефтеюганск ӯсныл ня̄врамыт Ханты-Мансийск ӯсн касуӈкве тотыглавēсыт. Тыт та̄н акробатика касылыт ёнгысыт. 


		Ювле хо̄талъя̄т порат тотмаявēсыт, хо̄т лё̄ӈхыт яныг ма̄шина ля̄льт йис, автобус та ма̄шинал акван-пēлхатсы̄г, автобус котильт хо̄йвес, титтыг-саквалас. Лов хо̄тпа та̄ра тот а̄тимыг ēмтсыт ос тит хо̄тпа пӯльницан тотуӈкве а̄лымавесы̄г, тот лылыянэ̄н ойматсыт. Ты о̄выл-капай мощ сатапаӈкве патме порат ēмтыс, та хо̄тал сака тӯйис. Нила ма̄шина сакватавēсыт. 

		 Дмитрий Шаповал, губернатор ва̄ӈын хум, тав та о̄выл ēмтум ма̄н са̄рыг минас, хум ла̄выс: «Щар о̄влэ̄т сакватым ня̄врамыт ос яныгхо̄тпат моляхнув пӯльницан тотуӈкве э̄рыс. Пуссын службат молях рӯпитасыт, та̄н ка̄сыӈ та̄нти рӯпатаныл ёмщакв ва̄рсаныл».

		Алексей Шипилов, округ кӯщай ва̄ӈын хум, та урыл потыртас, тамле яныг о̄выл-капай воссыг нэ̄мхуньт ул вос ēмтыс, ань ва̄ӈкве э̄ри, хумус ня̄враманув ӯргалаӈкве э̄ри. Ань следователит ёмщакв рӯпатаныл ва̄рияныл, ос то̄нт та̄раг ēмты, маныр ма̄гсыл тох автобус хо̄яс, хумус тох таса̄вит э̄лумхо̄лас порсысыт. 

		«Ма̄н ань ла̄вуӈкве ат вēрмēв, хумус тамле о̄выл-капай ēмтыс, тыт а̄ти акв хо̄тпа лю̄льсаӈ рӯпитас, тыт са̄в ма̄хум э̄рнэ щирыл ат ва̄рсыт, таима̄гыс ня̄врамаквет та сакватавēсыт. Ма̄н округ кӯщаюв та̄ра ты урыл ла̄ввес, тав такви пуссын ва̄рмалит тармыл уральтым о̄щсанэ, хо̄т э̄рыс, такви тув ялыс», – ва̄ӈын кӯщай ла̄выс.

		Ва̄ӈнаге по̄сыӈ кӯщай хум Василий Романица потыртас: «Ам ва̄глум, ань ка̄сыӈ хо̄тпа та урыл титыглахтуӈкве таӈхи, манрыг ня̄врамыт ёт полиция ма̄шинат ат минасыт? Ма̄н палтув нэ̄мхотьют тамле нэ̄пак ат хансыглас, ма̄н ты лё̄ӈханыл урыл аты ва̄слӯв. Ня̄врамыт ёт рӯпитан кӯщаит МВД РФ Югра ма̄н нэ̄матыр ат тēтыгласыт, ат ла̄выгласыт». 

		Сергей Дектярев, Нефтеюганск ӯст кӯщаиг рӯпитан хум, ла̄выс: «Та спортивный школат кӯщаиг рӯпитам нэ̄ ань по̄хын тēтвес, тав полиция колн тотыглавес, ань тавēн такви колэ̄ныл нэ̄мхот-таль кон ква̄луӈкве ат ро̄ви, тав «домашний арестыл» хасвес». 

		Алексей Шипилов ос та урыл ла̄выс: «Ма̄навн ань ка̄сыӈ хо̄тпан э̄ри номсахтуӈкве, хоталь тав ня̄враме тēтытэ, хотьют ёт та̄ратытэ, тох сакати тамле пилыщмаӈ о̄выл э̄рыӈ воссыг ат ēмты».

		 

		Галина Кондина 

 
