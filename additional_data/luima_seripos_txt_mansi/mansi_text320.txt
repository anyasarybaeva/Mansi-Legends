
Ты тув «Ма̄нь ӯскве» ня̄врамыт Нё̄рн тотыглан ма̄гсыл олн ат та̄стлавес. Та пēнтсыл ма̄нти Нё̄рт ӯщлахтан хо̄талыт ва̄рыгласӯв. Пуссын аквъёт титхойплов хо̄тпа о̄лсӯв. Нё̄рыт мус ма̄нав тотнэ ма̄шина ёт ос тэ̄нут ёвтнэ ма̄гсыл ма̄н акван-пинхатам олныл ойтхатсӯв. Сменав Луссуп нё̄р мус ялнэ щирыл о̄лыс. 
Ойттур э̄тпос котиль хо̄талт Саранпа̄вылныл Торговый я̄ нупылма̄няныг колёсаӈ ма̄шинал Р. Р. С е м я ш к и н ы н тотвесӯв. Тав ма̄навн Пуйва я̄ ляпат о̄лнэ урнумпа̄лн туп тотуӈкве вēрмыстэ. Тувыл э̄лаль ма̄н яныг хӯнтхӯргыл хӯнтхатым Торговый я̄ нупыл та ё̄мсӯв .
Э̄ти титхойплов щё̄с порат палаткат ӯнттын ма̄н ущта ёхтысӯв. Я̄ ва̄тат э̄тхӯлымав тэ̄пъяласӯв Л.П. Стаканова ос щар ма̄нь пыгрищ Коля Семяшкин тот хультуӈкв ка̄сащасы̄г. 
Ма̄нос э̄лаль Коми р е с п у бл и к а  н у п ы л о̄внэ Патак ма̄нь я̄рищ ва̄тан ва̄глысӯв. Палаткат ӯнттымав юи-па̄лтмēн Володя Меров ёт кумхӯл нясыл пувуӈкв мощщаквен ялсумēн Ловмантем минута сыс хӯрумхойплов хӯл па̄г харттысмēн. Ань тот ма̄нь Патак я̄т нэ̄мхотьют ат ня̄слыглы таима̄гсыл тот хӯлэ са̄в пуссынянгыт ос во̄йиӈыт. 
Мо̄т а̄лпыл онтолов щё̄с порат я̄ ло̄ӈхаль Луссуп нё̄р нупыл э̄лаль минмыгтасӯв. Тувыл э̄лальēри яныг а̄хвтасы ма̄н ēмтсӯв тамлема̄ щирыл ё̄муӈкв лю̄ль. Ты коныпал рēгыӈ хо̄талт тамле ё̄мнэ ма̄т ва̄гтал патсӯв. 
Хо̄тыл тэ̄нэ ма̄гсыл ма̄н я̄ ва̄тан ва̄глысӯв. Тэнэ̄в юипа̄лт я̄ ва̄татэ хосыт ё̄мсӯв. Акваг те тох ё̄муӈкве ма̄н э̄типа̄лаг Луссуп нё̄р мус ёхтуӈкв а̄лыманувӯв. Тот ё̄мимавт хо̄талув тул са̄йн та па̄тырас Э̄типа̄лаг ос раквуӈкв о̄вылтахтас .
Ракв витын та̄рапосвесӯв. Э̄лаль ё̄мнэ̄в порат а̄хвтасыт раквыл ёсыманыл юи-па̄лт ла̄гыл паттат хислуӈкв патсыт. Таима̄гсыл ма̄н тот э̄т хӯлуӈкв хультсӯв Палатканув ӯнттысанӯв, тувыл мēн Сергей Стаканов ёт няслуӈкв ялсумēн. Х ӯ л  т о т ы м а м ē нт, ма̄хманув та̄ра хӯл исмит па̄йтнэ ма̄гсыл пӯта̄ращ нумпа̄лын тагатасыт. Во̄рыт ма̄н нёлолов хо̄тал о̄лымавт ка̄сыӈ хо̄тал хӯл та̄л тэ̄ӈкв щар ат ӯнтсасӯв. Ка̄сыӈ ēмт тэ̄нэ̄в порат солвалыл расалтым хӯл, ня̄рхӯл, па̄йтым ос а̄ращ посымыт во̄сытым кумхӯл пасаныт о̄лыс. Нас тыи ма̄гсыл. Нё̄рын ялуӈкв р о̄ в и . Ё т  т от ы гл а м тэ̄нутанув са̄выӈпа̄лэ нас тох хультсыт.
Тот э̄т хӯлымав юи-па̄лт о̄выл э̄т хӯлнэ ма̄ нупыл минмыгтасӯв. Ювле о̄с тит хо̄тал ё̄мсӯв. Торговый я̄н ёхтумувт Любовь Павловна Колятэ̄нтыл ма̄навн ла̄всы̄г, тэ̄н иӈ тит хо̄тал ӯрхатуӈкв номсысы̄г. Ма̄н Луссуп нё̄р нумпа̄лын ат ялсӯв, т а и м а̄ г с ы л  с а̄ р т ы нёхтысӯв. 
Тот ма̄н нас ӯщлахтым, иӈ тит хо̄тал о̄лсӯв. Рēгыӈ хо̄талыӈ хо̄талыт лё̄мво̄й та̄л о̄лсыт. Хо̄тал палыт самвит хольт сыстам. Торговый я̄ витыт пувлысӯв. Юи-о̄выл хо̄талувт Саранпа̄выл нупыл о̄с аквта лё̄ӈхыл ювле минасӯв. 
 
 
 
 
 
