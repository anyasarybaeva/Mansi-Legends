
Округувт ма̄ньщи ос ханты ма̄ньлат ма̄хманув организацияныл рӯпиты, рущ ла̄тӈыл тох ла̄ваве – молодёжная организация обско-угорских народов ХМАО-Югры. Кӯщаиг тот ка̄ркам ханты а̄ги Надежда Молданова о̄лы.
 Ювле хультум э̄тпост та̄н ка̄тыл хури по̄слын ма̄хум Ханты-Мансийск ӯст акван-атыгласаныл, ханищтап та̄н ма̄гсыланыл ва̄рыгласыт, «Человек рисующий» тох намаясаныл. Ха̄льӯс, Белоярский, Сургутский районныл хурит по̄слуӈкв ха̄снэ ма̄хум тув ёхталасыт.
 Та̄н са̄всыр ма̄тт рӯпитэ̄гыт, художник-нам нэ̄мхотьют ат о̄ньщи. Та̄нти ла̄щал матыр по̄слэ̄гыт, то̄ванакт хурияныл ловиньтан нэ̄пакытн ва̄равет. 
Та̄наныл хури по̄слуӈкв ханищтан ма̄гыс ань акв ё̄рн хум во̄выглавес, тав наме – Леонид Лар. Тав мирн ва̄нэ художник-хо̄тпаг о̄лы. По̄слум хуриянэ са̄всыр выставкат суссылтавет, мо̄т хо̄н ма̄н тотыглавет. 
Леонид Ямал ма̄т самын патыс, тот яныгмас. Ща̄няге-а̄щаге сас ё̄рныг о̄лсы̄г. Ма̄ниг о̄лме порат тав такви ляпа рӯтанэ ёт ялпыӈ ма̄н ялантас, ма̄хманэ хумус пӯрлахтасыт, ня̄йт хо̄тпат хумус кайсыт,  пуссын сунсыс. Тав школат ханищтахтамēт ща̄нь-а̄щ та̄л хультыс. По̄слуӈкв ул ёмащакв ха̄сыс, таима̄гыс Москва ӯсн училищан ханищтахтуӈкв тēтвес. Рӯпитаӈкв юв ёхтыс, Салехард ӯст ня̄врамыт ханищтасанэ.
Тувыл Тобольск ӯсн минас. Тот ха-нищтахтуӈкв а̄стламе юи-па̄лт, тув о̄лмыгтас. Тобольский педагогический академият хусахтем та̄л преподавателиг рӯпиты, лекцият ловиньты. Та сыс наука рӯпата ва̄руӈкв патыс, кандидат нам о̄ньщи. Тав «шаманизм» тэ̄лал пӯмщалахты. Ты урыл са̄в научный нэ̄пак хансыс. Рӯпитанэ̄тэ сыс хурит акваг по̄слы. Хуриянэт такви ё̄рн ма̄хманэ, та̄н о̄лупсаныл, са̄всыр ялпыӈ ва̄рмалит по̄слы.
Тобольск ӯст рӯпитаӈкв о̄вылтахтаме порат тав юв командировкан тēтвес. Наука рӯпататэ ва̄рнэ ма̄гыс, тавēн ня̄йт хо̄тпа хо̄нтуӈкв э̄рыс. Ня̄йт хо̄тпа тот хо̄нтыс, та хо̄тпа тавēн ла̄выс, ты вēсар ва̄нэ ма̄гыс мощ ханищтахтуӈкв э̄ри. Ямал ляпат Лӯи щарыщ нупыл тумп о̄лы, ла̄ваве – Белый остров. Та тумп ё̄рн ма̄хум ма̄гсыл сака ялпыӈыг о̄лы. Тув ты Леонид ня̄йт хо̄тпан тēтвес, тэ̄нутыл ёт щар ат майвес. Ла̄ввес, тит са̄т тот вос о̄лы, тэ̄нут такви вос тинсы. 
Ань атхатыглам мир нупыл хум ты урыл тох ла̄выс: 
«Тит са̄т тот о̄лмум сыс ам ка̄тыл хӯл пувсум. Со̄ль, хо̄тпа тэ̄та̄л о̄лнэ̄тэ порат номсахтуӈкв мо̄т щирыл паты, о̄лупсатэ о̄с щар мо̄т щирыл мины. Амти На̄янум, амти О̄тыранум нупыл акваг по̄йкщасум. Аквтуп тот матарын ёхталавēсум. Хо̄таланум ювле хультсыт, ам ювле ня̄йт о̄йка палт та ёхтысум. То̄нт ам койп ка̄тын виӈкв та̄ртвēсум. Тав а̄нумн такви койпе ат мистэ, ла̄выс - амти ма̄гсылум койп амти вос ва̄рēгум. Тох ты койп ра̄туӈкв та̄ртвēсум».
Хус арыгтем та̄л сыс ты хум ё̄рныт о̄лнэ са̄всыр ма̄н ялантас – Архангельский областьн, Красноярский крайн. Тот о̄с ня̄йт ма̄хум ёт хо̄нтхатыглас. То̄ват тав ётэ ва̄щинтахтуӈкв ос потыртаӈкв ат ка̄сащасыт. Леонид тох ла̄выс: «Ат ро̄внэ ма̄н ам нэ̄мхуньт ат ялсум. Яныг ма̄хум ла̄тӈын хӯнтлысум ос ань тыг мус хӯнтлэ̄гум». 
Са̄всыр ма̄т яласым, тав ялпыӈ ма̄т хурин по̄слыянэ. Ань та хурит мирн суссылтасанэ. Ань ты о̄лум ханищтапт тав ма̄хум ка̄тыл хурит по̄слуӈкв ханищтасанэ. Тувыл ты хурит акван-атавет ос нэ̄пакыг  тах ва̄равет.  
 
Валентина Васильева
 
