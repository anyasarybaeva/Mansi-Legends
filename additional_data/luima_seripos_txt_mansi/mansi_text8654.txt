
Яныгпа̄ла ма̄ньщи хо̄тпат ла̄вум ла̄тӈаныл хӯнтлуӈкве э̄ри, та̄н ма̄к тэ̄лат пуссын ва̄ганыл ос нас тох мори ла̄тыӈ нэ̄мхуньт ат ля̄галэ̄гыт – тамле та̄к ва̄рнэ номтыл Татьяна Касьянова анēкватэ̄н ханищтавес. 
Мо̄лтынув тэ̄н урēт ма̄н хансыгласӯв. Ань хумус пēс порат ма̄ньщи ма̄хманув ма̄-вит нупыл по̄икщим о̄лсыт, Татьяна Евгеньевна ты о̄вылтыт потыртас. 
Во̄ртур э̄тпос китыт хо̄талэ̄т са̄всыр мирыт Илья хо̄тал янытлыяныл. Та хо̄талт та̄н сыре-сыр то̄рум посыт сунсыяныл ос матыр-а̄ти та̄ра-пат­тэ̄гыт. Ма̄хум ла̄вēгыт, ты хо̄талныл я̄т пувлуӈкве вос­сыг ат ро̄ви. Та па̄сыл витэ по̄лямыг ēмты, нас­ка̄с­сыг ул вос по̄ль­тахтэ̄­гыт ос а̄гмыл ул вос ēм­тэ̄гыт. Тувыл ос ла̄выгла­сыт, а̄л­пыл – иӈ туи пора, э̄ти­па̄ла тай таквсыиг та о̄выл­тахты.
Ма̄ньщит, хантыт ос ё̄рныт Илья хо̄тал о̄с янытласаныл. То̄нт та̄н а̄лпыл йир ва̄рыгласыт ос э̄лаль о̄лнэ посыӈ хо̄тал по̄икщасыт. Тамле ва̄рмалит урыл Татьяна Касьянова тох ла̄выс: 
– Ам анēквам Мария Николаевна Тасманова, лӯсум ма̄ньщит пēс накыт ва̄м нэ̄, тох потырта̄лыс. Во̄ртур э̄тпос 2 хо̄та­лэ̄т та̄н Вижай па̄вланыл по̄хат акв кēрас ляпат о̄лнэ ялпыӈ ма̄н яланта­сыт. Тот я̄ ови ос акв ма̄т висар о̄лы, ань та кēрас ляпат ос я̄ на̄лми ва̄тат ня̄йт хо̄тпа ёт тот йир ва̄рыгласыт. Пуссын тув акван-атым арсыныт, мӯй­лупсат новуӈкве ма­нос ёт виӈ­кве ат ро̄ви. Ма̄нь­щиянув тамле тэ̄­лат ёмщакв ва̄­ганыл, мо̄т ма̄хумн о̄с ла̄вēгыт. 
Ам ма̄ньта̄гыл анēк­вам­ныл ханищтым Илья хо̄тал о̄с ялпыӈ хо̄талыг ловиньтылум. То̄нт ма̄хум матыр колсори рӯпата ат ва̄рēгыт, а̄тимыг ēмтум хо̄тпаныл кастуӈкве э̄рē­гыт. Хо̄т мо̄т э̄лы ма̄т ке о̄лэгы̄н, тот сымн вос хӯлтавēн – хотты йӣв хо̄нтэ̄н ос тав ляпатэ̄т лю̄лим холам хо̄тпа наме ла̄вим ка̄стэлы̄н. Та юи-па̄лт йӣвта̄рен вит сōсэ̄н. Тувыл посыӈ тэ̄лат ва̄рнэ по̄икщан номт ва̄рēн. 
Ам пēс ма̄ньщит ном­таныл ос ла̄вум ла̄тӈаныл номим ань тыг мус о̄лэ̄­гум. Ма̄-вит э̄руптаӈкве ос таве ӯргалаӈкве мо̄т мирыт ла̄виянум. Тав рēтэ̄т э̄лумхо̄лас о̄лы, тыттаве, айтаве, тувыл такви пус­малтахтуӈкве вēрми».
Татьяна Евгеньевна анēкватэ̄ныл са̄всыр мо̄т потрыт о̄с хӯнтамла̄лыс, Лӯсум ма̄т ӯнлын нё̄ра­нылт акв ур хӯрум ягпы­гыг хольт сусхаты, тав кē­рас о̄ньщи. Анēкватэ ма̄­ниг о̄лме порат во̄рт тыпыс ос та кēрас по̄хан ёхтум. 
Тот тав хӯрум хо̄тал ӯрхатым ӯнлантас. Хотыл а̄пм нэ̄глапас, тэ̄н аквъёт во̄рн щалтэ̄г, пил тэ̄гы̄г ос аквтув кēрасн ювле минэ̄г. То̄ванакт а̄мпе хо̄т ха̄йтыгты. Акв щёс а̄пмēн хотталь во̄вуӈкв патвес, тав юи-палэ̄т ё̄мыс ос юв та ва̄нттувес. 
Пēс мо̄йт
Та «хӯрум ягпыгыӈ» ур о̄вылтыт тамле пēс мо̄йт о̄лы. Та ма̄т сака во̄тыӈыг о̄лыс ос хӯрум ягпыгыт во̄т ёт пēрщуӈ­кве мина­мыт. Та̄н ёмщакв пēр­щисыт ос во̄т хотталь ёл та ротмыс. Та юи-па̄лт са̄в лё̄мвоит ос ма̄ньуит ква̄лапасыт, ӯйхулытн ос э̄лумхо̄ласн о̄лнэ урак а̄тим. 
То̄нт ма̄хум хӯрум яг­пыгытн ла̄всыт, во̄т ювле вос во̄вияныл. Та̄н мина­сыт, во̄т во̄всаныл ос тав о̄ста такем та̄кыщ во̄туӈ­кве та патыс. Тув мус во̄­тыс, хӯрум ягпыгыт а̄хв­тасыг ēмтсыт. 
Тамле пӯмыщ потыр ос мо̄йт на̄н ма̄гсылын нэ̄ та потыртас. На̄н матыр потыр о̄ньщегы̄н ке, ма̄­навн о̄с хансэ̄н. 
Тамара МЕРОВА
