
Ань ма̄ янытыл са̄в хо̄тпат хащта̄л а̄гмыл ēмтэ̄гыт. Ня̄врамыӈ щēмьят о̄лупсаныл о̄с та̄рвитыӈыг патыс. Та̄нанылн кӯпнитнувег вос о̄лыс, ань округ правительство па̄лыл са̄всыр нё̄тмилыт щё̄питавēсыт. 
Хумус та̄н нё̄тавет, округ кӯщай нэ̄ Наталья Комарова кина суснэ то̄тап хосыт ма̄хум ёт потрамас. Ты ва̄рмаль щирыл ищхӣпыӈ ут хосыт потыр­таӈкве об­ще­ст­венный орга­ни­зацият рӯпитан хотпат, миркол кӯщаит, округ са̄всыр департаментыт рӯпи­тан кӯщаит ос мо̄т хо̄тпат акван-атха­тыг­ласыт.  
Ма̄хум Пионерский па̄вылныл, Мегион, Ня­гань, Ханты-Мансий­ск, Лангепас, Нижне­вар­товск ос Сургут ӯсыт­ныл о̄лсыт. 
Сапра̄ни «Совет ма­те­рей России» колт кӯщай нэ̄ Татьяна Буцкая ва̄рыстэ, тав ты тэ̄ла э̄лаль тотытэ. Нэ̄ «Лидеры России. Политика» касыл по­рат но̄х-патыглас. Ты коныпал тав «Лучший родительский блогер» нам о̄ньщи. Тавēн Юлия Новикова ос са̄в ня̄врамыӈ хум Николай Шеин блогер-хо̄тпаг нё̄тсы̄г. 
Тот мирн нё̄тмил ва̄рнэ округ департа­мент кӯщай нэ̄ Тереза Пономарёва о̄с потыр­тас. Тав ла̄выс, тыт о̄лнэ ма̄хум нё̄тмилыл ва̄рнэ ма̄гыс округ бюджет­ныл олныт акваг та̄с­та­вет. Са̄в ня̄врамыӈ щēмьят атпан са̄вит са̄всыр ва̄рмаль щирыл нё̄тмилыл ва̄равет.
Та̄л о̄вылтахтам па̄с­ныл, са̄в ня̄врамыӈ ка̄­сыӈ щēмья о̄лнэ тэ̄ла­ныл мӯсхал щирыл щё̄питан ма̄гыс олныл нё̄твес. 2020 та̄лт хащта̄л а̄гм о̄выл­тахтам порат, хо̄т со̄­тыра са̄вит нусаг о̄лнэ щēмьят олныл ойт­вē­сыт. 
Ань «Десятилетие детства» нампа округ программа рӯпиты. Москва ӯс психоло­ги­ческий наукат доктор нам о̄щнэ нэ̄ Галина Семья ты урыл мощ потыртас.
Тав ла̄выс: «Округынт 1,5 та̄лныл ос 7 та̄л яныт а̄гмыӈ-мосыӈ ня̄врамыт ань пус­сын садикыл то̄влавет. Ты ма̄гыс ня̄в­рамыт ӯрга­лан колыт э̄рнэ са̄вит ӯнтту­вēсыт. О̄лнэ ма̄нынт ты ва̄р­маль ёмщакв э̄лаль то­таве».
 
Щēмьят хумус нё̄тавет:
– Ма̄н ма̄вт 2020 та̄лт та̄л котиль э̄тпос о̄выл хо̄талныл самын патум ня̄врамыт ма̄гыс «Расту в Югре» олн о̄щнэ карточкал омат-а̄тят мивет. Тыгыл э̄лаль та карточкан нё̄тмил ва̄рнэ олныт акваг пинуӈкве патавет. 
– А̄гмыӈ-мосыӈ ня̄в­рам ос а̄щта̄л манос ща̄­ньта̄л хультум щēмьят ка̄сыӈ э̄тпос пособие-олныл ойтавет.
– Ты та̄л «Центр занятости» нампа ор­ганизация хосыт ва̄т со̄тыра э̄лумхо̄лас рӯ­пата хо̄нтсыт. Тыгыл китхуйплов со̄тыра хо̄тпа мощщан рӯпи­таӈкве патха­тыгла̄лсыт. 
– Ма̄хум хӯрумхуй­п­лов ва̄рмаль щирыл губернатор грант-олныл нё̄твēсыт. Та̄н хала­нылт са̄в ня̄врамыӈ щēмьят о̄с о̄лсыт. Пус­сын аквъёт нилахуй­плов щēмьят та̄нки ва̄рнэ рӯпатаныл ма̄гыс грант-олн висыт. 
Ня̄врамыт ханищтан ва̄рмаль
– Округувт «Десяти­ле­тие детства» про­грам­ма иӈ хӯрум та̄л э̄лаль рӯпитаӈкве паты. Москва ӯст мирхал ва̄р­малит ёт рӯпитан нэ̄ Галина Семья, ты ва̄р­маль сака янытластэ.
– Ань ма̄н ма̄вт китыт та̄л «Фабрика миров» а̄гит-пыгыт ищхӣпыӈ утыл ханищтан ва̄рмаль рӯпиты. Ты ханищтапн ня̄врамыт о̄выл класс­ныл тув ялантаӈкве вēрмēгыт. Ты проект урыл Нягань ос Мегион ӯсыг школат ханищтах­тын ня̄врамыг потыр­тасы̄г.
– Округувт  Югорский университетт о̄лнэ «Месторождение та­лан­тов» ос Сочи ӯст «Сириус» нампа ха­нищ­тап колыгт а̄гит-пыгыт аквъёт научный проект э̄лаль тотэ̄гыт. Тот пуссын аквъёт хӯрум со̄тыра са̄вит ня̄врам ханищтахтын ма̄ныл ань а̄стласыт. 
– Сургут ӯс универ­ситетт 10-18 та̄л яныт ня̄врамыт ань о̄с йиль­пи программат щирыл ханищтавет. Школат ханищтахтын 517 а̄гит-пыгыт тув ялантэ̄гыт.
Са̄в ня̄врамыӈ щēмьят ма̄гыс нё̄тмил
– 2019 та̄л та̄л котиль э̄тпос о̄выл хо̄талныл ос 2022 та̄л ва̄т са̄грапнал э̄тпос налыман нупыл о̄выл хо̄талэ сыс, щēмьят хӯрмит манос нилыт ня̄врам самын паты ке, та̄н государства па̄лыл а̄рнтаг коланыл ма̄гыс винэ ипотека-олнаныл янытэ̄т ювле ойтуӈкве нё̄­та­вет. 
– Тувыл ань Югра ма̄т о̄лнэ щēмьят о̄лнэ коланыл ма̄гыс а̄рнтал вим олнаныл «Мате­рин­ский капитал» ос «Югорский семейный капитал» хосыт ювле ойтуӈкве вēрмияныл.
– Хӯрмит ос нилыт ня̄врам самын паттум щēмьят, акв щёс матыр э̄рнэ тэ̄лат ма̄гыс 35 со̄тыра солко̄вил мивет. Округувт ань са̄т со̄тыра са̄вит щēмьят ты олныт ка̄тн висыт.
Ирина Самсонова хансум ля̄ххалэ ма̄ньщи ла̄тӈыг Николай МЕРОВ толмащластэ
