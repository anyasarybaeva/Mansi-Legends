
Мо̄лал Наталья Комарова, губернатор нэ̄, ищхӣпыӈ ут хосыт «Обратная связь» округт о̄лнэ хо̄тпат ёт потыртас. Тав та̄н ла̄тӈаныл ӯсыӈ ос район кӯщаит, пуссын департаментыт палт хумус ва̄рвēсыт, таи китыглас.
Ты э̄лы-па̄лт Наталья Комарова то̄ва тэ̄лат о̄с уральта̄лсанэ. То̄нт округт са̄всыр тэ̄лат ёмщакв щё̄питавēсыт манос а̄ти ос та̄наныл ханищтан центрет хансум «дорож­ная карта» сунсыстэ. Ва̄рмалит ёмщакв щё̄пи­тан ма̄гыс пуӈктотнэ хо̄т­пат аквъёт номсахтасыт. Тав са̄всыр кӯщаит ёт 50 щёс ищхӣпыӈ ут хосыт акван-хо̄нтхатыглас. Та̄н ётаныл потыртан щё̄сыт «Прямой эфир» хосыт 7 млн хо̄тпатн хӯнтлувēсыт ос сусвēсыт. Тамле суснэ накыт мирн, насати, э̄рēгыт. 
Тох ма̄хум коланылт лю̄льсаӈ рӯпитан лифта­ныл моляхнув пēнтуӈкве патвēсыт. Ань Мегион, Сургут, Нижневартовк, Лангепас ос Нижневар­то­в­ский районт 97 лиф­тыт пēнтвēсыт. 
Сургутт о̄лнэ ма̄хум пēс коланыл хот-ло̄ста­лавет ос тот о̄лум щēмьят йильпи колыл мивет. 
Округ промышлен­ность департаментыт кӯщай ва̄ӈын хум А.В. Михеев ла̄выс, ань пēс патарейкат вущкасан ма̄гыс 8 районытыт порс-то̄тапыт ӯнттувēсыт. Ма̄-вит ӯргалан ма̄гыс маши­натныл арыгтам шинат мори ул вос па̄хвтувēсыт, та̄н хотталь тотуӈкве ос э̄рсыт. Округ кӯщай нэ̄ ва̄ӈыг хум А.Г. Забозлаев ла̄выс, шинат хотталь тотнэ э̄рнэ ут о̄лы, ань таве тӯщтыяныл. 
Ма̄хум исум ос по̄лям витаныл сыстамыг вос о̄лыс, ЖКХ ос энергетика  департаментыт кӯщаиг рӯпитан хум И.А. Ким потыртас. Та̄н па̄ӈкыӈ тӯрпат хот-щё̄питыяныл, округт о̄лнэ ма̄хум пуссын сыстам вит вос о̄ньщēгыт.
Нефтеюганск ӯст аллергия а̄гм о̄щнэ 25 ня̄врамыт ма̄гыс «Школа развития №24» ханищ­тан колт я̄нас группа ва̄рвес. Тот тэ̄нэ колнак лēк­карытн уральтавес, ань 14 са̄всыр тэ̄нутыт щё̄питаӈкве патавет. Аллергия а̄гм о̄щнэ ма̄нь ня̄врамаквет ма̄гыс то̄ва садикытт о̄с акв тамле меню ва̄раве тах. 
Тамара МЕРОВА
