

	Во̄ртур э̄тпос 26-28 хо̄таланэ̄т Нижне-вартовский район Мегион ӯст Ўй йӣквнэ тэ̄ла ва̄нэ соссаӈ ма̄хум акван-хо̄нтхатыгласыт, ты урыл ēӈта пасан ва̄тат потыртасыт. Ты хо̄нтхатыглап тох намаявес: «Хатлые» (Хо̄тал) Региональный музейный фестиваль. Тав акв охсатэ «Региональный историко-культурный и экологический центр» колт о̄лыс, мо̄т охсатэ ос «Югра» нампа Музейно-этнографический и экологический паркыт ва̄рыглавес. Са̄в мир тув ёхталас – Мегион ӯс ляпат о̄лнэ соссаӈ ма̄хум, округ Дума ос ӯс Дума депутатыт, учёныит, нэ̄пак хаснэ хо̄тпат. 


		Акван-атхатыглам ма̄хум округт о̄лнэ соссаӈ мир культураныл о̄вылтыт потыртасыт. Щар ма̄к потыр Ӯй йӣквнэ ва̄рмаль урыл о̄лыс. Ты центр экскурсия тэ̄ланэ палт кӯщаиг о̄лнэ нэ̄ Анна Алексеевна Горлова ла̄вме щирыл, Ӯй йӣквнэ тэ̄ла ва̄нэ ханты хум Тимофей Алексеевич Молданов ос Мегион ӯс кӯщай хум Олег Александрович Дейнека халэ̄нт потыртахтасы̄г, э̄рнэ нэ̄пакыт хассыг. Ты кӯщай хум ань соссаӈ мирн нё̄ты, са̄всыр хо̄нтхатыглапыт та̄н ӯсанылт ва̄руӈкве патавет. Мощ ётылнуве ты фестиваль тах мир-хал намыл пинаве. 

		Ты юи-па̄лт О.А. Дейнека атхатам мир ёт пащалахтас ос тох ты ла̄выс: «Ты центрыт ёмас ма̄хум рӯпитэ̄гыт, таима̄гыс ма̄н ань тыт ты ӯнлахо̄лэ̄в, потра-мēв. Ам номсытēмт, пēс о̄лупса но̄х-во̄р-малтаӈкве э̄ри. На̄н, соссаӈ ма̄хум, матъёмас ты рӯпата ва̄регы̄н, пēс ва̄рмалит кинсэгы̄н, ханищтыяны̄н. На̄н ма̄н сака ёмас ма̄кве, ам тыт 1975 та̄л па̄сныл о̄лэ̄гум, номтум сака ёмас. Акваг номсэ̄гум – матъёмас ам тыг о̄лмыгтасум. Ань ты хо̄нтхатыглапув юи-па̄лт ма̄н аквъёт э̄лаль рӯпитаӈкве патэ̄в, са̄в э̄рнэ тэ̄ла ва̄рēв. На̄нанн пӯмащипа ла̄тыӈ ла̄вēгум». 

		Э̄лаль Дума депутат Еремей Данилович Айпин потыртас: «Ам тыт, Мегион ӯс по̄хат, яныгмасум, тыт хӯл алыщласум, во̄раясум. Ань пēс йис о̄лупсав урыл тыт ты потыртэ̄в. Ма̄навн нё̄тнэ ном-тыӈ хо̄тпатын, ёмас кӯщаитын ам пӯмащипа ла̄тыӈ ла̄вēгум. Та̄н о̄с ма̄н хольтув о̄лупсав ма̄гыс сымыныл ща̄ргēгыт, ва̄тихал нё̄тумта̄лавēв». 

		Тувыл ты ва̄рмаль но̄х-во̄рмалтаӈкве номылматам хум Тимофей Алексеевич Молданов тав ла̄тыӈ вис: «Ты та̄л я̄ӈк на̄тнэ э̄тпост Ханты-Мансийск ӯст о̄лнэ Ас-угорский институт кӯщай нэ̄ Виктория Ивановна Сподина а̄нумн ты цēнтр урыл потыртас. Тав ла̄вме щирыл, ма̄н ханты, ма̄ньщи ос ё̄рн ма̄хум тыт акван-хо̄нтхатыглаӈкве вēрмēв, халанувт э̄рнэ тэ̄ланув урыл потыртаӈкве. Со̄ль, ты сака ёмас ма̄, тыг ма̄хум кос хоты ма̄ныл ёхтуӈкве вēрмēгыт. Ам тыг ёхталасум, ӯс кущай О.А. Дейнека ёт хо̄нтыглахтасум, мēн э̄рнэ нэ̄пакыт хассумēн. Ма̄н ань тынакт янгыщ Ӯй йӣквнэ тэ̄ла урыл потыртаӈкве патэ̄в. Ты ма̄т о̄лнэ ханты ма̄х-манув пуссын ща̄нь ла̄тӈыл потыртэ̄гыт, ос Касум ма̄т ла̄тӈув сака ат суйты. Ӯй йӣквнэ ва̄рмаль о̄вылтыт ща̄нь ла̄тӈыл потыртаӈкве э̄ри. Ты йист ма̄н йиль-пи щирыл о̄лмыгтасув, ос ла̄тӈув хотталь со̄ймуӈкве патыс. Ань морсыӈ ня̄врам ща̄нь ла̄тӈыл потырты. Ма̄навн таи ва̄ӈкве э̄ри – йильпи о̄лупса тав ма̄кыг хунь о̄лы. Ос таи ма̄кыг о̄лы – ма̄н хунь ща̄нь ла̄тӈув ва̄глув, мо̄йтанув, э̄рганув ва̄ганув. То̄нт ма̄н со̄ль щёлыӈ хо̄тпаг та о̄лэ̄в. Акв учёный нэ̄ ла̄внэ̄тэ, ань Ӯй йӣквнэ порат туп акв касай урыл хӯрумса̄т щирыл ла̄вуӈкве ро̄ви. Сунсэ̄н, ща̄нь ла̄тӈув тамле та, тав яныг ё̄р о̄ньщи. Ань яныгман ня̄врамыт та-ве ва̄нуваныл те, та̄ксар хо̄тпаг о̄лнувыт».

		Тимофей Алексеевич хоса потыртас, таве хӯнтлуӈкве сака пӯмыщ о̄лыс. Мо̄т ма̄хум о̄с ла̄тыӈ ла̄всыт – Дума депутатыг о̄лнэ ма̄ньщи нэ̄ Татьяна Степановна Гоголева, мо̄йт ва̄нэ ханты хум – Владимир Егорович Енов ос соссаӈ ма̄хум. Э̄типа̄лаг «Югра» нампа во̄рыӈ ма̄н минасув, тот Ӯй йӣквнэ тӯлыглапыт суссылтавēсыт, ма̄хум а̄ращ ва̄тат ӯнлахо̄лсыт, исум ща̄й айсыт, потрамасыт. Ты хо̄нтхатыглап оигпаме юи-па̄лт, фестиваль палт пуӈк тотнэ ма̄хум манхурип нэ̄пак щё̄питасыт, ам тах ты урыл мо̄тыт газетат хансэ̄гум.

		Светлана Ромбандеева

		 

 
