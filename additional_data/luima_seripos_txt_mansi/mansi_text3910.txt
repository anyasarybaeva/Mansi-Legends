
Лӯпта э̄тпос хӯрмит хо̄талэ̄ныл ос нилахуйплов хо̄талэ мус Ха̄льӯс район Саранпа̄вылт ня̄врамыт ма̄гыс ӯщлахтын ва̄рмаль ва̄рыглавес. Рущ щирыл ты тэ̄ла «Этноград» намая̄лвес.

	Тот ат та̄лныл ос китхуйплов та̄л яныт ня̄врамыт акван-атыглавēсыт. Клуб-колт ёнгын ма̄ щё̄пита̄лвес. Та̄н ма̄гсыланыл пӯмащ ёнгыт ва̄рыглавēсыт. Хумус та̄н лов хо̄тал тот ӯщлахтасыт, на̄н ты урыл э̄лаль ловиньтэ̄н.

	Ты ӯщлахтын ва̄рмальн са̄в ня̄врам атхатыглас. Та̄н кит группа щирыл ла̄кква-уртвēсыт, то̄ва а̄гит-пыгыт палт Александра Рочева кӯщаиг паттувес, мо̄т ня̄врамыт палт ос Ксения Рокина. Тувыл Виталий Вокуев та̄нанылн туи ӯргалахтын ва̄рмаль урыл потыртас.

	Анастасия Рочева ос Мария Артеева пӯмащ касылыт та̄н ма̄гсыланыл щё̄пита̄лсы̄г. Тот ӯщлахтын ня̄врамыт ка̄сыӈ хо̄тал кина суссыт ос пӯмыщ щирыл ёнгысыт.

	А̄лпыл ня̄врамыт о̄влэ̄т халанылт пащалахтасыт. Тувыл ос Мария Артеева ёт нё̄тнэ э̄ргыт хӯнтлым ню̄нсалахтуӈкве лю̄льсасыт. Ты халт ощхуль ва̄рсыт ос ёнгасасыт.

	А̄гит-пыгыт ма̄гыс са̄в ёмас ва̄рмаль тот щё̄пита̄лвес. Та̄н соссаӈ мирыт урыл са̄внув вос ва̄гыт, клуб колт рӯпитан кит ма̄ньщи хумыг Максим Анямов ос Вадим Важенин хорамыӈ супыл масхатым са̄ӈк-вылтапыт урыл ос пēс порат ма̄щтырыг са̄ӈквылтам хо̄тпат урыл потыртасы̄г. Тувыл та̄н э̄лы-па̄ланылт тэ̄н йӣквыт йӣквсы̄г. Ня̄врамыт йӣквуӈкве ос са̄ӈк-вылтаӈкве тэ̄н о̄с ханищтасанэ̄н. Ня̄врамытн ты ва̄рмаль сака мӯстыс. Та̄н яныг ща̄гтыл йӣквсыт ос са̄ӈк-вылтасыт.

	Вадим Важенин та̄н ётаныл ма̄ньщи мо̄йтыт щирыл тӯлыглапыт суссылтас. Александра Рочева ос ня̄врамыт ёт ма̄-вит ӯргалан ва̄рмаль урыл са̄всыр потрыт ос хурит щё̄пита̄лыс.

	Саранпа̄выл музейт рӯпитан нэ̄ Алёна Тальмич ня̄врамыт пēс йис пормасыт атнэ колн тотыгласанэ. Та колт саран, ма̄ньщи ос ханты ма̄хум пормасаныл о̄ньщавет. Тав ёнгилыт хосыт са̄в-сыр пормасыт урыл та̄наныл китыгласанэ. Ня̄врамыт ты пēс йис пормасыт та̄ра ханьщияныл. Тот са̄выӈпа̄лэ ня̄врамыт ща̄няныл-а̄щаныл соссаӈ хо̄тпаг олэ̄гыт.

	Клуб колн кит саран яныгхо̄тпаг ёхталасы̄г. Ты Александра Фёдоровна Ясманова ос Мария Николаевна Вокуева, тэ̄н саран ма̄хум пēс йис наканыл урыл потыртасы̄г. Александра Фёдоровна са̄в та̄л совхозт рӯпитас. Такви ю̄нтум пормасанэ суссылтасанэ. Мария Николаевна ос хорамыӈ супыт урыл потыртас. Ня̄врамыт яныг ща̄гтыл тэ̄натэ̄н хӯнтлысыт.

	Ты ӯщлахтын ма̄т ня̄врамыт сака ёмащакв ӯщлахтасыт. Та̄н ка̄сыӈ хо̄тал йильпи тэ̄лан ханищтавēсыт. Тамле ты ёмас ва̄рмаль Саранпа̄выл клуб колт рӯпитан хо̄тпат щё̄пита̄лсыт.

	 

Ты потыр 

ма̄ньщи ла̄тӈыл 

Николай МЕРОВ хансыстэ
