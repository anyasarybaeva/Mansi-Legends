

	Округ янытыл о̄лыглан сыресыр лю̄ль накыт полициян ос ты тэ̄лат ёт рӯпитан службат пуссын та̄ра-паттыяныл. Та̄н «Безопасный город» нампа ва̄рмаль щирыл о̄лупсав уральтыяныл. Ань ты о̄вылтыт са̄всыр службат рӯпитан кӯщаит ля̄ххал тотнэ хо̄тпатн потыртасыт. 


		Полицият подполковникыг о̄лнэ хум Евгений Еськов ла̄выс: «Ма̄н «Безопасный город» системав рӯпитан ма̄гыс са̄в ма̄т видеокамерат ӯнтталасӯв, тыи са̄в ма̄хум аквторыг акван-атхатыгла̄лнэ ма̄т, пӯльницат, са̄всыр рӯпитан колыт ос лё̄ӈх ӯсхулыт. Тув сунсым ӯст о̄лнэ ма̄хум лю̄ль ва̄рум наканыл пуссын та̄ра-паттыянӯв. Ты та̄л сыс ма̄н онтолов лю̄ль нак та̄ра-паттысӯв ос лю̄ль ва̄рум хо̄тпат хо̄нтсанӯв. Тувыл лё̄ӈх хосыт ма̄шинал лю̄льсаӈ яласан хо̄тпат ос молях хо̄нтавет». 

		Округ янытыл тамле камерат 2004 та̄лныл хо̄т-а̄ти ӯнттуӈкве патвēсыт. Ань тыг мус 1 со̄тыра 26 камерат рӯпитэ̄гыт, ос та̄н ка̄сыӈ ма̄т уральтым о̄ньщавет. То̄ват сака пēсыг ēмтсыт, та̄н пēнтуӈкве э̄рēгыт. Ань округ бюджетныл 115 млн солко̄ви та̄стувес.

		Ханты-Мансийск ӯст ты тэ̄лат уральтан кӯщай ва̄ӈын хум Андрей Кузнецов потыртас: «Ма̄н ӯсув янытыл ань 195 видеокамерат рӯпитэ̄гыт. Тыи 144 камерат щирыл ма̄хум тыгле-тувле яласан лё̄ӈханыл сунсавет ос 51 утыт лё̄ӈх хосыт яласан ма̄шинат уральтавет. Ань ос йильпи ищхӣпыӈ камерат ӯнттуӈкве патэ̄в, пēс утыт хот-пēнтуӈкве э̄рēгыт. Йильпи утыт хосыт тӯлмантан манос матыр сакватан э̄лумхо̄лас ищхӣпыӈ утыт вы̄гыр по̄сыл на̄ӈки. То̄нт полицият рӯпитан хо̄тпат таве э̄лаль уральтыяныл, мо̄т лю̄ль тэ̄ла ул вос ва̄рыс. Тамле хо̄тпат ма̄н базавт ищхӣпыӈ утанувт по̄слым ос хансым о̄лэ̄гыт».

		 

		Тамара Мерова

 
