
Рēтыӈ ю̄свой э̄тпос 21 хо̄талэ̄т ма̄ янытыл сака ёмас ялпыӈ хо̄тал янытлаве, рущ ла̄тӈыл тох ла̄ваве – Международный день родного языка. Та хо̄талт ка̄сыӈ мир такви ща̄нь ла̄тӈēтыл «диктантыг» ла̄внэ потыр хансэ̄гыт.

Ма̄н округувт ты тэ̄ла о̄с ва̄рыглаве. Ха̄льӯс район Саранпа̄вылт ма̄ньщи ма̄хманув библиотекат акван-атхатыгласыт. Кӯщаиг тот Галина Николаевна Ларионова рӯпиты, тав ты ма̄хум тув ёхталаӈкв во̄выгласанэ. Хо̄талъят порат ма̄ньщи нэ̄квет клуб-колн ёхтысыт, та̄н наманыл ты – М.В. Фризоргер, Л.В. Церникель, Н.В. Албина, В.Н. Герасимова, Р.П. Хозумова, Т.М. Калинникова, А.И. Тихонова, Т.В. Хатанзеева, С.С. Мерова ос М.А. Ромбандеева.
Ханты-Мансийсканыл тēтым потыр Роман Ругин тав хансыстэ, потыр «Ляди» наме о̄лыс. Ма̄ньщи ла̄тӈыг А̄с-угорский институтт рӯпитан ма̄ньщи нэ̄квет та̄н толмащласаныл. Мария Васильевна Фризоргер ты потыр ловиньтаӈкв ла̄ввес. Тав диктант хансуӈкв акваг во̄выглаве, ос такви ат хансы, ма̄хумн ты потыр ловиньтытэ. Атхатам нэ̄квет о̄влэ̄т потыр хӯнтлысаныл. Ос тувыл ла̄всыт, хансуӈкв та̄рвитыӈ паты, Юван Шесталов о̄лмēт са̄в потыр ма̄ньщи ла̄тӈыл хассанэ. Матрыг ты потрыт щар ат тēтыглавет, та̄н пӯмщиг хансым о̄лэ̄гыт, ловиньтаӈкв кӯпнит. 
Ань ос ка̄сыӈ нэ̄ урыл ма̄нь потыр-охсат ловиньтэ̄н.
Мария Васильевна Фризоргер
Тав Я̄сунт па̄вылт самын патыс. Школа а̄стламе юи-палт Ханты-Мансийский педучилищат ханищтахтас. Тувыл ювле Саранпа̄вылн рӯпитаӈкв ёхтыс. Ва̄т арыгтем та̄л школат о̄выл класытт ма̄нь ня̄врамыт ханищтым рӯпитас. Ты та̄л тав 63 та̄лэ то̄влыс. Хӯрум ня̄враманэ пуссын та̄нки колта̄глыӈыг ēмтсыт. Павел пыге тит а̄ги о̄ньщи, Ханты-Мансийский район Кышик па̄вылт о̄лы. Лена а̄гитэ Саранпа̄вылт о̄лы, МФЦ колт рӯпиты, акв пыг о̄ньщи. Женя пыге Тюмень ляпат о̄лы, тит ня̄врам о̄ньщи. 
 
Раиса Павловна Хозумова
Раиса Павловна Хо̄рыӈпа̄вылт самын патыс ос тот яныгмас. Тав о̄с са̄в та̄л школат рӯпитас, о̄влэ̄т па̄выл интернатт, тувыл Нё̄рн минас, Пуйва па̄вылт ма̄нь ня̄врамыт ханищтасанэ. Тав акв пыг о̄ньщи, Ярослав пыге ань Москва ӯст о̄лы, тот рӯпиты, щēмья о̄ньщи. 
 
Валентина Николаевна Герасимова
Валентина Николаевна Герасимова ос Галина Николаевна Ларионова – тэ̄н тит яга̄гииг. Ща̄нягēн-а̄щагēн Николай Васильевич ос Агафья Кирилловна Вьюткиныг Сӯкыръя па̄вылт о̄лсы̄г. Ты яга̄гииг ня̄враманэ̄н пуссын щēмьяӈыг ēмтсыт, са̄в апыг о̄ньщēг.
 
Наталья Васильевна Албина
Тав о̄с Сӯкыръя нэ̄. Мо̄тыт э̄тпост 54 та̄лэ тах то̄влы. Тав са̄в та̄л «Олененок» нампа ня̄врамыӈ колт тэ̄нут па̄йтым рӯпитас. Атпан та̄лэ то̄влыс, та̄ра пенсиян минас. Тит ня̄врам о̄ньщи. Пыге ань Тюмень ӯст о̄лы, рӯпиты. А̄гитэ о̄с тот, тав ос ма̄нь лēккарыг ханищтахты, ты порат а̄сты. Наталья Васильевна ю̄нсхатуӈкв сака ха̄сы, хорамыӈ супыт ю̄нты. Ань нуй са̄хи ю̄нтуӈкв номсы. 
 
Тамара Михайловна Калинникова
Та̄л оигпан э̄лы-па̄лт ва̄т са̄грапнал э̄тпос 2 хо̄талэ̄т Тамара Михайловна 60 та̄лэ то̄влыс. Колта̄гланылт тав щар яныг ня̄врамыг о̄лыс. Оматэ̄н а̄пщиянэ, э̄щанэ янмалтаӈкв нё̄тыс. Са̄в та̄л Нё̄рт рӯпитас. Ань тав о̄с пенсият о̄лы. А̄мп пуныл сэ̄тап ва̄ри, тувыл ма̄нь апганэ са̄всыр пормасыл сагиянэ. 
 
Татьяна Владимировна Хатанзеева
Татьяна Владимировна а̄ги о̄парищ наме Ромбандеева, тав о̄с Саранпа̄выл школат рӯпиты. Тав ма̄ньщи колта̄гылт самын патыс. Оматэ Хо̄рыӈпа̄вылныл о̄лыс, а̄тятэ - Хо̄слохныл. Татьяна о̄йкатэ Сӯкыръяныл о̄лы, тэ̄н тит ня̄врам о̄ньщēг.
 
Лидия Васильевна Церникель
Лидия Васильевна о̄с Я̄сунт па̄вылныл о̄лы. Тав школа юи-па̄лт Ханты-Мансийск ӯст педучилищат ханищтахтас, садикт рӯпитас. Тувыл тав Ленинград ӯст э̄лаль ханищтахтас, тот тав «картографыг» ēмтыс. Ямал ма̄н рӯпитаӈкв тēтвес, тот ма̄-витув нэ̄пакн по̄слуӈкв патыс. Ань тав пенсиян минас, Лабытнанги ӯст о̄лы. Саранпа̄вылн мӯйлуӈкв ёхталас.
 
Мария Анатольевна Ромбандеева
Атхатыглам ма̄хум халт тав щар ма̄ньлатыг о̄лыс. О̄йкатэ Петр Владимирович Ромбандеев мāшинал на̄йив тотым рӯпиты, туи ос катерыл яласы. Тэ̄н хӯрум ня̄врам о̄ньщēг. Мария ань клуб-колт рӯпиты. Тав ма̄ньщи ла̄тӈыл потырты, таима̄гыс ты диктант ёмащакв хансыстэ. 
 
Александра Ильинична Тихонова
Ты нёмса ма̄ньщи нэ̄кве Я̄сунт па̄вылт самын патыс. Ань Саранпа̄вылт о̄лы, нила ня̄врам о̄ньщи. Ма̄нь ня̄врамаге школат ханищтахтэ̄г. 
Яныг а̄гитэ Ханты-Мансийский педколледж а̄стламе юи-па̄лт ӯст о̄луӈкв хультыс. Ань садикт рӯпиты. Игорь пыге о̄с ты ӯст ханищтахты. Нэ̄кве ня̄враманэ пуссын «Ма̄нь ӯсквен» ялантэ̄гыт, тот ӯщлахтуӈкв сака ка̄сащēгыт.
 
Светлана Савельевна Мерова
Светлана Савельевна Хо̄слох па̄вылныл о̄лы. Санкт-Петербург ӯст А.И. Герцен нампа университет а̄стлас, тувыл ювле ёхтыс. Па̄вылт рӯпитаӈкв патыс. Ань тав Саранпа̄выл школат 5-11 классытт ня̄врамыт ма̄ньщи ла̄тӈыл потыртаӈкв ханищтыянэ. 
 
Ты ма̄ньщи нэ̄квет пуссын та̄нти ща̄нь ла̄тӈаныл сака ёмащакв ва̄ганыл, халанылт ма̄ньщи ла̄тӈыл потыртэ̄гыт. Ань та̄н сыманыл сака ща̄ргēгыт, яныгман ня̄врамыт ма̄ньщи ла̄тӈув щар ат ва̄ганыл, ат торгамтэ̄гыт, потыртанкв ат вēрмēгыт. 
Матъёмас тамле ёмас тэ̄лат ва̄рыглавет, хунь та̄н акван-атыглавет, ка̄сыӈаныл ма̄ньщи суп масы, хорамыӈ то̄рыл пинхатэ̄гыт. Ань ты я̄тил ма̄ньщи нэ̄квет пуссын ты по̄слысанум. Та̄н диктант-потыр хасманыл юи-па̄лт пуссын «сертификат» нэ̄пакыл майвēсыт. То̄ваныл урыл ётыл ам я̄нас потыр тах хансэ̄гум.
