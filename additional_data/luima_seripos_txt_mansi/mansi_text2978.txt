
Та са̄тыт округ кӯщай нэ̄ Наталья Комарова такви ва̄ӈын хо̄тпанэ  сапра̄нин атыгласанэ. Ма̄хум са̄всыр э̄рнэ тэ̄лат урыл потыртасыт ос э̄рнэ нэ̄пакыт пирмайтасыт.
Кӯщай нэ̄ такви ва̄ӈын хо̄тпанэ нупыл ла̄выс: «Мо̄лты та̄л па̄сныл сака ёмащакв рӯпитан мирколыт касыл щирыл олныл та̄стыянӯв. Ань лов районыт манос ӯсыт пуссын аквъёт китса̄т со̄тыра солко̄ви тах выгыт. Касылт Нефтеюганск ӯс ос Нефтеюганский район но̄х-патсы̄г. Ӯс 25 млн. 800 со̄тыра солко̄вил миве ос район 28 млн. 800 со̄тыра солко̄вил та̄ставе». Тамле касыл па̄выл ос ӯс мирколыт халт ка̄сыӈ та̄л ва̄рыглаве, ёмащакв рӯпитан миркол кӯщаит та̄нки па̄вланыл манос ӯсаныл ма̄гыс олн тох сэ̄луӈкве вēрмēгыт.
Та̄н о̄с акв нэ̄пак пирмайтасыт. Ты нэ̄пак щирыл 342 млн. солко̄ви округ янытыл о̄лнэ  мирколыт халт уртавет. Ты олнытыл па̄влытт  ос ӯсытт ня̄врамыт ёнгын площадкатыл ос са̄в мо̄т э̄рнэ рӯпатал ва̄равет. Ты э̄лы-па̄лт мирколытт рӯпитан ма̄хум хассыт, манаса̄вит олн та̄н па̄вланыл, ӯсаныл ма̄гсыл э̄ри. Са̄внув олн Сургут, Нефтеюганск, Ханты-Мансийск ӯсыт ос Белоярский район мивет. Ты ва̄рмаль урыл Наталья Комарова ла̄выс: «Та̄стым олныт та̄ра па̄влыт, ӯсыт халт вос уртавет. О̄йттур э̄тпосув ты оигпи, молямлаӈкве э̄ри, тэ̄лы  рӯпата ань вос ва̄раве. Ат ке молямлэ̄в, ма̄хманув о̄с тах ла̄вēгыт, таквсы пора ты ёхтыс, турап хо̄талыт лё̄ӈхыт ва̄руӈкве та о̄вылтавēсыт ос хорамыӈ лӯптат ма̄н ӯнттавет».
Сапра̄нит кӯщаит туризм ва̄рмаль урыл потыртасыт. Пирмайтым нэ̄пак щирыл ань природный ресурс Департамент ты рӯпата ва̄руӈкве патытэ. Кӯщай нэ̄ ла̄выс, ювле хультум  та̄л сыс тыг атса̄т со̄тыра мӯй хо̄тпат ёхталасыт. Ань туристыт тыт вос ӯщлахтасыт, округувт хӯрумса̄т са̄всыр программа рӯпиты. Ты хосыт са̄всыр предприятият, общинат олныл та̄ставет. Мӯй ма̄хум о̄лнэ ма̄вн ва̄тихал вос  ёхталасыт ос соссаӈ ма̄хум пēс йис ва̄рмалитыл вос пӯмщалахтасыт, ань природный ресурс департамент ты  рӯпата э̄лаль ва̄руӈкве тах патытэ.
Ты коныпал кӯщаит ос соглашение-нэ̄пак урыл потыртасыт. Ань ты нэ̄пак щирыл округ правительство ос «Салым Петролеум Девелопмент» ма̄-во̄й но̄х-винэ компания э̄лаль аквъёт рӯпитаӈкве ла̄вхатсы̄г. Ты компания ня̄врамыт ма̄гсыл ханищтахтын колыт ос пӯльницат округувт ӯнттуӈкве тах паты.
