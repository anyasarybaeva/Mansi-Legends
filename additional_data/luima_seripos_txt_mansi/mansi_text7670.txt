
Ха̄льӯс район Кульпас па̄выл школат 2021-2022 та̄лт 157 ня̄врам ханищтахтас, та̄н халанылт 30 а̄гирищит-пыгрищит интернатт о̄лсыт. 
Ты урыл школа кӯщай Наталья Александровна Слепцова ла̄выс. Школан щалтсамум порат, тав ётэ потрамасум, китыг­лахтасум, ты та̄л манах ня̄врам школа а̄стлас, интернатт хумус о̄лэ̄гыт. Наталья Александровна тох потыртас:
– Тынакт 9 классыт 17 ня̄врамыт ханищтахта­сыт, 11 класс – 6 а̄гит-пыгыт а̄стласыт. Экзаменаныл пуссын хассаныл, ань ӯрхатэ̄в, хотьют хумус хансыс, манах по̄сыл пинвēсыт. 
11 класс а̄стлам ня̄в­рамыт халт ат хо̄тпа лēк­карыг ханищтахтуӈкве номсэ̄гыт, акваныл ос э̄лаль ВУЗ колт ханищ­тах­туӈ­кве таӈхи. 9 класс а̄стлам а̄гирищит-пыгри­щит янгыщ колледжин минуӈкве номсэ̄гыт. Та̄н ла̄вманыл щирыл, кит-хӯрум та̄л сыс мӯсхал тэ̄ла та̄ра-паттуӈкве ро̄ви, э̄рнэ профессия о̄нь­щуӈкве патэ̄гыт. Та̄н кӯщаит, тох номсэ̄гыт те, вос ми­нэ̄гыт яныг па̄вылн манос ӯсн ха­нищтахтуӈкве. 
– Ты школан йильпи, тыт рӯпитаӈкве, о̄луӈкве улпыл ёмас?
– Тыт рӯпитаӈкве ат­хунь ёмас, кол яныг, ло­щит. Ма̄ са̄в о̄лы, ка̄сыӈ класс такви колнак о̄ньщи, ня̄врамыт акв сменал ханищ­тахтэ̄гыт. 
Ты кол интернатыг ӯнттувес кос, кит нак о̄ньщи. Ос ань интернатт ня̄врам мощща о̄лы, ту­выл та школав сака пēс. Таима̄гыс ма̄н тыг та ва̄нтлысӯв. Тув о̄с ялан­тэ̄в, ня̄врамыт спортзал ос ка̄тыл матыр ва̄рнэ колнакт ханищтахтэ̄гыт, ак­ван-атхатыглан колна­кув о̄с тот о̄лы. 
Ты колагув ляпат йильпи школа ӯнттуӈкве патэ̄в, ты ма̄гыс ань э̄рнэ нэ̄пакыт щё̄питэ̄в. Ань ты о̄лнэ колув интерна­тыг ӯнттувес, тыт па̄выл ня̄врамыт мӯсхал щирыл вос о̄лэ̄гыт, вос яныг­мēгыт. Ма̄н ань тыт рӯ­питэ̄в кос, ня̄врамыт тыг ханищтахтуӈкве ёхта­лэ̄гыт, ос пуссын ва̄ганыл – ты интернат кол. 
Проект-нэ̄пакыт щи­рыл йильпи школа ос ты интернат кол халэ̄нт тах рēгыӈ унсах ва̄раве. Та пора ма̄н ща̄гтым ӯруӈ­кве патылӯв.
2020 та̄лт школаг-интер­натыг палт ма̄нь ня̄в­ра­мыт коланыл хасвес, ты хӯрум колыт ань акван-тӯлым о̄лэ̄гыт.
– Тох на̄нан рӯпитаӈ­кве кӯстыр?
– Ам номсэ̄гум, тох рӯпитаӈкве ёмас. Ма̄н пуссын акв тэ̄ла ва̄рēв - ня̄врамыт ханищтыянӯв, янмалтыянӯв, ӯргалыянӯв, тыттыянӯв-мастыянӯв. Садикн ялантан ня̄вра­мыт тах школан ёхтэ̄гыт, ань ма̄нь та̄гыл ты кол вос ва̄ганыл. Воспитателя­нылн то̄ванакт школан тотыглавет, ханищтахтын ня̄врамыт ёт ва̄щин­тах­тэ̄гыт, аквъёт ёнгасэ̄гыт. Хунь школан миннэ по­раныл ёхты, а̄гирищит-пыгрищит тыг тах пилта̄л ха̄йтэ̄гыт.
– Интернатт о̄лнэ ня̄в­рамыт матыр-а̄ти э̄рнэ пормас пуссын о̄ньщēгыт?
– О̄лнэ-хӯлнэ ма̄гыс пормасыт пуссын о̄нь­щē­гыт. Ка̄сыӈ ня̄врам о̄лнэ колнак о̄ньщи, пēринат, ханищтахтын ма̄гыс э̄рнэ пормасыт, та маныр тыт пуссын о̄лы. Ня̄врамыт интернатт ёмас номтыл о̄лэ̄гыт, ханищтахтэ̄гыт, ома-а̄тяныл тыт рӯпитан ма̄хманув нупыл туп ёмас ла̄тыӈ, пӯмащипа ла̄тыӈ ла̄вса̄лэ̄гыт.
Светлана РОМБАНДЕЕВА
 
