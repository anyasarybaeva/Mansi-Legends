
Мирн пēриим депутатыт ты та̄л нилахуйпловит сапра̄нин атхатыгласыт. Ка̄сыӈъēмт та̄н рӯпатаныл о̄вылтан э̄лы-па̄лт пуссын но̄х-лю̄лēгыт ос лю̄лим гимн э̄ргув хӯнтлэ̄гыт, тувыл рӯпитаӈкве ущ та ӯнтэ̄гыт.
Ма̄хум янытлавēсыт
Щар о̄влэ̄т ма̄хум ос организацият дума-колныл Почётный грамота нэ̄пакыл минэ урыл потыртасыт, ань хо̄тпан нупыл онтолов э̄лумхо̄лас ос тит рӯпата колыг янытлан нэ̄пакыл майвēсыт. Та̄н халанылт ты щёс ам ма̄нь­щи манос ханты хо̄тпа ат хо̄нтсум. 
Павел Фокин, Ханты-Мансийский округув янытыл ялпыӈколыт тармыл яныг кӯщаиг о̄лнэ о̄йка, «почётный житель Югры» янытлан намыл майвес. Тамле ла̄тыӈ Наталья Комарова, округ кӯщай нэ̄, ла̄выс, депутатыт пуссын номтаныл патсыт. Ты ма̄гыс та̄н ка̄тпос пинсыт. 
Павел Фокин ва̄рнэ рӯпататэ рущ ла̄тӈыл ла̄­ваве – «митрополит Хан­ты-Мансийский и Сур­гутский», тав округувт пра­вославный колытын ёх­талан то̄румн по̄икщан ма̄хум посыӈ номтын аг­туӈкве хӯлтыянэ.
Округ олныт ловиньтавēсыт
Олн ловиньтан департаментыт кӯщаиг рӯпитан нэ̄ Вера Дюдина округ олныт урыл потыртас. Мо̄тыт та̄лн округ бюджет олныт ловиньтавēсыт ос тащир пирмайтавēсыт – пуссын аквъёт 251 млрд арыгтем солко̄ви хотыл-а̄ти атаве, 285 млрд солко̄ви са̄виттем са̄всыр программатын ос тэ̄латын э̄рмыглы тах. 
Ань ловиньтым щирыл 33, 5 млрд солко̄ви ат то̄­вылхаты, миркол кӯщаит ла̄вēгыт, та̄л сыс олн-пот нас ма̄хмытыл ос са̄всыр организациятыл иӈ тах атхаты, мирн нё̄тмил ва̄рнэ программат тах пуссын э̄рнэ са̄вит олныл та̄ставет. 
70 % олныт мир ёмщаквег о̄лнэ ма̄гсыл хас­вēсыт, ты ханищтап, мир пусмалтан ва̄рмаль, ня̄в­рамыӈ щēмьят олныл ойтнэ ма̄гсыл, экономикав но̄х-во̄рмалтан ос яласан лё̄ӈхыт ва̄рнэ ма̄гсыл ла̄кква-уртвēсыт. 
Ты ма̄хум олн-пот ойтуӈкве ат патэ̄гыт
Ань Украинан хо̄нт­луӈкве тотым хум хо̄тпат урыл ка̄сыӈ хо̄тал мир потыртэ̄гыт, хотьют маныр хӯлы, э̄лаль ла̄ви. Хо̄нтлуӈкве миннэ хо̄тпат олныл ойтавет, э̄рнэ маснутыл, хӯнт хӯргыл мивет. 
Ань депутатанув хо̄нт­луӈкве минам ма̄хум ма̄гсыл тамле са̄ккон пирмайтасыт, та̄н ань о̄щнэ ма̄шинаныл ма̄гсыл на̄лок-олн ойтуӈкве ат ла̄вавет. Хотьют хо̄нтлуӈкве тотвес, та̄н щēмьяныл манхурип пыл ё̄р ма̄шина ат о̄щсыт, та ма̄гсыл олн ат пуваве. 
Коммунистыт партият рӯпитан хум Михаил Савинцев титыглахтас, сака тыныӈ ма̄шина о̄щ­нэ хо̄тпат о̄с ойтуӈкве ат патэ̄гыт? Тав ювле ла̄ввес, та̄н Родинав вуянтаӈкве минасыт, ма̄навн ёмщакв о̄лнэ ма̄гсыл та̄нти лылыяныл ат са̄литэ̄гыт, таи­ма̄гсыл нэ̄матыр олн та̄­нанылныл виӈкве ат э̄ри.
Ӯльнаг ха̄йтыгтан а̄мпыт урыл
Па̄выл манос ӯскант ӯльнаг ха̄йтыгтан о̄тырта̄л а̄мпыт са̄в щёс ма̄хум пу­рыглэ̄гыт. Таима̄гыс миркол па̄лыл тамле са̄ккон пирмайтавес, па̄вылт мори ха̄йтыгтан а̄мпыт пувавет ос ӯйхул пусмалтан лēккарыт палт тотыглавет, паляныл по̄сыл тагатавет, тот та̄н операциял ва̄равет, тувыл э̄лаль ул вос рēпыгтэ̄гыт. 
Та по̄саныл хосыт та̄­раӈыг о̄лы, тамле а̄мпыт воссыг рēпыгтаӈкве ат вēрмēгыт. Ты та̄лыт сыс тох о̄лыс, ос акв порат мир губернаторув ёт потыртаманыл порат ла̄всыт, та̄н ва̄щинтыяныл, хумус паляныл по̄стым а̄м­пыт о̄с кӯтюврищиӈыг ēмт­нэ̄ныл, насати та̄н операциял аты ва̄равет, нас паляныл по̄ставет ос хот та та̄рматавет. 
Ӯйхул пусмалтан коммерческий колыт тох ты ощмарланэ̄ныл, та̄н ты операция ма̄гсыл олныл ойтавет ос ма̄кыг рӯ­патаныл ат ва̄рнэ̄ныл. Таи­ма̄гыс ань депутатыт тамле сāккон пирмайтасыт, па̄выл ос ӯс мирколыт БУ «Ветеринарный центр» кол ёт туп вос по­тыртахтэ̄гыт, тув олн ой­тэ̄гыт ос тот мӯсхал щирыл а̄мпыт пусмалтавет, операциял вāравет. 
Ань та̄нтирот ӯльнаг ха̄йтыгтан а̄мпытыл ма̄хум пилэ̄гыт, та̄н акван-атхатым э̄лумхо̄лас щама пуруӈкве вēрмияныл. То̄ва порат ня̄врамыт та̄кыщ пурияныл, тыил пилым ма̄хум такос хоталь-а̄ти хансэ̄гыт, свонитэ̄гыт. Туп округ кӯщай нэ̄н хунь потыртасыт, то̄нт ущ миркол кӯщаит ты рӯпата мӯсхал щирыл ва̄руӈкве ос тармыл уральтым о̄ньщуӈк­ве патсаныл. 
Ань о̄лум сапра̄нит депутатыт сака хоса ты са̄к­кон урыл потыртасыт, бюджет олныт урыл тыса̄вит кӯм ат потыртасыт. Тув мус та, улпыл, са̄в ма̄хум пищмат хансыгласыт. 
Галина Кондина
