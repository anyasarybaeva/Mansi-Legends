
«На̄й лылы» нампа кинофестиваль щё̄питан ма̄хум ёт Ханты-Мансийск ӯст пресс-конференция о̄лыс. Ты та̄л тав нилахойпловитыг ва̄раве. Кинат суссылтан мус э̄тпос арыгтем хультыс. Рēтыӈ ю̄свой э̄тпос ва̄т нупыл хо̄тыт хо̄талэ̄т о̄вылтаве. Фестиваляныл хо̄т хо̄тал сыс минуӈкв паты. 

	Ля̄ххал тотнэ ма̄хум ёт потыртан ма̄гсыл хӯрум хо̄тпа ёхталас. Та̄н ётаныл «Югорский кинопрокат» нампа кол тармыл кӯщаиг о̄лнэ хум Дмитрий Геннадьевич Пуртов о̄лыс. Тувыл ма̄-во̄й ос газ но̄х-винэ «Хантос» нампа колт рӯпитан хум Евгений Владимирович Родионов ёхталас. Хумииг халт акв нэ̄ Светлана Викторовна Лазарева о̄лыс. Тав «Природы и Человека» нампа музей кол кӯщаиг рӯпиты. 

	О̄влэ̄т Дмитрий Пуртов потыртас, тав ла̄выс: «Ты та̄л рущ ла̄тӈыл «Год детства в Югре» намыл пиным о̄лы. Ань ты фестивальт ня̄врамыт урыл ос та̄н ма̄гсыланыл са̄в кина тах суссылтаве. Тувыл кинат халт касыл ēмты. 

	О̄выл касыл ва̄ти кинат халт ва̄раве, рущ ла̄тӈыл «Человечность» намыл пиныслӯв. Ты кинат 3-5 кум палытыг по̄слым о̄лэ̄гыт. Мо̄танэ «Короткий Мир» намтыслӯв. Тув о̄с ва̄ти кинат пēриявет. Ты касылн са̄в кина мо̄т э̄лы хо̄н ма̄ныл тыг тēтвес. Хӯрмитув наме - «Кино, которое люблю». Тот щар са̄в кина о̄лы. Ань ты мус титса̄т нупыл налымантем ки-на тēтвес. Фестивальт но̄х-патум кинат мирн суссылтаӈкв патавет. Та кинат по̄слам ма̄хум о̄с тах янытлавет. Ань тыг Бельгия, Чехия, Польша ос Германия хо̄н ма̄ныл са̄в мӯй ма̄хум ёхты. 

	Кинат суснэ ма̄гыс олн ойтуӈкв э̄ри, тынаныл тамлет: ма̄нь тынэ 25 солко̄ви, щар яныг тынэ 250 солко̄ви са̄витын ёхты». 

	Тувыл «Хантос» нампа колт рӯпитан хум Евгений Родионов ла̄выс: «Ань лов та̄лыг ты ēмтыс, «На̄й лылы» кинат суссылтан фестивальн ма̄н олныл нё̄тым рӯпитэ̄в. Ань акв йильпи пӯмащ ва̄руӈкв номылматсӯв. Ма̄н ок-ругувныл «На̄й лылы» Ямало-Ненецкий округн ва̄нтлы. Кинат по̄слахтан ос мирн ва̄нэ артист-ма̄хум Салехард, Новый Уренгой ос Ноябрьск хӯрум ӯсытт о̄лнэ мир ёт ва̄щинтахтын ма̄гыс ялуӈкв номсэ̄гыт». 

	Тувыл Светлана Лаза-рева музей коланылт рӯпатан ма̄хум ты кастыл хумус щё̄питахтэ̄гыт, та урыл мощ потыртас. Тав ла̄выс: «Ма̄н ань йильпи суссылтап щё̄питэ̄в. Пӯмщув рущ ла̄тӈыл «Княжна» намтым о̄лы. Ты суссылтап Москва ӯсныл тыг тотаве. Хӯ-румса̄т ляпатем пēс йис пормасыт кинат по̄слын порат о̄щвēсыт, та̄н ты тот суссылтавет». 

	Пресс-конференция а̄стын э̄лы-па̄лт Дмитрий Пуртов кинат пēриян урыл титыглавес. Ювле тав ла̄выс: «Ам ёмас кинат пēриян урыл нэ̄матыр ат ва̄глум. Ты рӯпата ва̄рим мо̄т ма̄хум рӯпитэ̄гыт. Та̄н а̄нумн та урыл о̄с нэ̄матыр ат ла̄вēгыт. «На̄й лылы» о̄вылтахтын э̄лы-па̄лт ущ та̄ра тах паты». 

	 

	Александр ВЬЮТКИН
