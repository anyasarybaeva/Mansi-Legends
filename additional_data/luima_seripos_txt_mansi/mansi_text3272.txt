

	Округ депутатанув хӯрмит ос нилыт сапра̄нин акван-атхатыгламаныл порат э̄рнэ, яныг ва̄рмаль пирмайтасыт, рущ щирыл тав ла̄ваве – «бюджет». 


		Мирн пēриим хо̄тпанув ты э̄лы-па̄лт олн ловиньтан комитетыл акван-атхатыгласыт, олныт хоталь та̄стуӈкве, хоса потыртасыт. Са̄выӈпа̄лэ олныт ма̄хум пусмалтан, ня̄врамыт ханищтан, о̄лнэ колыт,  ханищтахтын колыт, пӯльницат ӯнттын ма̄гсыл та̄стувēсыт.

		 

		Олныт мО̄тыт тА̄лытын ловиньтавсыт

		 

		Мо̄тыт 2017 та̄лн олныт хансым порат ма̄-во̄й тынэ акв баррель ма̄гсыл 40 доллар са̄витыг ловиньтаса-ныл, ты акв доллар ма̄н олнанувтыл 67,5 солко̄ви са̄вит тынэ о̄лы.  Округ бюджет хунь хансаве, акваг ма̄-во̄й тынэ̄н сунсым олныт ловиньтавет. Тох та̄н номсэ̄гыт, 2017 та̄лт бюджетув 178,1 млрд. солко̄ви тах паты. Ты та̄лныл 5,9 процентын мощщанувег ēмты. 

		Ос 2017 та̄лт 195,5 млрд. солко̄ви холтуӈкве номсэ̄гыт. Холтнэ олныт ты та̄лныл 9 процентын мощщаг хасвēсыт. 17,5 млрд. солко̄ви тах ат то̄вылхаты, тав рущ ла̄тӈыл ла̄ваве – «дефицит», ты 10 процент са̄вит бюджет олн. 2018 та̄лт 8,6 млрд. солко̄ви тах ат то̄вылхаты, ты 4,9 процент са̄вит, 2019 та̄лт 6,2 млрд. солко̄ви тах ат то̄вылхаты, ты 3,5 процент са̄вит. 

		 

		Савалап нЯ̄врамыт мА̄гсыл

		 

		Югра ма̄вт прокурорыг рӯпитан хум Евгений Ботвинкин тамле ва̄рмаль урыл потыртас, тав савалапыг хультум ня̄врамыт ма̄гыс хансым са̄ккон уральтастэ ос тамле ла̄тӈыт хот-виӈкве ла̄выс. Савалап ня̄врам та̄нти палтаныл винэ хо̄тпат олн ма̄гсыл хунь са̄всыр нэ̄пакыт атэ̄гыт, тот ань прописка манос временный регистрация суссылтаӈкве ат э̄ри. Ос ты коныпал ня̄врам винэ ща̄нит-а̄щит ИНН ос СНИЛС нэ̄пакыг ат те тотыглэ̄гыт, та̄н о̄с ат во̄вавет. Опека ос попечительстват рӯпитан хо̄тпат та̄нти ты нэ̄пакыт мо̄т ма̄ныл выганыл. Тох ня̄врам янмалтан ща̄нит-а̄щит мощщанув са̄всыр нэ̄пак атуӈкве ла̄вавет. 

		Депутатыт ты ла̄тӈыт ёт пуссын ка̄сащасыт, ла̄вēгыт, матъёмас прокуратурат рӯпитан кӯщаит ня̄врамыт янмалтан тэ̄ла акваг уральтым о̄ньщияныл.  

		 

		ТА̄нти мА̄нылт олнэ соссаӈ мА̄хум нА̄лок тах ат ойтЭ̄гыт

		 

		Ма̄нь па̄вланылт манос та̄нти нупыланыл хансум ма̄нылт о̄лнэ ханты ос ма̄ньщи ма̄хманув снегохода-ныл, мотораныл ос ма̄шинаныл ма̄гыс на̄лок ойтуӈкве ат патэ̄гыт. Тамле са̄ккон ань депутатанув пирмайтасыт. Хотьют хӯл алыщлым, во̄раим, са̄лы ӯрим о̄лы, та̄н яласан утаныл ма̄гсыл на̄лок-олн тах ат пуваве. Соссаӈ хо̄тпа 50-60 лув ё̄р о̄щнэ снегоход манос мотосани те о̄ньщи, ос ха̄пыл яласан моторе 30-50 лув ё̄р са̄вит, то̄нт тавēн ты утанэ ма̄гыс на̄лок-олн ойтуӈкве ат э̄ри.  

		 

		СА̄ккон торыӈ щирыл ат рӯпиты

		 

		Яныг сапра̄ни ва̄рыглан э̄лы-па̄лт соссаӈ ма̄хум Ассамблеят рӯпитан депутатыт Еремей Айпин, Алек-сандр Филипенко, Рус-лан Проводников ос миркол кӯщаит акван-атхатыгласыт. Та̄н ханты ос ма̄ньщи ма̄хманув нё̄тнэ ва̄рмалит урыл потыртасыт. «О факториях» нампа са̄ккон ма̄н округувт мӯсхал щирыл ат рӯпиты. Ты са̄ккон хосыт общинат манос мо̄т предприятият э̄лы па̄влытын тэ̄нут, пенщин ос соляра тотуӈкве вēрмēгыт, ты пēнтсыл хӯл, нё̄выль, пил пирмайтэ̄гыт. Ос ма̄н ма̄вт матрыг ты са̄ккон ат рӯпиты, Ямал ма̄т тай ма̄хум рӯпитэ̄гыт, э̄лын о̄лнэ щēмьят тох ты нё̄тавет. Та̄нанылн матыр ма̄гсыл э̄л яныг ӯсн ялуӈкве ат эри. Хумус та̄н тот рӯпитэ̄гыт, ма̄н кӯщаянувн тув ялуӈкве э̄ри ос та̄нанылныл ханищтахтуӈкве. Ассамблея рӯпитан депутатанув, ла̄всыт, са̄ккон пир-майтым о̄лы, ос миркол кӯщаит торыӈ щирыл рӯпитаӈкве ат вēрмēгыт. Соссаӈ ма̄хманувн хумус нё̄туӈкве, э̄лаль номсахтуӈкве э̄ри. 

		 

		Кол ёвтнэ мА̄гсыл мансА̄вит олн тА̄ставе

		 

		Татьяна Урсу, олн ловиньтан департаментыт кӯщай ва̄ӈын хо̄тпаг рӯпитан нэ̄, ла̄выс: «Социально-экономическое раз-витие коренных малочисленных народов народов Севера» нампа программан 2017 та̄лт 94 млн. солко̄ви хультуптаве. Мо̄тыт тит та̄лыгн 89 млн. солко̄ви ка̄сыӈ та̄лн.  

		Соссаӈ щēмьятын колыт ёвтнэ манос ӯнттын ма̄гсыл хансым субсидиял 2017 та̄лн 70 млн. солко̄ви тах та̄ставе, 2018 та̄лн – 66 млн. солко̄ви ос 2019 та̄лн о̄с 66 млн. солко̄ви хультуптаве. 

		Ты коныпал о̄с са̄внув олн хотыл те хо̄нтэ̄в, кол ёвтнэ субсидиян олн о̄с нё̄тэ̄в. На̄н ул номилы̄н, 2015 та̄лт 570 млн. солко̄ви тыи ма̄гсыл холтсӯв, ос ты та̄л 270 млн. холтуӈкве номсэ̄в. Соссаӈ ма̄хум ма̄н акваг нё̄тыянӯв». 

		Галина Кондина

		 

 
