
Мо̄лал на̄лок-олн атнэ ма̄т рӯпитан кӯщай нэ̄ Ольга Литова ля̄ххал тотнэ колн ёхталас. Ювле хультум та̄лт бюджетын манаса̄вит на̄лок-олн ма̄хум ойтсыт ос ты та̄л хунь ма̄хумн нэ̄паканыл миӈкве э̄рēгыт, тав ты урыл тот потыртас.
Ка̄сыӈ хо̄тпа такви ёвтум колэ, ма̄тэ, ма̄шинатэ ос рӯпататэ ма̄гыс на̄лок-олн государстван о̄йты. Мо̄лты та̄л округувт налыман нупыл акв со̄тыра хо̄тпа я̄нас сэ̄лум олнытыл на̄лок ойтсыт. Ос ты та̄л пуссын аквъёт атпан нупыл кит со̄тыра хо̄тпа декларация-нэ̄паканыл минэ щирыл о̄лэ̄гыт. Ань ты хо̄тал мус аквхуйплов со̄тыра са̄виткем хо̄тпа нэ̄паканыл мисаныл. Та̄н пуссын аквъёт атпанкем млн. солко̄ви ойтнэ щирыл о̄лэ̄гыт.
Ты та̄л декларация-нэ̄пакыт я̄ӈк на̄тнэ э̄тпос китыт хо̄талэ мус на̄лок-олн атнэ колн миӈкве э̄ри. Хоты хо̄тпат та̄ра нэ̄паканыл ат мыганыл ке, та̄н штраф-олныл нумыл хансуӈкве патавет. Ка̄сыӈ э̄тпос ма̄гыс хо̄тпа а̄рнта о̄щнэ олнытыл ат процент штрафыл нупыл пинаве тах.
Щар са̄в олн тэ̄нут-пормас тыналан ма̄т ос мо̄т са̄всыр я̄нас ма̄т та̄нки рӯпатаныл ва̄рнэ хо̄тпат ойтэ̄гыт. Ма̄хум ойтнэ олнаныл пуссын округ бюджетн минэ̄гыт ос о̄лнэ ма̄нылт матыр тэ̄ла ма̄гыс холтавет. Мо̄лты та̄л ты ма̄хум лов млн. солко̄ви са̄виттēмыл олн бюджетын ойтсыт.
На̄н на̄лок-олн ойтнэ нэ̄пакын о̄лнэ ма̄нынт маēн. Я̄ӈк на̄тнэ э̄тпос китыт хо̄талэ мус а̄лымēн, юв ул ӯрхатэ̄н, мо̄т щирыл ос иӈ штраф-олн ойтуӈкве ла̄вавēн.
