
1941-1945 та̄лытыт хо̄нтлуӈкве ялум хо̄тпат урыл ос Победа хо̄тал ляпамтым о̄вылтыт иӈ хоса потрамаӈкве ро̄ви. Ты накт Ханты-Мансийск ӯст о̄лнэ а̄гирищит-пыгрищит этнокультурно-образовательный центр-колн акван-атыглавēсыт. Тот Победа хо̄тал 78 та̄л то̄влын кастыл «ПОМНИМ» нампа ханищтап ва̄рыглавес ос ка̄сыӈ ня̄врам такви яныг а̄що̄йкатэ манос о̄патэ хо̄нтлум та̄лыт о̄вылтыт потыртас. 
Ань хӯрумхуйплов ня̄врамыт та̄нки ща̄нь-а̄щ ōпаныл ос ащо̄йка­ныл о̄вылтыт матыр-а̄ти та̄ра-паттысыт ос потыр хас­сыт. Тох Милешкина Марина, Колесников Дмитрий, Шульгина Дарья, Шарипова Софья, Фомина Юлия, Попов Семён,  Дядичков Кирилл, Тодрия Арина, Ворокосо­ва Мария, Южаков Иван та̄нки яныг ащо̄йканыл, яныг о̄паныл хурит сус­сылтасыт ос та̄н о̄луп­саныл о̄вылтыт потырта­сыт. То̄ват хо̄нтлан ма̄ныл юв ёхталасыт, та юи-па̄лт ты ня̄враманыл самын патсыт. Акв ветеран-хо̄т­па апыг апге ка̄са­лаӈкве а̄лымас ос та пыгри­ща­кве ань ма̄гылт о̄щнэ по̄с суссылтаӈкве тотыглас. 

Вершинин Владимир, Ишмухаметова Дария хо̄нтлам порат округт о̄лнэ ма̄хум та̄рвит рӯпа­та вăрум урыл потыртасы̄г. Ку­кар­ских Константин такви анēкватэ о̄вылтыт потыр ловиньтас. Тувыл На­приме­рова Ульяна «Реквием» стих ловиньтаме юи-па̄лт ня̄врамыт пуссын акв кӯм асталыг лю̄ляхо̄лсыт.

Колмакова Ульяна ӯсувт о̄лнэ Конев нампа ӯсхулы урыл ля̄ххал потыртас. Хо̄нтлам порат са̄лтатыт ӯйхулытн ёмщакв о̄с нё̄т­вēсыт. Та̄н а̄мп ёт минат киссыт, лувыл пормас хартым са̄в ма̄т яласасыт, Мурманский область лӯима̄ныл Ленинград ӯс нупыл тэ̄нут ос мо̄т э̄рнэ пормасыт са̄лыӈ суныл хартвēсыт. Монголият о̄лнэ ма̄хум верблюд-ӯй пун са̄в кēтыгласыт, тыгыл са̄лтатытн сахит ва̄рыглавēсыт. Ань са̄лыӈ батальон урыл Позём­кина Анна, Мокин Вячеслав, Вожжаева Василиса ос Киларь Артём потыр щё̄питасыт. Ос верблюд ӯйхул о̄выл­тыт Зеленевских Ульяна стих ловиньтас. Тав коныпал Свиридов Алексей, Кургак Анна, Яковлев Антон, Гаврилюк Дарья, Карбышев Анатолий хо̄нтлам пора о̄вылтыт са̄всыр стихыт ловиньтасыт. Ос акв пыгрищакве, Санжир Нуркасымов, хантыт ос ма̄ньщит «О̄тыр йӣкв» йӣквыс. 

Ты ханищтапын мӯй хо̄тпа во̄виньта̄лвес, тыи округ государственный пēс нэ̄пакыт акван-атнэ колт пуӈктотнэ нэ̄ Наталья Николаевна Жукова. Тав тув атхатам ма̄хумн хо̄нтлам пора матыр тэ̄лат ва̄нэ ма̄гыс манхурип нэ̄пакыт, пот­рыт, хурит акван-атым архив-коланыл о̄ньщēгыт, таи хӯлтыс. Тувыл хоты ма̄ныл, хотьютыт тамле э̄рнэ нэ̄пакыл кēтвēсыт ман майвēсыт, акв-кит ла̄тыӈ ла̄выс. Ань хоты хо̄тпа рӯтанэ хо̄нтуӈкве таӈхи ке, тав тувыл нё̄т­мил вос кинсы. 
Юи-о̄вылт ты ханищ­тапын акван-атхатам ма̄хум аквъёт «Журавли» э̄рыг э̄ргысыт. Ня̄врамыт ма̄гыс тамле ва̄рмаль щё̄питан хо̄тпатн пӯма­щипа ла̄тыӈ ла̄вуӈкве э̄ри. Тувыл ты а̄гирищит-пыгрищит ща̄няныл-а̄ща­ныл янытлаӈкве таӈхи­я­нӯв, та̄н та̄нки ня̄врама­н­ыл э̄лумхо̄лас ос ма̄ э̄р­уптаӈкве такем ём­щакв ханищтасаныл.  
Ты ня̄врамыт ань пус­сын диплом-нэ̄пакыл мӯйлуптавēсыт. 
Тамара МЕРОВА
