
Ханты-Мансийск ӯст ма̄щтырлахтын колт ма̄хум ё̄рнкол тӯщтуӈкве ос совъял манос па̄йтым са̄сыл пантуӈкве ханищтахтасыт. Ты тэ̄ла тох намая̄лвес: семинар-практикум «Историко-культурное наследие переносного жилища — чума».

	Ты ва̄рмаль ма̄щтыр ма̄хум организацият рӯпитан хо̄тпат та̄н щё̄пита̄лсаныл, ма̄хум акван-атыгласаныл. Тот ханты нэ̄ Ульяна Алексеевна Данило пуӈктоты. Ам тав ётэ потрамасум, китыглахтасум, манрыг та̄н ты тэ̄ла ва̄руӈкве номылматсаныл. Нэ̄ тох ты ла̄выс:

	— Тох хо̄нтхатыглаӈкве акваг кос э̄ри. Ань йис ма̄ньлат сосса ма̄хум са̄выӈпа̄лэ ты тэ̄ла ат ва̄ганыл. Ё̄рнкол тӯщтуӈкве ос пантуӈкве ха̄снэ хо̄тпат ань иӈ о̄лэ̄гыт, то̄ваныл ма̄н та̄ра-паттысанув, тыг во̄всанув.

	Белоярский район Нумто па̄вылныл ё̄рн нэ̄ Таисия Аутовна Пяк ёхталас. Тав ма̄хум ханищтасанэ, ань ё̄рнкол пантнэ ма̄гыс то̄влит хумус щё̄питавет — о̄влэ̄т новтащлавет, тынтлавет, тувыл пунаныл касаил хот-хӯратавет ос йинавет, та юи-па̄лт ущ акван-ю̄нтавет.

	А̄с нэ̄ Ирина Кузьминична Фирсова таи суссылтас, э̄лнаӈ са̄с хумус щё̄питавес, ё̄рнкол са̄сыл хумус пантвес. Атхатыглам ма̄хум ханищтасанэ, хумус са̄с йинаве ос ю̄нтаве, потыртас, манах щё̄с са̄с витыт тытылтаве ос па̄йтаве. Ты коныпал ма̄щтыр ма̄хум парщин ёт рӯпитасыт, йинсыт, ю̄нтсыт. Суссылтан ма̄гыс ма̄нь ё̄рнколыт тӯщтысыт, аква са̄сыл, мо̄тан парщиныл, хӯрмит ос совъял пантсаныл.

	«Спасение Югры» ассоциация кол по̄хат ё̄рнкол тӯщтысӯв. А̄вланэ Клим Кантеровын ва̄рвēсыт, хум та̄наныл о̄влэ̄т хот-нильсанэ ос турасласанэ. Ты ма̄щтыр ханты хум Сургутский районт о̄лы.

	Ма̄щтыр хо̄тпанув нупыл сунсуӈкве татем пӯмыщ о̄лыс. Ос ма̄к таи — та̄н ётаныл ма̄ньлат ма̄хум рӯпитасыт, та̄н ма̄щтыр хо̄тпанӯв ва̄рнэ тэ̄ланыл суссыт, ханищтахтасыт, пӯмщалахтасыт, матыр ат те торгамтасыт, китыглахтасыт.

	Ам амки ё̄рнколт самын патсум. Са̄лы ӯрнэ ма̄хум ма̄гсыл ты ма̄к о̄лнэ кол. Тыг ам омам Евдокия Кузьминична Молданова ёхтыс, ма̄нав нё̄тытэ, э̄рнэ матыр хӯлтыглас. Омам о̄с ё̄рнколт самын патыс, яныгмас. Атпан арыг та̄л са̄лы ӯрим о̄лыс. Ё̄рнкол пантнэ ма̄гыс тав са̄в сов, са̄с ос парщин акван-ю̄нтыглас.

	Тамле ханищтапыт ва̄рыглаӈкве ва̄тихал э̄ри. Ма̄н ань яныг ӯст о̄лэ̄в, нэ̄матыр сака ат ва̄рēв, тув ты ка̄ртэ̄в. Тыт ма̄н таса̄вит потыр хӯлсув, нэ̄квет щаквщинэ̄ныл халт ханты э̄ргыт э̄ргысыт, пēс о̄лупса урыл потыртасыт.

	Ханты нэ̄квет Л.Е. Добрынина, И.К. Фирсова ос В.Т. Шадрина ма̄навн сака са̄в нё̄тсыт, та̄нанылн ма̄н яныг пӯмащипа ла̄вēв. Ма̄щтыр хо̄тпат пуссын янытласанув, суп ю̄нтнэ то̄рыл мӯйлуптасанув. На̄й-О̄тыранув исум ща̄ил ӯнтталасанув.

	_______________________

	Ульяна Алексеевнан ам пӯмащипа ла̄тыӈ ла̄всум. Матъёмас та̄н ты ва̄рмалянув урыл потыртэ̄гыт, ма̄ньлат ма̄хум ханищтэ̄гыт. Пēс йис о̄лупсав тах о̄с акв-кит нот э̄лаль о̄лы.
