
Кондинский район мирколт Татьяна Никифоровна Иванова соссаӈ ма̄хумн нё̄тым 1999 та̄л па̄сныл рӯпиты. Та ма̄т о̄лнэ ма̄ньщит, хантыт пуссын ва̄ганэ. Татьяна Никифоровна ёт хо̄нтхатыгламум порат та̄н о̄лупсаныл ос общинат рӯпатаныл урыл китыгласлум. Тав тох потыртас.

Хо̄нтаӈ ма̄ньщит о̄лупсаныл урыл

	 

	— Хо̄нтаӈ район янытыл ат со̄тыра арыгкем соссаӈ хо̄тпа о̄лы. Ам рӯпитаӈкве хунь о̄вылтахтасум, то̄нт мирколувт соссаӈ ма̄хум комитет о̄лыс. Тот ма̄н ат э̄лумхо̄лас ма̄ньщи ос ханты мирн нё̄тым рӯпитасӯв. Тувыл ты комитет лап-пантвес, ма̄н по̄хын кēтвесӯв. Ам мирколт мо̄т рӯпата ва̄руӈкве паттувēсум. Ма̄н районувт са̄в ма̄ньщит, хантыт о̄лэ̄гыт, та̄н пуссын матыр тэ̄ланыл ма̄гсыл о̄с э̄лаль ам палтум ёхталасыт. Ам та̄нанылн такос ла̄выгласум, мо̄т рӯпата ань ва̄рēгум.

	Таи лю̄ль, ань та̄нанылн нё̄туӈкве ат вēрмēгум. О̄влэ̄т о̄лнэ кол ёвтнэ манос ӯнттын ма̄гсыл очередин ма̄нки хассанӯв. Ань ты тэ̄ла ёт та̄н Ипотечный агентстван ялантэ̄гыт. Тувыл ня̄враманыл э̄лаль ханищтахтуӈкве манос ща̄рыщ ва̄тан ӯщлахтуӈкве о̄с ма̄нки кēтыгласанӯв, ань ханищтап департамент ты рӯпата ва̄ри. Нуса тотнэ щēмьят ос нё̄тмилыл майлысанӯв, ань мирн нё̄тнэ департаментын ялуӈкве э̄ри. Ма̄хманув ань ёхталэ̄гыт, ам та̄нанылн туп хоталь ялуӈкве ро̄ви, ла̄вēгум. То̄ват кантлэ̄гыт ос китыглахтэ̄гыт, маныр ма̄гсыл тот ӯнлэ̄гум ос нэ̄матыр ат ва̄рēгум.

	 

Пēс йис ва̄рмаляныл э̄лаль тотыяныл

	 

	Ань ма̄н хо̄нтаӈ ма̄ньщит пēс йис ва̄рмаляныл но̄х-во̄рмалтаӈкве о̄с ла̄вавēв. Ос са̄всыр касылыт манос ялпыӈ хо̄талыт щё̄пита̄лэ̄в. Акв порат ма̄навн Татьяна Гоголева ос Надежда Алексеева олныл нё̄тсы̄г. То̄нт тэ̄н сас округ депутатыг рӯпитасы̄г. Нэ̄г яныгса̄т со̄тыра солко̄ви та̄стыгласы̄г. Ты олныл ма̄н хӯрум ма̄ньха̄п, тыньщаӈыт, са̄лыӈ суныт ос мо̄т э̄рнэ пормасыт ёвтсӯв. Ань ялпыӈ хо̄талыт о̄лыглан порат ка̄сыӈ э̄лумхо̄лас ма̄ньха̄пыл касуӈкве, са̄лыӈ сун ӯлтта поргуӈкве, тыньщаӈ рēпыгтаӈкве вēрми.

	Татьяна Никифоровна ла̄выс, Хо̄нтаӈ районт о̄лнэ 35 соссаӈ щēмья пēс йис ма̄наныл та̄нки нупыланыл хассаныл. Ты нэ̄пакыт щё̄питаӈкве та̄нанылн тав нё̄тыс. Ань то̄ват во̄раим ос хӯл алыщлым о̄лэ̄гыт, то̄ват нас тув ӯщлахтуӈкве ялантэ̄гыт. Ты щēмьят нэ̄паканыл пуссын мӯсхалыг щё̄питасаныл ос региональный реестрын хасвēсыт.

	Та районт манса̄вит общинат рӯпитэ̄гыт, та урыл Татьяна Никифоровна о̄с китыгласлум. Тав ювле тох ла̄выс.

	— Районув янытыл 19 община о̄лы. То̄ват ёмащакв рӯпитэ̄гыт ос олн сэ̄лэ̄гыт, мо̄таныт туп нэ̄пакт хансым о̄лэ̄гыт. Общинат рӯпитан хо̄тпат хӯл алыщлэ̄гыт, во̄раēгыт, пил ва̄тэ̄гыт ос ла̄хс атэ̄гыт. Са̄лыӈ ма̄хум тыт а̄тим. Ань 98 постановление-нэ̄пак щирыл ма̄н округувт са̄лы ос лув о̄щнэ ма̄хум нё̄тавет. Ты ма̄хум субсидия-олныл та̄стыглавет. Тувыл 398 постановление-нэ̄пакт са̄лыӈ ма̄хум хумус нё̄тавет, туп та урыл хансым о̄лы. Лув о̄щнэ ма̄хум урыл тот щар нэ̄матыр ат хасвес. Тыи ма̄гсыл ты ӯйхул янмалтан хо̄тпат олныл ат нё̄тавет. Кондинский районт о̄лнэ соссаӈ ма̄хум ань лув о̄ньщуӈкве ка̄сащēгыт. Ты ва̄рмаль урыл ма̄н кӯщаит палт пищма хансэ̄в, ты ӯйхул янмалтан щēмьят олныл о̄с вос мивет.

	 

Общинат ань мо̄т 

щирыл нё̄туӈкве 

патавет

	 

	Ты та̄л о̄йттур э̄тпост ты 398 постановление-нэ̄пак мощ мо̄т щирыл хасвес. Ань общинат туп то̄ва ӯйхул ма̄гсыл субсидия-олныл ойтуӈкве патавет. Ма̄н районувт «Озеро Яхтур» нампа община хосат та̄гыл рӯпиты. Ма̄хум тот са̄в щёс ха̄йтнутыт ка̄тын-паттыгласыт, таима̄гсыл та̄н олныл майлувēсыт. Ань ты ӯй совыт ма̄гсыл та̄н олныл ойтуӈкве ат патавет. Нёхс сов, во̄нтыр сов ос янгуй, во̄рпӯрщ нё̄выль ма̄гсыл олныл туп мивет. Та̄нанылн мо̄т щирыл рӯпитаӈкве тах э̄ри.

	Мо̄т общинаӈ ма̄хум туристыт та̄нки палтаныл во̄выглэ̄гыт ос тыщирыл олн сэ̄лэ̄гыт.

	Районанылт са̄в та̄л «Кама» община рӯпиты. Кӯщаиг тот Николай Андрейченко о̄лы. Кондинский район Алтай, Чантырья, Болчары ос Кама па̄влытыт о̄лнэ мир ты общинан пил, ла̄хыс, пāкв тыналэ̄гыт. Ты коныпал 50 э̄лумхо̄лас хӯл алыщлым тот рӯпитэ̄гыт.

	2010 та̄лт община тӯр ва̄тат ӯщлахтын ма̄ ва̄руӈкве о̄вылтахтас. Тувыл та̄н грант-олныл майвēсыт. Ты олныл та̄н яныг ёмас колыт тот ӯнттысыт ос са̄всыр э̄рнэ техника ёвтсыт. Та па̄сныл тув  са̄в хо̄тпа ӯщлахтуӈкве, няслуӈкве ос пил ва̄туӈкве ёхталэ̄гыт.

	Ты юи-па̄лт общинат рӯпитан хо̄тпат мо̄т тӯр ва̄тат ӯщлахтын ма̄ ва̄руӈкве ос о̄лнэ колыт ӯнттуӈкве о̄вылтахтасыт. Ты колыт а̄стлан ма̄гсыл та̄н о̄с грант-олныл майвēсыт. Ты тӯр Алтай па̄выл ляпат о̄лы. Та ма̄т сака са̄в во̄руй о̄лы, во̄рт са̄всыр пил яныгми. Ань мӯй ма̄хум хӯл алыщлаӈкве ос пил ва̄туӈкве тув тотыглыяныл. Тот кит кол ӯнттысыт. Аквторыг тот лов э̄лумхо̄лас о̄луӈкве вēрми. Ань «Кама» общинат рупитан мāхум ха̄пыт, «Бураныт», квадроциклыт ос мо̄т са̄всыр э̄рнэ утыт о̄ньщēгыт. Туристыт та̄л сыс тув тотыглыяныл.

	Ань Россия янытыл туристыт хӯл алыщлаӈкве, во̄раяӈкве ос пил ва̄туӈкве тув ёхталэ̄гыт. Тот рӯпитан ма̄хум грант-олн ма̄гсыл та̄нки нэ̄паканыл акваг кēтыглэ̄гыт ос ва̄тихал олныл та̄стыглавет. Та̄н ёмащакв рӯпитэ̄гыт, ты ма̄гсыл, олныл акваг нё̄тавет. Ты община урыл са̄в мир ва̄г, тув са̄в э̄лумхо̄лас ёхталэ̄гыт. Та ма̄т пēс йис та̄гыл ма̄ньщи ма̄хум о̄лсыт. Та̄н пēс коланыл ань тыг мус тот ӯнлэ̄гыт, туристыт ты колыт сунсуӈкве о̄с тотыглавет.

	«Кама» нампа община ань ос сорх хӯл янмалтэ̄гыт, тувыл тӯрытн та̄ртыяныл. Ты рӯпата ва̄рнэ ма̄гсыл округ миркол па̄лыл олныл та̄стыглавет.

	 

Ма̄ньщи о̄йка хӯл алыщлым олн сэ̄лы

	 

	Ма̄н о̄лнэ ма̄вт хосат та̄гыл «Карым» нампа община о̄с рӯпиты. Тот кӯщаиг хо̄нтаӈ ма̄ньщи хум Евгений Александрович Вахрушев о̄лы. Общинат туп рӯтанэ рӯпитэ̄гыт, по̄х хо̄тпа такви палтэ ат выг. О̄влэ̄т та̄н хӯл тыналым олн сэ̄лсыт. Тувыл оборудование ёвтсыт, хӯл солвалтаӈкве ос са̄в мо̄т тэ̄нут ва̄руӈкве патсыт. Акв порат та̄н ла̄пкат пӯнсыгласыт ос ва̄рнэ тэ̄нутаныл тот тыналасыт. То̄нт сака ёмащакв олн сэ̄лсыт, ма̄хум ты тэ̄нут ёвтыгласыт. Тāн ва̄рум тэ̄нутаныл тыналаӈкве тав Ханты-Мансийск ӯсн акваг во̄выглавес. Ты та̄л яныг таквс э̄тпос Евгений Александрович 71 та̄лэ то̄влыс. О̄йка яныгпа̄лаг ēмтыс, улпыл, ва̄гта̄л патыс, рӯпитаӈкве та̄рвитыӈ. Ань а̄пщиянэ тавēн нё̄тэ̄гыт, хӯл алыщлым ос во̄раим яласэ̄гыт. О̄йка нила а̄ги янмалтас, та̄н пуссын та̄нки щēмьял о̄лэ̄гыт. Ва̄псанэ нэ̄мхотьют тав ва̄рум общинатэ̄т рӯпитаӈкве ат ка̄сащас.

	Евгений Александрович сака ка̄ркам хо̄тпаг о̄лы, ты рӯпата тав са̄в та̄л ва̄ри, са̄всыр са̄кконыт ос хӯлтнэ-нэ̄пакыт акваг ловиньтыянэ, ты ва̄рмаль урыл щар пуссын ва̄г. Тав рӯпатаныл по̄хын хунь мины, общинатэ э̄лаль хумус рӯпитаӈкве паты, щар ат ва̄глум.

	__________________________

	Татьяна Никифоровна ёт ам ты тув «Край чистых рос» нампа ялпыӈ хо̄талт ва̄йхатасум. Районный мирколт рӯпитан ма̄хманэ ёт ты ялпыӈ хо̄тал тав щё̄питас. То̄нт округ Дума депутат Еремей Айпин таве янытластэ ос соссаӈ ма̄хум Ассамблея 20 та̄лэ то̄влум кастыл ма̄глын тагатан по̄сыл мистэ.
