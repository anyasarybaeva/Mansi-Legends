

	Ижевск ӯс по̄хат лув о̄щнэ ос янмалтан кол о̄лы. Та ма̄тэ рущ ла̄тӈыл «Золотая подкова» ла̄ваве. Яныг ӯсыӈ ма̄т ӯйхул о̄щнэ кол мус титса̄т нупыл атпан вēрста. Машинал яласан ма̄хум ма̄гсыл лё̄ӈхе а̄ти хоса. Ӯщлахтаӈкв ма̄хум тув аквписыг ялантэ̄гыт. Тамле ма̄т та̄нанылн ӯщлахтаӈкв сака ёмас.

	Мӯй хо̄тпа ма̄гсыл тот пуссын пēс порат о̄лнэ щирыл ва̄рим о̄лы. Ты пӯмащ Галина 

	Михайловна Рылова Тамара 

	увщитэ̄нтыл ва̄руӈкв номылматсы̄г. Акван-нё̄тхатым 

	тэ̄натэ̄н пуссын ва̄руӈкв 

	а̄ртмыс. Тэ̄н палтылэ̄н ёхталан ма̄хмытын пуссын 

	мӯсты. Мӯй ма̄хум ма̄гсыл 

	лув о̄щнэ па̄вылкант нила 

	ма̄нь нор кол ӯнттым о̄лы. 

	Акв тамле колрищит хуйнэ 

	щирыл тит-хӯрум хо̄тпа ла̄пи. 

	Тувыл пувлын кол ос ӯйхул 

	о̄щнэ акв яныг кол о̄лы. 

	Та̄нти о̄лнэ коланыл ос музеиг о̄лнэ кол пēс хольт о̄лнэ 

	акв яныг колыг ва̄рсаныл. 

	Музеяныл сака пӯмащ, тот 

	пēс порат о̄щнэ са̄в пормас 

	суссылтавет.

	Луваныл коныпал та̄н мисыт, па̄лят, лунтыт, щищку
	рекат ос пӯрщит янмалтэ̄гыт. 

	Та̄н палтыланыл ёхталан мӯй ма̄хум ма̄гсыл тот янмалтан ос щё̄питан тэ̄нут па̄йтаве. Тэ̄нутаныл пēс хо̄льт яныг 

	кирпащ кӯр тармыл 

	па̄йтыяныл, таима̄гсыл пуссын атыӈыг тэ̄лы. 

	Лув сыс тармыл яласаӈкве ка̄сащан ма̄хум ма̄гсыл тот 

	ма̄ щё̄питавес. Щар о̄выл щёс 

	лув сыс тармыл ӯнтын хо̄тпа 

	рот лувыл миве. Тот о̄лнэ лувыт Вятский лувыг ла̄вавет. Та̄н 

	а̄ти сака карсыт. Самыл 

	суснэ щирыл, ма̄н луванув 

	карснувет. Хотьют ка̄сащи, 

	ат хо̄талын лув сыс тармыл 

	во̄рын палаткат о̄лнэ ма̄н 

	ялуӈкв вēрми. Лё̄ӈханыл 

	палытэ са̄тлов нупыл ат 

	вēрста. 

	Та коныпал та̄н палтыланыл ёхталан мир халт хӯл 

	алыщлан ма̄хум ёхталэ̄гыт. Та̄н ма̄гсыланыл па̄выл 

	по̄хат тӯрхулыӈ тӯр о̄лы. Тот 

	та̄н тӯрхул пувуӈкв вēрмēгыт. Ущты пувим хӯланыл хӯл 

	исмитыл па̄йтавет.  

	Со̄ль, тот о̄лымавт хо̄тал сыс хӯрум щёс мӯй ма̄хмытын ёхталавēсыт. Лув о̄щнэ кол кӯщаиг о̄лнэ нэ̄ Галина 

	Михайловна потыр халт 

	ла̄выс: «Ёхтын мӯй ма̄хум 

	по̄хан нэ̄мхотьют ат ня̄влыянӯв. Хуйнэ ма̄л ат то̄влынэ̄ныл 

	порат палаткал майлыянӯв. 

	Тыгыл лю̄ль номтыл нэ̄мхотьют ат мины. Акв щёс ёхталам 

	хо̄тпа тувыл аквписыг ёхталы. Ма̄навн ёмас, та̄нанылн 

	пӯмащ». 

	 

	Александр 

	ВЬЮТКИН
