
Ма̄н ань пуссын са̄всыр са̄кконыт щирыл о̄лэ̄в. Ты са̄кконыт округ Дума колт рӯпитан депутат-хо̄тпат хансыяныл, тувыл э̄лаль пирмайтыяныл. 
Ювле хультум э̄тпос 29 хо̄талэ̄т мирн пēриим кӯщаит о̄ста акван-атхатыгласыт. Титахтем щё̄с сыс та̄н ва̄тахтем са̄всыр са̄ккон мощ мо̄т щирыл хассаныл, то̄ва са̄кконыт ань сака молях пирмайтаӈкв э̄рēгыт кос.
О̄влэ̄т са̄в хо̄тпа Почётный грамота-нэ̄пакыл янытлавēсыт, тит хо̄тпа ос ма̄гылн тагатан посыл майве­сы̄г. То̄ва депутатыт ты ва̄рмаль ёт ат ка̄сащасыт, мощ воритотсыт. 
Округ Дума кӯщай хум Борис Хохряков та̄нанылн ювле ла̄выс, янытлан нэ̄пакыл манос ма̄гылн тагатан по̄сыл минэ хо̄тпат о̄влэ̄т МВД па̄лыл та̄кыщ ураль­тавет, тав матыр лю̄ль ва̄рмаль ва̄рыглас ман а̄ти. Ос нэ̄матыр лю̄ль ат те хо̄нтаве, то̄нт ущ та хо̄тпа янытлаве. 
Мирн нё̄тнэ нэ̄
Ма̄н округувт «Упол­номоченный по правам человека» ат та̄л Наталья Стребкова рӯпитас, ань тав титын­тыг ты рӯпа­тан паттувес. Ва̄рум рӯ­пататэ урыл то̄ва де­пу­татыт ёмащакв по­тыр­тасыт, то̄ват ос ла̄в­сыт, рӯпататэ ущ­пыл­нэ̄г ёмащакв вос ва̄­ритэ. То̄ва хо̄тпат сака та̄р­витыӈ ва̄рмальн я̄р­мē­гыт, нэ̄мхотьют та̄­на­нылн нё̄туӈкв ат вēрми. 
Наталья Стребкова ла̄выс, тав 800 арыгтем хо̄тпан яныг нё̄тмил ва̄рыс, 10 со̄тыра арыг­тем хо̄тпат хо̄т нё̄туӈкв вēрмавет, нас хӯлтсанэ. Са̄в хо̄тпа турманкол­ныл юв та̄ртавет, ос хоталь та̄нанылн ми­нуӈ­кве, хо̄т рӯпата тинсуӈ­кве, аты ва̄ганыл. Та̄н о̄с Наталья Васильевнан нё̄тавет. Ань э̄лаль иӈ ат та̄л ты нэ̄ рӯпитаӈкв тах паты.
Ня̄врамыт хохса ул вос хартэ̄гыт
Акв ань сака э̄рнэ са̄ккон о̄с пирмайтавес. Тав тох ла̄ваве – «об административных правонарушениях». Тув тамле йильпи тэ̄ла нё̄тумтавес – ань 16 та̄ланыл иӈ ат то̄влум а̄гит ос пыгыт ищхӣ­пыӈ хохсал тыналаӈкв ат патавет. Ты хохсат «электронный сигаре­таг» ла̄вавет. 
Ань ты хо̄тал мус кос хоты ня̄врам ты хохса ла̄пкат ёвтуӈкв вēрмыс, нам-нэ̄паке аты титыглавес. Та̄н та хохса тӣврын наркотик хурип са̄всыр лю̄ль та̄ври пинэ̄гыт, таве хартэ̄гыт, пуӈканыл хот-ё̄ӈхам­лэ̄гыт. 
Мо̄т ма̄н ва̄нтлын хо̄тпат урыл
Ма̄н округувт хосат та̄гыл «Переселение» нампа программа щи­рыл ма̄хум нё̄твēсыт. Тот та урыл хансым о̄лы, са̄в та̄л ма̄н округувт о̄лнэ хо̄тпат мо̄т ма̄н (Тюменский областьн) ва̄нтлуӈкве вēрмēгыт. Та̄н наманыл пуссын акв очередь-нэ̄пакн хан­сым о̄лэ̄гыт. 
Ань ты са̄ккон мощ мо̄т щирыл хасвес. Хо̄тпа Тюменский областьн о̄луӈкв те мины, тав о̄лнэ кол мо̄т ӯсытт манос па̄вылт ул вос о̄ньщи. Кол те о̄ньщи, тав наме та̄ра хот-щуртумтаве. 
Ос тамле нэ̄пак вос о̄ньщи, тот ты ла̄тыӈ хансым вос о̄лы – «нуждаемость». Тамле нэ̄пакыл ат те хансаве, тав аты нё̄таве.
О̄лнэ колыт ӯнттын округ департамент колт кӯщай хум Кирилл Мыскин ла̄выс, хо̄тпа очереде те ёхтыс, тав Росреестр щирыл ураль­таве, тавēн со̄ль о̄лнэ кол э̄ри ман а̄ти. Кол те о̄ньщи, мо̄т ӯст кол ёвтнэ ма̄гыс субсидия-олныл тах ат миве. Ань та очередин хансым хо̄т­пат пуссын уральтавет.
Э̄лаль тав ла̄выс, хо­тьют мо̄т ма̄н ва̄нтлуӈкв те таӈхи, тав колыл тот ат ёвтаве, субсидия-олныл миве. Ёвтнэ ма̄­гыс кол такви тот вос тинсы. Хӯрум та̄л сыс «Переселение» програм­ман хансым ма̄н окру­гувт о̄лнэ хо̄тпат пус­сын тах нё̄тавет. Ань та про­грам­ман воссыг нэ̄м­хотьют ат хансаве, нэ̄мхотьют нё̄туӈкв ат патаве.
Та̄рвитыӈ а̄гм урыл
Мир пусмалтан са̄к­кон пирмайтаманыл порат то̄ва депутатыт титыглахтасыт, корона­вирус а̄гм та̄рамламе ма̄гыс федеральный бюджетныл округув ма̄гыс о̄с са̄в олн миве. Советский ӯст о̄лнэ хо̄т­пат анализ ма̄гыс манрыг олн ойтуӈкве ла̄вавет? Ты анализ ма̄гыс 3 со̄тыра 300 солко̄ви ойтэ̄гыт. Ос манрыг тох ēмтыс?
Округ мирколт рӯ­питан кӯщаиг Всеволод Кольцов ос Николай Ташланов - са̄с лēккар хо̄тпаг. Тэ̄н ты урыл хӯнтлысы̄г, тувыл ювле ла̄всы̄г – хо̄тпа а̄гмыӈыг те ēмтыс, алпитэ исум, ка̄кви, анализ ма̄гыс тавēн олн ойтуӈкв щар ат э̄ри.
Ос то̄ва хо̄тпат нас уральтахтын ма̄гыс пӯльницан минэ̄гыт, ос лēккарыт во̄вияныл, анализыл вос ва̄равет. Тамле хо̄тпа олн вос ойты. 
Ань коронавирус а̄гмыл ēмтум хо̄тпат ма̄гыс тит йильпи ла­бо­ратория-пӯльницаг пӯсвесы̄г – Ханты-Мансийск ӯст ос Нижневартовскыт. 
Пенсия-олн ойтнэ кол кӯщай нэ̄ Татьяна Зайцева ты сапра̄нит о̄с потыртас. Тав депута­тытн хоса титыглавес. Ань тот та̄ра-паттым ва̄рмалит урыл мо̄т потыр тах хансэ̄в.
Валентина УЗЕЛЬ
