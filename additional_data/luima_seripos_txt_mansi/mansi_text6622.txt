
Ха̄льӯс район Саранпа̄выл совхозт ю̄нсхатын кол о̄лыс, рущ щирыл ла̄ввес – «Пошивочный цех». Александра Егоровна Рокина тот пуӈктотым ва̄т нупыл ат та̄л рӯпитас. 
Саранпа̄вылн ялмум порат, тав ётэ хо̄нтхатыг­ласум, ю̄нсхатын цех урыл китыг­лахтасум, манхурип рӯпата ва̄рсыт, маныр ю̄нтсыт. На̄н ань э̄лаль Александра Егоро­вна Рокина потре ловинь­тэлы̄н.
Са̄в маснут, пормас ю̄нтсӯв
– «Саранпаульский» нампа совхозт Пошивоч­ный цех 1979 та̄лт ва̄р­вес, ам тув кӯщаиг пат­ту­вēсум. Та порат Сельский хозяйство министр хум указ-нэ̄пак хансыс, ань нэ̄ хо̄тпат рӯпата вос о̄ньщēгыт – тэ̄лы порат колыӈ ма̄т вос рӯпитэ̄гыт, тув палыт ос тэ̄пкан вос хилэ̄гыт, пум вос ва̄рēгыт.
Ю̄нсхатан колувт хӯрум отдел о̄лыс – сувенирный колнак, кēнт ю̄нтнэ ос мо̄т са̄всыр маснут манос пормас щё̄питан колнак. Атпан нупыл акв са̄всыр пормас ва̄рсӯв. 
Кēнтыт сэ̄мыл охсар совныл ю̄нтсӯв. Саран­па̄вылт та порат яныг звероферма о̄лыс, ох­сарыт тот янмалтавēсыт. Нэ̄т, хум хо̄тпат ос ня̄в­рамыт ма̄гыс са̄лы котныл ла̄гыл маснут ю̄нтсӯв – пӯркит, ня̄рат, ва̄ит, тапочкат, акв та̄лныл – 45 размер мус ва̄рсӯв. 
Са̄лы ӯрнэ ма̄хум ма̄гыс мольщаӈыт, ла̄гыл маснут, кēнтыт, па̄ссат ю̄нтсӯв. Са̄лы совныл хорамыӈ ковёрыт щё̄питасӯв. Са̄в ковёр э̄лынт о̄лнэ ма̄хум ю̄нтылта̄лсыт, ва̄рнутанув пуссын э̄л-кēтыгласанӯв. 
Ла̄гыл маснут ю̄нтнэ ма̄гыс са̄лы котыл тотыг­лавесӯв. Хум хо̄тпат сов­хоз са̄лыт нуйсыт, таквсы сыс со̄тыра арыгтēмныл – хӯрум со̄тыра са̄вит са̄лы нуигласыт. Нэ̄т ос тэ̄лы пораныл туи мус кот тынтлысӯв, тувыл ущ матыр ю̄нтсӯв.
Ты сака та̄рвитыӈ рӯ­пата о̄лыс, ма̄н пуссын ак­ван-нё̄тхатым щаквщи­сӯв, ю̄нсхатасӯв. Пошивочный цехыт сака ёмас нэ̄квет рӯпи­тасыт, ам та̄наныл пуссын ёмас ла̄тӈыл но­мыл­матыг­лыянум. 
Ань хунь акван-хо̄нт­хатэ̄в, та порав номыл­матыглылӯв, ла̄вēгыт: «Александра Егоровна, ма̄н татем ап­рыӈыг, ка̄р­камыг рӯпи­та­сӯв. Рӯпатав та̄рвитыӈ тēпыл о̄лыс, таса̄вит ощхуль о̄щ­сӯв, мовиньтасӯв, э̄ргы­сӯв». 
Туи пора ёхты, цех ко­лув лап-пантылӯв, тэ̄пкан хилуӈкве минэ̄в, тувыл пум ва̄руӈкве тӯлтхатэ̄в. А̄лумпа̄лт пум ва̄рсӯв. Матыр-а̄ти ва̄руӈкве пус­сын а̄лымасӯв – рӯпи­та­сӯв, ня̄враманув янмал­тасӯв.
Ка̄тыл ва̄рум хорама­нув (сувенирыт) товлыӈ­ха̄пытыл э̄л-тотыглавēсыт, таса̄вит та ва̄рыгласӯв. Ха̄льӯсн, Урай ос Ханты-Мансийск ӯс нупыл кē­тыглавēсыт. Ётыл Ха̄льӯс промком­бинатт суве­нир­ный цех пӯсвес. 

Тэ̄пкан хилсӯв
Туи ос тэ̄пкант рӯпита­сӯв – картопка, рапс, горох ос капуста янмалтасӯв. Товлыӈха̄пыт иснэ ма̄ ляпат капуста ӯнтталасӯв.  
Совхоз кӯщаиг Фёдор Прокопьевич Егоров о̄лыс, сака ёмас хо̄тпа. Тав са̄в та̄л Ханты-Мансийск ӯст рӯпитас, хунь тыт совхозт пуӈктотум о̄йка Семён Васильевич Семяшкин а̄тимыг ēмтыс, кӯщаиг тав патталавес. 
Фёдор Прокопьевич рӯпитаме порат, ма̄н тэ̄п­кан ма̄гыс са̄в ма̄ харам­тасӯв. Хунь тав пенсиян минас, совхоз кӯщаиг Михаил Михайлович Гле­бов паттувес. Тав ётэ 44 гектар са̄вит ма̄ щё̄пита­сӯв. Ань тот о̄лнэ колыт ӯн­лэ̄гыт, та ма̄ «Глебовское поле» ла̄ваве. Сӯкыръят ма̄ о̄с хилсӯв. Ма̄н, нэ̄ хо̄тпат, хум хо̄т­пат ёт акв­тēм рӯпитасӯв – йӣвыт са̄грысӯв, а̄хв­тасыт пēрга­та̄лсув, харттысӯв.
Тув палыт рēгыӈ хо̄та­лаквет о̄лсыт те, таквсы 100 тонна са̄вит картопка но̄х-вуйласӯв. Туи сыс тура­пыг о̄лыс те, тай 70 ля­патем тонна туп но̄х-хилыг­ласӯв. Овощехра­нилище колув Сӯкыръя па̄вылт ӯнлыс. 
Тэ̄пканув по̄хат пасаныт ӯнлысыт, хо̄талъя̄т порат кит хо̄тпа тэ̄нут па̄йтсы̄г, тот тармыл тэ̄пъяласӯв. То̄ванакт нэ̄к­вет молях та̄япēгыт, пув­луӈкве ха̄йт­талэ̄гыт. Я̄ ляпат о̄лы, тув мӯрмыгта̄лэ̄гыт, э̄лаль рӯ­питэ̄в. Хо̄тал палыт хоми-хӯтым лю̄люӈкве та̄рви­тыӈ, сысыт ва̄гта̄л патэ̄гыт, сакати мощщан витн щал­тапа̄лэ̄гыт. 
Картопканув сака атыӈыт о̄лсыт, ня̄врам садикытын тотыглавēсыт, тувыл ма̄нтина̄вн ӯнттын ма̄гыс хультупта̄лсӯв. Са̄выӈпа̄лэ Приполярный па̄вылн ос Ягримн верто­лётыл тотыглавēсыт. Ань ос тыг картопка э̄лы ма̄ныл тотаве. Тох та патсӯв, ма̄тēв тамле ка̄миньт, матыр-а̄ти тыт пуссын яныгми, туп вос рӯпитанувӯв.
То̄ва нэ̄квет са̄в та̄л рӯпитасыт, то̄ват ос мощ­щан патхатыгла̄лэ̄гыт, по̄­хан та минэ̄гыт – ханищ­тахтуӈкве э̄л-тахēгыт манос хум ва̄рēгыт, ня̄в­ра­мыӈыг ēмтэ̄гыт. 25 та̄л сыс Пошивочный цехыт 126 хо̄тпа рӯпитас. 
Мо̄т ма̄н ханищтах­туӈкве кēтыглавесӯв – Ха̄льӯсн, Яр-Сале ос Лабытнанги ӯсн ялсӯв. 
Тыхал э̄ргысӯв
Рӯпитамув сыс э̄ргуӈ­кве а̄лымасӯв. Ма̄н пал­тув саран хум Яков Григорьевич Терентьев ёхталас. 
Тав стихыт хан­сыс, тувыл ла̄тӈанэ та̄ныл ва̄риянэ. Ма̄н, нэ̄ хо̄тпат, ю̄нсхатэ̄в, ос тыхал тав ётэ э̄ргēв. 
1982 та̄лт «Асья кыа» э̄ргын группа ва̄р­сӯв (ма̄ньщи ла̄тӈыл тол­мащ­лаӈкве те – «А̄лпыл сэ̄рипос»). Яков Григорь­евич лов арыг та̄л ма̄н ётув э̄ргыс. 
Та па̄сныл ань тыхо̄тал мус э̄ргēв. То̄нт э̄ргуӈкве о̄вылтах­там нэ̄кветныл, ма̄н нила нэ̄ ансамблит иӈ э̄ргēв – Маша, Полина ос Настя.   
Галина Ларионова (Вьюткина) ос Людмила Хозумова (Волкова) школа а̄стламēн юи-па̄лт, та̄ра цехыт рӯ­питаӈкве патсы̄г. Галина Николаевна ань библио­текариг рӯпиты.  

Са̄лы ӯрнэ нэ̄
Александра Егоровна саран колта̄гылт самын патыс. Такви ла̄тӈе ва̄гтэ, ма̄ньщи ла̄тӈыл потырты. Тав колта̄глэ ёт Нё̄рт са̄лы ӯрим са̄в та̄л яласас. Ла̄ви, са̄лы ӯрнэ ма̄хум – сараныт, ма̄ньщит ос ё̄рныт, акв ё̄рнколт о̄лсыт, аквъёт рӯпитасыт. 
Халанылт ща̄нь ла̄тӈыл потыр­тасыт, таима̄гыс саран хо̄тпат ма̄ньщи ла̄тыӈ ва̄сыт, ма̄ньщит ос та̄н ла̄тӈаныл хӯлсыт. Пēс та̄гыл, ань тыхо̄тал мус тох та о̄лэ̄гыт, акван нё̄т­ха­тым рӯпитэ̄гыт. 
Александра Егоровна ла̄ви, ё̄рнколт нэ̄т ю̄нсха­туӈкве а̄лымасыт. Ла̄гыл маснут, мольщаӈ та маныр, пуссын ю̄нтсыт. 
Ма̄ньщи нэ̄н, Вынгилева Домнан, па̄квпалыӈ сахи ю̄нтуӈкве нё̄тыс, ханса йинсы̄г, яктысы̄г. Та̄н са̄в ма̄хум акв ё̄рнколт о̄лсыт, тэ̄н колта̄гланэ̄н акв па̄лт о̄лсы̄г.
Саранпа̄вылт ялпыӈкол ӯнттуӈкве Александра Егоровна о̄с нё̄тыс. Ла̄ви, мо̄т ма̄н, па̄гле ӯнттуӈкве тахсаныл кос, ос миркол кӯщаитн ма̄тэ на̄лми ва̄тан пēриявес. 
Н.Г. Полуянов о̄йка янытлытэ, ялпыӈкол тав хосытэ̄т ты ӯнттувес. Ты ёмас э̄лумхо̄лас па̄выл ма̄гыс са̄в ёмас тэ̄ла ва̄рыс. 
Александра Егоровна сымыӈ хо̄тпа, потрыӈ нэ̄. Аквъёт рӯпитам ма̄хманэ, нё̄рт са̄лы ӯрим яласам мир ёмас ла̄тӈыл номыл­матыг­лыянэ. Ты я̄тил нэ̄к­вēн потре ма̄гыс пӯма­щипа ла̄тыӈ ла̄вēгум. Ня̄враманэ, апыгрищанэ ёт са̄в та̄л пуста̄гыл вос о̄лы, со̄тыӈыщ, щуниӈыщ вос о̄лы.
Светлана РОМБАНДЕЕВА
