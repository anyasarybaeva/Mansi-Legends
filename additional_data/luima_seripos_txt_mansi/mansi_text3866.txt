
Елена Хайдаряновна Хаматнурова, такви опарищ наме Дунаева, Советский район Пионерский па̄вылт самын патыс. Тав ань Таёжный па̄вылт о̄лы. Ам тув ялмум порат тав ётэ хо̄нтхатыгласум. Нэ̄ такви о̄лупсатэ урыл потыртас.

	Са̄ртын тав ща̄няге-а̄щаге Пионерский па̄вылт о̄лсы̄г. Оматэ наме Евдокия Тимофеевна Дунаева, Тимкапа̄выл нэ̄. А̄ще наме Хайдарян Мухаматеевич Хужахметов, тав Башкирия ма̄ныл рӯпитаӈкве тыг ёхталас. Во̄рт тракторыл яласым рӯпитас.

	То̄нт Евдокия Тимофеевна о̄с тот рӯпитас. Тав мо̄т ма̄хум ёт на̄ӈк, тарыг ос ӯльпа йӣвытл о̄ӈх атыс. Ховт йӣвныл ат вуйлувес, тав сака мощща о̄ӈх кональ посы, туп йӣв нюлмит лап-хартнэ ма̄гыс то̄вылхатас. Та о̄ӈх хот-виве ке, ховт тув то̄сы.

	Ты йӣвыт о̄ӈхытыл са̄всыр тэ̄рпит ва̄равет. Ма̄хум тӯя па̄сныл таквсы мус атсаныл. Тэ̄н тот ты ва̄йхатуӈкве патсы̄г, ётыл акван-минасы̄г.

	1976 та̄лт Елена а̄гитэ̄н самын патыс. Аквта та̄л тэ̄н ня̄врамēн ёт Пионерский па̄вылныл Таёжный па̄вылн ва̄нтлысы̄г. Кит та̄л минас ос Миша пыгēн тот самын патыс. Э̄кваг-о̄йкаг во̄рт рӯпитамēн сыс, ня̄вра-магēн Советский ӯс школа-интернатт ханищтахтасы̄г. Тувыл тэ̄н киттыг-минасы̄г. Хумитэ такви о̄лнэ ма̄тэ̄н ювле минас. Ётылнув Евдокия Тимофеевна китынтыг хум ва̄рыс.

	Елена а̄пщитэ Михаил ёт нёлолов класс мус Советский ӯст ханищтахтасы̄г. Тувыл тот интернат лап-пантвес. Та̄н колта̄глыл пуссын Ивдель ӯсн ва̄нтлысыт. Тот ня̄врамыг аквхуйпловит класс а̄стласы̄г ос ювле Таёжный па̄вылн о̄луӈкве ёхтысыт. Оматэ о̄йкатэ̄нтыл о̄с киттыг-минасы̄г.

	Таёжный па̄вылт Елена ю̄нсхатнэ нэ̄г рӯпитаӈкве патыс. Акв та̄л рӯпитас, оматэ та̄рвитыӈ а̄гмыл ēмтыс. А̄ги рӯпатаныл по̄хан минас. Оматэ̄н нё̄туӈкве патыс. Таве Тюмень ӯс пӯльницан тотыстэ. Тот хӯрум э̄тпос пусмалтавес. Та юи-па̄лт юн мощ о̄лсыт, ос Башкириян ӯщлахтуӈкве минасыт. Тот ща̄няге-а̄щаге о̄с аквъёт о̄луӈкве патсы̄г.

	Елена тот о̄лме сыс, са̄сныл са̄всыр хорамыӈ пормасыт ва̄руӈкве ханищтахтас. Та̄нки ма̄щтырлан кол щё̄питасыт. Лов хо̄тпа тот рӯпитасыт. Ка̄тыл ва̄рум пормасаныл э̄л тыналасаныл. Та̄лкем рӯпитас, хум ва̄рыс. Яныг пыге Азамат тот самын патыс. Ос о̄йкатэ̄нтыл киттыг-минасы̄г. Та сыс, Михаил апщитэ тот тракторыл яласаӈкве ханищтахтас. Тувыл армиян ялыс.

	Ётылнув Елена китыт хум ва̄рыс. О̄йка-тэ̄нтыл ювле Таёжный па̄вылн ёхтысы̄г. Пыге Азамат та̄ра школан ханищтахтуӈкве минас. Нэ̄ ос о̄влэ̄т ю̄нсхатым рӯпитас, тувыл ла̄пкат тэ̄нут-пормас тыналаӈкве патыс.

	2012 та̄лт Елена Хайдаряновна Ханты-Мансийск ӯсн минас. Тот Югорский университетт филологыг э̄лаль ханищтахтуӈкве патыс. Кит та̄л ханищтахтас, нэ̄г-хумыг Толя ма̄нь пыгēн самын патыс. Ань тав хӯрум та̄лэ то̄влыс. Ма̄ньщи нэ̄ ты таквсы э̄лаль ханищтахтуӈкве тах паты.

	А̄пщитэ Михаил Хайдарянович ань Советский районт о̄лнэ «Окунёвские зори» нампа ня̄врамыт ӯщлахтын ма̄т рӯпиты. Елена пыге Азамат ка̄сыӈ туи тот ӯщлахты. Михаил йӣвныл ос са̄сныл сака хорамыӈ пормасыт ма̄щтырыг ва̄ри. Тав ва̄рум пормасанэ мирн сака ёмщакв ёвтавет. Хум иӈ нэ̄ та̄л о̄лы, ань ма̄ньщи а̄ги кинсы.
