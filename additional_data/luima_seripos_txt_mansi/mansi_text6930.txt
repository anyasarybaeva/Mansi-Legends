
Наталья Константи­новна Тасманова Ня̄х­щамво̄ль па̄выл школат  ня̄врамыт ма̄ньщи ла̄тӈын са̄в та̄л ханищтасанэ. 
О̄влэ̄т анēквам нэ̄пак ловиньтан колт, тувыл воспитателиг рӯпитас ос 1993 та̄лныл ня̄врамыт ща̄нь ла̄тӈыл ханищта­санэ. 
Тав ма̄ньщи ла̄­тыӈ ос пēс йӣс ва̄рмалит урыл са̄в ва̄г. Школат ханищтахтын ня̄врамытн са̄всыр докладыт хансуӈ­кве нё̄тыс. А̄гит-пыгыт, та̄нки о̄лнэ па̄в­ланыл, ща̄няныл-а̄щаныл урыл потрыт хассыт. 
Школат ханищтам ня̄вра­манэ са̄всыр касы­лыт о̄выл мēста вуй­ла­сыт. Ам ань потрыт хансэ̄гум, хумус пēс йис порат ма̄ньщит понал лӯптал са̄всыр маснут ос мо̄т пормасыт сагсыт. Ты ва̄р­малит урыл маныр ва̄г, а̄нумн о̄с потыртас. 

Анēквам ханищтам ня̄враманэ ос такви пот­ранэ «Лӯима̄ сэ̄рипос» нампа газетан кēтыглы. Акв порат тавēн мо̄т хо̄т ма̄ныл пищма ёхтыс, ос Владимир Высоцкий хансум стиханэ ма̄ньщи ла̄тӈын толмащлаӈкве ла̄ввес. Ань ты стих «Высоцкий на языках мира» нампа нэ̄пакт хансым олы. 
Анēквам Я̄сунтыт о̄лнэ «Ма̄нь Ӯскве» ӯщлахтын ма̄н ня̄врамытн ма̄ньщи ла̄тыӈ ханищтаӈкве во̄­выглавес. Тав са̄всыр фестивальн, ялпыӈ хо̄­талн, ханищтапн ва̄тихал яланта̄лы. 
2020 та̄л тав пенсиян минас, ань ва̄ти­хал ма̄н палтув Хулюм­сӯнт па̄вылн ёхтала̄лы. 
Ам ща̄нюм Анастасия Николаевна Рядькина Хулюмсӯнт па̄вылт шко­лат ня̄врамыт ханищтан нэ̄г рӯпиты. Ам ань ном­сахтэ̄гум, школа а̄стланэ̄м юи-па̄лт о̄с анēквам ос ща̄нюм хольт учителиг ха­нищтахтуӈ­кве минэ̄гум. Ос тэ̄н хольтэ̄н а̄гирищит, пыгрищит ханищтаӈкве паты­янум. 
Лӯпта э̄тпос 25 хо̄талэ̄т анēквам самын патум хо̄талэ о̄лыс, 60 та̄лэ то̄в­лыс. Ам таве нам­хо̄талыл янытлылум, пус ка̄т, пус ла̄гыл э̄лаль са̄в та̄л вос о̄лы.   
Таисия Рядькина
