
Ты э̄тпос 4 хо̄талныл 8 хо̄талэ мус Салехард ӯст яныг сапра̄ни ва̄рыглавес, рущ ла̄тӈыл «Форум коренных малочисленных народов Севера, Сибири и Дальнего Востока» намаим о̄лыс. 
Россия янытыл о̄лнэ 250 арыгкем сосса хо̄тпат Салехард ӯсн ёхталасыт. Мощщаг хультум мирыт нила та̄л сыс акв щёс акван тох атхатыглэ̄гыт ос та̄нки ва̄рмаляныл урыл пуссын потыртэ̄гыт.
О̄выл хо̄талэ̄т та̄н са̄лы ӯрнэ, хӯл алыщлан ос во̄раян ва̄рмалит урыл потраныл о̄лыс. Россия сосса ма̄хум Ассоциация­ныл кӯщай хум Григорий Ледков ла̄тыӈ ла̄выс.  

Во̄раян ва̄рмаль урыл
Сосса мирыт пēс йис та̄гыл во̄раēгыт, хӯл алыщ­лэ̄гыт ос са̄лы ӯрēгыт. Та̄нанылн нё̄тнэ ма̄гсыл Россият э̄рнэ са̄кконыт ань тыг мус ат хансымат. Ма̄-вит ӯргалан Министер­ство-колт рӯ­питан хо̄тпат ка̄сыӈ та̄л хансэ̄гыт, хоты порат ма̄хумн во̄раяӈкве ро̄ви. 
Ка̄сыӈ область, край манос округ я̄нас во̄раян порал хансавет. Во̄рт о̄лнэ то̄ва сосса щēмьят ма̄-вит ӯргалан инспек­циян акваг ня̄влалавет ос ураль­тавет, во̄раим ул вос яласасыт. 
Пēс йис ма̄т о̄лнэ сосса мирыт ма̄гсыл Россият йильпи са̄ккон хансуӈ­кве кос э̄ри, та̄л сыс ма̄хум тэ̄нэ ма̄гсыл во̄руит ка̄­тын-паттуӈкве вос вēр­мысыт. 

Хӯл а̄лыщлан ва̄рмаль урыл
Сосса ма̄хум хӯл алыщ­лан урыл Россият са̄ккон о̄с а̄тим. Та̄н тэ̄нэ ма̄гсыл хӯл алыщлан квота выгыт ос тувыл отчёт-нэ̄пак хансэ̄гыт. Ты э̄лы-па̄лт та̄н я̄ӈк хӯл пувуӈкве вēрмысыт, ань ты хӯл о̄с ат тэ̄щиньтэ̄гыт. 
Григорий Ледков ла̄выс, 2004 та̄лт Россият хӯл алыщлан ва̄рмаль урыл са̄ккон пирмайтавес. Сосса мирыт урыл йильпи ла̄тыӈ хансуӈкве тув э̄ри, та̄н та̄л сыс тэ̄нэ ма̄гсыл хӯл вос алыщлэ̄гыт ос ты урыл са̄всыр отчёт ул вос хансэ̄гыт. 

Са̄лыӈ ма̄хум урыл
Са̄лы ӯрнэ ма̄хум са̄в­сыр программат щирыл нё̄тавет кос, субсидия-олныл ойтавет. Та̄нанылн нё̄тнэ са̄ккон ань тыг мус о̄с ат пирмайтавес.
Григорий Ледков юи-о̄вылт та̄лыт Государ­ственный Думат рӯпитас. Тав ла̄вме щирыл, са̄лы ӯрнэ ма̄хумн нё̄тнэ са̄к­кон та̄н хосат хассыт, ос мо̄т депутатыт ты нэ̄пак пирмайтаӈкве щар ат ка̄сащасыт.   
Ма̄н о̄лнэ ма̄вныл депутат-хум Александр Новьюхов доклад-нэ̄пак тот о̄с ловиньтас. Сосса ма̄хум хумус нё̄тавет, хоты са̄кконыт, програм­мат тыт рӯпитэ̄гыт, та урыл ла̄тыӈ ла̄выс. 
Ты юи-па̄лт Россия янытыл 30 арыгкем э̄лум­хо̄ласыт та̄нки о̄лнэ ма̄­нылт ман­хурип та̄рвитыӈ ва̄рмаль о̄ньщēгыт, та урыл потыр­тасыт. 
Ты яныг сапра̄ни юи-па̄лт ма̄хум ла̄кква-урт­хатасыт, акв колнакт ня̄врамыт ща̄нь ла̄тыӈ ханищтан, пēс йис ва̄р­малит э̄лаль тотнэ урыл потыртасыт. Китыт кол­накт ма̄ньлат а̄гит ос пыгыт та̄нки культура­ныл хумус но̄х-во̄рмал­тэ̄гыт, та урыл потраныл о̄лсыт. Хӯрмит колнакт «Основы социального благополучия» нампа сапра̄ни ва̄рыглавес. Россият о̄лнэ сосса мирыт хумус нё̄тавет ос ман­хурип рӯпата э̄лаль ва̄руӈкве э̄ри, та урыл потыр тот о̄лыс. 

Яныг кӯщаит о̄с ёхталасыт
Китыт хо̄талт яныг сапра̄ни ва̄рыглавес, Москва ӯсныл яныг кӯ­щаит тув ёх­таласыт. О̄влэ̄т Россия Президент палт рӯпитан хум Маго­медсалам Магомедов Владимир Путин сосса мирн кēтум ла̄тӈе ло­виньтастэ. 
Тав ла̄выс, ань Россия янытыл са̄всыр мирыт о̄лэ̄гыт, 2020 та̄лт щар ма̄к яныг са̄кконын йильпи ла̄тыӈ хасвес. Ань мощщаг хультум мирыт ӯргалым о̄ньщавет, та̄н пēс йис ва̄рмаляныл ща̄нь ла̄тӈа­ныл э̄лаль тотавет. Вит, ма̄, во̄р урыл о̄лнэ Кодекс-нэ̄пакытн та̄н урыл ань э̄рнэ ла̄тӈыт хасвēсыт. 
«Перечень мест ис­кон­ного проживания ко­рен­ных малочисленных наро­дов России» намаим нэ̄­пак пирмайтавес. Росссия яны­тыл акв со̄­тыра арыгкем са̄кко­ныт, программат ос мо̄т нэ̄пакыт мощщаг хультум мирыт ма̄гсыл хансым о̄лэ̄гыт. 2020 та̄лт реестр-нэ̄пак ва̄рвес, сосса ми­рыт наманыл ань пуссын тув хансавет. 

Ма̄ньщи, ханты ос ё̄рн щēмьят нё̄тавет 
Округ кӯщай нэ̄ Наталья Комарова Салехард ӯсн о̄с во̄выглавес. Тав ма̄хум ёт ханты, ма̄ньщи ос ё̄рн ла̄тӈыл пащалахтас. Тав ла̄выс, округувт о̄лнэ сосса мирыт акваг ёма­щакв нё̄тавет. 
Тыт «IT-стойбище» нампа программа рӯпиты. Кит та̄л сыс 116 пēс йис ма̄тт о̄лнэ 568 щēмьят интернетыл ва̄рвēсыт. Во̄рт о̄лнэ щēмьят ищ­хӣпыӈ утыл рӯпитаӈкве ань о̄с вēрмēгыт. 

Ма̄н округувт «Этно­культурный банк финно-угорских народов» нампа ва̄рмаль о̄лы. Ищхӣпыӈ ма̄т ань хӯрум со̄тыра арыг­кем пēс потрыт, э̄р­гыт, мо̄йтыт акван-атвē­сыт. Ань ка̄сыӈ э̄лумхо̄лас ма̄ньщи, ханты ос ё̄рн ма̄хум э̄рганыл хӯнтлуӈ­кве, пēс потраныл, мо̄йта­ныл ловинь­таӈкве тот вēрми. 

Ма̄хум янытлавēсыт 
Общественный органи­зацият ка̄ркамыг рӯпи­тан махум, са̄лыӈ хо̄тпат, ня̄врамыт щāнь ла̄тӈыл ханищтан хо̄тпат янытлан нэ̄пакыл тот майвēсыт. Россия Президент ва̄ӈын хум Владимир Якушев па̄лныл Югра лылыēп» организация кӯщай нэ̄ Людмила Алферова о̄с янытлавес.  

Кӯщай пēриясыт
Ты сапра̄нит 255 э̄лум­хо̄лас делегатыг о̄лсыт, та̄н Ассоциацияныл кӯ­щай пēрияӈкве акван-ат­хатыгласыт. То̄нт ма̄хум Григорий Ледков ос ма̄н округувт о̄лнэ ма̄ньщи хум Виктор Вискунов халт кӯщай пēриясыт. 
Григорий Ледков сосса мирыт Ассоциацияныл 2013 та̄лныл кӯщаиг о̄лы. Ё̄рн хум юи-о̄выл та̄лыт Государственный Думат рӯпитас, 2020 та̄лт оигпам э̄лы-па̄лт по̄хын минас. Ань Федерация Советыт рӯпитаӈкве паттувес. 

Виктор Вискунов Советский ӯст о̄лы, «Мансийская деревня Старая Мулымья» нампа общинат ос «Окуневские зори» нампа ня̄врамыт ӯщлахтын ма̄т кӯщаиг рӯпиты. 
Са̄в хо̄тпат Григорий Ледков ма̄гсыл нэ̄пак та̄ратасыт, туп ма̄н окру­гувныл о̄лнэ 16 э̄лум­хо̄ласыт Виктор Вискунов ма̄гсыл нэ̄пак тāртсыт. Григорий Ледков э̄лаль кӯщаиг рӯпитаӈкве тах та паты. 

Ма̄хум мӯйлуӈкве тотыглавēсыт
Салехард ӯсн ёхталам мӯй ма̄хум хӯрум хо̄тал сыс та̄нки та̄рвитыӈ ва̄р­маляныл урыл сапра̄нит потыртасыт. 

Тувыл та ӯст о̄лнэ музеит сунсуӈкве о̄с то­тыг­лавēсыт. О̄выл хо̄талт Лабытнанги ӯсн «Ӯрин­э̄ква хо̄тал» яныт­лаӈкве ма̄хум ялсыт. Юи-о̄выл хо̄талэ̄т Горно­князевск па̄выл музей суссыт.

Людмила ТЕТКИНА
