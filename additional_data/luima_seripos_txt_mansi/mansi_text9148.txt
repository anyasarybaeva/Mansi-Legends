
Хо̄нтлаӈкве ялум ма̄ньщи хум хо̄тпат урыл ма̄н ос э̄лаль потыртаӈкве таӈхēв. 
Мо̄лал редакция-ко­лувн Белоярский район Полноват па̄вылныл акв хури ос пищма кēтвес, таве Светлана Николаев­на Сайнахова хансыстэ. Нэ̄ тот такви о̄патэ урыл потыртас, наме Василий Николаевич Сайнахов. 
О̄патэ 1908 та̄лт самын патыс, тав а̄тятэ хӯл алыщлым ос во̄раим о̄лыс. Василий Сайнахов школат ос тувыл э̄лаль ёмщакв ханищтахтас. 1930-ыт та̄лытыт куль­тура колт рӯпитаӈкве патыс ос ма̄ньщит пус­сын номтыӈ хо̄тпаг ēмт­нэ̄ныл ма̄гыс э̄лаль воратас. 
Тувыл илттыг яныг хо̄нтлан нак о̄вылтахтас, Василий Николаевич 1941 та̄лт Ленинград ӯс вуянтаме порат сак­ва­тавес, та̄рвит нюлмил ва̄рвес. Ётыл пусмалтах­таме юи-па̄лт Орёл ӯс ляпат Курский дуга ма̄тэ ма̄гыс хо̄нтлаӈкве кēтвес. 
Хум хо̄тпа I ос II Украинский фронтыт, тувыл II Белорусский фронтыт хо̄нтлыс. Ётыл 240 танковый полк ёт III Белоярский фронт хосыт Германия ма̄ мус ялыс. Хо̄нтламе сыс нила нюлми о̄ньщас, юи-о̄влэ̄т Кёнигс­берг ӯс по̄хат саквата̄л­вес. Ты ӯс ань Калинин­градыг ла̄ваве.
Юв тахольт лылыӈыг ёхтыс ос партийный школа а̄стлас, КПСС тармыл рӯпатат ва̄рыс. Василий Николаевич Ха̄льӯс район Ло̄пмус па̄вылт клуб-колт са̄в та̄л пуӈктотыс, ты коныпал Кульпас миркол па̄лыл депутатыг о̄лыс. Ма̄ньлат хо̄тпат номтыӈыг о̄луӈкве ос ма̄к тэ̄лат ва̄руӈкве ханищтасанэ. 
Василий Сайнахов пēс йис накыт ва̄ме щирыл ма̄ньщи э̄ргыт ос йӣквыт ёмщакв э̄лаль тотсанэ ос э̄ргын-йӣквнэ ма̄хманэ ёт сыресыр касылыт кас­сыт. Ханты-Мансийский автономный округув 40 та̄лэ то̄влынэ̄тэ кастыл тав II степени дипломыл мӯйлупта̄лвес ос Ха̄льӯс район па̄лыл Почётный грамотал майвес. 
О̄йка 1979 та̄лт а̄тимыг ēмтыс ос тав са̄всыр тэ̄лат вēщкатыг ва̄рме ма̄гыс ма̄ньщи ма̄хумн ёмас номтыл ка̄ставе. Тав рӯпататэ кастыл пēс йис наканув ва̄вет, са̄в ма̄ньлат хо̄тпат э̄лаль ханищтахтуӈкве патсыт ос хотты нё̄тмил киснэ порат тав э̄лумхо̄ласн акваг нё̄тыс.
Светлана Сайнахова кēтум пищма ос ля̄ххал ма̄ньщи ла̄тӈыл Тамара МЕРОВА хансыстэ   
