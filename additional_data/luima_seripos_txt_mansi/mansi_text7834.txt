
Ам анēквам наме Татьяна Семёновна Тасманова, тав Нё̄рахи па̄вылт о̄лы. Ма̄н ка̄сыӈ туи тав палтэ ӯщлахтэ̄в. Тав ётэ пил ва̄тэ̄в, ла̄хыс атэ̄в, хӯл алыщлаӈкве ялантэ̄в. 
Ам ащо̄йкам наме Владимир Николаевич Тасманов о̄лыс. Тэ̄н анēквам ёт Нё̄рахи па̄вылн 1992 та̄лт о̄луӈ­кве ва̄нтласы̄г. Та порат тот нила кол ӯнлыс. Ань анēквам па̄вылт щар таккēт о̄лы, ма̄н палтув Совет­ский ӯсн манос Ня̄х­щамво̄ль па̄вылн ва̄нтлаӈкве щар ат таӈхи. 
Тав ма̄ньщи ла̄тӈыл сака ёмащакв потырты ос са̄в мо̄йт, са̄в пēс по­тыр ва̄г. Нё̄рахи па̄вылт о̄лум мир урыл ты пēс мойт тав ща̄нюмн мо̄й­тыс.
МИСНЭ
Пēс порат Нё̄рахи па̄вылт са̄в ма̄хум о̄лсыт, матум э̄кват, матум о̄йкат, та̄н ты потыр потырта̄л­сыт. Аквмат порат тамле ва̄рмаль ēмтыс. Э̄ква о̄лыс, пыг о̄ньщас. Пыге во̄рт во̄раим акваг яла­сас, нэ̄ иӈ ат тотыс, ща̄не ёт о̄лыс. 
Во̄рт лэ̄ӈын алыщлым яласас, манарас. Таквсы порат сака ащирмаӈ а̄ти, аквматэ̄рт во̄рн минас, аман сōрп лё̄ӈх ка̄салас, аман маныр. Я-а̄ сунсы, нэ̄ ма̄ньщи супыл, суппис лю̄ли. Лю̄ли, пуӈкын то̄р пиным о̄лы. Тав палтэ минас. Нэ̄ ла̄ви: «А̄нумн ёт вуēлн, юв тотэ̄лн, а̄нум нэ̄г вуēлн». 
Хум ла̄глаге нупыл а̄ӈкватас, я-а̄, ла̄глаге тоӈхыӈыг. Хум ювле ла̄ви: «Ам наӈын хумус нэ̄г выглум, хумус юв то­тылум. Ща̄нямн юв ат та̄ртавен». 
Ос китыглахты: «Наӈ хотьют?» 
Нэ̄ ювле ла̄ви: «Ам Миснэ, ам ётум о̄луӈкве ке патэ̄гын, со̄тыӈыг патэ̄гын, ёмащакв о̄луӈ­кве патэ̄гын». 
Хум Миснэ нупыл сунсы ос номсы: «Тав тай нё̄тнэ нэ̄». Нё̄тнэ нэ̄ юв та ва̄нттастэ. Ща̄не нупыл потыртас, нэ̄ во̄рт ка̄са­лас, ань тав ётэ о̄луӈкве паты, таве нэ̄г тотытэ. Ща̄не тамле нэ̄ щар ат ка̄сащас, акваг лю̄кам­тастэ, манарастэ. 
Акв порат пыге во̄рныл са̄в лэ̄ӈын тотыс. Ща̄не лэ̄ӈын пӯт па̄йтас, пӯтэ ты а̄стыс. Миснэ хумитэ ма̄гсыл лэ̄ӈын нё̄влит хӯнуӈкве таӈхыс. Ща̄не хупи хот-а̄лмаястэ, та ля̄галас: «Ка̄тыл хӯнэн». Нэ̄ исум лэ̄ӈын нё̄влит ка̄тыл та хӯныс. Ка̄таге хот та котыртасаге. Ка̄­таге, ла̄вēгыт, пуныӈыг о̄лсы̄г, тох акваг та лю̄­камтавес. Тувыл пасан ва̄тан ӯнтсыт, тэ̄сыт. Хум о̄ста во̄рн минас. 
Ща̄не нэ̄ акваг та лю̄камтытэ, во̄рн ювле ня̄влытэ. Ла̄ви: «Ювле во̄рн минэн, сысы минэн. Пыгум хультуптэ̄лн». 
Тав ос воссыг хоталь щалты, тох та люкамтаве, тох та саватаве. Во̄рн миннэ э̄лы-па̄лт та ля̄га­лас: «Па̄вылт нэ̄н пыгын ёт хоса ат о̄лэгы̄н, са̄ткем манос ловкем хо̄тал о̄лэгы̄н, сас холэ­гы̄н. Па̄вылн яны­тэ̄тыл ос пуссын холэ̄гыт, туп акв султум хульты».
Ла̄выс, во̄рна та минас. Тох ла̄вме юи-па̄лт хӯр­махкем хо̄тал минас, э̄ква такем та а̄гмыл ēмтыс, хотталь та щалтыс. Пыге мощ о̄лыс, о̄с хотталь щалтыс. Ань мус па̄влыӈ ма̄хум пуссын ла̄кква-миныгласыт, то̄ват хот­таль щалтсыт. Ань акв султум туп хультыс.
А̄нум ты потыр хансуӈкве ам ща̄нюм Надежда Владимировна Отшамова нё̄тыс
