
 
Ӯйхул о̄щнэ хо̄тпат нё̄туӈкв патымēныл па̄сныл, са̄в ма̄хум ӯйхул рӯтмалтаӈкв патсыт. Хо̄ӈха мис ман лув о̄ньщи, та̄л сыс акв щёс государство па̄лыл олныл ойтыглавет. Акв мис ма̄гыс лов со̄тыр солко̄ви, лув ма̄гыс хӯрум cо̄тыр атса̄т солко̄ви миве. Ха̄р мисыт, ха̄р лувыт тай ат ойтавет. Ӯйхулыт акваг уральтым о̄ньщавет, са̄всыр прививкал ва̄равет. Са̄ро̄вылт э̄лы ма̄т о̄лнэ па̄влыт уральтавет. Лё̄ӈх о̄лнэ торыг ӯйхул лēккарытн рӯпатаныл ва̄руӈкв а̄лымаӈкв э̄ри.
Тох лё̄ӈх о̄лум торыг Хулюмсӯнтыӈ ос Ня̄хщамво̄лиӈ ӯйхул лēккарыг Людмила Мартыновна Алгадьева ос Семён Константинович Артеев ӯянэ̄н yральтаӈкв Ма̄ньясӯнтын ос Яныгпа̄вылн ялсы̄г, мисыт, кӯтьвыт, лувыт прививкал ва̄рсы̄г. Ам о̄с тэ̄н ётэ̄н ялсум.
ЯНЫГ ЛЁ̄ӇХ
Ялум лё̄ӈхув Яныгпа̄выл та̄ра Ма̄ньясӯнт па̄выл мус о̄лыс. Мощ мо̄лтынув мус ты лё̄ӈх яныг лё̄ӈхыг ла̄ввес. Матыр йис па̄сныл о̄лум ма̄к яныг лё̄ӈх. Са̄лыӈ суныл, лувыӈ суныл ты хосытыл сӯлттавес. Лӯйсуп ма̄хум, алысуп ма̄хум пуссын ты лё̄ӈх хосыт нё̄ргала̄ласыт. Мӯйлым ман рӯпата щирыл пормас хартым пуссын тыгыл яласасыт. Купсат тэ̄нут-пормас хартсыт. Ссылкан кēтыглым ма̄хум, улпыл, о̄с ты та̄ра тотвēсыт. Бензин ос соляра Са̄псаныл тыгле хартвес. Тыгыл тувле ос во̄руй сов, хӯл тотвес. Ань ты лё̄ӈх ат э̄рнэг патыс. Ма̄ньясӯнтыл э̄лаль Са̄пса нупыл воссыг ат щё̄пита̄лаве. Йильпи лё̄ӈхыт Агириш па̄выл ос Нягань ӯс та̄ра ва̄рвēсыт.
МА̄НЬЯСӮНТ ПА̄ВЫЛ – ХУМ МА̄ХУМ ПА̄ВЫЛ
Ма̄ньясӯнт па̄выл хуньт янгыг кос о̄лум. Ань нила кол тyп о̄лаве. Нэ̄матыр ла̄пка, пēкарня, пӯльница а̄тим. Та̄нки ё̄ранылтыл ма̄хум о̄лэ̄гыт. Ня̄нь та̄нки ва̄рēгыт. Тэ̄нут ма̄гыс Ня̄хщамво̄ль па̄вылн ялантэ̄гыт. Матарн ул вус я̄рмēгыт - лё̄ӈх о̄лнэ торыг са̄внув тэ̄нут ёвтэ̄гыт, со̄пас ва̄рēгыт. Я̄ па̄лыг паты, тӯяг ос таквсы я̄ хосыт яласаӈкв ро̄ви. Туи яласаӈкв та̄рвитаӈ, витэ ма̄ниг ēмты. Я̄ хосытыл Ня̄хщамво̄ль па̄выл мус 90 вēрыста, лё̄ӈх хосыт 45 вēрыста. Я̄тэ наме Та̄гт, Та̄гт талях Нё̄р-О̄йканыл овты.
Па̄выл алы-о̄вылт Семён Семёнович Самбиндалов о̄лы, акв мис о̄ньщи. Ма̄н ёхталамув порат таккēтэ о̄лыс. Пётр ягпыге ла̄ви, Ханты-Мансийск ӯсн пӯльницан пусмалтахтуӈкв минас. Рӯтанэ, апганэ ва̄тихал тав палтылэ ёхтала̄лэ̄гыт. Мо̄лты тув ла̄ви, Ма̄ньясӯнт па̄вылныл налыман вēрыстат «Арбыньят» рущит палт рӯпитас, тув палыт ня̄нь ва̄рыс. Тот со̄рни ловтнутыт рӯпитасыт. Ань колнор тот яктаве, ла̄вēгыт, щёлыӈ ма̄хум ма̄гыс па̄выл ва̄руӈкв кусаве.
О̄с акв Ма̄ньясӯнтыт о̄лнэ хум – Валентин Ильич Ануфриев. Тавēн 62 та̄л, таккēтэ о̄лы, акв поснэ мис ос хӯрум мис пыгрищ о̄ньщи. Потрыӈ, ка̄ркам яныг хо̄тпа.
Юрий Анатольевич Ивукин – са̄в мисыӈ хум, о̄с Ма̄ньсунт па̄вылт кол о̄ньщи. Ма̄н тув ёхталамувт таккēтэ о̄лыс. Тав ётэ о̄лнэ кит ягпыгаге - Анатолий ос Иван юн а̄тимыг о̄лсы̄г. Пуссын аквъёт нилахуйплов мис, хӯрум лув о̄ньщēгыт. Ма̄н ялмув порат то̄ва мисанэ иӈыт ӯнттэ̄гыт, ань мус ущпыл са̄выг ēмтсыт. Та коныпал ос кӯтьвыт о̄нщēгыт. Акв ё̄рыл, акв номтыл, акван-нё̄тхатым тох та о̄лэ̄гыт. Щаквитаныл мисво̄йиг, творогыг ва̄рияныл, тувыл Ня̄хщамво̄льн тыналаӈкв тотъяныл. Ха̄р мисаныл таквсы нё̄влиг ра̄тъяныл, о̄с олныг минэ̄гыт.
Па̄выл щар лӯйо̄вылт Алексей Владимирович ос Пётр Владимирович Самбиндаловыг колэ̄н ӯнлы, о̄с тэ̄нкетэ̄н нэ̄ хо̄тпа та̄л о̄лэ̄г.
 
ЯНЫГПА̄ВЫЛ
Ювле йимувт ущ Яныгпа̄вылн хо̄игласӯв. Ня̄хщамво̄ль па̄вылныл Яныгпа̄выл мус лё̄ӈх хосыт 12 вēрыста, я̄ хосыт 25 вēрыста. Хуньт Яныгпа̄влыг ла̄вим па̄вылт кит о̄лнэ кол туп хультсы̄г. Акв колт Пётр Николаевич Самбиндалов щēмьяӈ та̄гыл о̄лы. Коланылт нила хо̄тпа – э̄кватэ Дарья, котиль а̄гитэ – Галина ос пыге Иван о̄лэ̄гыт. Мис о̄ньщēгыт. Ка̄сыӈ во̄рт о̄лнэ ма̄ньщи хо̄тпа хольтыл во̄раян кӯтьвыт о̄ньщēгыт. Ма̄н ёхталамув торыг колыӈ ма̄хум Ня̄хщамво̄льт яласасыт. Юн яныг а̄гиятэ Светлана о̄лыс,тав нас юв ёхталас, такви Хулюмсӯнт па̄вылн хум ва̄рыс, ань тот о̄лы.
Китыт колт Алексей Андреевич Самбиндалов таккēтэ о̄лы, (омагеа̄тяге ёт о̄лме щирыл) мис о̄ньщи. Ӯнтари ягпыге мо̄лты та̄л а̄тимыг ēмтыс. Оматэ Евдокия Николаевна, а̄ги о̄парищ наме Аментьева, хӯрмит та̄л хотталь щалтыс. А̄щаныл Андрей Ефимович хосат а̄тимыг ēмтыс.
Прокопий Кириллович ос Василий Кириллович Самбиндаловыг тыт кол о̄ньщēг. Тэ̄нки щēмьяӈ та̄гыл Ня̄хщамво̄ль па̄вылт о̄лэ̄г. Рӯтанэ̄н ос ня̄враманэ̄н нас тыг ёхталэ̄гыт.
О̄с акв кол – ты Тимофей Константинович Самбиндалов тав колэ. Такви Ня̄хщамво̄ль па̄вылт о̄лы. Омаге-а̄тяге о̄лум колн ва̄тихал яланты, тыт во̄раи, хӯл алыщлы, нас ӯщлахты.
Ма̄нь па̄влыӈ ма̄т та̄рвита̄ӈ о̄луӈкв. Ульйив, вит тотуӈкв э̄ри. Колыт исум тур рēгыл ат исыглэ̄гыт, кол кӣвырт вит ат со̄схаты. Ма̄хум о̄лэ̄гыт, ӯйхул янмалтэ̄гыт. Пил понсы, пил ва̄тэ̄гыт. Са̄внув ва̄тэ̄гыт, тыналыяныл. Ла̄хыс атэ̄гыт. Па̄кв паттэ̄гыт, па̄квсам ва̄рēгыт. Во̄раēгыт, хӯл алыщлэ̄гыт. Тох та яныг лё̄ӈх ва̄тат ма̄нь па̄влыӈ ма̄хум о̄лэ̄гыт.
