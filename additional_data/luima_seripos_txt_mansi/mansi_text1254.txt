

	Ня̄врамыт ханищтахтан ва̄рмаляныл о̄вылтахтан кастыл округ Дума кӯщай Борис Сергеевич Хохряков Ханты-Мансийск ӯст ос Шапша па̄вылт о̄лнэ са̄в ня̄врамыӈ колта̄глыт палт ялыс. Уральтасанэ, ань ня̄врамыт хумус о̄лэ̄гыт, ханищтахтан ма̄гыс э̄рнэ матыр пуссын о̄ньщēгыт ман а̄ти.


		Шапша па̄вылт Шумиловыт колта̄гыл палт ялыс. Тот хӯрум ня̄врам яныгми – 8, 10 ос 12 та̄л яныт ня̄врамыт. Нэ̄г-хумыг яныг пыгēн 21 та̄лэ, тав ань а̄щēн нё̄ты. Ня̄врамытн Борис Сергеевич ханищтахтан ма̄гыс э̄рнэ пормасыт ос школан ялантан кощтюм парат мӯйлуптас. 

		Ханты-Мансийск ӯст ос Трифонов колта̄гыл палт ялыс. Тот о̄с хӯрум ня̄врам о̄лы – 4, 6 ос 8 та̄л. Та̄нанылн тав о̄с са̄всыр ёнгилыт, ханищтахтан ма̄гыс э̄рнэ пормасыт мис. Ка̄сыӈ щēмья ёт потрамас, китыглахтас, матыр та̄рвит о̄ньщēгыт ман а̄ти.

		Борис Сергеевич ла̄выс: «Ма̄н о̄лнэ ма̄вт кӯщаянув ня̄врамыт урыл акваг номсысыт. «Единая Россия» партия та̄рвитыӈыщ о̄лнэ щēмьятн о̄с акваг нё̄ты. Ка̄сыӈ та̄л тав «Помоги детям собраться в школу» нампа акция ва̄рыглы. Тот рӯпитан ма̄хум са̄в ня̄врамыӈ ос нусаг о̄лнэ щēмьятын, савалап ня̄врамытын ос мо̄т са̄в хо̄тпатын нё̄тэ̄гыт. 

		Ня̄врамыт ань школат ханищтахтуӈкве та о̄вылтахтасыт. Та̄нанылн ам са̄в ёмас, сымыӈ ла̄тыӈ ла̄вēгум, пуссын пуста̄гыл вос о̄лэ̄гыт, со̄тыӈыщ вос яныгмēгыт». 

		 

		Округ Думаныл кēтым ля̄ххал ма̄ньщи ла̄тӈыг Светлана ХОЗУМОВАН толмащлавес

 
