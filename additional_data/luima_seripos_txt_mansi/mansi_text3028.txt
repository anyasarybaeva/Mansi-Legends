

	О̄йттур э̄тпос ва̄т нупыл титыт хо̄талт «То̄рум Маа» музейт рӯпитам кӯщай нэ̄ Валентина Николаевна Кочетыгова а̄тимыг ēмтыс. Тав 2008 та̄л па̄сныл музейт кӯщаиг рӯпитас, са̄в ёмас ва̄рмаль, ёмас рӯпата хантыт ос ма̄ньщит ма̄гсыл ва̄рыс, акваг соссаӈ мир ма̄гсыл сыме ща̄ргыс. 

	Во̄ртур э̄тпос титыт хо̄талт Валентина Николаевна яныг намхо̄талэ о̄лнув. Та намхо̄талэ мус аквматах хо̄тал ат о̄лыс, са̄тлов нупыл ат та̄лэ то̄влынув. Ка̄ркам, сымыӈ нэ̄кве ка̄стуӈкве тав рӯпитам ма̄тэ̄н са̄в мир атхатыгласыт. Округ яныг кӯщаюв Наталья Комарова о̄с ёхталас, тав сака ёмас, сымын ро̄внэ ла̄тӈыт ла̄выс: «Ам тав хольтэ тыса̄вит та̄л тыт ат кос о̄лэ̄гум, ос таве ка̄стуӈкве хумус ат ёхталэ̄гум. Валентина Николаевна сака ё̄р хо̄тпа о̄лыс. Тав ляпатэ̄т о̄лым ты ё̄ре, ты ва̄ге ка̄сыӈ хо̄тпа ва̄стэ. О̄лме сыс тав таса̄вит э̄рнэ рӯпата ва̄рыс, са̄в тэ̄ла ва̄руӈкве а̄лымас. Тав соссаӈ ма̄хум сака э̄руптасанэ, та̄н о̄лупсаныл ёмщакв ва̄стэ. Тамле хо̄тпа сака мощща, тав мо̄т мирныл о̄лыс ос тох хантыт ос ма̄ньщит ма̄гсыл сыме ща̄ргыс, та̄нанылн нё̄тыс, та̄н культураныл но̄х-во̄рмалтас. Ты нэ̄кве соссаӈ мир культура а̄ти туп осныл ва̄стэ, тав та̄н хольтаныл о̄луӈкве ха̄сыс. Тав ты э̄рупсатэ ос номтэ ма̄навн, ка̄сыӈ хо̄тпан мистэ». Тох ты самвит сэ̄гумта̄лым яныг кӯщаюв потыртас. 

	Валентина Николаевна ма̄ньлат порат 1975 та̄лт тыг лӯима̄н Сургут ӯсн рӯпитаӈкве ёхтыс. О̄влэ̄т «Геолог» нампа культура-колт методистыг рӯпитас. Ка̄ркамыг рӯпитаме ма̄гсыл Сургутский район культура отделн кӯщаиг паттувес. Та порат тав ё̄рēтыл Угут па̄вылт Пётр Бахлыков намыл пиным музей рӯпитаӈкве о̄вылтахтас. Ма̄-вит музей Русскинской па̄вылт, краеведческий музей Лянтор ӯс ос лӯима̄ ма̄хум культура центр пӯсвēсыт. Валентина Николаевна налымантем та̄л культурат рӯпитаме ма̄гсыл «Заслуженный работник культуры РФ» нам о̄ньщас, «За выдающийся вклад в социально-экономическое развитие Ханты-Мансийского автономного округа», «За развитие культуры коренных малочисленных народов Севера» нампа премиятыл майлувес. Тав ма̄н ма̄ньщи ос ханты газетагувт рӯпитан ма̄хманув ёт акваг юртыӈыщ о̄лыс. Са̄всыр выставкатын, ялпыӈ хо̄талытын, матыр ма̄щтырлан семинарытын ма̄нав акваг во̄виньта̄лсанэ. Ма̄н та̄н ётаныл акван-нё̄тхатым рӯпитасӯв. Ты сака ка̄ркам, номтыӈ, хо̄тпа нупыл ёмас э̄лумхо̄лас о̄лыс. Округув янытыл, мо̄т хо̄н ма̄т яласас, соссаӈ мир культура сака янытластэ. 

	Ма̄н, редакцият рӯпитан ма̄хум, «То̄рум Маа» музей коллективын, тав юрт хо̄тпанэ̄н, ляпа рӯтанэ̄н ос щēмьятэ̄н са̄литан ла̄тыӈ хансэ̄в. Ёмас э̄лумхо̄ласакве о̄лыс, таве хотта мус туп ёмас ла̄тӈыл ка̄сталаӈкве патылӯв.

	Валентина Николаевна такви самын патум ос яныгмам ма̄тэ̄т Кемерово ӯст о̄йттур э̄тпос ва̄т нупыл атыт хо̄талт ёл-щё̄питавес. 

	 

	Галина 

	Кондина
