
Та̄л котиль э̄тпост Ханты-Мансийск ӯст ля̄ххал тотнэ ма̄хум акван-атыглавēсыт. Та̄н нупланыл Ханты-Мансийский округ Пенсионный Фонд Отделение кӯщай нэ̄ Татьяна Сергеевна Зайцева потыртас. 
Та урыл ла̄выс, ань пенсия ос нё̄тмил ва̄р­малит палт манхурип йильпи са̄кконыт ква̄л­тапаптувēсыт, ювле хуль­тум та̄л хумус минас, та маныр.
Татьяна Сергеевна ла̄выс, ань тыгыл э̄лаль ищхӣпыӈ ут хосыт рӯпа­та нэ̄пакыт (электрон­ный трудовой книжкат) ва̄руӈкве патавет. Округ янытыл 27,5 со̄тыра са̄вит рӯпата колытт ма̄хум ма̄гыс тамле ищ­хӣпыӈ нэ̄пакыт щё̄пита­вет. Тувыл ка̄сыӈ э̄тпос кӯщаит Пенсионный фонд колн ищхӣпыӈ ут хосыт ла̄тыӈ вос кēтэ̄гыт, э̄рыӈ хотьютаныл мо̄т рӯпатан патхатас манос по̄хан минас.
Ты та̄л оигпаме мус ка̄сыӈ хо̄тпа такви рӯ­пата колэ̄т кӯщаēн вос ла̄ви, та мат пēс рӯпата нэ̄паке э̄лаль аквтох вос о̄лы манос ищхӣпыӈ ут хосыт ло̄псыл вос ва̄раве. Кӯщаит ка̄­сащēгыт ман а̄ти, ка̄сыӈ хо̄тпа ма̄гыс ищхӣпыӈ ут хосыт рӯ­пата нэ̄пак ва̄рēгыт. 
Нэ̄ тох потыртас: «Россиявт ань ищхӣпыӈ ут та̄л о̄луӈкве ат вēр­мēв, э̄рнэ матаранув пус­сын та та̄ра ва̄риянув. Пенсионный фондув ювле ат хульты, ма̄н о̄с тох рӯпитэ̄в. Таима̄гыс ань 2020 та̄л о̄вылтах­таме па̄сныл Россия янытыл тамле рӯпата ищхӣпыӈ нэ̄­пакыт ва̄­руӈкве патвē­сыт. Ты сака э̄рнэ тэ̄ла. Э̄лнаӈ рӯпата колыт лап-пан­тавет, э̄рнэ архив нэ̄па­ка­ныл нэ̄мхотталь ат май­лысаныл. Тувыл хо̄тпа пенсиян миннэ поратэ ёхты, нэ̄паканэ кисмаиянэ, хо̄нтуӈкве ат вēрмиянэ. Хо̄т рӯпи­тас, манах та̄л рӯпитас, хо̄ӈхан ва̄ве. Хоть­ют ул кос ла̄ви, тав со̄ль рӯ­питас, ос э̄рнэ нэ̄паканэ а̄тимыт. То̄ва хо̄тпа рӯ­пата нэ̄паке хот-тыпыл­тытэ манос но̄х-ё̄саве. 
Ань йильпи щирыл, рӯпата та̄ланэ ищхӣпыӈ утын хансавет те, ты рӯпата нэ̄паке тот нот палыт о̄луӈкве паты, нэ̄мхотталь ат тыпи. Рӯпитан э̄тпосанэ-та̄­ланэ тот тах пуссын ло­виньтаӈкве ро̄ви. 2021 та̄лныл ущ рӯпитаӈкве о̄вылтахтам ма̄хум туп тамле ищхӣпыӈ нэ̄пак о̄ньщуӈкве патэ̄гыт».
 
