
Таквсы нэ̄пак та̄ратан ва̄рмаль тах ōс та ва̄раве. То̄нт тыт о̄лнэ мир округ ос район думатн депутатыт, па̄выл ос ӯс кӯщаит тах пēриēгыт. Округ Дума колт рӯпитан то̄ва депутатыт э̄лаль пēрияхтуӈкв патэ̄гыт. 
Депутатыт тот ат та̄л рӯпитэ̄гыт 
Ань ат та̄лн (2017-2021 та̄лытн) пēриялым хо̄тпат ты э̄тпос 7 хо̄та­лэ̄т акван-атхатыгласыт, та̄н юи-о̄выл дума сап­ра̄нияныл о̄лыс. 
Хо̄тпа ущты янытлавес
О̄влэ̄т та̄н «Почетный житель ХМАО – Югры» яныг нам минэ урыл потыртасыт. Ты яныг намыл ань Заболоцкий Виктор Владимирович майвес. Хум нила та̄л а̄тим, 2017 та̄лт хотталь щалтыс. Тав Ханты-Мансийск ӯст о̄лыс, ос о̄лме палытыл тав сака ка̄ркамыг са̄в ма̄тт рӯпи­тас, «ветеран боевых действий» нам о̄ньщис, Обще­ственный палата кол кӯщаиг о̄лыс. 
Ты урыл потырта­ма­ныл порат Сургут ӯсныл Михаил Сердюк депута­тытн ла̄выс, хо̄тпа о̄лнэ̄тэ порат тамле яныг намыл вос миве, вос янытлаве. Ос манрыг тох о̄лы, хо̄тпа хунь мо̄т то̄румн паты, ущ то̄нт тав урēтыл ма̄хум потыртаӈкв та о̄вылтах­тэ̄гыт. 

Пенсия ойтнэ кол рӯпататэ 
Пенсионный фонд кӯ­щай нэ̄ Татьяна Зайцева мирн потыртас, мо̄лты 2020 та̄л сыс та̄н хумус рӯпитасыт. Тав ла̄выс, округувт 452 со̄тыра 900 арыгтем хо̄тпа ань пен­сия-олн выгыт. Ка̄сыӈ та̄л пенсионер-хо̄тпат та са̄вмēгыт. Ты ма̄хумн олн ойтнэ ма̄гыс акв та̄л сыс 138 млрд солко̄ви хол­таве. 
Ня̄врамыӈ щēмьят та̄н 2020 та̄л сыс ос нила щёс олныл нё̄тсаныл:
– 0 - 3 та̄л яныт ня̄вра­мыт – 5 со̄тыра солко̄вил майвēсыт; 63,7 со̄тыра щēмья нё̄твес;
– 3 – 16 та̄л яныт ня̄в­рамыт – 10 со̄тыра сол­ко̄вил 320 со̄тыра щēмья нё̄твес;
– 0-16 та̄л яныт ня̄вра­мыт – 10 со̄тыра солко̄вил 370 со̄тыра щēмья нё̄твес;
– 0-7 та̄л яныт ня̄вра­мыт – 5 со̄тыра солко̄вил 194 со̄тыра щēмья нё̄твес.
Ты ёмас тэ̄ла ма̄гыс 7,9 млрд солко̄ви тув холт­вес. МСК (материнский семейный капитал) нампа олныӈ нэ̄пак 171 со̄тыра нэ̄квет майвēсыт. 2020 та̄л о̄вылтахтам па̄сыл о̄выл ня̄врам о̄щнэ ща̄­нит-а̄щит ты нё̄тмилыл о̄с миӈкв патвēсыт.
Пенсия-олныт та та̄лт ōс мощ но̄х-нё̄твēсыт. Ань «социальныйиг» ла̄внэ пенсия 13 со̄тыра 585 солко̄ви са̄витыг ēмтыс. Рӯпитан пенсионер-хо̄т­пат ос 23 со̄тыра 220 солко̄ви са̄вит выгыт.
Кӯщаит урыл сāккон
Ты йист са̄всыр ма̄тт рӯпитан кӯщаит хо̄т-а̄ти олнаныл ёл та тӯй­ты­яныл, мо̄т хо̄н ма̄н тēты­яныл. 
Ос ань губернатор ос депутатыт урыл хан­сым са̄ккон мощ мо̄т щирыл хасвес – та̄н мо̄т хо̄н ма̄т ул вос о̄лэ̄гыт, тот гражданство ул вос о̄ньщēгыт. Нэ̄паканыл ань ёмащакв уральтаӈкв патавет. 
Ос то̄ва депутатыт титыглахтасыт, та̄н ман­рыг тамле са̄ккон пир­майтэ̄гыт? Аман со̄ль депутатыт халт са̄в хо̄тпа о̄лы, хотьют тӯйтыглах­тым рӯпиты? 
Та̄н ювле тох потырта­вēсыт, ты ва̄рмаль урыл федеральный са̄ккон хансым о̄лы, таима̄гыс ма̄н округувт о̄с акв тамле са̄ккон вос хансаве.
Дума яныг кӯщай потре
Та юи-па̄лт та̄н са̄всыр са̄кконыт урыл потыр­тасыт, то̄ват мо̄т йильпи ла̄тӈыл хассаныл. Рӯпи­таӈкв по̄йтнэ̄ныл э̄лы-па̄лт юи-о̄выл ла̄тыӈ округ дума кӯщай хум Борис Хохряков ла̄выс. Тав тох потыртас: 
– Ма̄н ат та̄л аквъёт рӯпитасӯв. Ты йильпи та̄р­витыӈ а̄гм та̄рамлам юи-па̄лт ма̄н тит та̄л са̄всыр ма̄тт ӯнлым са̄кконыт пирмайтасанув. 
Ос ма̄к тамле ла̄тыӈ ла̄вēгум – ма̄н ма̄вт о̄лнэ ма̄хманув ӯргалым ос тармыл-патым о̄щсанув, хумус вēрмысув, та щи­рыл та̄наныл нё̄тсанув. 
Тыхо̄тал ма̄н юи-о̄выл щёс аквъёт рӯпитасӯв. Таквсы пēриян ва̄рмаль ēмтнэ порат мо̄т депута­тыт округ думан тах пēри­явет. Хотьют на̄н халынт э̄лаль пēрияхтуӈкв паты, ла̄виянув – са̄в хо̄тпа на̄н ма̄гсылын нэ̄пак вос та̄раты. Ос хотьют тыг пēрияве, э̄лаль ёмащакв рӯпитэ̄н, ма̄н мирувн нё̄тэ̄н.

Валентина Хозумова
 
