

	Русскинская па̄вылт акв со̄тыра 870 э̄лумхо̄лас о̄лы, та̄н халанылт 986  э̄лумхо̄лас – хантыт ос ё̄рныт. То̄ваныл во̄рыӈ ма̄т акваг о̄лэ̄гыт ос па̄вылн ва̄тихал ёхталэ̄гыт. Ты соссаӈ ма̄хум хорамыӈ маснутыл масхатэ̄гыт, таи ма̄гыс та̄н э̄лныл на̄ӈкēгыт. 


		Ань са̄лыл яласан, во̄раян ос хӯл алыщлан хо̄тпат ялпыӈ хо̄таланыл порат нэ̄ хо̄тпат ма̄гыс «Йыс сохит варэм варэт» касыл ва̄рыглавес. Ма̄ньщи ла̄тӈыг ке толмащлаӈкве, «Йис та̄гыл ва̄рнэ пормасыт» нампа касыл. Тот нё̄лоловхуйплов нэ̄ хо̄тпа та̄нки ю̄нтум маснутаныл ос пормасаныл мо̄т ма̄хум э̄лы-па̄лт суссылтасаныл. Ос са̄лы совныл манос нуйныл манхурип хансал, манаса̄вит хо̄тал сыс ю̄нтсаныл, таи потыртасыт.  

		Ка̄сыӈ нэ̄ такви щирēтыл маснутанэ хорамтыянэ. То̄ва нэ̄ хо̄тпат сахил  масхатасыт, мо̄таныт нуй сахи о̄щсыт. Нуй сахияныл пуссын са̄всыр оспа нуитныл ю̄нтыяныл ос сакыл сыресыр хансал  хорамтыяныл. Ня̄враманыл мольщаӈыл, а̄гирищаквет ос сахил мастысаныл. Хум хо̄тпат ня̄раныл са̄всыр хорамыт о̄ньщēгыт. То̄ват ня̄раныл янытэ̄т хансал ю̄нтым о̄лэ̄гыт. Ня̄врам маснутыт пēрна, хо̄тал хурип ман мо̄тсыр хури хансал ва̄римат. 

		Жюрит о̄лум ма̄хум: Р.Ф Марценковский, Л.М. Косько, Е.П. Пинчук, В.Т. Шадрина, С.Н. Калинченко, В. Кочева хӯрум номинация щирыл но̄х-патнэ ма̄хум пēриясыт. Тох «Традиционное искусство»  номинацият та̄н пēс ма̄хум маснутаныл ю̄нтнэ нак ос ма̄щтыр тэ̄ланыл суссыт. Ма̄к ма̄щтыр нэ̄г  тот Раиса Ивановна Тэвлина ла̄ввес, тувыл Людмила Дмитриевна Покачева ос Алина Олеговна Тэвлина. 

		«Авторское искусство» номинацият йильпи хурил ю̄нтым маснутыт ос ма̄щтырлан накыт та̄ра-паттувēсыт. Тот Светлана Викторовна Мултанова, Антонина Дмитриевна Тэвлина янытлавесы̄г. Ос «Декоративно-прикладной искусство» номинацият Тамара Мултанова, Раиса Тэвлина,  Фёкла Бондаренко, Людмила Сопочина, Наталья Покачева хорамыӈ пормасаныл ма̄гыс э̄сгувēсыт.  Нэ̄т пуссын мӯйлупсал майвēсыт. 

		Ялпыӈ хо̄талт соссаӈ ма̄хум пуссын та̄нки маснутанылт масхатым о̄лсыт. Мо̄т хо̄тпат та̄наныл пӯмщаласаныл, по̄слахтын ма̄гыс акваг ляпан во̄выгласаныл. 

		 

		Тамара Мерова

		 

 
