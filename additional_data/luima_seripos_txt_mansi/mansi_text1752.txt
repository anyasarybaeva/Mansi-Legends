
Ма̄ньполь э̄тпос 1-3 хо̄талытт Белоярский район Касум па̄вылт ханты ма̄хум Ӯй йӣкв нак щё̄пита̄лсыт. Тот о̄лнэ яныгпа̄ла хо̄тпат хосат та̄гыл ты ва̄рмаль ва̄руӈкве номсысыт. Ты ялпыӈ хо̄тал Касум па̄вылт о̄лнэ парк-музей колт рӯпитан хо̄тпат ос «То̄рум Маа» музейт рӯпитан ма̄хум та̄н щё̄пита̄лсыт.

	Ӯй йӣкв хӯрум хо̄тал минас. Ты ва̄рмаль кастыл э̄лы ӯсытныл, па̄влытныл са̄в ханты ма̄хум тув акван-атхатыгласыт. Музей колт суссылтап ва̄рыглавес. Тот 1988 та̄лт Ӯй йӣквум порат по̄слым хӯрит мирн ань суссылтавēсыт. 

	Ӯй ӯлыглан э̄ргыт хӯрум яныгпа̄ла хо̄тпат э̄ргысыт. Ты Касум па̄вылт о̄лнэ хо̄тпа Андрей Ерныхов, Сургутский район Имилор нампа йис ма̄т са̄лы ӯрнэ хум Сергей Кечимов ос Ханты-Мансийск ӯст о̄лнэ хум Тимофей Молданов. Тот о̄лнэ то̄ва ма̄ньлат хо̄тпат та̄н ётаныл о̄с ялпыӈ э̄рыг э̄ргысыт. Тимофей Алексеевич Молданов такви Юильск па̄вылныл о̄лы, пēс йис ва̄рмалит ёмщакв ва̄ганэ. О̄йка хосат Ханты-Мансийск ӯсн ва̄нтлыс. Тав щēмьяӈ та̄гыл ань тув ёхталас. Э̄кватэ Татьяна Александровна Молданова Югорский университетт ня̄врамыт йис ва̄рмальн ханищтым рӯпиты. Тав тӯлыглапыт халт йӣквыс, Петя пыгēн о̄с тӯлыглахтас. Касум па̄вылт о̄лнэ ма̄ньлат ма̄хум ла̄щал ты ва̄рмаль ханищтыяныл. Та̄н ань Ӯй ӯлыглан э̄ргыт, йӣквыт ос пӯмащ тӯлыглапыт э̄лаль ты тотыяныл. 

	Ты Ӯй йӣкв суснэ ма̄гыс йис ва̄рмалит ханищтан хо̄н ма̄хум Швеция ма̄ныл тыг ёхталасыт. Та̄н «Нация и медведь» нампа проект щирыл рӯпитэ̄гыт. Ты хо̄тпат Ӯй йӣквнэ нак кина по̄слын тотапн хассаныл. Ётыл ты урыл кина тах ва̄рēгыт. Тувыл Америка ма̄ныл ма̄хум ты ва̄рмаль сунсуӈкве о̄с ёхталасыт. Ань ты Ӯй йӣквнэ нак Касум па̄вылт о̄лнэ ма̄ньлат ма̄хум ханищтан ма̄гыс щё̄пита̄лвес. Ня̄врамыт та̄нки пēс йис наканыл ул вос ёрувлыяныл. Ос ань тох ла̄вуӈкве ро̄ви, Ка̄сум ма̄т ты ва̄рмаль ат ёрувлаве, тот са̄в ма̄ньлат хо̄тпа ань ты нак ва̄ганыл.

	 

	Р. Решетникова хансум 

	потыр ма̄ньщи ла̄тӈыл 

	Николай меров хансыстэ

	 
