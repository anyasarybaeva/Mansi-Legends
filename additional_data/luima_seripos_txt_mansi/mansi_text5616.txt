
Ка̄сыӈ таквсы Ханты-Мансийск ӯст о̄лнэ творчество Колн э̄рыг тотнэ ма̄хум акван-атхатыглэ̄гыт. Тынакт тот ма̄хум округт о̄лнэ сосса мир са̄ӈквылтап ос та̄рыгсыплув йӣв ва̄руӈкве ос та̄ныт са̄ӈквылтаӈкве ханищтахтасыт. 
Ты э̄лы-пал газетат по­трум са̄ӈквыл­тап ва̄рум ка̄ркам хо̄т­пат урыл о̄лыс, ань ос са̄ӈк­выл­тап та̄ныт ханищ­там ма̄хум о̄выл­тыт ло­винь­тэ̄н. Ты тэ̄ла палт Алек­сей Алек­сандрович Рещи­ков пуӈ­кто­тыс. Тав тво­р­че­с­тво колт са̄ӈк­выл­тап та̄н ханищ­тан хо̄т­паг о̄лы. Хум тох по­тыр­тас:
– Тамле хо̄нтхатыг­ла­пыт рӯпата колув кӯщай тав ва̄руӈкве ла̄выс. Э̄рыг тотнэ нэ̄т ос хум хо̄тпат тыг ка̄сыӈ таквсы ос тӯяг ёхталэ̄гыт, хӯрмах хо̄тал са̄ӈквылтап ос та̄рыг­сып­лув йӣв та̄ныт ха­нищ­тэ̄гыт. Ань ты­накт ма̄ньщи, ханты ос ё̄рн ма̄хум Югорск ӯсныл, Советский, Нижневар­товский ос Сургутский районытныл о̄лсыт. Ты се­минарыт туп сосса э̄лум­хо̄лас ма̄гыс хунь ва̄­рыг­лаве, мо̄т хо̄н ма̄ныл о̄лнэ ма̄хум тамле уро­кы­тын ёхтуӈ­кве о̄с вēр­мēгыт, туп ханищтахтуӈ­кве вос тах­нувыт. 

– Тыт нотаӈ нэ̄пакыт ка̄саласум, наӈ хан­сыг­лам нэ̄паканын?
– Тамле ма̄нь нэ̄пак-ло̄мтыт (рущ щирыл ме­тодичкаг ла̄вавет) э̄рыг ханищтан хо̄тпат ма̄гыс ам хансыгласанум. Янге-ма̄не учитель ат те о̄нь­щи, ты нэ̄пакыт хосыт ха­ни­щтахтуӈкве вē­рми. Тот торгамтантēм ма­тыр-а̄ти хансым о̄лы – э̄рнэ нотат, сыре-сыр по̄сыт та маныр, пуссын тув щуртым о̄лэ̄­гыт. Э̄рыг ва̄нэ хо̄тпа такви торгам­ты, хумус са̄ӈквылтаӈкве э̄ри. 
А̄ти сака хосат о̄с акв йильпи нэ̄пакум нэ̄глыс – нотный сборник. Тув нотат кит щирыл хас­санум, ка̄сыӈе урыл я̄нас хассум. Нотат урыл о̄с ёмащакв хассум – хумус по̄­славет, хансавет, э̄рнэ щирыл хумус ловиньтаӈ­кве э̄рēгыт. 
Ам сустēмт, ма̄хум ха­нищтахтуӈкве таӈхēгыт, таима̄гыс ӯсувн тапалыт ма̄ныл та ювыт. Ос таи лю̄ль, тӯп кит-хӯрум хо̄­тал рӯпитэ̄в, ты сака мощ­ща. Ма̄хманув матыр-а̄ти ханищтаӈкве ат а̄лы­мēгыт. Са̄ттем рӯпи­та­сув те, тэ̄лав мӯс­хал щи­рыл ва̄рнувлув, ученик хо̄тпанув са̄в та̄н ха­нищтанувыт. 
Ань матъёмас ищ­хӣпыӈ ут о̄лы, ма̄­хум ха­нищтан тэ̄ланыл кинан по̄слыяныл, ам палтум кē­тыяныл. Тыт ам сунсэ̄­гум, са̄ӈквылтан та̄нан­ыл хӯнтлыянум, тувыл ювле свонитэ̄гум, ла̄вē­гум, ёмас манос о̄с мощ вос ханищтэ̄гыт. Мēн А.В. Вадичупов ёт тох та рӯпитымēн – тав ма̄хум ёт са̄ӈквылтапыт ва̄ри, ханищтыянэ, ам ос та̄ныт са̄ӈквылтан тэ̄ла палт пуӈктотэ̄гум. 

–  Алексей Александрович, наӈти урынт мощ потыртэн, хотыл о̄лэ̄гын, са̄ӈквылтап та̄ныт хо̄т ханищтасын?
– Ам Ха̄льӯс район Тэ̄к па̄вылт яныгмасум. Хунь хо̄тыт классыт ханищтах­тасум, па̄влувн са̄ӈквыл­тан хум Василий Яркин ёхталас. Таве хӯнтлысув, хумус та̄ныт са̄ӈквылтас, тувыл ма̄н, пыгрищит, о̄с мощ ханищтахтасув. Школа а̄стламум юи-па̄лт, тыт педучилищат музыкальный отделеният ханищтахтасум. Тувыл А̄с-угорский театрыт рӯпи­тасум, тот акваг са̄ӈквыл­тасӯв. 
Ётыл «Лылыӈ  со̄юм» ня̄­врам ханищтан колн пат­хатасум, ань тыхо̄тал мус тот рӯпитэ̄гум, пыгрищит ос а̄гирищит са̄ӈквылта­пыл са̄ӈквылтаӈкве ха­нищтыянум. Тот Влади­мир Савельевич Меров ня̄врамыт ма̄ньщи йӣкв йӣквуӈкве ос са̄ӈквыл­таӈкве ханищтыянэ. Мēн халумēнт акваг нё̄тха­тымēн, хунь тав хотталь мины, ам рӯпитэ̄гум, мо̄т щёс ос тав ня̄врамыт ха­нищтыянэ.
Ам а̄тям Александр Фё­дорович гармошкал ён­гасас, юн яныг гармошка о̄щсув. Ёнгуӈкве такви ханищтахтас. Ныюм гар­мошкал о̄с ёнгыс. Ам о̄с ма̄нь порат та ут ка­пай ка̄тын выглум, та ёнгасэ̄гум. Са̄всыр э̄рыг­совыт амти ва̄р­санум, тот та ӯнлэ̄гум, ханищ­тахтэ̄гум.

Ма̄ньщи нэ̄
Югорск ӯсныл ма̄­ньщи нэ̄ Людмила Петровна Волкова ёхта­лас, такви о̄парищ наме Вынгилева. Нэ̄ Ким­къ­ясуй па̄вылт яныг­мас, са̄ӈквылтап та̄н ма̄нь та̄гыл хӯлыглас. Людмила Петровна тох потыртас:
– Яныгмамум порат, па̄­влувт Ма̄нь Кирилл аким са̄ӈквылтапыл са̄ӈ­к­вылтас. Ам ань ӯст о̄лэ̄гум, са̄всыр хо̄нт­хатыглапыт ва̄рыглэ̄в – сакныл матыр-а̄ти хартэ̄в, а̄канит ю̄нтэ̄в, э̄ргēв, йӣквēв. Тувыл ном­­сэ̄гум, манрыг ат ро̄ви са̄ӈквылтапыл са̄ӈквыл­таӈкве, та̄ныт ам ма̄нь та̄гыл хӯлыгласум. Екате­рина Игоревна Могуш палт ханищтахтуӈкве патсум. Ты рущ нэ̄ са̄ӈк­вылтап та̄ныт сака ёма­щакв ва̄ганэ, а̄нумн ма­тыр-а̄ти хӯл­тыглы. 
Тыт ос А.А. Рещиков палт ханищтахтэ̄гум. Тав сака ёмас, сэ̄ръёр хум, щар пēс ма̄хманув хольт са̄ӈквылты. Ам тыт ань са̄ӈквылтап коны-пал та̄рыгсыплув йӣвыл са̄ӈквылтаӈкве ханищтахтэ̄гум, нотный грамота ловиньтэ̄гум. Алексей Александрович та̄ныт ханищтан ма̄хум ма̄гыс э̄рнэ нэ̄пакыт хансыс, тот матыр-а̄ти пуссын о̄лы. Мо̄тыт щёс тыг яныгпо̄ль э̄тпост ёхталэ̄в тах. 
Ам пыг о̄ньщēгум, ва̄т та̄лэ то̄влыс. О̄йкам Пермский крайныл о̄лы. Ам ань са̄ӈквылтапыл ёнгынэм ма̄гыс тэ̄н ном­танэ̄н сака ёмасыг. О̄й­камн акваг нё̄тавем, ла̄ви: «Са̄ӈквылтап э̄ри те, ёвтэн, ханищтахтэн».

Варъёган па̄выл ё̄рн нэ̄
Ты семинарн Нижне­вартовский район Варъ­ёган па̄вылныл ё̄рн нэ̄ ёхталас – Любовь Алек­са­ндровна Чуваткина. Тыт тав хӯрмит щёс ха­нищ­тахтас, нэ̄ ла̄выс:
– О̄выл щёс ам са̄ӈк­вылтапыл са̄ӈквылтаӈкве ханищтахтасум, тувыл тумраныл ёнгын тэ̄ла ха­нищтасум, ань ос та̄рыг­сыплув йӣв та̄ныт са̄ӈк­вылтэ̄гум. Тумраныл ён­гуӈ­кве ханты хумин Яков Тарлинын ханищ­та­ве­сӯв. Тыт сака ёмас ма̄­хум рӯпитэ̄гыт, ма­тыр-а̄ти ёмащакв сус­сыл­т­э̄гыт. 
Ма̄н, ё̄рн ма̄хум, па̄в­лувт «Шевни» нампа ан­самбль о̄ньщēв, янге-ма̄не ё̄рн э̄ргыт э̄ргēв, са̄ӈквылтапыл са̄ӈквыл­­тэ̄в. Ам тыт ма­ныр ха­нищтэ̄гум, юв ёхтэ̄гум, ё̄рн ня̄врамыт акван-атыянум, пуссын та̄на­нылн суссылтэ̄гум, по­тыр­тэ̄гум.

Сосса ма̄хманув халт тамле ка̄ркам нэ̄т ос хум хо̄тпат та о̄лэ̄гыт. Матъ­ёмас са̄ӈквылтап та̄н ха­нищтэ̄гыт, пēс йис тэ̄лат но̄х-во̄р­малты­яныл. Та­щиӈк ма̄ньщи та̄нанув ма̄ янытыл иӈ э̄лаль суйтуӈкве патэ̄гыт.
 
