
О̄йттур э̄тпос о̄вылтахтам порат Ханты-Мансийск ӯст яныг сапра̄ни ва̄рыглавес, рущ ла̄тӈыл тох ла̄ввес – «XV Генеральный ассамблея Северного форума». Са̄всыр э̄лы ма̄ныл, яныг ӯсытныл кӯщаит ос учёный хо̄тпат ёхталасыт.
О̄выл хо̄талт та̄н мощ­щаг хультум мирыт ос лӯи ма̄тт о̄лнэ ма̄хум о̄луп­саныл урыл потыртасыт. Ка̄сыӈе матыр пӯмыщ ва̄рмаль потыртас. Ань ты йист Арктика ма̄ янытыл мирыт хумус о̄лэ̄гыт, та урыл янгыщ потыр о̄лыс. 
Та̄н ты э̄лы-па̄лт та̄нти о̄лнэ ма̄нанылт ма̄хма­ныл титыгласаныл, та̄н маныр та̄рвит о̄ньщēгыт, хумус нё̄тавет. Ты тэ̄ла рущ ла̄тӈыл «статистикаг» ла̄ваве. Ты рӯпата ва̄рнэ̄­ныл ма̄гыс та̄н телефон хосыт мир титыгласаныл, мо̄т-мо̄т хо̄тпатн ос ан­кета-нэ̄пак майласыт. Ос тамле тэ̄ла та̄н та̄ра-пат­тысаныл, насати, ма̄хум та̄рвитыӈ ва̄рмаль сака ат о̄ньщēгыт.
Тувыл Вячеслав Гойко потыртас. Та̄н о̄с акв тамле рӯпата ва̄рēгыт, Россият о̄лнэ мирыт о̄лупсаныл ураль­тан ма̄гыс щар мо̄т щи­рыл рӯпитэ̄гыт. 
Ань ищхӣпыӈ утыт «нейросеть» нампа йиль­пи хащта̄л ут ква̄л­та­пап­тувес. Ма̄хум «соци­аль­ный сеть» нампа ло̄п­сыт маныр хансэ̄гыт, та потраныл та̄ра ёмащакв ловинь­тавет, та̄н ань нэ̄мхотьютн ат титыгла­вет. 
Хум тох ла̄выс, ань интернет «полщ тотнэ утыг» ла̄ваве. Маныр ва̄рмаль ма̄хум о̄ньщēгыт, пуссын тув та хансыяныл. Ос ты хум такви юртанэ ёт программа ва̄рсыт, та щирыл та̄рвитыӈ ва̄р­малит пуссын та̄ра ты паттыяныл. 
Россият 85 са̄всыр ма̄тт о̄лнэ мир «ВКонтакте» хансум ла̄тӈаныл та ловиньтасаныл. Щар са̄в потыр ма̄-вит ӯргалан тэ̄ла урыл хасвес.
Та юи-па̄лт сапра̄нит о̄лум хо̄тпат я̄т урыл о̄с потыртасыт. Лӯима̄т овтнэ я̄т сака па̄ӈктавет. Тувыл ты па̄ӈкыӈ вит ща̄рыщ нупыл овты. Ань тыгыл э̄лаль ты ва̄рмаль акваг уральтаӈкв э̄ри. 
Арктика ма̄н туристыт вос ёхталэ̄гыт, тыи ма̄гыс ма̄ньлат ма̄хум ханищ­таӈкв патавет, та̄н ты тэ̄ла о̄вылтыт ёмащакв вос номсахтэ̄гыт, ты рӯпата ва̄руӈкв о̄вылтахтэ̄гыт те, та щирыл са̄в олн сэ̄луӈкв вēрмēгыт. 
Ханты хум Тимофей Молданов тот ос ханты мире урыл потыртас, та̄н хумус та̄нти пēс ва̄р­ма­ляныл, пēс наканыл э̄лаль тотыяныл, мо̄т ми­рытн хумус суссыл­тыя­ныл. 
Тит та̄л сыс са̄всыр лӯи ма̄т пуӈктотнэ кӯщаит ак­ван-атхатыглаӈкв патэ̄­гыт, та̄рвитыӈ ва̄рма­лит урыл потыртаӈкв ос ма­тыр йильпи тэ̄лат ва̄руӈкв те э̄ри, та урыл ёмащакв номсахтэ̄гыт ос тэ̄лаг та ва̄рияныл. 
Ты яныг сапра̄ни тит хо̄­тал о̄лыс. Титыт хо̄талт Наталья Комарова мо̄т губернаторыт ёт хо̄нт­хатыглас. Ямал, Наръян-Мар, Саха (Якутия), Красноярский, Камчатка ос Чукотка ма̄ныл ёхта­лам кӯщаит ёт я̄нас по­тыр­тасыт. Халанылт э̄лаль хумус рӯпитаӈкв патэ̄гыт, та урыл номылматам тэ̄ланыл нэ̄пакытн хас­саныл ос тув ка̄тпос пин­сыт. 
Ты э̄лы-па̄л тит та̄л сыс Ненецкий автономный округ «Северный форум» нампа тэ̄лат тармыл пуӈктотыс. Ань ос мо̄т тит та̄л сыс ма̄н Ханты-Мансийский автономный округув кӯщайлахтуӈкв тот паты. 
Северный форум колт кӯщаиг Владимир Васильев о̄лы. Ань ты сапра̄ниянылт тав ёма­щакв рӯпитам хо̄тпат пуссын янытласанэ. Ка̄сыӈ хо̄тпа наме ла̄ввес, мӯй­лупсал майвес. Таквсы акв тамле яныг сапра̄ни Саха-Якутият тах ва̄раве, Наталья Комарова округ кӯщаюв тув ёхталаӈкв во̄ввес.   
Валентина УЗЕЛЬ
