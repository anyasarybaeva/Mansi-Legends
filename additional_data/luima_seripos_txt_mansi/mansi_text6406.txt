
Мо̄лтал округ мирколт рӯпитан кӯщаит во̄рт о̄лнэ ма̄хум ищхӣпыӈ утыл ва̄руӈкв патсаныл, та̄н рущ ла̄тӈыл ла̄вавет – IT-стойбище. Ты щар йильпи хащта̄л тэ̄ла, тав «спутниковый оборудование» та̄ра рӯпиты. 
Э̄лын во̄рт о̄лнэ ва̄т нупыл ат ханты кол­та̄глыт ань ты хо̄тал мус тамле утыл ва̄рвē­сыт. Та̄н ань спутник та̄ра са̄всыр тэ̄ланыл интернет хосыт ва̄руӈкв вēрмēгыт. Мо̄лты та̄л Касум ма̄т о̄лнэ ханты ос ё̄рн ма̄хум Василий Пяк тамле утыл тотвē­сыт, та̄н ань сака ща̄г­тым о̄лэ̄гыт. 
Ань ос ты таквсы Ханты-Мансий­ский районт то̄ва ханты щēмьят нё̄туӈкв пат­вē­сыт. Тит хумыг Василий Хоров ос Виктор Лозя­мов колта̄глагēн ёт о̄с во̄рт о̄лэ̄г, тэ̄н ань сас тамле утыл ва̄рвесы̄г.

Тэ̄н ляпатэ̄нт о̄лнэ мо̄т сосса ма̄хум, ань о̄с интернетыт ля̄ххалыт ловиньтаӈкв, матыр та̄нти тэ̄ланыл ва̄рнэ ма̄гсыл са̄всыр нэ̄па­кыт атуӈкв вēрмēгыт, хоталь-а̄ти заявление-нэ̄пак та̄нанылн ань хансуӈкв ос тēтуӈкв ро̄ви. Пуссын акван те ловиньтаӈкв, Ханты-Мансийский районт та ляпат о̄лнэ 75 ханты хо̄тпа ань спутник та̄ра интернет щирыл матыр хансуӈкв манос ва̄руӈкв вēрмēгыт.
Та̄н ань ты ва̄рмальн сака ща̄гтсыт – щēпт о̄щнэ телефонаныл хо­сыт кос хоталь свони­таӈкв вēрмēгыт, ань ты утаныл сака ёмащакв рӯпитаӈкв патсыт. 

Ты э̄лы-па̄лт па̄вылн свонитан ма̄гыс та̄н ха̄пыл я̄ хосыт матах вēрыста минэ̄гыт. Теле­фон хо̄т рӯпиты, та̄н та ма̄т ва̄ганыл, тув ёх­тэ̄гыт. Тувыл та ма̄нылт ущ рӯтаныл ёт потыр­тэ̄гыт. Таима̄гыс та̄н мо̄рсыӈ порат па̄вылт о̄лнэ рӯтаныл палт сво­нитасыт.
Округ мирколт ин­формационных техно­логий Югры департа­мент о̄с рӯпиты. Та колт рӯпитан ма̄хум э̄лы ма̄т о̄лнэ сосса хо̄тпат ма̄гыс тамле оборудо­вание щё̄питэ̄гыт, во̄рт о̄лнэ щēмьят палт тоты­яныл ос ва̄рияныл. Ты щирыл та̄нанылн нё̄тэ̄­гыт. 

Ань ты специалистыт тит хо̄тал ты Хоров ос Лозямов ханты щēмьяг о̄лнэ ма̄ мус минасыт. Лё̄ӈханыл акв со̄тыра 500 вēрыста палыт о̄лыс, моторха̄пыл, ква­дроцик­лыл тотвēсыт, ла̄глыл матах верыста о̄с ё̄мсыт. 
Та колт рӯпитан хум ка̄сыӈ ханты щēмья ноутбукыл мис­тэ. «Госуслуги» нампа ло̄псын та̄н нама­ныл хассанэ. Ань та̄н та̄нти тот матыр-а̄ти э̄рнэ тэ̄ла хо̄нтуӈкв тах вēрмēгыт, э̄рнэ справка-нэ̄пакыт молях ва̄рияныл. 
Ань округувт во̄рт о̄лнэ иӈ са̄в сосса ма̄хум тамле йильпи утыл тах ва̄равет. 
Округ мирколныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
