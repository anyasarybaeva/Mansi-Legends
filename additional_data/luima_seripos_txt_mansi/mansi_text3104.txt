
Та хультум э̄тпост ма̄н редакция колувн кит мӯй хо̄тпаг щалтсасы̄г. Тыи ща̄нь ос пыг, наманэ̄н Гизелла Сегеди ос Мишель Сегеди. Тэ̄н венгрыг ос тыг ань США ма̄ныл ёхталасыг. Тот Нью-Джерси штат Хилсборо ӯст о̄лэ̄г.

	Гиззела Венгрият Мишкольц ӯст самын патыс, тот яныгмас ос Дебреценский университет лингвистика тэ̄лат ханищтас. Хум ва̄рыс ос тувыл хумитэ̄нтыл Американ о̄луӈкве минасы̄г. Гизелла Джорджтаунс-кий университет о̄с а̄стлас. 

	Та хо̄н ма̄т нэ̄г-хумыг Мишель пыгēн самын патыс. Тэ̄н тэ̄н-ки ня̄врамагēн ща̄нь ла̄тӈыл потыртаӈкве ханищтасагēн ос рӯт нēлм ла̄тыӈ ма̄хмыт урыл о̄с потыртасы̄г. Щар ляпа рӯтыг ма̄ньщи, хантыт о̄лэ̄гыт. Мишель мощ яныгнувēг ēмтме порат ма̄н ма̄вт о̄лнэ  соссаӈ ма̄хум ёт акван-хо̄нтхатыгла̄луӈкве сака таӈхыс. Ань ты номтэ тэ̄лаг ēмтыс. Тав оматэ̄н Югра ма̄н тотвес ос хо̄т ма̄ньщит, хантыт ёт ва̄йхатуӈкве ро̄ви, тув ёхталасы̄г. Тэ̄н ма̄нав ка̄сала̄лсанэ̄н ос ма̄н ща̄нь ла̄тӈув хӯнтамластэ̄н. Гизелла мощ рущ ла̄тӈыл торгамтаӈкве вēрми, пыге тай а̄ти. Ма̄н рущ потранув венгр ла̄тӈыг Софья Онинан толмащлавēсыт. 

	Ма̄н ма̄нки рӯпатав о̄вылтыт потыртасӯв, са̄всыр хурит суссылтасӯв, пēс йис о̄лупсав номылматыгласлӯв. Ма̄ньлат пыг ма̄ньщи ла̄тыӈ суянэ хӯнтамлаӈкве сака таӈхыс ос газетавт хансым потрыт ловиньтаӈкве патсанэ. Тавēн сака пӯмыщ о̄лыс. Мишель мо̄лал школа а̄стлас ос инженер-хо̄тпаг э̄лаль ханищтахты. Тыи щар мо̄т рӯпата кос, ос ма̄н о̄лупсав, ла̄тӈув сака пӯмщалытэ. Ань тав агты ос ты мус о̄щалтахтыглы, ма̄н ты-па̄лт э̄лы ма̄т о̄лантэ̄в ос ма̄н, со̄ль, нēлм рӯтыг о̄лэ̄в.

	Тэ̄н ань ма̄ньщи ос ханты ма̄хумн яныг паща ла̄тыӈ кēтэ̄г. 

	 

	Тамара Мерова

	 
