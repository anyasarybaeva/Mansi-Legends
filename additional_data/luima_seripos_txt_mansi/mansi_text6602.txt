
Рēтыӈ ю̄свой э̄тпос 8 хо̄талэ̄т Ханты-Мансийск ӯст «Югра» нампа ля̄ххал тотнэ колн Москва ӯст о̄лнэ нэ̄ Анна Коряковцева ёхталас. Тав хӯрум та̄л сыс Россия янытыл яласы ос сосса мирыт урыл кина по̄слы.
По̄слум кинанэ «Куль­тура» нампа телеканалт суссылтавет. Пӯмащ рӯ­пататэ тав «Земля людей» нампа проект хосыт ва̄­ритэ.
Нила кинанэ Алтай ма̄т о̄лнэ мощщаг хультум сосса ма̄хум урыл о̄лсыт. Юи-о̄выл рӯпататэ юкаги­рыт урыл ты э̄тпос 6 хо̄­талыт «Культура» нампа телеканалыт суссылтавес.
Ань Анна Коряковцева такви хо̄тпанэ ёт ма̄ньщи ос ханты ма̄хум урыл кина по̄слы. Ма̄н округувн та̄н рēтыӈ ю̄свой э̄тпос о̄выл хо̄талэ̄т ёхтысыт ос та̄ра Сургутский районын хантыт палт минасыт. 

Та ма̄т о̄лнэ сосса щēмь­ят урыл Анна ла̄выс: 
– Ма̄н са̄т хо̄тал тот рӯ­питасӯв. Хантыт пēс йис ма̄т о̄лэ̄гыт, пуссын ща̄нь ла̄тӈыл ёмащакв потыр­тэ̄гыт. О̄лупсаныл урыл кина по̄слуӈкве а̄нумн сака пӯмащ о̄лыс. Ань Саран­па̄вылн минуӈкве щё̄пи­тахтэ̄в. 
Та ма̄т ма̄ньщи ма̄хум хумус о̄лэ̄гыт, та урыл кина тах ва̄рēв. Ма̄ньщит о̄лнэ ма̄т ос са̄т хо̄тал рӯ­пи­таӈ­кве патэ̄в. Ха̄льӯс мус товлыӈха̄пыл тылам­лэ̄в, э̄лаль ма̄шинал минэ̄в.  Ювле Москва ӯсн рēтыӈ ю̄свой э̄тпос 20 хо̄талэ̄т тах тыламлэ̄в». 
Хантыт палт хумус  ялсыт, ты урыл Анна таи по­тыртас: 
– Кина по̄слым Россия янытыл са̄в яласэ̄в, тувыл таса̄вит я̄ӈк тӯйт нэ̄мхо̄т ат ва̄щиньтасум. 
Пēс йис ма̄т о̄лнэ ханты щēмья ёт хунь рӯпитасӯв, то̄нт «Культура» нампа телеканалт юкагирыт урыл кинав суссылтавес. 
Та̄н та̄ра кинав сунсуӈ­кве пуссын ӯнтсыт. Ты юи-па̄лт ла̄всыт, ёмас, пӯмащ кина по̄слэ̄в. Ханты ма̄хум пуссын телефон о̄ньщē­гыт, телевизор сунсэ̄гыт, кола­нылт на̄йпос тэ̄г. 
Тэ̄нут кēркӯрт па̄й­тэ̄­гыт, ня̄нь о̄с кӯрт ва̄рēгыт. Ма̄н са̄лы нё̄влил, пилыӈ ня̄нил, ва̄с нё̄влил ос са̄в мо̄т атыӈ тэ̄нутыл тыт­ту­весӯв. Тамле тэ̄нут ам щар ат тэ̄­щиньтасум.  

Юн туп та̄н ща̄нь ла̄тӈыл потыртэ̄гыт, то̄ват рущ ла̄тыӈ щар ат ва̄ганыл. Ня̄враманыл яныг ӯсн минуӈке ат воратэ̄гыт, оманыл-а̄тяныл хольт во̄­раēгыт, хӯл алыщлэ̄гыт, са̄лыяныл ӯрēгыт. 
Ам ты ва̄рмаль урыл ань акваг номсахтэ̄гум, хантыт, улпыл, та̄нки о̄лнэ ма̄наныл сака э̄руптэ̄гыт, таима̄гсыл пēс щирыл э̄лаль о̄лэ̄гыт.  
Ма̄ньщи ос ханты ма̄хум урыл кинаныл тӯя порат «Культура» нампа телеканалт тах суссылтавет. 
Анна Коряковцева ма̄н округувт о̄лнэ ля̄ххал тотнэ ма̄хумн пищма кēтуӈкве ла̄вхатас, Югра ма̄т о̄лнэ мир урыл по̄с­лум ки­нанэ вос сунсыянув.  
Людмила ТЕТКИНА
