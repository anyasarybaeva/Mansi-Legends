
Ханты-Мансийскат сӯкыр э̄тпос китыт хо̄талэ̄т «То̄рум Маа» музейт «А̄с ва̄тат о̄лнэ сосса ма̄хум о̄выл школаныл» урыл потыртасыт. Тот рӯпитан хо̄тпат акв колнакēт пӯмыщ суссылтап ва̄рсыт. Мӯйлын ма̄хум Мулигорт ма̄нь па̄вылквет о̄лум школа урыл потыр хӯнтлысыт ос са̄всыр пормасыт, пēс нэ̄пакыт сунсыгласыт.
Ирина Ксенофонтова ма̄­хумн потыртас: «На̄н ань ты пормасыт сускēнт 1924 та̄л поран номсахтэ̄н. То̄нт Мулигорт па̄вылн ханты ма̄хум ханищтан ма̄гыс Иосиф Петрович Николаев Тобольск ӯсныл ёхтыс. Тав ликпункт ва̄рим щирыл тув кēтвес. О̄йка тув ёхтуме порат ня̄врамыт ханищтан ма̄гыс такви матыр-а̄ти щё̄питаӈкве патыс, акван-ра̄тнэ па̄ртныл пасан ос хоса улас ва̄рыс. Колнор онтсыл норма ра̄тыс ос тот нэ̄пак-ло̄псын хан­сым букватыл ня̄врамыт ла̄тӈыт хансуӈкве ос ло­виньтаӈкве ханищтас. 

Па̄вылт хаснэ нэ̄пак а̄тим о̄лыс ос тот о̄лнэ хан­тыт РИК колн, рущ щи­рыл намаим «Районный исполнительный коми­тетн» пищма хассыт ос тувыл хотьютаныл Ха̄льӯсн ялсыт. Та̄н тот матса̄вит нэ̄пакыл, ручкал ос хас­нэйӣвыл майвēсыт. Ос ханищтан хо̄тпа рӯпататэ мāгсыл олныл ойтуӈкве ат ка̄сащавес. Тувыл Му­лигортыт о̄лнэ ма̄хум ка̄­сыӈ э̄тпос 15 солко̄ви ак­ван-атыгламыт ос тавēн ойтмыт. Тох та̄л сыс рущ ла̄тыӈ ва̄нэ ос потрыт ло­виньтан ма̄гыс ня̄врамыт а̄лпыл ханищтавēсыт, э̄типа̄лаг яныг хо̄тпат ханищтахтуӈкве ёх­та­ласыт. 

Мулигорт па̄выл ля­пат о̄лнэ хантыт ханищ­тахтын о̄вылтыт ос пӯм­щалахтуӈкве патсыт. Та̄н та̄нки ня̄враманыл Калтысъяны, ты па̄выл 8 вēрыстат о̄лы, 15 вēрыста Алы Ня̄рихумыт па̄выл­ныл ос 30 вēрыстаныл о̄лнэ Халапант па̄выл­ныл ханищтаӈкве то­тыг­ласаныл. Ётыл Мулигорт школа Ха̄льӯс район об­разование нупыл хасвес ос тав 1962 та̄л мус акваг рӯпитас».
Са̄всыр ва̄рмалит тот о̄лнэ̄ныл щирыл Любовь Васильевна Кашлатова та̄ра-паттыс. Тав архивт о̄лнэ нэ̄пакытыт кисхатас, матумпа̄ла хо̄тпат ки­тыглас, о̄выл та̄лытныл ханищтахтын ня̄врамыт наманыл та̄ра-паттыс, архивт о̄лнэ пēс нэ̄пакыт хо̄нтыс. Любовь Кашлатова такви о̄с та па̄вылт самын патыс, та о̄выл школат ханищтахтас. 

Ань Мулигорт па̄вылт ханищтахтам то̄ва ня̄в­рамыт намыӈ-суиӈ хо̄т­паг ēмтсыт, са̄в а̄гит акв­тох ханищтан хо̄тпаг рӯ­питаӈкве патсыт. Та̄н ха­ланылт Нина Алексеевна Лыскова, филология наукат докторыг ос профессор-нэ̄г о̄лы. Проскуряковыт колта̄глыт яныгмам а̄гит халт ханищтан хо̄тпаг ēмтыс: Августа Ивановна Гордиенко, тав народный просвещения СССР от­личник нам о̄ньщи, тав намēт Нягань ӯст акв школа намтвес. Тувыл кит э̄щаге Зоя Ивановна ос Раиса Ивановна Прос­куряковыг са̄в та̄л школат рӯпитасы̄г. Мо̄т а̄гиг Надежда Николаевна Морохова, Нина Афанасьевна Воложанина ма̄нь ня̄врамыт акваг о̄с ханищтасы̄г. 
«То̄рум Маа» музей кӯщай-нэ̄ Людмила Александровна Алфёрова аквтох Мулигорт па̄­вылт Проскуряковыт рӯт колта̄глыт яныгмас, о̄влэ̄т тав ханищтан хо̄тпаг Нягань ӯс школат рӯпитас ос ётыл мо̄т ма̄н патхатас, сосса ма̄хум о̄лупсатн са̄в нё̄ты. Такви та хо̄талт мо̄т ӯст о̄лыс ос мӯй ма̄хум ма̄гыс ла̄тыӈ хансыс: «Ам сака ща̄гтым о̄лэ̄гум, Мулигорт о̄выл школав ат ёрувлаве, самын патум ма̄кем наме э̄лаль тотаве». 
Тувыл суссылтапын ёхталам ма̄хум та̄нки ма̄ньпоранылт школат ханищтахтын о̄вылтыт потыртасыт, тыи Евдокия Андреевна Нёмысова ос Мария Кузьминична Волдина. 
Ты суссылтап музейт сӯкыр э̄тпос ва̄т нупыл са̄т хо̄тал мус рӯпиты, тув щалтсэ̄н, сунсэ̄н.

Тамара Мерова
