
Округ кӯщай нэ̄ Наталья Комарова са̄прани ва̄рыглас. Тав Сургут ӯсныл  ищхӣпыӈ ут хосыт мирколт акван-атхатам кӯщаит са̄всыр тэ̄ланыл о̄вылтыт китыглас.

	О̄влэ̄т кӯщай нэ̄ «Сотрудничество» нампа программа хӯрум та̄л сыс ва̄рнэ рӯпататэ уральтастэ. Ма̄хум ёмас ос щёлыӈыг о̄лнэ̄ныл ма̄гыс тув са̄в олн та̄стым о̄лы. Са̄в ня̄врамыӈ щēмьят ма̄-ло̄мтыл мивет ос та̄н кол ӯнттуӈкве ат ке ка̄сащēгыт, ты пēнстыл олн виӈкве вēрмēгыт. Тувыл ма̄хум пусмалтан порат ос лё̄ӈхыт холтнэ олныт па̄ланэ субсидия щирыл ойтнэ ма̄гыс олн о̄с та̄стувес. Ты ол-ныт хосыт матумпа̄ла хо̄тпат интернат колытыт о̄ньщавет, та̄н ма̄гсыланыл э̄рнэ колыт ӯнттавет ос ма̄шинал яласан лё̄ӈхыт щё̄питавет. 

	Пуссын ты рӯпатат хумус ва̄равет, общественный советн пēриим хо̄тпатн уральтавет. Владимир Куриков, округ экономика департаментыт рӯпитан хум, ла̄выс: «Ма̄н ты тэ̄лат осн-паттым юи-па̄лт ёмас ла̄тыӈ ла̄вēв, кӯщаит мирыт ёт ёмщакв рӯпитэ̄гыт, та̄н о̄лупсаныл ӯргалым о̄ньщавет». 

	Тувыл кӯщаит ма̄хум рӯпатанылт сэ̄лнэ олнаныл урыл потыртасыт. Ань школат, пӯльницат, культура колытыт ман мирколытт рӯпитан ма̄хум та̄н зарплатаныл акв щирыл йильпииг ловиньтаӈкве патавет. Профсоюз колыт ты ва̄рмалит та̄рапаттысаныл ос тамле тэ̄лат ёт ка̄сащēгыт. Тот лӯима̄т рӯпитан ма̄хум са̄выӈпа̄лэ олн ойтнэ э̄рнэ накыт хультуптавēсыт ос таит акван-ловиньтым ке, зарплатаныл са̄внувег ēмтэ̄гыт тах. 

	Алексей Варлаков, труд ос занятость департаментыт кӯщай хум, ла̄выс, тот ка̄сыӈ хо̄тпа номтыӈыг ва̄рнэ рӯпататэ сунсаве, ос та щирыл олныл ойтуӈкве патаве. Ань тав урēт кӯщай ла̄вум ла̄тӈе тув ат хӯлтаве. Са̄в ос ёмас рӯпататэ ва̄рыстэ ке, са̄в олныл ойтаве».

	 

	Тамара Мерова
