
Мирн пēриим хо̄тпанув хо̄тпан нупыл са̄тыт сапра̄нин лӯпта э̄тпос котильт акван-атхатыгласыт.  Та хо̄тал ва̄т са̄всыр са̄кконыт урыл потраныл о̄лыс.
О̄влэ̄т округт о̄лнэ то̄ва ма̄хум почетный грамотатыл ос ма̄гылн тагатан по̄сыл мӯйлуптавēсыт. Владимир Михайлович Куриков округ Дума кӯщай палт са̄в та̄л советникыг рӯпиты, тав «За вклад в развитие законодательства» ма̄гылн тагатан по̄сыл майвес. Мо̄т ма̄хум почетный грамотатыл мӯйлуптавēсыт.
Мир о̄лнэ колт э̄ти вина тыналаӈкве ат ро̄ви
Ты накт ты урыл са̄в мир потыртасыт ос ань депутатыт ты пирмайтасаныл. Вина, сур ос мо̄т ё̄р на̄йиӈвит э̄типа̄лаг ва̄т нупыл хӯрум щё̄сныл ос а̄лпыл нёлолов щёс мус тэ̄пъялан ос ӯщлахтын колытыт тыналаӈкве ат ро̄ви. Ты та колыт урыл са̄кконт хансым о̄лы, хо̄т кафе ос рестораныт ма̄хум о̄лнэ колытыт ва̄рим о̄лэ̄гыт. Ань тамле кол са̄в о̄лы, тот ёлн о̄выл этажт тамле тэ̄пъялан колыт рӯпитэ̄гыт. Ос хо̄т я̄нас рестораныт манос кафе-колыт те о̄лэ̄гыт, тот акв тох
э̄лаль ма̄хум вина ёвтуӈкве ос аюӈкве вēрмēгыт. Ты са̄ккон таима̄гыс пирмайтавес, мир о̄лнэ коланылт э̄ти мӯсхал щирыл ӯщлахтуӈкве вос вēрмысыт, нэ̄мхотьют э̄ти кол по̄ханылт мори ул вос ро̄ӈхыс манос та̄кыщ потыртас.
Депутатыт рӯпитаӈкве акваг вос ёхталэ̄гыт
Депутатыт та̄нти ма̄гсыланыл о̄с са̄ккон пирмайтасыт. Титхуйплов э̄тпос сыс хотьютаныл хӯрум щёс  заседаниян ат ёхталы, тав мандат-нэ̄паке хот-виве. О̄влэ̄т ты урыл сака хоса халанылт воритотсыт.  Та са̄кконт тащир хансым о̄лы, дума кӯщай вēрми сапра̄нияныл о̄лнэ порат хотты депутатэ хотталь мо̄т ма̄н рӯпитаӈкве тēтсуӈкве. Мо̄т партия депутатыт номтаныл ат патыс, та̄н ла̄всыт, тох кӯщай вēрми нас ат ёхталан депутат тармыл–патуӈкве. Такос халанылт потыртасыт ос э̄лаль ты са̄ккон та пирмайтасаныл.
То̄ва па̄влыт
хот-щуртумтавēсыт
Округувт са̄в па̄влыт э̄лн о̄лэ̄гыт, та̄н рущ щирыл ла̄вавет – «труднодоступные и отдаленные местности». Ань тит яныг па̄влы̄г Бобровский, Горноправдинск ос ма̄нь па̄выл Батово тувыл хот-щуртумтавēсыт. Ты па̄влыт мус та̄лэ-тувет ёмас яласан лё̄ӈх ва̄рим
о̄лы, таима̄гыс ань та̄н ты
нэ̄пакыл хот-вуйвēсыт. Ты хӯрум па̄выл Ханты-Мансийский районт о̄лэ̄гыт.
Мир пусмалтан ва̄рмаль
Мо̄лалнув мир пусмалтан округ департаментын йильпи кӯщай паттувес, ты А.А. Добровольский. Тав ань та̄нти ва̄рнэ рӯпатаныл урыл депутатытн потыртас. Ос тав ювле хоса титыглавес. Ма̄нь лēккарыг манос санитаркаг рӯпитан хо̄тпат  манса̄вит солко̄ви сэ̄лэ̄гыт. Депутатыт па̄влытын манос ӯсытын ёхталанэ̄ныл порат ма̄хум та̄нанылн  акваг ла̄вēгыт, сака мощщал ойтавет. Алексей Альбертович ювле ла̄выс, тав ка̄сыӈ хо̄тпа ёт потырты, хотьют сака мощща олн ка̄тын выг, та хо̄тпа манса̄витыл ловиньтаве – пуссын такви уральтытэ. Лов со̄тыраныл мощщанув нэ̄мхотьют ат ойтаве, пуссын тыгыл са̄внув олн сэ̄лэ̄гыт.
Мо̄тыт ва̄рмаль – хунь ма̄хум лēккарыт палт хасхатуӈкве ат вēрмēгыт. То̄ва ма̄нь па̄влытыт лēккар щар а̄тим. Ос ӯсыӈ ма̄т та̄н палтаныл сака хоса ӯрхатуӈкве э̄ри. Ты урыл кӯщай хум о̄с потыртас, ты та̄л округувн яныгса̄т арыгтем са̄всыр лēккар рӯпитаӈкве ёхтыс. Та̄н пуссын са̄всыр ӯсанувт ос па̄вланувт рӯпитэ̄гыт. 
Соссаӈ ма̄хманув
вос ва̄ганыл
«О регламенте» нампа постановленият тамле ва̄рмаль пирмайтавес, ань тах таквсы сӯкыр э̄тпос округ думан налыман нупыл нёлолов депутат пēрияӈкве патэ̄в. Та ма̄хмытыл ат хо̄тпа соссаӈ мир Ассамблеят рӯпитаӈкве патэ̄гыт. Таима̄гсыл ты Ассамблеят туп ща̄нь ла̄тыӈ ос та̄нти культураныл ва̄нэ хо̄тпат рӯпитаӈкве тах вēрмēгыт. Ассамблея кӯщаиг паттын депутат ты коныпал дума кӯщай ва̄ӈын хо̄тпаг рӯпитаӈкве паты.
Надежда Алексеева, округ дума депутат ос соссаӈ мир Ассамблеят ва̄ӈын кӯщаиг рӯпитан нэ̄, ла̄выс: «Таквсы, нэ̄пак та̄ратан юи-па̄лт Ассамблеявт тах ат хо̄тпа рӯпитаӈкве патэ̄гыт, то̄нт тах
хосат та̄гыл рӯпитан депутатув о̄выл сапра̄ни о̄вылтаӈкве паты. Тот Ассамблея кӯщай пēрияӈкве патаве. Ос депутатыг рӯпитан хо̄тпа такви ща̄нь ла̄тӈыл вос потыртас ос пēс йис о̄лупса вос ва̄стэ. Туп тамле хо̄тпа тыт рӯпитаӈкве вос вēрмыс. Са̄ртын Ассамблеян мир та̄нти та̄ра пēриясыт, ань думан пēриян депутатытныл тув ат хо̄тпа тах виве».
Мо̄т щёс э̄рыӈ о̄с тах атхатыглэ̄гыт
Сапра̄ни оигпам ляпат Борис Хохряков, округ дума кӯщай, ла̄выс, туи э̄рыӈ о̄с акв щёс тах акван-атхатыглэ̄гыт.
Тыхо̄тал тай та̄н
пирмайтам са̄кконаныл урыл сака хоса потыртасыт, то̄ва порат а̄ла ты ля̄втсыт. Ань са̄выӈпа̄лэ депутатыт иӈ э̄лаль рӯпитаӈкве таӈхēгыт, таима̄гыс хо̄т-а̄ти яласэ̄гыт, ма̄хум ёт хо̄нтхатыглэ̄гыт. Аквтуп ма̄хумн нё̄тнэ ма̄гсыл та̄н ань ты капыртэ̄гыт. Ул э̄лаль рӯпитан ма̄гсыл мир э̄лы-па̄лт потыртэ̄гыт. Ма̄кыг нё̄туӈкве пуссын хунь вēрмēгыт.
