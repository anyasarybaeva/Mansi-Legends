
Ювле хультум э̄тпос 15 хо̄талэ̄т Ханты-Мансийск ӯст соссаӈ мир ла̄тӈаныл ос культура тэ̄ланыл ма̄гыс ва̄рим научно-координационный совет заседаниятэ о̄лыс. Тот рӯпитан ма̄хум коныпал са̄в хо̄тпа культура ос образование па̄лыл ёхталас, ēӈта пасан ва̄тан ӯнтсасыт, ла̄тыӈ ос культура тэ̄лат урыл потыртасыт.

	Та̄н халанылт финно-угорский мир Консультативный комитетт рӯпитан о̄йка В.С. Сондыков,  «Ханты ясаӈ» ос «Лӯима̄ сэ̄рипос» газетаг редакцият кӯщаиг о̄лнэ нэ̄ Р.Г. Решетникова, культура Департамент кӯщай Н.М. Казначеева, Дума депутат о̄йка Е.Д. 

	Айпин, «Лылыӈ со̄юм» нампа ня̄врамыт центр кӯщай Т.С. Вадичупова ос мо̄т са̄в ма̄ньщи ос ханты ма̄хум о̄лсыт. Округув янытыл то̄ва ӯсытыт ос районытыт о̄лнэ соссаӈ ма̄хманув та̄н ётаныл ищхӣпыӈ ут та̄ра потыртасыт, телевизор хосыт акв нупыл суссыт - Ха̄льӯс па̄вылныл, Белоярский, Советский, Октябрьский ос мо̄т па̄влытт о̄лнэ хо̄тпат.

	О̄выл ла̄тыӈ округ кӯщай ва̄ӈын хум Г.Ф. Бухтин тав ла̄выс: «Ма̄н ань пуссын ва̄глув, ты йист соссаӈ ма̄хманув ла̄тӈаныл хотталь со̄ймуӈкве патсыт. Та̄н ань тох ат потыртэ̄гыт, хумус пēс порат ма̄хманыл потыртасыт. Ла̄тыӈ ва̄нэ яныгхо̄тпат 

	ка̄сыӈ та̄л мощща-маӈкве патсыт, таима̄гыс ань ка̄сыӈ потыр, э̄рыг ман мо̄йт ёл-хансуӈкве э̄ри. Молямлаӈкве э̄ри, нэ̄мхоты хо̄тпа ул вос хульты, пуссын хансуӈкве вос а̄лымавет».

	То̄ва хо̄тпат та̄нти рӯпатаныл урыл потыртасыт. А̄с-угорский институт кӯщай нэ̄ В.И. Сподина сака ёмас потыр щё̄питас. Тав ла̄вме щирыл, ань ма̄ньщи ос ханты ма̄хум мо̄йтаныл, пēс йис потраныл, э̄рганыл ёл-хаснэ ма̄гыс, акван-атнэ ос мӯсхал щирыл щё̄питан ма̄гыс, институтанылт ма̄хум сака яныг рӯпата ва̄рēгыт. 

	Ма̄ньщи ос ханты мир халт мо̄йт ва̄нэ хо̄тпа кинсэ̄гыт, мо̄йтыт, потрыт ос э̄ргыт ёл-хансыяныл. Тувыл са̄всыр ищхӣ-пыӈ утыт хосыт та̄наныл мӯсхал щирыл щё̄питыяныл, нэ̄пакыг ва̄рияныл. Ты кӯщай нэ̄ тох ла̄выс: «Ма̄н ань 500 арыгтем хо̄тпа мо̄йтаныл, 

	потраныл ёл-хассанув, 4 со̄тыра са̄виттем щё̄с ищхӣпыӈ утытн хансым о̄лы. Ты 

	рӯпата ва̄рим институтувт 18 хо̄тпа рӯпиты. Ма̄хманув акваг ханищтахтэ̄гыт. Ювле хультум та̄лт Л.В. Кашлатова наука кандидат намыл майвес. 

	Ты та̄л ос кит нэ̄г тамле намыл майвесы̄г – ма̄ньщи нэ̄ М.В. Кумаева ос ханты нэ̄ 

	Г.Л. Нахрачева». Тувыл ос мо̄т хо̄тпат потыртасыт. Ты хо̄нтхатыглап оигпаме э̄лы-па̄лт ма̄хум пуссын нэ̄пакытыл майвēсыт, тот та урыл хансым о̄лы, ань соссаӈ мир ла̄тӈаныл хотталь ул вос со̄ймēгыт, э̄лаль хумус рӯпитаӈкве э̄ри. 

	 

	Светлана Хозумова

	 
