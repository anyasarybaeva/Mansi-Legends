
Россия янытыл са̄всыр ӯсытыт, па̄влытыт о̄лнэ хо̄тпат яныг таквс э̄тпос 3 хо̄талэ̄т Москва ӯсн во̄выглавет ос «Гордость нации» нампа премиял мӯйлуптавет. 
Ты премиял са̄в э̄рнэ рӯпата ва̄рнэ хо̄тпат, са̄в та̄л ка̄ркамыг рӯпитан ма̄хум янытлавēсыт. Тамле ялпыӈ хо̄тал ты та̄л о̄выл щёс ва̄рыгла­вес ос Россият о̄лнэ са̄в­сыр мирыт юртыӈыщ о̄лнэ хо̄тал кастыл щё̄­пи­та̄л­вес.
Нижневартовский район Аган па̄вылт о̄лнэ ё̄рн э̄ква Маргарита Вытымовна Венго «За вклад в сохранение и развитие родных языков» нампа номи­нацият о̄выл местал майвес. 
Тав 36 арыгкем та̄л ня̄врамыт ё̄рн ла̄тӈыл потыртаӈкве школат ханищтасанэ. Тав «Ветеран труда РФ», «Старший учитель» намыл майвес. «Отлич­ник образования» ос «За трудовое отличие» ма̄глын тагатан по̄сыг о̄ньщи. Ань Маргарита Вытымовна пенсият о̄лы.
Юи-о̄выл та̄лыт тав  «Музыкальные истории. Сказки моей бабушки»  нампа аудиосборник щё̄питас. Тот ё̄рн э̄ква са̄в мо̄йтыт, а̄мщит, пēс потрыт акван-атыс. 
Ты мо̄йтыт, потрыт Аган, Варьёган ос мо̄т ма̄нь па̄вылквет о̄лнэ сосса ма̄хум ло­виньтасыт. Ты рӯпата ва̄рнэ ос са̄в та̄л ня̄в­ра­мыт ханищтан ма̄гсыл Маргарита Венго пре­миял майвес. Ё̄рн э̄ква Москва ӯсн ялуӈкве ат вēрмыс, диплом-нэ̄паке юв тах кēтаве.  
Премия са̄т номи­на­ци­ят касыл щирыл миве. Ка̄сыӈ номинацият о̄выл, китыт ос хӯрмит места о̄лы. Ты та̄л  Россия янытыл о̄лнэ 700 арыгкем э̄лум­хо̄ла­сыт та̄нки нэ̄паканыл тув кēтыг­ласаныл. Та̄н халанылт 31 хо̄тпа но̄х-патсыт ос Москва ӯсн янытлаӈкве во̄выгла­вēсыт.  
Тамле премиял ма̄хум янытлаӈкве Россият о̄лнэ са̄всыр мирыт Ассамблея кол ва̄руӈ­кве номылматас. Ты рӯ­пата щё̄питан ма̄гсыл та̄н Россия Президент фондыл грант-олныл та̄стувēсыт.
Ань «Гордость нации» нампа премия ка̄сыӈ та̄л яныг таквс э̄тпос нилыт хо̄талэ̄т Россия янытыл о̄лнэ мирыт янытлан кастыл миӈкве тах патаве.
Маргарита Вытымовна Дарко-Горшкова нампа па̄вылт самын патыс. То̄нт ты па̄выл Сургутский район нупыл хансым о̄лыс. Ты пēс па̄вылт хосат та̄гыл ма̄хум ат о̄лэ̄гыт. Ань та ма̄ Нижневартовский район нупыл ловиньтаве. Ё̄рн нэ̄ нам-нэ̄паке щирыл самын патум ма̄тэ Аган па̄вылт о̄лы.  
Ща̄няге-а̄щаге са̄лы ӯрим, во̄раим, хӯл алыщлым во̄рт о̄лсы̄г. Маргарита школан миннэ поратэ хунь ёхтыс, Аган па̄выл интернатн кēтвес. Тот тав нёлолов класс а̄стлас. Тувыл Ханты-Мансийск ӯсн э̄лаль ханищтахтуӈкве минас. 
Та урыл Маргарита Вытымовна ла̄выс:«Ма̄н группат 28 а̄гирищит ос акв пыг ха­нищ­тахтасӯв. Ма̄н ос кит группаг ла̄кквауртвесӯв, ак­ват ма̄ньщи ла̄тыӈ, мо̄таныт ханты латыӈ ханищ­тасыт. Ам ма̄ньта̄гыл ё̄рн ла̄тӈыл потыртасум, тот ханты ла̄тыӈ ханищтаӈкве ла̄ввēсум.  
Училище юи-па̄лт Аган па̄вылн рӯ­питаӈкве кēтвēсум. То̄нт ня̄врамыт туп ханты ос ё̄рн ла̄тӈыл потыртасыт. Ам та̄наныл рущ ла̄тӈын ханищтасанум. Тувыл матахкем та̄л минас, во̄рныл ёхтын ня̄врамыт пуссын рущ ла̄тӈыл потыртаӈкве патсыт. Ам та̄наныл ханты ос ё̄рн ла̄тӈын ханищтасанум».  
Людмила ТЕТКИНА
