

	Тӯяг Ӯринэ̄ква хо̄тал о̄лум порат ам Сургут ӯсн ялсум. Тот Олеся Пельментикова ханты нэ̄ ёт хо̄нтхатыгла̄сум. Тав Локосово па̄вылт самын патыс, тот яныгмас. Школа а̄стламе юи-па̄лт, ня̄врам ханищтан хо̄тпаг институтт э̄лаль ханищтахтас. Тувыл хум ва̄рыс, ань та ӯст школат ня̄врамыт ханищтым рӯпиты.


		Ты нэ̄ кит ня̄врам о̄ньщи. А̄гитэ лов та̄лэ то̄влыс. Тав хӯрмит классыт ханищтахты ма̄нь та̄гыл соссаӈ мир урыл са̄всыр потрыт акван-аты. Пыге ос ущты китыт та̄лэ то̄влыс. Олеся ла̄выс: «Ня̄враманув ма̄нь та̄гыл пēс йис о̄лупса ва̄рмалит янытлан тэ̄лан ханищтаӈкве э̄рēгыт. Ётыл та̄н янгыг ēмтэ̄гыт, ты ва̄рмаль э̄лаль тотуӈкве та̄нки тахмаēгыт тах». 

		Соссаӈ ма̄хманув «Пēс Сургут» музейт ялпыӈ хо̄талыт щё̄пита̄лнэ порат, ты щēмья акваг тув мӯйлуӈкве яланта̄лы. Ам та̄нанылн щунь паща ла̄тыӈ кēтэ̄гум.

		 

		Николай МЕРОВ

		 


	 
