
Урай ӯст онтоловит ма̄щтырлан фестиваль о̄лум порат тув са̄всыр ма̄ныл ма̄хум ёхталасыт. То̄нт ам акв ёмас хо̄тпа ёт хо̄нтхатыгласум. Тав наме Сергей Константинович Лукъянчиков, йӣвныл матыр-а̄ти ма̄щтырлан хум. Тав Челябинский областит самын патыс. Ос Нягань ӯст налыман нупыл ат та̄л о̄лы. Тот са̄в та̄л художник-оформителиг рӯпитас. Ань пенсиян патыс.  Ты хум такви рӯпататэ урыл а̄нумн потыртас.
Сергей Константинович о̄лнэ̄тэ палытыл са̄всыр пормас ва̄ри. Ёргын ос по̄слын хуриянэ нэ̄мхуньт ат ловиньта̄лсанэ. Тав 2010 та̄л па̄сныл ма̄к ты ва̄рмаль щирыл рӯпитаӈкве о̄вылтахтас. Акв порат тав ка̄тыл хурит по̄слум хум Владимир Игошев рӯпатанэ хосыт хусахкем картина ос хури йӣвныл ёргыс. Та утанэ таквина̄тэ̄н хультуптасанэ, пӯмащ ма̄гыс юн о̄ньщиянэ. Ты хуриянэ таима̄гыс ва̄руӈкве номылматсанэ, тав ка̄тыл хурит по̄слын нэ̄ Лариса Пастернак ёт ва̄йхатуӈкве патыс. Ты нэ̄ Россия народный ма̄щтыр нам о̄ньщи. Таве э̄руптанэ̄тэ ма̄гыс «Я̄, Ха̄п, О̄лупса» нампа ва̄рмаль щирыл пормасыт ва̄руӈкве номылматас. Та порат ва̄рум хуриянэ ос ха̄пыл товнэ тӯпанэ (са̄всыр тӯп юн о̄ньщи) Ханты-Мансийск ӯс музеитн ос округ янытыл са̄всыр ма̄н суссылтаӈкве тотыглавēсыт. Пēс йис порат ма̄хум са̄всыр пормасыт хумус ва̄рсыт, Сергей Константинович щар ма̄к акв тох ты ва̄риянэ.
Тӯпыт ва̄руӈкве то̄нт о̄вылтахтас, хунь тав округ Ассамблея кӯщай хум Еремей Айпин рӯтанэ палт Нижневартовский районын пēс йис о̄лнэ ма̄н ялыс. Тот тав ханты ма̄хум ёт э̄тпоскем о̄лыс, ос пēс порат ва̄рим тӯпыт ханищтас. Насати, во̄раяӈкве ос хӯл алыщлаӈкве  ялантан тӯпыт акв щирыл ат ва̄равет.
Тувыл тав соссаӈ ма̄хум о̄лупсал пӯмщалахтуӈкве патыс. Пēс ма̄хум манхурип йӣвныл манырсыр пормас ва̄рсыт, тав Ханты-Мансийск ӯс «Ма̄-вит ос Э̄лумхо̄лас» нампа музей-колт сунсыс ос ты ва̄рмаль урыл тот хансым потрыт ловиньтас.
Ты ма̄щтыр хум округт о̄лыглам ма̄щтырлан касылыт са̄в щёс но̄х-патыглас. Тыима̄гыс тав ань лӯпта э̄тпост о̄лум соссаӈ ма̄хум мирхал фестивальн ёмщакв щё̄питахтас. Ань са̄в ма̄щтыр хо̄тпат а̄ны-са̄ныт ва̄рēгыт. Таима̄гыс о̄йка матыр та̄рвитнув рӯпата ёргуӈкве номылматас.
Ос пēс ма̄хум о̄ньщам нэ̄рнэ йӣв ва̄руӈкве номтэ патыс. Ты ёнгын ут хумус ва̄раве, ёмщакв ханищтастэ. Ос ты ут ва̄руӈкве та о̄вылтахтас. Таве кит хо̄тал ӯльпа йӣвныл ёргыстэ. Та̄ныт ва̄рнэ ма̄гыс са̄лы сыс та̄н тотыс. Ёнгын утэ суиӈыг ос нё̄тнэ̄г вос суйтыс, та̄н о̄вланэ лув лэ̄г а̄тыл хартсанэ. Ты касылыт са̄в ма̄щтыр хо̄тпат ёрыгхатсыт. Ос Сергей Константинович рӯпататэ щар нё̄тнэ̄г ва̄рыстэ. Жюри-хо̄тпат та̄ра тав ва̄рум утэ пēриясаныл. Тыи ма̄гыс «Лучший мастер по художественной обработке дерева» намыл майвес.
Ты о̄йка такви рущиг о̄лы ос соссаӈ мир о̄лупса татем ты ханищты. Ма̄ньщи ос ханты ма̄хум о̄ньщигла̄лум пēс пормасыт ва̄руӈкве сака э̄рупты. Ань ос тамле номт о̄ньщи, соссаӈ ма̄хум са̄ӈквылтан утыт пуссын ва̄руӈкве кусыглахты. Ам тавēн тамле ла̄тыӈ кēтэ̄гум, номтыт о̄щнэ ва̄рмалянэ тэ̄лаг вос ēмтэ̄гыт.
