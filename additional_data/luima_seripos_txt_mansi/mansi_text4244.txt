
Та̄л котиль э̄тпос 31 хо̄талэ̄т Софья Семёновна Азизова, такви о̄парищ наме Вынгилева, 83 та̄лэ то̄влыс. Ма̄ньщи э̄ква Ха̄льӯст 31 та̄л хо̄псы а̄гм пусмалтан пӯльницат ма̄нь лēккарыг рӯпитас. Софья Семёновна «Ветеран труда РФ» нам о̄ньщи. Са̄в та̄л ка̄ркамыг рӯпитаме ма̄гсыл са̄всыр янытлан нэ̄пакыл майлувес.
Софья Семёновна — ка̄ркам, мӯтраӈ ос ма̄щтыр э̄ква. Тав сакныл турло̄псыт, пальсакыт хартуӈкве, ма̄ньщи супыт ос мо̄т пормасыт ю̄нтуӈкве сака ха̄сы. Ха̄льӯст о̄лнэ соссаӈ ма̄хум Любовь Кашлатова акваг акван-атыглыянэ ос та̄н ма̄гсыланыл са̄всыр ханищтапыт ва̄рыглы. Мо̄т ма̄ньщи ос ханты нэ̄т ёт ма̄щтырлаӈкве Софья Семёновна акваг во̄выглаве.
Э̄ква ю̄нтум пормасанэ та̄ра ханьщуӈкве ро̄ви, тав супанэ сака хорамыӈыт ос нё̄тнэт. Тав ма̄ньщи супе Венгрия мо̄т хо̄н ма̄н тотвес ос музейт тот суссылтаве. Э̄ква ос А̄с-угорский театрыт рӯпитан ма̄ньлат а̄гит-пыгыт ма̄гсыл ос ма̄ньщи маснут ю̄нтыс.
Софья Семёновна ма̄нь ня̄врамыг о̄лыс, хунь а̄тятэ а̄тимыг ēмтыс. Оматэ хӯрум ня̄врам ёт хультыс. То̄нт Соня туп нила та̄лэ то̄влыс, Наташа йигрище акв та̄л яныт о̄лыс. Костя каӈке са̄т та̄лэ то̄влыс. Оманыл та̄ра рӯпитаӈкве патыс ос па̄влыӈ ма̄хум ёт во̄р яктым акваг яласас. Соня ос Костя тэ̄нки колсори рӯпата ва̄рсы̄г, кӯр па̄лтыгласы̄г, вит тотсы̄г. Соня Няхлаӈ па̄выл школат ат класс мус ханищтахтас, ты юи-па̄лт Кульпас па̄вылн кēтвес. Тот тав са̄т класс а̄стлас ос э̄лаль ӯйхул пусмалтан лēккарыг Салехард ӯсн ханищтахтуӈкве минас. То̄нт а̄гит-пыгыт ханищтахтын ма̄ныл а̄стланэ̄ныл юи-па̄лт рӯпитаӈкве та̄ра кēтвēсыт. Софья Семёновна са̄лыӈ ма̄хум ёт ӯйхул пусмалтым кит та̄л Ямал ма̄т яласас. Тувыл ты рӯпатаныл по̄хан минас ос ювле о̄лнэ ма̄тэ̄н ёхтыс. Ха̄льӯст районный пӯльницан колкан ловтуӈкве патхатас. Тот ӯст о̄йкатэ ёт хо̄нтхатас, наме Акрам Азизов.
Пӯльницат рӯпитым ма̄ньщи нэ̄ Ханты-Мансийск ӯсн ма̄нь лēккарыг ханищтахтуӈкве кēтвес. То̄нт о̄йкатэ ёт яныг ӯсн о̄луӈкве ва̄нтласы̄г. Софья Семёновна а̄лпыл ханищтахтас ос ӣтипа̄лаг рӯпитас. Ханты-Мансийск ӯст Лёва яныг пыгēн самын патыс. Нэ̄ ханищтахтын ма̄ныл хунь а̄стыс, колта̄глэ ёт ювле Ха̄льӯсн минас. Ты юи-па̄лт 1967 та̄лт Калерия а̄гитэ самын патыс. Ха̄льӯст тав хо̄псы а̄гм пусмалтан пӯльницан ма̄нь лēккарыг рӯпитаӈкве вуйвес. Та порат са̄в ма̄хум хо̄псыяныл а̄гмыӈыт о̄лсыт, та пӯльницат акваг са̄в хо̄тпат пусмалтахтасыт, та̄н халанылт ня̄врамыт ос о̄лыс. Та̄н оманыл-а̄тяныл та̄л тот хуясыт, то̄ват юв воратасыт, акваг лю̄щсыт. Ма̄ньщи нэ̄ ка̄сыӈ ня̄врам аниглāлыстэ, сынгата̄лыстэ, тыима̄гсыл а̄гирищит, пыгрищит таве сака э̄руптасаныл ос ка̄сыӈ хо̄тал таве ӯрсаныл. Тав рӯпатан туп ёхты, та̄н пуссын тав палтэ ха̄йтэ̄гыт.
Софья Семёновна о̄йкатэ ёт 52 та̄л аквъёт о̄лсы̄г. О̄йкатэ 2016 та̄л а̄тимыг ēмтыс. Ань Калерия а̄гитэ тав ляпатэ̄т о̄лы. Ты э̄лы-па̄лт а̄гитэ са̄в та̄л яныг ӯст о̄лыс, а̄тятэ хунь а̄гмыл ēмтыс, ювле Ха̄льӯсн о̄луӈкве ва̄нтлас. Лёва колта̄глэ ёт Ягрим па̄вылт о̄лы.
Софья Семёновна рӯт ма̄хманэ̄н намхо̄талыл янытлаве, са̄в ёмас, сымыӈ ла̄тыӈ тавēн кēтэ̄гыт ос пуста̄гыл о̄луӈкве ла̄вēгыт.

Калерия СУПРУН кēтум пищматэ
ма̄ньщи ла̄тӈыл 
Людмила ТЕТКИНА хансыстэ
