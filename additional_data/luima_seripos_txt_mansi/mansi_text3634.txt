
Ювле хультум э̄тпост Ханты-Мансийск ӯст соссаӈ ма̄хманув са̄лыл кассыт. Та порат ам то̄ва хо̄тпат ёт потрамасум, ань э̄лаль та̄н ураныл ловиньтэлы̄н.

Ло̄пмус па̄выл хум

	 

	Ты хурит ма̄ньщи хум Леонид Сергеевич Албин по̄слым о̄лы. Ха̄льӯс район Саранпа̄выл нупыл Нё̄рт са̄лы ӯрим яласы. Тав тох ты потыртас:

	— Са̄лыӈколт яласанэм ат та̄лыг ты ēмтыс. Нилыт бригадат рӯпитэ̄гум, бригадирув Василий Владимирович Ромбандеев. Ма̄н ат хо̄тпа са̄лы ӯрēв, пастухыг ла̄вавēв – Юра Хозумов, Андрей Канев, Владик Валей, ам ос Василий Владимирович. Ам ань амти са̄лыт о̄ньщēгум, янмалтасанум.

	Яныгпо̄ль э̄тпос па̄сныл ва̄т са̄грапнал э̄тпос мус ма̄н са̄лыянув ёт Нё̄р тапа̄лт о̄лэ̄в. Ты ма̄ Инта ӯс ляпат о̄лы, Коми республикат. Тот са̄лыянув ӯнттын ма̄ о̄лы, таима̄гыс хунь пора ёхты, са̄лыянув ёт тув та ва̄нтлэ̄в. Ос хунь на̄лув ва̄глэ̄в, Ло̄пмус па̄влумн ялантэ̄гум, юн ма̄хманум ёт хо̄нтхатыглэ̄гум – омагум-а̄тягум, а̄пщим ос хӯрум йӣгрищанум ёт.

	Ты ӯсн касуӈкве ам о̄выл щёс ёхтысум, а̄нумн тыт сака мӯстыс, соссаӈ хо̄тпат ёт ва̄йхатасум, потрамасум. Мо̄тыт та̄л во̄вавēв те, о̄с ёхталэ̄гум, са̄лы ӯрнэ ма̄х-манув ёт о̄с мощ каснувум.

	Ма̄н ань халувт ма̄ньщи ла̄тӈыл мо̄рсыӈыщ потыртэ̄в, янгыщ рущ манос саран ла̄тӈыл потрамēв. Ма̄нти ла̄тӈувтыл Анна Дмитриевна Ромбандеева о̄йкатэ̄нтыл потырта̄лэ̄г, тэ̄натэ̄ныл хӯлыглэ̄гум, тувыл та. Ла̄тӈув хотталь со̄ймуӈкве та патыс, мощēртын туп нэ̄пакыт хульты.

	Ам Лёня китыгласлум, нэ̄ хо̄тпа тотыс ман а̄ти, тав ла̄ви, ань Нё̄рт яласаӈкве ма̄ньщи а̄гит ат ка̄сащēгыт, таима̄гыс тав нэ̄ иӈ ат тотыс. Са̄лыӈколт ань пенсиян минам э̄кват туп о̄лэ̄гыт, та̄н яласаӈкве по̄йтэ̄гыт, тот нэ̄ хо̄тпа щар ат хульты.

	 

Касум па̄выл нэ̄г-хумыг

	 

	Ханты нэ̄г-хумыг Светлана Александровна ос Алексей Семёнович Тарлиныг Касумныл ёхталасы̄г. Тэ̄н тамле нё̄мса хо̄тпаг, Светлана акв-кит ла̄тыӈ ла̄выс:

	— Ам омагум-а̄тягум Нумто ма̄т самын патсы̄г, акваг са̄лы ӯрим яласасы̄г, бригадат рӯпитасы̄г. Тэ̄н ётэ̄н ам ма̄нь та̄гыл яласасум, са̄лыянув ёт акваг ва̄нтлысӯв. Омам Любовь Геннадьевна а̄тимыг ēмтме атхуйплов та̄лыг ты ēмтыс. А̄тям Александр Николаевич Кантеров са̄лыӈколт о̄лы. Мēн о̄йкамēнтыл лов арыг та̄л са̄лы ӯрим яласымēн, ва̄т арыг са̄лы о̄ньщимēн. Нила ня̄врам янмалтымēн – Вероника, Егор ос юртыӈ а̄гиягмēн – Валерия ос Татьяна.

	Ханты-Мансийск ӯсн касуӈкве мēн о̄выл щёс ёхтысамēн. Кӯщаит яныг рӯпата ва̄рмыт – сыре-сыр конкурсытыл ос касылыл щё̄пита̄лвесӯв, ма̄навн сака пӯмыщ о̄лыс, халанувт маттем та кассув. Мо̄тыт та̄л мēн тах о̄с ёхталымēн, во̄вавēв те.

	 

Са̄лыӈ колта̄гылт 

яныгмам хум

	 

	Сергей Егорович Чупров Ха̄льӯс район Саранпа̄вылныл ёхталас. Тав колта̄гыл ма̄хманэ йис та̄гыл пуссын са̄лы ӯрим яласэ̄гыт. Оматэ Евдокия Сергеевна, а̄ги о̄парищ наме Тургачёва. А̄тятэ Егор Петрович Чупров. Тэ̄н Нё̄рт са̄лы ӯрим налыман та̄л арыг яласасы̄г. Сергей Егорович тох ла̄выс:

	— Ам китыт бригадат рӯпитэ̄гум, э̄лнаӈ бригадирыг о̄лсум. Щēмьям ёт са̄лыӈколт налыман нупыл онтолов та̄л ты яласэ̄гум. Э̄квам ма̄ньщи нэ̄, наме Марина Алексеевна, а̄ги о̄парищ наме Хозумова, Ло̄пмусныл о̄лы. Мēн нила ня̄врам о̄ньщимēн. Яныг пыгмēн Егор, тыт Ханты-Мансийск ӯст о̄лы. Китыт пыгмēн Салехард ӯст ханищтахты. Лена а̄гимēн ты та̄л лов класс а̄стлы. Тав спорт тэ̄ла сака э̄руптытэ, хо̄т-а̄ти акваг яласы, выступайты. Щар ма̄нь пыгмēн Мишамēн атыт классыт ханищтахты.

	Ам Сергей Егорович китыгласлум, са̄лы ӯрим яласаӈкве та̄рвитыӈ? Тав ла̄вме щирыл, ма̄ньта̄гыл Нё̄рт яласас, ханьщувлас, то̄ва порат ул кос та̄рвитыӈ, са̄лы ӯрим тоха та яласэ̄гыт, рӯпитэ̄гыт.

	Ты я̄тил ма̄хманувн са̄в ёмас, сымыӈ ла̄тыӈ ла̄вēгум! Пус ка̄т, пус ла̄гыл вос о̄лэ̄гыт, са̄лыяныл вос са̄вмēгыт, пуста̄гыл вос ха̄йтыгтэ̄гыт!
