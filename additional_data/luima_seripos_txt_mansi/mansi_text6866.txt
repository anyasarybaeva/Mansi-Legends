
Пēс йис пора та̄гыл Пуксиковыт колта̄гланыл ёт Хулюмсӯнт па̄вылт о̄лэ̄гыт. Ань та па̄вылт о̄лнэ Пуксиковыт халт Галина Николаевна Бушуева, такви о̄парищ наме Пуксикова, щар яныг хо̄тпаг о̄лы. Тав урēтыл  №10 ма̄ньщи газетат ам яныг потыр хансыгласум. Галина Николаевна рӯтанэ урыл потре ань э̄лаль мины: 
– Ам а̄тям Николай Сергеевич Пуксиков Хулюмсӯнт па̄вылт самын патыс, тыт яныгмас. Та̄н щēмьяныл яныг о̄лыс, са̄в ня̄врам. А̄тям та̄н халанылт щар ма̄ниг о̄лыс. Школат нила класс мус ханищтахтас, оматэ̄н нё̄тнэ мус ēмтыс, во̄раяӈкве ос хӯл алыщлаӈкве патыс. 
1943 та̄лт я̄ӈк на̄тнэ э̄тпост хо̄нтлаӈкве тотвес. А̄квум потырта̄лыс, а̄тям та̄ланэ намыл янгыг хас­вēсыт. Военный нэ̄пакēт самын паттум та̄лэ 1926 та̄л о̄лыс. Кос а̄тям 1928 та̄лт самын патыс. Хо̄нт­лым, Берлин мус ялыс. Война юи-па̄лт армият лусытас, 1950 та̄лт юв ущ ёхтыс. 1952 та̄лт омам ёт акван-минасы̄г. 1954 та̄лт ам самын патсум. Ма̄н щēмьявт сāт ня̄врам о̄лыс.  
Хо̄нтламе ма̄гсыл, са̄в по̄сыл майлувес. Ётыл ма̄ньщи ла̄тӈыл хансум пищманэ ос ты по̄санэ па̄рколт хо̄нтсанӯв. Нэ̄па­канэ ос по̄санэ Слава а̄пщим ӯргалым ань о̄ньщиянэ. 
 Ам яныгмам порат а̄тям война урыл сака ат потырта̄лас, амки о̄с сака ат китыглахтасум. Туп акв щёс мощ аялас, акв потыр потыртас. Ат тор­гамтас­лум, ты ва̄рмаль война порат манос та юи-па̄лт о̄лыс.
Тав товлыӈха̄пыт но̄х-тыламлан ос ёл-иснэ ма̄т рӯпитас. Акв хо̄тал ӣтипа̄лаг товлыӈха̄пыт кургуӈкве та патсыт, но̄х-тыламлаӈкве щё̄питахта­сыт. Лё̄ӈхе ёмащакв вос на̄ӈки, кит палыл на̄й­по̄сыл ва̄рвес. Тувыл илт­торыг на̄йпо̄сыт лап-харыгласыт. 
А̄тям хот-рохтыс, э̄лаль маныр ва̄руӈкве, о̄влэ̄т щар ат торгамтас. Ном­тыл ёхтувес, трибунал щирыл ань тах та суты­таве. Товлыӈха̄пыт иснэ ма̄, улпыл, во̄рт хо̄т о̄лыс, а̄тям совыр лэ̄с ӯнттуӈ­кве тот яланта̄лас. Совыр лэ̄сыт кēрква̄лгыг ва̄р­санэ. Ты лэ̄сыл ва̄рим кēр­ква̄л­гыл на̄йпо̄сыт ёма­щакв молях ва̄рапасанэ, та̄н пуссын пēламласыт ос товлыӈха̄пыт э̄лаль но̄х-тыламлаӈкве та̄ра та патсыт.
А̄тям каӈке Гаврил хо̄нтлаӈкве о̄с ялыс. Хулюмсӯнт павылт щēмьятэ ёт о̄лыс. Яныг­па̄вылныл о̄лум нэ̄тэ ёт кит ня̄врам Татьяна ос Василий янмалтасы̄г. Тэ̄н сас тэ̄нки щēмьяг о̄щсы̄г. 
Татьяна о̄йкатэ Семён Самбиндалов ёт Усть-Маньят о̄лыс. Василий нэ̄тэ ёт хӯрум ня̄врам Серёжа, Таня ос Толя ян­мал­тасы̄г. Серёжа ань колта̄глыл Кульпас па̄вылт о̄лы. Толя хосат Израиль мо̄т хо̄н ма̄н о̄луӈкве ва̄нтлас. Таня школа юи-па̄лт Пенза ӯст ханищ­тахтас, тот о̄лыс. Тав ань а̄тимыг ēмтыс, ня̄вра­манэ тот о̄лэ̄гыт. Серёжа та̄н ётаныл ва̄йхаты, тув яланта̄лы. 
Толя Израиль нупыл минаме юи-па̄лт воссыг юв ат ёхталас, пищма о̄с ат хансыглас. Серёжа таве акваг кинсыстэ. Са̄в щёс «Жди меня» нампа передача щирыл таве хо̄нтуӈкве таӈхыстэ. 

Акв порат Хулюмсӯнт па̄вылт о̄лнэ пыгн Ваня Пуксиковн Израиль хо̄н ма̄ныл нэ̄ свонитас ос рӯтанэ урыл китыглахтас. Ваня ма̄ньлат пыг, рӯтанэ урыл сака са̄в ат ва̄г. То̄нт ты нэ̄ ам э̄щум Марина палт свонитас ос рӯтанэ урыл пӯмща­лахтас. 
Марина ос Ваня ищ­хӣпыӈ ут хосыт хо̄нт­саге. Марина а̄нумн ты урыл ла̄выс. Насати, Толя а̄гитэ Израиль мо̄т хон ма̄т ань о̄лы. 

Ма̄н та̄ра Кульпасн Серёжа палт свонитасув. Серёжав сака щāгтыс, Толя ня̄враме та хо̄нтхатас. 
А̄гитэ наме Ника. Тав лавыс, а̄тятэ а̄ти­мыг ēмтыс, тот Израиль ма̄т ёл-щё̄питавес. Ника хум ва̄рыс, такви ня̄в­раманэ янмалты. Серёжа рӯтанэ палт Израиль нупыл 2020 та̄лт ялуӈкве кусыглас. Тувыл ты корона­вирус а̄гм ма̄гсыл тув ат минас. 
Ника ня̄враманэ ёт Кульпасн ёхталаӈкве о̄с во̄всанэ. Мēн Маринам ёт ищхӣпыӈ утыт Ника ос тав ня̄враманэ хуринэ суссанмēн, та̄н щар ма̄ньщи хурипат. Пыге тай Гаврил нупыл сака харты.  

Гаврил война юи-па̄лт юв ёхтыс. Нэ̄тэ ёт кит­тыг-минасы̄г, манрыг тох ēмтыс, ам тай ат ва̄глум. Гаврил мо̄т нэ̄ тотыс ос Няхлаӈ па̄вылн о̄луӈкве ва̄нтлас. Китыт нэ̄тэ ёт нила ня̄врам Петя, Лида, Дуся ос Сеня янмалтасы̄г. 
Ма̄н акв порат Кимкъя­сӯй па̄вылн ялсӯв ос Няхлаӈ па̄вылн па̄г пух­та̄ласув. Па̄влыӈ ма̄хум ла̄всыт, тот Гаврил пыге Сеня Пуксиков о̄лыс. Тав а̄тимыг ēмтыс, колэ хультыс. Тув щалтсасув, колкант таса̄вит хурит ла̄кква-пāхвтым о̄лсыт. Та халт а̄тям хуриянэ тот хо̄нтсанӯв ос ёт-висанӯв. А̄тям хунь лусытас, Гаврил каӈке палт такви хуриянэ кēтыгласанэ.
А̄тям ос акв каӈк о̄нь­щас, наме Павел. Тав урēтыл са̄в ат ва̄гум. Кит увщияге Аксинья, Анна Хулюмсӯнт па̄вылт о̄лсы̄г. Александра Ня̄хщам­во̄льт колта̄глэ ёт о̄лыс. Анастасия ос Ягрим па̄­вылт по̄хат, тот хо̄т о̄лыс. 
То̄нт ма̄хум А̄с я̄н хӯл алыщлаӈкве кēтыглавē­сыт. Тав о̄с тув минас, тот хум ва̄рыс, Ендырев о̄парищ наме о̄лыс. О̄йка­тэ̄нтыл кит ня̄врам о̄щсы̄г. 
А̄квум Анастасия ма̄нь пыге Витя самын паттум порат а̄тимыг ēмтыс, а̄гитэ са̄т та̄л яныт о̄лыс. Тох ня̄врамыг савалапыг хультсы̄г. А̄тям увщитэ хунь а̄тимыг ēмтыс, тэ̄н оматэ ёт тув минасы̄г. Ос Витя тэ̄нки палтэ̄н вистэ̄н. А̄гитэ ёт виӈкве Ендыревыт ат ка̄сащасыт. Тав щащēкван ос а̄тянэ̄н янмалтавес. Витя ос ма̄н палтув о̄лыс. 
Акв порат ам Ягрим па̄вылт пӯльницат хуя­сум. То̄нт ам палтум нэ̄ ёхталас. Ам тав нупылэ сунсэ̄гум, хащтāл нэ̄, ам таве щар ат ва̄глум. Амки иӈ ма̄ньлат нэ̄г о̄лсум, сака э̄ссамтасум, наме хумус аты китагласлум. Тав та̄ра китыглахтуӈкве патыс: «Наӈ Пуксикова, Хулюмсӯнт па̄вылныл о̄лэ̄гын?» То̄нт тав потыр­тас, тав иӈ ма̄нь ня̄врамыг о̄лыс, хунь оматэ āтимыг ēмтыс. Тав а̄тятэ рӯтанэ̄н янмалтавес. Витя а̄пщитэ Хулюмсӯнт па̄вылн Пук­сиковыт оматэ рӯтанэ палт тотвес, тот янмал­тавес. 
Ам ювле ла̄всум: «Ам Витя Ендырев ва̄глум, тав ма̄н щēмьят о̄лыс. Тав школа юи-па̄лт Усть-Манья па̄вылт экспеди­ци­ят рӯпитас. Нэ̄ тотыглас, тувыл тэ̄нки ня̄врам ат ощсы̄г». Тох ляпа рӯтум ёт Ягрим па̄вылт хо̄нтха­тыгласум, тувыл хумус наме аты китыгласлум.
Омам Няхлаӈ па̄выл­ныл о̄лыс. Акв порат Надя Лыткина а̄нум Саран­па̄вылн ялуӈкве во̄выстэ. Ла̄выс, ляпа рӯ­танум та па̄вылт о̄с о̄лэ̄­гыт. Омам а̄кве Ня̄хлаӈ па̄вылт о̄лыс, тувыл Саран­па̄вылн ва̄нт­лас, Анастасия наме. Та па̄вылн ялмув порат тав ётэ ва̄щинь­тахтасув. 
А̄нум ка̄саластэ, такем щāгтыс. Ам омам-а̄тям урыл потыртаӈкве кос патсум, тав ювле ла̄выс, ма̄н щēмьяв урыл пуссын ва̄г. Омагум-а̄тягум хунь а̄тимыг ēмтсы̄г, ос а̄пщи­янум, э̄щанум ёт амккем хумус хультсум. Омам а̄кве Анастасия 97 та̄л мус о̄лыс, 2016 та̄лт а̄тимыг ēмтыс. Омам ос акв каӈк о̄ньщас, Дима наме о̄лыс. 

Ам Галина Николаев­нан потре ма̄гсыл яныг пӯмащипа ла̄тыӈ ла̄вēгум. Ма̄ньщи нэ̄ такви рӯтанэ урыл са̄в ва̄г, хо̄т ос хумус о̄лэ̄гыт, пӯмщалах­ты, такви рӯт ма̄хманэ ат ёрувлыянэ. Ам тавēн са̄в ёмас, сымыӈ ла̄тыӈ кēтэ̄гум. Пус ка̄т, пус ла̄гыл ла̄вēгум, На̄й-О̄тыранылн вос ӯргалаве.  
Людмила ТЕТКИНА
