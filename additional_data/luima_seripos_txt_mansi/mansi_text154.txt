
Дарья Белова Югорск ӯст о̄лы. Ма̄навн тав мо̄лал пищма кēтыс, ос ань тав потре хансылӯв. Тав «Прометей» нампа колт рӯпатан о̄вылтыт потыртас. Ань ханищ­тан хо̄тпат хумус ня̄врамыт ёт рӯпитэ̄гыт, маныр ва̄рēгыт, та урыл ловиньтэ̄н.
Ты центрыт хус са̄всыр кружок рӯпитэ̄гыт. Тот ка̄сыӈ а̄гирищкве ман пыгрищакве такви сымēн э̄рнэ тэ̄ла хо̄нты. Тув нила та̄лныл ос он­толовхуйплов та̄ланыл то̄влын мус ня̄врамыт ялантэ̄гыт. Та̄н та̄нки халанылт румалахтэ̄гыт ос аквъёт юртыӈыщ о̄лэ̄гыт, ма̄ янытыл о̄лнэ ма̄хум культураныл ос э̄рганыл, йӣкваныл ханищтэ̄гыт. Ма̄-витув э̄руптым ос ӯргалым о̄луӈкве ханищтавет.
Кӯщай нэ̄ Н.А. Ан­тонова такви рӯпататэ сака ёмщакв ва̄ритэ. Тав ня̄врамыт ман яныг хо̄тпат ёт кӯстырыг потыртахтуӈкве ха̄сы. Аквъёт матыр ва̄рмалин вуйхатым, акван-нё̄тхатым, та̄н са̄в ёмас тэ̄ла ва̄рēгыт. 2007 та̄лт Сур­гут ӯст ва̄рыглым ка­сылт «Прометей» нам­па ня̄врамыт ханищтан кол щар ёмасыг ла̄ввес. То̄нт таима̄гыс кӯщаяныл я̄нас мӯйлупсал майвес. Ос 2008 та̄лт ты центр «Лучшее учреж­дение дополнительного образования» округ но­минация щирыл э̄сгувес.
Тот ня̄врамыт ха­нищтан хо̄тпат та̄нки рӯпатаныл э̄руптым, мӯсхалыг ва̄рияныл. Та̄н ня̄врамыт нё̄тнэ̄г э̄ргуӈкве ос йӣквуӈкве, ма̄щтырыг по̄слуӈкве ос мо̄т тэ̄латын ханищ­тыяныл. Ка̄сыӈ ня̄врам то̄румын хӯлтым такви ха̄стулэ э̄лаль тотуӈкве ос са̄вмалтаӈкве вос вēрмыстэ, ты колт пус­сын нё̄тавет. Ня̄врамаквет э̄рнэ торыг тот ёмас ла̄тыӈ хӯнтамлэ̄гыт, аквъёт юртыӈыщ тот ёнгасэ̄гыт. Тувыл мощ поргащлаӈкве та̄ртавет, таима̄гыс нэ̄мхуньт ат ля̄выльттавет. А̄гирищит-пыгрыщит мощ ёнгасэ̄гыт, тувыл та̄нки ёл та ротмēгыт ос та юи-па̄лт э̄лаль сэ̄ръёрыг рӯпитэ̄гыт.
Маныр ва̄руӈкв ханищтавēсыт, таи ӯст о̄лнэ ма̄хумн суссыл­тыяныл, тувыл хо̄т-а̄ти касэ̄гыт. А̄гит-пыгыт э̄ с г а в е т о с х а н и щ ­тан ма̄хманыл ёт ёма­щакв ва̄рум рӯпатаныл ма̄гыс диплом-нэ̄пакыл мӯйлуптавет. 2012 та̄лт яныг таквс э̄тпост касыл о̄лыс, тот Л.Е. Микуши­на но̄х-патыс. А.П. Феофанова ос Д.И. Белова тот диплом-нэ̄пакыл мӯйлуптавесы̄г.
Д а р ь я И в а н о в н а п и щ м а т э̄ т м а̄ н а в н хансыс: «Ам декора­т и в н о - п р и к л а д н о й искусство кружокыт ханищтан хо̄тпатн яныг пӯмащипа ла̄тыӈ кēт э̄ г у м . Т а̄ н а̄ н у м н ищхӣпыӈ утыл суссыл­тап ва̄руӈкве нё̄тсыт. Тувыл хӯрум хо̄тал сыс ма̄н ня̄врамыт ёт ма̄ньщи йӣкв йӣквуӈкве ханищтахтасӯв. Тумра­ныл Анна Владимиров­на Зайцева ёнгыс, тав «Югра лылыеп» ассоциа­цият рӯпиты. Ты йӣквув ма̄гыс «Приз зритель­ских симпатий» дипло­мыл майвесӯв.
Й и л ь п и т а̄ л ё х ­тын кастыл ня̄врамыт ма̄гыс акваг ялпыӈ хо̄тал ва̄рыглэ̄в. Та̄наныл са̄всыр щирыл ёнгалтыянӯв. То̄нт О.Н. Шульга рущ ос лӯима̄ ма̄хум мо̄йтыт щирыл Татья – ма̄ньщи а̄ги урыл ёмас спектакль щё̄питас. Ольга Рад­ченко Татья а̄гииг о̄лыс. Ня̄врамыт во̄рт пилуп­тахтын утыт урыл спек­такль суссыт. Артистыт ос мӯй хо̄тпат пуссын ак­въёт ёнгысыт, поргысыт, капыртасыт. Ты йиль­пи та̄л янытлан хо̄тал та̄нанылн сака мӯстыс, са̄в ща̄гт тотыс. Цен­трыт рӯпитан хо̄тпат са̄в ёмас сымыӈ ла̄тӈыл ла̄ввēсыт».
Ма̄н ты ма̄хум ос ня̄врамаквет лӯпта э̄тпос о̄выл ялпыӈ хо̄талыл янытлыянӯв. Туи сыс ёмщакв вос ӯщлахтэ̄гыт, пусмалтахтэ̄гыт, таквсы кастыл та̄ксарыг ēмтэ̄гыт ос ёмас номтыл э̄лаль ханищтахтуӈкве вос ёхтэ̄гыт.
 

	Д.И. Белова Югорск ӯсныл кēтум пищматэ ма̄ньщи ла̄тӈыг Тамара МЕРОВАН толмащлавес.
 
