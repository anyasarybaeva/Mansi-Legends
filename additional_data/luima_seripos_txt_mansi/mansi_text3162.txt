

	Карелия ма̄т Петрозаводск ӯст сӯкыр э̄тпос 21-22 хо̄талыгт ля̄ххал хаснэ ма̄хум са̄в па̄лыл тув атхатыгласыт, та̄н мирхал сапра̄нияныл тох намаим о̄лыс – «Финно-угорский мир. Фокус Карелия». 


		Карелия ма̄ныл 100 та̄лэ то̄влы, таима̄гыс ма̄хум Удмуртияныл, Мордовияныл, Марий Эл, Коми, Ямало-Ненец-кий, Ханты-Мансийский округыгныл, Тверской, Ленинградский, Московский областитныл тув ёхталасыт. Ка̄сыӈ ма̄ныл мир та̄нти ва̄р-нэ рӯпатаныл урыл потыртасыт. Мирхал журналистикат кӯщаиг рӯпитан нэ̄ Маргарита Лянге яныг кӯщаит нупыл ла̄выс, та̄н ля̄ххал тотнэ хо̄тпатын акваг вос потыртасыт, хумус финно-угорский мир ла̄тӈаныл ос куль-тураныл о̄лы, ма̄ янытыл ты урыл вос ва̄йвес. 

		Хо̄талъя̄т юи-па̄лт ля̄ххал тотнэ ма̄хум хӯрмыг уртхатсыт ос тох рӯпитасыт. Та̄н ка̄сыӈ мир та̄нти ла̄тӈыл хаснэ газетат урыл потыртасыт. Та̄нти та̄рвитыӈ ва̄рмаляныл осн-паттысыт ос хумус акван-нё̄тхатым рӯпитаӈкве вēрмēгыт, та урыл потыртасыт. 

		«Периодика» издательстват рӯпитан хо̄тпат вепс, карел ос финн ла̄тӈыл хаснэ газетат, журналыт урыл потыртасыт. Ня̄врамыт ма̄гсыл ва̄рнэ утаныл ма̄хумн сака пӯмщалавēсыт. Карелият ня̄врамыт журналыт хӯрум ла̄тӈыл ловиньтэ̄гыт. Ты коныпал са̄всыр нэ̄пакыт, словарит ва̄рēгыт. 

		Мо̄тыт хо̄тал журналистыт Кинерма ос Ведлозеро па̄влыгн тотыглавēсыт. Тот та̄н па̄влыӈ ма̄хум ёт хо̄нтхатыгласыт, та̄нти ва̄рнэ рӯпатаныл урыл потыртасыт. Ня̄вра-мытын журналаныл суссылтасыт. Ка̄сыӈ хо̄тпа тавēн э̄рнэ нэ̄пакыт таквина̄тэ̄н хасылтас. Аквта порат карел ла̄тыӈ Колт сап-ра̄ни о̄лыс. Тот са̄в па̄лыл ёхтум хо̄тпат ла̄всыт, «Финно-угорский газета» нампа нэ̄пак э̄ри э̄лаль та̄ратаӈкве, финно-угорский мирыт о̄лнэ ма̄т ты газета ма̄гсыл ля̄ххал хаснэ хо̄тпат вос рӯпитасыт. 

		Раиса Решетникова, ханты ос ма̄ньщи газетаг кӯщай, ма̄н ва̄рнэ рӯпатав урыл потыртас, хумус ня̄врамыт ёт ма̄н аквъёт ля̄ххалыт, потрыт хансэ̄в, та̄н ма̄г-сыланыл газетат ос журналыт ва̄рēв. Тох сакати ня̄врамыт та̄н-ти ща̄нь ла̄тӈыл нэ̄пак ловиньтэ̄гыт, потрыт хансэ̄гыт. 

		Округ правительствавн ос Наталья Ко-марова губернаторувн ма̄н нё̄тавēв, ты кастыл олныл та̄ставēв.

		 

		Раиса Решетникова хансум потыр 

		Галина Кондина ма̄ньщи ла̄тӈыг толмащластэ

 
