
Округувт «Открытый регион» нампа кол 2015 та̄лт туи порат рӯпитаӈкве патыс. Ты ма̄хум мирколувт яныг кӯщаит ва̄рнэ рӯпатаныл урыл, са̄всыр э̄рнэ са̄кконыт, постановленият хумус рӯпитэ̄гыт, ты урыл мирн потыртэ̄гыт.

	Хотты хо̄тпа матыр титыглаӈкве те таӈхи, тав вēрми ты центрын свонитаӈкве, та̄нанылн ла̄вуӈкве ос ты центрыт рӯпитан хо̄тпат сунсыяныл хоты кӯщаин ты ла̄тыӈ тēтуӈкве.

	Акв хо̄тал ма̄н, ля̄ххал хаснэ ос потыртан хо̄тпат, ты центрын во̄виньта̄лвесӯв, ос та̄н кӯщаяныл Оксана Макеева ма̄навн та̄нти ва̄рнэ рӯпатаныл урыл потыртас. Тав ла̄выс:

	— Ма̄н ань ка̄сыӈ хо̄тпан таӈхēв ла̄вуӈкве, потыртаӈкве, манхурип э̄рнэ рӯпата правительствав ва̄ри, хумус та̄н округ мирн нё̄туӈкве вēрмēгыт. Ма̄н таӈхēв, ты урыл ка̄сыӈ э̄лумхо̄лас вос торгамтас. Ты кастыл ищхӣпыӈ утыт сайтув ты рӯпиты, тав тохи намтым о̄лы — центр «Открытый регион». Ма̄н тув са̄всыр э̄рнэ утыт акван-атсанӯв.

	Ты ищхӣпыӈ утув ка̄сыӈ э̄лумхо̄лас сунсуӈкве вēрмитэ. Тыт ма̄н ва̄рсув тамле по̄с, тав ла̄ваве — «книга предложений». Хотьют ат ва̄гтэ хоталь свонитаӈкве манос хоталь хансуӈкве, такви та̄рвытыӈ ва̄рмале урыл ат ва̄гтэ хотьютн потыртаӈкве, на̄н тыг хансэ̄н. Тыт лов хо̄тал сыс ла̄тӈыл ювле тēтавēн. Ма̄н ловиньтылӯв ос хоты кӯщай ты ва̄рмаль ёт рӯпиты, та̄ра та мирколн тēтылӯв.

	Вēрмēв ань та̄ра тыт ло̄псув сунсуӈкве, картат на̄ӈки, хоты ӯсныл манос па̄вылныл ла̄тыӈ тēтвес. Акв хо̄тпа титыглахты, хунь та̄н па̄вланылт газ ва̄раве. Ма̄н ты ла̄тыӈ миркол кӯщаитын тēтылӯв, та̄н ла̄тыӈ ювле лов хо̄тал сыс хансэ̄гыт. О̄влэ̄т ты тēтым ла̄тыӈ картат лю̄щнэ хурип вильтхопил на̄ӈки, ос хунь тав ёмщакв ва̄раве, хансум хо̄тпа та̄рвит ва̄рмале сохытлаве, то̄нт та по̄ст вильтхопи кӯньги. Ань хо̄т-а̄ти кӯщаит ювле э̄тпос сыс мирн пищма тēтэ̄гыт, ма̄н ты рӯпата моляхнув ва̄руӈкве патылӯв».

	«Открытый регионт» рӯпитан хо̄тпат суссылтасыт, хумус та̄н ищхӣпыӈ утанылт ня̄врамыт ма̄гсыл школа коныпал са̄всыр кружокыт, секцият ро̄ви хо̄нтуӈкве. Тот э̄ри наӈти о̄лнэ ӯсн хансуӈкве, тувыл а̄гин манос пыгын манса̄вит та̄лэ ос э̄лаль ты ищхӣпыӈ ут ня̄врамын ма̄гсыл ханищтахтын кружок та тинсы. Тот тах адрес суссылтаве, телефон номере хоталь ро̄ви свонитаӈкве.

	Ос ня̄врамыт ща̄нянылн-а̄щанылн лю̄льсаӈ те о̄ньщавет, саватым янмалтавет, акваг лю̄ньщтавет манос ра̄тавет, ты кастыл тот телефон хансым о̄лы, тав рущ щирыл ла̄ваве «горячая линия по вопросам безопасности детей» — 8–800–101–00-86. Ты телефон хосыт хунь свонитэгы̄н, ты ва̄рмаль полиция ос мо̄т кӯщаит э̄тэ-хо̄талэ сыс ты рӯпата вос ва̄рапияныл, ня̄врам палт та̄ра вос ёхтэ̄гыт. Ань то̄ва ща̄нит-а̄щит тох ва̄рēгыт, ня̄враманыл тактēт колт хосан хультуптыяныл, тав вēрми матыр о̄выл ва̄руӈкве, таима̄гыс са̄всыр службат молях рӯпитэ̄гыт. Мо̄т регионыт халт ма̄н ма̄вт тох молях рӯпатаныл ва̄руӈкве округ кӯщаювн ла̄ввēсыт.

	Ты ло̄псыт Югра ма̄в урыл са̄всыр потрыт, ля̄ххалыт хансым о̄лэ̄гыт, са̄в хури ва̄рим о̄лы. Ка̄сыӈ районыт ос ӯсыт урыл я̄нас потрыт ловиньтаӈкве вēрмегы̄н. Ты коныпал организацият та̄нти ля̄ххаланыл тув тēтуӈкве вēрмēгыт. Та̄н сайтаныл хосыт ты организациятын ма̄хум «щалтсуӈкве» вēрмēгыт.

	Хотьют «госуслуги» ищхӣпыӈ утын ат хасхатас, ань ты «Открытый регион» та̄ра кӯпнитнув хасхатуӈкве, на̄нти ня̄врамын ханищтахтын дневнике тот сунсуӈкве вēрмегы̄н манос лēккар палт хасхатуӈкве. Тамле ты ёмас ищхӣпыӈ ло̄пс тот рӯпитаӈкве патыс.
