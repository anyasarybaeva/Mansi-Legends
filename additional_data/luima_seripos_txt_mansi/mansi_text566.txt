
Консультативный комитетт рӯпитан финно-угорский хо̄тпат яныг таквс э̄тпос ва̄т нупыл  хо̄тыт хо̄талт Москва ӯст заседаниен атхатыгласыт. Ты порат ва̄рыглым заседание «промежуточныиг» ла̄ваве.Ань тав Москва ӯст саран ма̄хум представительство колт ва̄рыглавес. Акв хо̄тал минас. Ты кастыл халувт потыртан ма̄гсыл са̄в ма̄ныл, са̄всыр ла̄тӈыл потыртан мир тув ёхталас. Аквъёт пуссын ва̄т нупыл ат хо̄тпа о̄лыс. 
Ёхталам ма̄хум ма̄ янытыл о̄лнэ рӯт мирыт янытлан ос юртыӈыщ о̄лнэ урыл потыртасыт. Консультативный комитет мо̄т хо̄н ла̄тӈыл потыртан Венгрия, Эстония, Финляндия мирыт ёт рӯпиты. Рӯпатаныл акван-нё̄тхатым ва̄рияныл.
Са̄в тэ̄лат урыл потыртан ма̄гсыл Москва ӯсн ёхталасыт: «Финляндия-Россия» обществат рӯпитан Генеральный секретарь Мерья Ханнус, Эстонияныл Андрес Хейнапуу, Эстония ма̄т Тарту ӯс университетт ма̄ньщи ос ханты ла̄тӈыг ханищтан хум Тыну Сейлентхаль оc Венгрияныл Д. Нановски. 
Ма̄ янытыл о̄лнэ ма̄хум ма̄гсыл 2014 та̄л сӯкыр э̄тпос 22-24 хо̄таланэ̄т Америка ма̄т Нью-Йорк ӯст конференция тах ва̄раве. Тот мо̄т хо̄н ма̄т «Ма̄ янытыл о̄лнэ соссаӈ ма̄хум э̄лаль о̄лнэ хо̄талыт урыл» потыртаӈкв патэ̄гыт. Та урыл э̄лаль мо̄т щёс тӯя̄г ма̄ньполь э̄тпост акван-атхатыглахтанэ̄в порат потыртаӈкв ла̄вхатсӯв. 
 
