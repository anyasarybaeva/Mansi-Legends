

	Ва̄т са̄грапнал э̄тпос 10 хо̄талэ – Югра ма̄вт ялпыӈ хо̄талыг о̄лы, ты та̄л округув 86 та̄лэ то̄влы. Ювле хультум нот 1930 та̄лэ̄ныл 1940 та̄лэ мус ма̄н ма̄в Остяко-Вогульский национальный округыг ла̄ввес.


		Ханты-Мансийск ӯст история ос этнография тэ̄ла ханищтан ма̄хум акван-атхатыгласыт, ань о̄лнэ ма̄в наме о̄вылтыт потрамасыт.

		Ля̄ххал тотнэ ма̄хум нупыл нила хо̄тпа потыртасыт – «Государственный архив Югры» кӯщай нэ̄ Наталья Судакова, А̄с-угорс-кий институт научно-исследовательский отделт рӯпитан хум, исторический наука кандидат Михаил Ершов, «Ма̄-вит ос Э̄лумхо̄лас» музей эт-нография колнаке тармыл пуӈктотнэ нэ̄ Лариса Поршунова ос «Югра-Социум» центр кӯщай, ЮГУт ханищтан хо̄тпа Илья Верховский. 

		Михаил Ершов ла̄вме щирыл, «Югра» – ты сака пēс нам. Тав йис порат хансыглым нэ̄пакытт ёл-хансым о̄лы, пēс та̄гыл ла̄вылтаве. Ань йист ты пēс нам о̄вылтыт исторический наука доктор, пēс по-ра ханищтан нэ̄ Зоя Соколова тав ла̄вуӈкве патыс. Ты нэ̄ ла̄вме щирыл, ты ма̄ ма̄к наме «Югра». Тувыл тав ла̄тӈе кӯщаитн хӯнтамлавес, ма̄в о̄с акв та пēс щирыл та намаявес. Ос соссаӈ ма̄хум та̄нтина̄ныл ак-ваг кос тох ла̄выгласаныл – хантыт ос ма̄нь-щит. Остякыг ос вогулыг та̄н мо̄т хо̄тпатын ла̄ввēсыт, о̄влэ̄т нас намталавēсыт, тувыл э̄лаль акваг тох ла̄вуӈкве та патвēсыт.

		«Вогул» – саран ла̄тӈыл толмащлаӈкве те, ты «во̄р хо̄тпа» манос «мо̄т хо̄тпа». Ма̄ньщи ма̄хум йис та̄гыл та̄нтина̄ныл «ма̄ньщииг» ла̄всаныл – «мощщаг хультум мир».  1940 та̄л юи-па̄лт ма̄н ма̄хманув о̄с акв та пēс щирыл ла̄вуӈкве та патвēсыт.

		Ершов о̄йка ла̄выс: «Вогул» манос «остяк» – ты ма̄н ма̄хманув тох намталавēсыт, ты мо̄т ма̄хум ла̄тӈыг, хантыт ос ма̄ньщит ла̄тӈанылт тамле ла̄тыӈ а̄тим. Таима̄гыс соссаӈ ма̄хум, хунь тамле ла̄тыӈ хӯнтамла̄лсыт, сака кантлысыт. 

		1930-1950 та̄лытт пуссын ханищтаӈкве патвēсыт, соссаӈ ма̄хум мощ грамотныиг ēмт-сыт. Тувыл ты ва̄рмаль та порат ты та̄ра-патыс. Кӯщаит та̄н ётаныл ка̄сащасыт, мощ ётылнуве округув мо̄т щи-рыл та намаявес». 

		Илья Верховский тох потыртас: «Матъёмас этнографыт пēс о̄лупса ханищтэ̄гыт, ты о̄вылтыт потыртаӈкве патсыт. Та̄н хосытанылт ты та̄ра-патыс, Югра ма̄т о̄лнэ соссаӈ ма̄хум ма̄к наманыл – хантыт ос ма̄ньщит. Ханты-Мансийск ӯс ӯнлын ма̄тэ – пēс йис та̄гыл ялпыӈ ма̄. 

		Ань «Югра» ма̄в Россияв янытыл ос мо̄т хо̄н ма̄т ва̄ве. Ма̄хум ва̄ганыл, тыт ма̄-во̄й но̄х-виве. Хунь Алы ма̄ ос Лӯи ма̄, Хо̄тал ӯнтнэ ēр ос Хо̄тал нэ̄глын ēр  халанылт китыглахтын ла̄тӈыт но̄х-хулиглэ̄гыт манос са̄всыр мирыт халанылт воритотэ̄гыт, ты Югра ма̄т пуссын ёмасмахтэ̄гыт, э̄лаль юртыӈыщ о̄лэ̄гыт. Ам номсытēмт, ты ма̄ сака няӈра На̄й-О̄тырытын ӯргалаве».

		Наталья Судакова архив рӯпататэ урыл акв-кит ла̄тыӈ ла̄выс. Та̄н пēс карта ка̄тын-паттумыт, ань 1930 та̄лыт порат ма̄хум Самарово район ос Остяко-Вогульск па̄выл нэ̄пакын по̄слуманыл. Ты кӯщай нэ̄ ла̄выс: «Ты карта хотьютн хаснэйӣвыл щуртыма, э̄рнэ колыт та маныр пуссын тув по̄слымат – пӯльница, радио кол, школа. 

		Тувыл нэ̄пакт хансым о̄лы, ань па̄вылт манах хо̄тпа о̄лы – рущь мощща, янгыщ соссаӈ ма̄хум о̄лэ̄гыт. Кӯщая-нув соссаӈ ма̄хум урыл та па̄сыл номсысыт, та̄н культураныл но̄х-во̄рмалтан ма̄гыс са̄в э̄рнэ тэ̄ла ва̄рсыт». 

		Ань ка̄сыӈ хо̄тпа ар-хив колт тавēн э̄рнэ нэ̄пакыт хо̄нтуӈкве вēрми. Наталья Судако-ва ла̄выс: «Хо̄тпа архив колн ёхты те, ма̄н тавēн ищхӣпыӈ ут хосыт э̄рнэ матыр хӯлтэ̄в. Ты щирыл ма̄н 2011 та̄л па̄сныл рӯпитэ̄в. 

		Ищхӣпыӈ ут хосыт сыре-сыр электронный суссылтапыт ва̄рыглэ̄в, пӯмыщ нэ̄пакыт сус-сылтэ̄в. Щар о̄выл там-ле выставка ань ты ла̄вылтан тэ̄лав о̄вылтыт о̄лыс – Югра ма̄в э̄лнаӈ хумус ла̄ввес, манхурип намыт тав о̄ньщас».

		Лариса Поршунова «Ма̄-вит ос э̄лумхо̄лас» музей о̄вылтыт пот-рамас. Яныг таквс э̄тпос юи-о̄выл хо̄таланэ̄т музей 80 та̄лэ то̄влыс. Тав ань йильпи щирыл ва̄рвес, колнаканэ сыре-сыр ищхӣпыӈ утыт о̄ньщēгыт. 

		Нэ̄ ла̄вме щирыл, тот рӯпитан ма̄хум ань ка̄сыӈ хо̄тпан э̄рнэ нэ̄пакыт, пормасыт суссылтаӈкве вēрмēгыт, пēс йис пора о̄вылтыт потыртаӈкве ман ищхӣпыӈ ут хосыт матыра̄ти ка̄салаӈкве вēрмēгыт.

		Светлана Ромбандеева

 
