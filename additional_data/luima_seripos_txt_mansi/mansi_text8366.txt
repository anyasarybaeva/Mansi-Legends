
Лӯпта э̄тпост Ханты-Мансийск ӯст «То̄рум Маа» музейт ня̄врамыт ат хо̄тал ханищтахтасыт. Ты тэ̄ла ка̄сыӈ туи ва̄рыглаве, тох намаявес «Та̄ксар ма̄хум – Крепкие люди». Тув ялантам а̄гирищит-пыгрищит мощ потрамасыт, музейт хумус ӯщлахтэ̄гыт, маныр ва̄рмаль та̄ра-паттысыт.
Дима Карпов, 11 та̄л
– Ам ищхӣпыӈ ут хо­сыт юн ханищтахтэ̄гум, школаныл по̄хан минасум. Музейт о̄лнэ лагерьн китыт щёс ты ялантасум, о̄выл щёс мо̄лты порат во̄ртур э̄тпост о̄лсум, са̄в ёмас тэ̄лан тыт ханищтахтасум. Таима̄гыс тынакт омам нупыл ла̄всум, намум о̄с вос хансытэ, хунь во̄ввēсум, ща̄гтым тыгле йисум.
Щар ма̄к пӯмыщ таи, ма̄н тэ̄лы колн щалтсасӯв, ханищтан хум Вя̄чеслав Юрьевич ма̄навн ханты мо̄йтыт мо̄йтыс, ка̄тыл ва̄рим са̄всыр ёнгынутыт ос ёнгилыт суссылтас. Щар ма̄к пӯмыщ ларгын ёнгынут, ма̄н таве маттем та пӯмщаласлӯв. Ё̄вт ва̄рсӯв. А̄нумн тыт сака мӯстыс.  
Саша Дроздов, 7 та̄л
– Ты На̄й-О̄тырыӈ ма̄н атыт хо̄тал ты ёхтысум, тыт сака ёмас. Округт о̄лнэ сосса ма̄хум о̄вылтыт потыр хӯнтамласум, ху­мус та̄н во̄раēгыт, хӯл алыщлэ̄гыт, ня̄враманыл хумус ёнгалтыяныл. Ам та̄н о̄лупсаныл щар ат ва̄глум, ань мощ хӯнтлысум, суссум, амти о̄с матыр-а̄ти пормас ка̄тыл ёргащласум.  

Тоня Мартынова, 9 та̄л
– Таквсы порат 3 классын минэ̄гум, 6 шко­лат ханищтахтэ̄гум. Ты ма̄н ам са̄в щёс ёхталасум. Ква̄лгыӈ парк – ты щар ма̄к пӯмыщ ма̄, тот татем ё̄мыгтасӯв, ха̄хталахтасӯв. Ханты ос ма̄ньщи ма̄хум о̄вылтыт сака ёмас потыр хӯнтамласум, хумус та̄н о̄лэ̄гыт, манхурип пор­масыт ва̄руӈкве ха̄­сэ̄­гыт. Ня̄враманыл татем пӯмщиг ёнгалтыяныл. 
Доминика Мельникова, 9 та̄л
– Ам 3 школат ха­нищтахтэ̄гум, 3 классын минэ̄гум. Тыт ам а̄гири­щит-пыгрищит ёт ва̄йха­тасум. Тоня ёт о̄с тыт ак­ван-хо̄нтхатасмēн, юрщ­хат­сумēн, тав ань ма̄к ёмас юрта̄гим. Ква̄лгыӈ паркыт татем яласасӯв, та̄рвитыӈ лё̄ӈхыт пуссын ё̄мсанӯв, ты ма̄гыс номтум сака ёмас. О̄выл хо̄тал во̄рн миннэ ма̄гыс хӯнтмил щё̄питасӯв, ёт винэ э̄рнэ пормасыт пēриясӯв. 
Ня̄врамыт ёт Светлана Ромбандеева потыртас
 
