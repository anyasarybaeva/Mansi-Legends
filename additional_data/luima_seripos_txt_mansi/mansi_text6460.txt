
Ань ты 2020 та̄л ты оигпи, округ мир хумус о̄лсыт, хумус пусмалтавēсыт, округ мир пусмалтан департамент колт кӯщай Алексей Добровольский ля̄ххал тотнэ хо̄тпат нупыл ты урыл потыртас. 
– Ты та̄л сыс округт о̄лнэ ка̄сыӈ пӯльницат лēккаранув э̄тэ-хо̄талэ рӯпитасыт. Ты ковид-19 а̄гм коны-пал мо̄т а̄г­мыт о̄лэ̄гыт, ань са̄всыр а̄гмыӈ ма̄хум акван ул вос хо̄нтхатэ̄гыт, пус­мал­тан ма̄ кинсуӈкве манос мо̄т пӯльницат ӯнт­туӈкве э̄рыс. Таи ма̄гыс округув янытыл то̄ва пӯльницат рӯпата­ныл мо̄т щирыл ва̄рса­нув, ковид-19 а̄гм о̄щнэ хо̄тпат я̄нас колт пус­малтыянув. 
Ма̄н о̄лнэ ма̄вт ань 8 со̄тыра 635 яныг ос ма̄нь лēккарыт рӯпи­тэ̄гыт. Ты та̄л округувн 56 лēккар нё̄туӈкве ёх­тысыт. Лов э̄тпос сыс Югра ма̄т 15 со̄тыра 293 ня̄врам самын патыс. Ты тэ̄ла щирыл, ма̄н о̄лнэ ма̄в Россия яны­тыл ловит ма̄т ла̄выл­таве, са̄в ня̄врам самын патнэ ма̄гыс округув яныт­лаве. 
Ка̄сыӈ туи э̄лынт о̄лнэ ма̄нь па̄влытн «Николай Пирогов» нампа лēккарыӈ на̄иӈ­ха̄п яланта̄лы, тот о̄лнэ мир алпияныл уральта­вет, пусмалтавет. Лēк­карыт матыр та̄рвитыӈ а̄гм та̄ра-паттэ̄гыт те, хо̄тпа яныг пӯльницан кēтыяныл. 
2020 та̄лт 6 со̄тыра 43 хо̄тпа уральтасаныл, та̄н ха­ланылт 1 со̄тыра 737 хо̄тпа ты сосса ма̄хум - ма̄ньщит, хантыт ос ё̄рныт. Лēккарыӈ на̄иӈ­ха̄п Кондинский, Бело­яр­ский, Ха̄льӯс ос Октя­брь­ский районыт янытыл яласас. То̄ва па̄влыт мус минуӈкве сака та̄рвитыӈ, витэ молях то̄сы, таима̄гыс лēккарыт ос ты на̄иӈ­ха̄пыт щуртым рӯпи­тан хо̄тпат аквъёт ном­сахтэ̄гыт, хоты па̄влыт нупыл о̄влэ̄т ялэ̄гыт, ань рӯпатаныл вуньщалыг ул вос мины, са̄внув хо̄тпа пусмалтаӈкве вос а̄лымēгыт. 
Алексей Доброволь­ский ла̄выс, ты та̄л лēк­карыт янгыщ ковид -19 а̄гм пусмал­тасыт:
– Ань округувт ты пилыщмаӈ а̄гм пус­мал­тан ма̄гыс 18 я̄нас пӯльница ва̄рвēс, то̄ва ма̄т йильпи пӯль­ни­цат ӯнттувēсыт.
Тамле а̄гмыл ēмтум ма̄хум пусмалтан ма̄­гыс 3 со̄тыра 370 хуй­нэма̄ щё̄питавес. Та кол­накыт «красная» зона ла̄вавет, тот ань 4 со̄тыра 856 лēккарыт рӯ­питэ̄гыт. 137 са̄вит «Скорая помощь» ма̄шинат яласэ̄гыт. Ты а̄гм та̄ра-паттын па̄с­ныл тамле ма̄шинатыл 410 со̄тыра 967 хо̄тпа тотыглавес. Округувт ковид-19 а̄гмыл 26 со̄тыра 260 хо̄тпа пус­малтахтасыт. 
Ты а̄гм та̄ра-паттын лабораторият о̄с пус­сын йильпииг щё̄пита­вēсыт, ань 14 колытыт тамле тестыт ва̄равет, 7 колытыт лēккарыт роботыт тэ̄лыщ ва̄рим ма̄шинат ёт рӯпитэ̄гыт.
Кӯщай хум та урыл ла̄выс, ань хотты э̄лы ма̄т манос ма̄нь па̄влыт хо̄тпа матаре хотум те ēмты, тув аквта та̄ра вертолёт ялы, э̄лумхо̄лас яныг пӯльницан тотаве. Тувыл мо̄т са̄всыр тэ̄лат урыл потыртас – ты та̄л «Скорый помощь» са̄в ма̄шинат ёвтвēсыт, та̄рвитыӈ а̄гмыл ēмтум ма̄хум олн ойтнэта̄л тэ̄рпил майлувēсыт, ты та̄л 638 со̄тыра хо̄тпа больничный нэ̄пакыл майвēсыт (та̄н халанылт 568 больничный нэ̄па­кыт ищхӣпыӈ ут хосыт ва̄рвēсыт). 
Светлана Ромбандеева 
