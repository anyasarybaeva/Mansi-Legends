
Мо̄т хо̄н ма̄т, Венгрият, о̄лнэ ма̄ньлат ханты хум Виталий Сигильетов финно-угор мир учёный хо̄тпат ёт хо̄нтхатыгла̄лы, та̄н потраныл нэ̄пакын хансыянэ. 
Тынакт финно-угровед Марта Чепреги ёт по­тыртас, нэ̄ рӯпататэ урыл китыгластэ. На̄н ань э̄лаль венгр нэ̄ Марта Чепреги потре ловиньтэлы̄н.
– 1969 та̄лт ам Сегед ӯс университетт ханищ­тахтуӈкве о̄вылтахтасум. Аквта та̄лт финно-угор­ский отделениян минуӈ­кве номылматсум – лӯи­суп ма̄хум ла̄тӈаныл ёт рӯ­пи­таӈкве, о̄лупсаныл та̄ра-паттуӈкве ос ва̄ӈ­кве сака тахсум. 
Хӯрмит курсыт ханищ­тахтамум по­рат, 1971 та̄лт, фин­с­кий ос эстон­ский ла̄тӈыг ко­ныпал акв хотты финно-угор­ский ла̄тыӈ пēри­яӈ­кве э̄рыс. 
То̄нт биб­лио­текавт ханты хум Ни­колай Ива­но­вич Терёш­кин хан­сум «Очерки диалектов хан­тыйского языка. Вахов­ский диалект» нэ̄паке о̄лыс, ам та ла̄тыӈ ха­нищ­таӈкве па­тыслум.
Та порат учёный ма̄хум Советский Союз ма̄т о̄лнэ мирыт мус яласаӈкве сака ат вēрмысыт, ла̄тӈа­ныл туп нэ̄пакыт хосыт ханищтаӈкве ро̄выс. 
1973 ос 1974 та̄лыгт ам Ленинград ӯс А.А. Жда­нов нампа университетн стажировкан ялсум. Тот рӯпитанэм сыс, А.И. Герцен нампа институтн ялантасум, ма̄ньщи ла̄тыӈ ханищтам хо̄тпа Матрёна Панкратьевна Вахрушева ёт ва̄йхатасум.
Академия наук СССР языкознание институтт Н.И. Терёшкин ёт хо̄нтхатыгласум, то̄нт о̄йка восточно-хантый­ский диалектыт словарьнэ̄пак щё̄питас. 
Та па̄сныл 15 та̄л сыс ма̄ньщи ос ханты хо̄тпа мо̄рсыӈ порат ва̄щин­та̄лсум. Нё̄рыт тапа̄лн о̄выл щёс 1990 та̄лт ял­сум, та порат округ 60 та̄лэ то̄влыс, мир мӯй­лысыт. То̄нт тув венгрыт, финныт ос Норвегият о̄лнэ саамыт ялсыт. 
Ма̄н сосса ма̄хум ёт хо̄нт­хатыгласӯв, потрама­сӯв. Сургутский район­ныл Иван Дмитриевич Кечимов о̄лыс, тав мир­колт Лӯима̄ отделт рӯ­пи­тас, тав ётэ ва̄йхатасум. Ётыл та ма̄т о̄лнэ ханты ма̄хум палт экспедициян са̄в щёс яланта̄лсум, ты хум а̄нумн акваг нё̄тыс.
1992 та̄лт мēн этно­граф нэ̄ Агнеш Кережи ёт Сургутский район Тромаган ос Юган я̄ ва̄тат о̄лнэ сосса ма̄хум палт ялсумēн. Та порат ам о̄выл щёс ханты мир ка̄са­ла­слум, та̄н культура­ныл ва̄слум, ла̄тӈаныл хӯлыслум. 
Ётыл ам Тро­маган я̄ нупыл нила щёс ялсум, Иосиф Иванович Сопочин колт о̄лсум. Аган я̄ ва̄тат, ща̄нь ла̄тыӈ ха­нищтан ла̄герь ва̄рыг­ла̄лаве, тув кит щёс ялсум, Айпиныт щēмья колн хо̄игласум, 2000 ос 2003 та̄лыг порат. 
То̄нт тув ялмум па̄с­ныл ань тыхо̄тал мус та̄н ла̄тӈаныл ос о̄лупса­ныл ханищтылум, ты урыл научный потрыт хансэ̄­гум, ма̄ньлат ма̄хум ха­нищ­тэ̄гум. Та порат хан­сыглам потранум, хурит  ань пуссын ак­ван-аты­янум, наука тэ̄ла ма̄гыс щё̄питыянум. То̄ва пēс потрыт, мо̄йтыт ос э̄ргыт венгерский, английский ос немецкий ла̄тӈыг тол­мащласанум.
Ма̄н ва̄глӯв, мир ла̄тӈе о̄лы те, то̄нт культуратэ о̄лы, пēс ма̄хманыл хольт о̄лэ̄гыт, пēс хольт щакв­щē­гыт, во̄раēгыт, хӯл алыщ­лэ̄гыт. 
Ла̄тӈаныл со̄йми те, мирхал культура ма̄гыс сака та̄рвитыӈ – мир туп тав о̄ньщам ла̄тӈанэ-о̄луп­сатэ хотталь та со̄й­мēгыт. 
Матъёмас ханты ма̄х­манув ща̄нь ла̄тӈыл по­тыртэ̄гыт, номсэ̄гум, ма̄ янытыл тав иӈ са̄в та̄л суйтуӈкве паты. 
Ва̄т та̄л сыс ам са̄в хо̄тпа ёт хо̄нтхатыгла­сум, рӯпи­тасум, наманыл пуссын ла̄вуӈкве те, нэ̄пак ат то̄­вылхаты. 
Ханты ма̄хумн ам пӯмащипа ла̄тыӈ ла̄­вē­гум. Та̄н халанылт о̄л­нэм сыс са̄в хо̄тпа ёт юрщ­хатасум, ща̄нь ла̄тӈаныл ханищ­таслум. 
В. Сигильетов потре ма̄ньщи ла̄тӈыг Светлана РОМБАНДЕЕВА толмащластэ 
