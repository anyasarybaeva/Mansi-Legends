
Ты э̄тпос са̄тыт хо̄талэ̄т округ кӯщай нэ̄ Наталья Комарова нэ̄пак хансыс, яныг таквс э̄тпос 9 хо̄талныл  6-11 классытн ялантан ня̄врамыт юн вос ханищтахтэ̄гыт. 
Тамле ва̄рмаль та ӯсытт ос па̄влытт ва̄р­вес, хо̄т са̄в ма̄хум корона­вирус а̄гмыл ēмтсыт. Ос та школат тох рӯпи­таӈ­кве патсыт, хо̄т са̄в учитель-хо̄тпат ос ня̄врамыт ты а̄гм о̄ньщēгыт.  
Ань округувт 14 школа-интернат колыт рӯпитэ̄гыт, тот ма̄нь па̄вылквет ос во̄р ма̄т о̄лнэ ма̄ньщи, ханты ос ё̄рн ня̄врамыт о̄лэ̄гыт. Тамле ханищтан кол Ха̄льӯс район Кульпас па̄вылт о̄с о̄лы. 

Кӯщаиг тот Наталья Александро­вна Слеп­цова рӯпиты. Ам тав ётэ потыртасум, китыг­лас­лум, интерна­тыт манаса̄вит ня̄врам о̄лы, школаныл хумус ань рӯпиты.
– Кульпас па̄выл ня̄врамыт школан пус­сын ялантэ̄гыт манос юн ищхӣпыӈ ут хосыт ханищтахтэ̄гыт?
– 1-11 классын ялан­тан ня̄враманув пуссын школат ханищ­тах­тэ̄гыт. Ма̄н па̄влувт корона­вирусыл а̄гмыл ēмтум хо̄тпа а̄тим, тыима̄гсыл тох рӯпитаӈкве вēрмēв. Ты та̄л 145 ня̄врам школат ханищтахтэ̄гыт,  та̄н халанылт 16 а̄гит ос пыгыт интернатт о̄лэ̄гыт. Та̄н Кимкъясӯй ос Ло̄пмус па̄влыгныл тотавет.
Ты таквс ӯщлахтын пора ма̄нь таквс э̄тпос 26 хо̄талныл яныг таквс э̄тпос 8 хо̄талэ мус ва̄­ры­главес. Ма̄нь па̄влыгт о̄лнэ а̄гиянув, пыганув юв ӯщлах­туӈкве о̄с ял­сыт. Тувыл Кульпасн яныг таквс э̄т­пос 16 хо̄та­лэ̄т ёхтысыт . 
Та пора мус яласан лё̄ӈх а̄тим о̄лыс. Мощ а̄щирмаӈыг ēмтыс, ща̄­нянылн-а̄щанылн тыг тотвēсыт. Та̄н пуссын ань школан ялантэ̄гыт.
Округ кӯщай хансум нэ̄паке щирыл ня̄вра­мыт ищхӣпыӈ ут хосыт юн ханищтахтуӈкве вēрмēгыт. Ща̄нянылн-а̄щанылн заявление-нэ̄пак хансуӈкве э̄ри. Тӯяг ма̄н кит э̄тпос тох рӯпитасӯв. То̄нт ня̄врамыт ос ханищтан хо̄тпат пуссын ла̄всыт, тох ханищтахтуӈкве сака та̄рвитыӈ. Тамле заявление-нэ̄пак ща̄­нит-а̄щит ань ат хас­сыт, а̄гияныл, пыганыл пуссын школан ялан­тэ̄гыт.  
– Ня̄врамыт ты а̄г­мыл ул вос ēмтсыт, маныр ва̄регы̄н?
– Интернатт о̄лнэ ня̄врамыт ань ва̄тихал лēккарн уральтавет. А̄л­пыл ос ӣтипа̄лаг ман­хурип температура о̄нь­щēгыт, тав акваг сунсы. Акв хо̄тал сыс кит-хӯрум щёс колкан ловтаве. Школат ос интернатыт рӯпитан ма̄хум маскат ос тулё̄влыӈ па̄сса ма­суӈ­кве ла̄виянӯв. 
Ань ща̄нитн-а̄щитн ня̄враманыл палт ёхта­лаӈкве щар ат ро̄ви. Ты э̄лы-па̄лт Кимкъясӯй ос Ло̄пмус ма̄хум а̄гияныл, пыганыл уральтаӈкве тыт вēрмысаныл. Ань та̄н палтаныл ат та̄рты­янӯв.
– Па̄влынт йильпи школа хунь ӯнт­таве?
– Кульпас па̄вылт школа 45 та̄л рӯпиты,  хосат пēсыг ēмтыс. Пēс интернатув 1999 та̄лт на̄йн ё̄свес, ма̄н 20 та̄л ӯрхатсӯв, туп мо̄лты та̄л па̄влувт яныг кол а̄стлувес, ня̄враманув тув о̄луӈкве ва̄нтласыт. Интернат-кол яныгса̄т арыгкем ня̄врамыт ма̄гсыл ӯнттувес, ань туп 16 а̄ги, пыг тот о̄лы. Кол аквпал ēрт ханищ­тахтын колнакыт ва̄р­сӯв, мо̄тпал ēрт ма̄нь па̄вылныл ёхтум а̄гит, пыгыт о̄лэ̄гыт.
Са̄ртын яныг школа ӯнттуӈкве кӯщаит ном­сысыт, тувыл ка̄сыӈ та̄л­ныл мощща ня̄врам тыг ханищтахтуӈкве ёхтэ̄гыт. 2010 та̄лт тыт 270 а̄ги ос пыг школан ялантасыт, ты та̄л туп 145 ня̄врам.  
Мо̄тыт та̄лт са̄внув ня̄врам тах ёхты. Ань Кимкъясӯйт ос Ло̄пмуст са̄в ня̄врам самын паты. 2021 та̄лт Кульпас шко­лан 170 арыгкем ня̄врам тах ёхты ос 30 арыгкем а̄гирищит, пыгрищит интернатт о̄луӈкве тах патэ̄гыт.
Ань кӯщаит мо̄т про­ект-нэ̄пак хассыт, ханищ­тахтын колув кит накпаг тах паты. Йиль­пи интер­нат по̄хыт тах ӯнттаве. Тувыл хунь нэ̄пак пир­май­таве, аты ва̄глув. Э̄рнэ нэ̄па­кыт кӯщаит молях ке щё̄пи­тэ̄гыт, школав 2021 та̄лт ӯнт­туӈкве тах о̄вылтаве. А̄ти ке, э̄лаль ӯрхатуӈкве патэ̄в.  
Людмила ТЕТКИНА
