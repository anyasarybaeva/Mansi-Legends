
Округ Общественный палатат рӯпитан хо̄тпат сапра̄ни ва̄рыгласыт. Ла̄пкат э̄типа̄лаг нёлолов щё̄с юи-па̄лт вина тыналаӈкве ат та̄ртавет. Ты ва̄рмаль щирыл мо̄лалнув Сургут ӯст ла̄пкат илттыг уральтавēсыт.

	Ля̄ххал тотнэ ма̄хум Общественный палата кӯщай нэ̄ Ирина Максимова ос полиция кӯщай ва̄ӈын хум Ермек Аубакиров ты тэ̄ла урыл китыгласаныл. Тэ̄н маныр потыртасы̄г, на̄н ты урыл э̄лаль ловиньтэ̄н.

	Общественный палата кӯщай нэ̄ ла̄вме щирыл, ты сапра̄нит та̄н кит тэ̄ла урыл потыртасыт. О̄выл ва̄рмаль тамле, ла̄пкаӈ хо̄тпат уральтан ма̄хумныл ул вос пилсыт, аквъёт вос рӯпитасыт. Ирина Ивановна ла̄выс: «Ла̄пкаӈ кӯщаит мӯсхал щирыл вос рӯпитасыт, ма̄н та̄нанылн акваг нё̄тмил ва̄рēв. Таима̄гыс ма̄н таӈхēв, та̄н уральтан ва̄рмалил щар ул вос пилсыт. Матыр ва̄рмаль о̄ньщēгыт ке, тот китыглахтуӈкве вēрмēгыт. Та̄нки рӯпатаныл э̄лаль акваг вос са̄вмыс, уральтан хо̄тпат нупыл агтым о̄луӈкве э̄ри».

	Китыт тэ̄ла ос тамле, Общественный палатат комиссия-хо̄тпат рӯпитэ̄гыт, та̄н «Общественный контроль» нампа проект щё̄питасыт. Ты ва̄рмаль э̄лаль тотнэ ма̄гыс Наталья Комарова губернаторув ос округ мирколт рӯпитан кӯщаит та̄н яныг нё̄тмил ва̄рсыт. Хунь округ мирув вина тыналан ва̄рмаль та̄нки уральтаӈкве патыяныл, то̄нт ущ ты тэ̄ла э̄рнэг минуӈкве паты. 

	Округувт щар о̄влэ̄т Сургут ӯст ла̄пкат уральтаӈкве патвēсыт. Общественный палатат рӯпитан комиссия-хо̄тпат ос полиция ма̄хум акван-юрщхатым вина тыналан ла̄пкат уральтасаныл. Са̄выӈ-па̄лэ ла̄пкаӈ хо̄тпат са̄ккон щирыл рӯпитэ̄гыт, нёлолов щё̄с юи-па̄лт вина ат тыналэ̄гыт. Ос ты халт то̄ват ощмарлэ̄гыт. Уральтым порат нила ла̄пка пуввēсыт, тот ма̄хумн вина тыналаве. Кӯщай нэ̄ ла̄выс, вина тыналан ла̄пкат акваг уральтаӈкве э̄рēгыт. То̄нт ла̄пкаӈ хо̄тпат э̄типа̄лаг вина тыналаӈкв мори ат патэ̄гыт тах. Ма̄хум са̄ккон щирыл рӯпитаӈкве патэ̄гыт, нэ̄матыр лю̄ль ва̄рмаль ат ēмты. Потре оигпан э̄лы-па̄лт Ирина Максимова округ мирколт ос полицият рӯпитан хо̄тпатн нё̄тмил ма̄гыс пӯмащипа ла̄тыӈ ла̄выс.

	Нёлолов щё̄с юи-па̄лт вина хо̄т тыналаве, ань ты урыл нас хо̄тпат о̄с полициян ла̄вēгыт. Полицият э̄лумхо̄лас потре щирыл маныр ва̄раве, ты урыл Ермек Аубакиров потыртас. Тав ла̄выс: «Тамле ма̄хумныл са̄в нэ̄пак ма̄н палтув ёхты. Ма̄н ты ва̄рмаль уральтан ма̄гыс та̄ра та ла̄пкан минэ̄в. Ла̄пкат лю̄ль вина тыналаве ке, о̄влэ̄т та сулья хот виве ос экспертиза ва̄рнэ ма̄гыс кēтаве. Матыр лю̄ль ут хо̄нтаве ке, сут хосыт та ла̄пкаӈ хо̄тпа штрафыл пинаве, ос та винат хот-вивет.

	Ань округувт о̄влэ̄т Нижневартовск, Ханты-Мансийск, Нягань, Нефтеюганск яныг ӯсытт уральтан тэ̄ла э̄лаль ва̄раве. Тувыл ос мо̄т ӯсыт, па̄влыт уральтаӈкве патавет тах.
