
Сосса мир халт ка̄тыл матыр-а̄ти ва̄рнэ хо̄тпа са̄в о̄лы. Тынакт акв тамле ма̄щтыр хум ёт потрамасум, наме Денис Михайлович Кельмин. Тав Нижневартовский район Аган па̄вылт о̄лы, тот Центр национальных пр­о­мыс­лов и ремёсел колт рӯпиты, пēс щирыл ма̄нь­ха̄пыт, тӯпыт, са̄лыӈ су­ныт, алыщлапыт ос мо̄т э̄рнэ пормасыт ва̄­ри. Хум тох потыртас:
– Рӯпата колувт ма̄н са̄всыр пормас ка̄тыл щё̄питэ̄в, тувыл ва̄рну­танув мирн суссылты­янув, тыналыянув. Туи порат ма̄ньха̄пыл яласан касылн ялантэ̄в, тот сус­сыл­тапыт ва̄рыглэ̄в, пор­ма­санув сака ёвтавет. 
Таквсы мēн центрыт рӯ­питан нэ̄ Анна Белкина ёт Ханты-Мансийск ӯст о̄лум тыгле-тувле яласан тэ̄ла хо̄нтхатыглапын ялсумēн. Тот мӯй мир ёт ва̄йхатасмēн, са̄всыр ма̄т урыл пӯмыщ пот­рыт хӯнтлысамēн, сус­сумēн, ма̄хум манху­рип пормас ка̄тыл ма̄щ­тыр­лэ̄гыт. Мēнти о̄с сус­сыл­тап щё̄пита̄лсумēн, пормасанув маттем та пӯм­щалавēсыт.

Ань округувт ос Россия янытыл ка̄тыл пормасыт ма̄щтырлан мир халт са̄всыр фести­валит ва̄рыглавет. Ма̄н тув о̄с акваг яланта̄лэ̄в, пормасанув суссылтэ̄в. Мо̄лты та̄л округув янытыл о̄лнэ ма̄щтыр ма̄хум халт «Туристи­ческий сувенир» нампа касыл ва̄рыглавес. Ма̄н центрув тот хӯрум ма̄т но̄х-патыс – о̄выл, китыт ос хӯрмит мēста висӯв. 
Тувыл таквсы Саратов ӯсн «Туристический сувенир» атыт касылн во̄виньта̄лвесув. Тув Россия янытыл са̄в ма̄ныл но̄х-патум ма̄хум ялсыт, халувт тот о̄с кассув. Центр колув «Лучший этно­графический сувенир» номинацият хӯрмит места вис, Юлия Антоновна Казанжи пормасэ янытлавес. О̄выл кит местаг Бурятия ос Удмуртия ма̄ныл ёхталам хо̄т­патн майвесы̄г.
Тув ялмум ма̄гыс номтум сака ёмас, ма̄щтыр ма̄хум ёт пот­рамасум, суссум, хумус рӯпитэ̄гыт, ка̄тыл ва̄рум пормасаныл пӯмщала­санум. Ма̄н ань ка̄тыл акваг щаквщēв, тамле хо̄нтхатыглапыт о̄лнэ̄­ныл порат ханищтахтэ̄в, сыре-сыр ханищтапыт сунсэ̄в, ма̄нти о̄с матыр-а̄ти суссылтэ̄в.

Ма̄н ва̄рнутанув ань округувт о̄лнэ мирн мощ ва̄вет, то̄ват са̄лыӈсун ва̄рылтэ̄гыт, то̄ван камка э̄ри манос хоса-а̄ны. Пуссын ты пормасыт ма̄н ва̄рēв, тыналыянув.
Денис сака ка̄ркам, потрыӈ хум, ма̄щтыр хо̄тпа. Са̄всыр пормасыт щаквщинэ̄тэ халт са̄ӈк­вылтапыт ва̄ри, та̄ныт ханищты. Ты я̄тил сосса хо̄тпа пус ка̄т, пус ла̄гыл вос о̄лы, са̄в ёмас тэ̄ла вос ва̄ри.
Светлана РОМБАНДЕЕВА
