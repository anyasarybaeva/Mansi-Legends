
Ка̄сыӈ та̄л лēккарыт «Николай Пирогов» нампа на̄иӈха̄пыл округ янытыл яласэ̄гыт ос ма̄нь па̄влытыт о̄лнэ мир уральтыяныл, пусмалтыяныл. 
Ты та̄л хоты па̄влытн та̄н ялсыт, манса̄вит хо̄тпат уральтасыт, та урыл профессиональный патология центрыт кӯщай хум Николай Ташланов ос ты на̄иӈха̄п лēккар кӯщай  Владимир Слабко ля̄ххал тотнэ ма̄хум э̄лы-па̄лт потыртасы̄г. 
Николай Ташланов ла̄выс: 
– «Николай Пирогов» на̄иӈха̄пт рӯпитан лēкка­рыт округувт о̄лнэ я̄т хо­сыт ат э̄тпос яласасыт. Ты пора сыс та̄н Кондинский, Ханты-Мансийский, Белоярский, Октябрьский, Сургутский ос Ха̄льӯс районытт о̄лнэ 47 ма̄нь па̄влыт рӯпитасыт.
Лēккар палт 6 со̄тыра арыгкем э̄лумхо̄ласыт ёхталасыт, та̄н халанылт 1 со̄тыра 300 хо̄тпат – ма̄ньщи, ханты ос ё̄рн ма̄хум. Уральтым мир халт са̄внув хо̄тпат сым ос сорыг а̄гм о̄ньщēгыт.  
Ань ка̄сыӈ та̄лныл са̄внув ма̄хум пувласпи-а̄гмыл ēмтэ̄гыт. Ты та̄р­витыӈ а̄гм са̄ртын вос хо̄нтаве, ань ма̄нь па̄влыт о̄лнэ мирыт ёмащакв уральтавет ос анализа­ныл сунсавет. 
Туи сыс 1 со̄тыра 300 э̄лумхо̄лас тамле анализыл ва̄рвēсыт. Та̄н халанылт 300 хо̄тпат э̄лаль уральтахтуӈкве яныг ӯсытн кēтвēсыт. 
Пувласпи-а̄гм са̄ртын ке хо̄нтаве, то̄нт 80% са̄вит э̄лумхōлас пусмалтах­тэ̄­гыт ос э̄лаль о̄луӈ­кве патэ̄гыт. Ань лēккар­ыт ка̄сыӈ та̄лныл са̄внув ма̄хум тох уральтыяныл.    
Кӯщай хум ла̄выс, ты рӯпата лēккарыт ва̄руӈ­кве тот вос вēрмысыт, на̄иӈха̄п ва̄тихал са̄всыр йильпи ищхӣпыӈ утыл ёвтаве ос ёмащакв щё̄­питаве. 
Хо̄псы по̄слан йильпи утыл ос нэ̄ хо̄тпат щаква­ныл по̄слын ут (маммо­граф) тот о̄с о̄лы. Ма̄нь па̄влыт о̄лнэ нэ̄ хо̄тпат лēккарытн тот уральтавет, щакв а̄гм ке о̄ньщēгыт, та̄ра ла̄вавет. 
На̄иӈха̄п 19 я̄нас кол­нак о̄ньщи, тот сам, сым, ӯлщпуӈк ос са̄в мо̄т а̄г­мыт пусмалтан лēккарыт рӯпитэ̄гыт. Хо̄тпат а̄гма­ныл ке хо̄нтавет, э̄лаль пусмалтахтуӈкве Ханты-Мансийск ӯсн манос мо̄т яныг ӯсытн минуӈкве ла̄вавет. Ты та̄л 454 хо̄тпа пусмалтахтуӈкве э̄лаль кēтвēсыт. Ос 172 э̄лумхо̄лас ищхӣпыӈ ут ёрыл пусмалтаӈкве тах э̄рēгыт. 
Николай Ташланов акв та̄рвитыӈ ва̄рмаль урыл потыртас, то̄ва лēккарыт туи сыс на̄иӈха̄пыл ос тэ̄лы сыс ма̄шинал акв ма̄нь па̄вылныл мо̄т па̄выл мус яласаӈкве ат вēритэ̄гыт ос рӯпатаныл по̄хын минэ̄гыт. 
Тыима̄гсыл са̄всыр а̄гм пусмалтан лēккарыт тот рӯпитаӈкве акваг во̄­вавет. Ань профессио­наль­ный патология центр-кол па̄лныл кит лēккар-бригада о̄лэ̄г, акватэ туи сыс «Николай Пиро­гов» на̄иӈ­ха̄пыл, мо̄танэ ма̄­шинал ялантэ̄­гыт ос ма̄нь па̄влыт о̄лнэ мир ӯраль­тэ̄гыт.
Ма̄шинал яласан бригада ань иӈ рӯпиты ос ва̄т са̄грапнал э̄тпос оигпам э̄лы-па̄лт ювле ёхты. Та̄н ань та па̄влытн ялантэ̄гыт, хот ма̄шина яласан лё̄ӈх о̄лы. 
Яныг таквс э̄тпост лēккарыт Нефтеюган­ский район ма̄нь па̄влыт рӯпитэ̄гыт. Тэ̄лы ты ма̄­шинат та па̄вылн минэ̄­гыт, хоталь «Николай Пи­рогов» туи порат ат ёхталас ос хо̄т та̄л сыс ма̄шинат яласан лё̄ӈх а̄тим. 
Владимир Слабко «Николай Пирогов» на̄иӈха̄пт лēккар кӯщаиг  рӯпиты. Тав ла̄выс: 
– Ма̄н ма̄нь таквс э̄тпос 24 хо̄талэ̄т Ханты-Мансийск ӯсн ёхтысӯв. Ань на̄иӈха̄пув па̄г хар­таве, тэ̄лы сыс мӯсхалыг щё̄питаве, о̄льпыл сар­таве. Тот о̄щнэ са̄всыр ищ­хӣпыӈ утыт ащирмаӈ порат хот ул вос саква­лэ̄гыт, хот-вивет ос пӯль­ницан тотавет. 
Я̄ӈк на̄тнэ э̄тпост ос ищхӣпыӈ утыт ювле ва̄равет, ма̄н э̄лаль округ янытыл о̄лнэ ма̄хум пус­малтым яласаӈкве о̄с тах о̄вылтахтэ̄в.
Людмила ТЕТКИНА
