
Ка̄сыӈ ӯст ман па̄вылт ня̄врамыт школат уроканыл а̄стын юи-па̄лт мо̄т колн ялантэ̄гыт, тот о̄с ханищтахтэ̄гыт манос ёнгасэ̄гыт. Тамле я̄нас колыт Центр дополнительного образования ла̄вавет. 
Ха̄льӯс район Саран­па̄вылт яныгман а̄гири­щит-пыгрищит «Центр «Поиск» колн ялантэ̄гыт. Ты колн ам щалтсасум, Галина Васильевна Ро­чева ёт потрамасум. Тав ма̄ньщи нэ̄, дополнитель­ный образование ханищ­тан хо̄тпаг о̄лы, «Мир глазами детей» кружок тармыл пуӈктоты. Галина Васильевна тох потыртас:
– «Центр «Поиск» кол 2007 та̄лт а̄витэ пӯсвес, 39 хо̄тпа тыт рӯпитэ̄гыт. 505 ма̄нь ма̄хум хо̄т программат щирыл ханищтахтэ̄гыт: физкультурно-спортив­ный, туристско-краевед­ческий, технический, есте­ственнонауч­ный, худо­жественный ос со­ци­ально-педаго­гиче­ский.

Ам тыг 2014 та̄лт пат­хатасум. Ня̄врамыт па̄рт тармыл хурит по̄слэ̄гыт, тувыл по̄слум хурияныл нумыл исум кēрыл щур­тыяныл. Ты тэ̄лав рущ щирыл ла̄ваве: кружок выжигания. Янгыщ пыгрищит та̄н по̄слэ̄гыт, 6 – 14 та̄л яныт ня̄врамыт. 
Ам палтум ёхталан ня̄врамыт халт ма̄ньщи а̄гирищит-пыгрищит ханищтахтэ̄гыт – Витя Сайнахов, Артём Ромбан­деев, Костя ос Паша Хозумовыг, Даша Гераси­мова. Акв ханты а̄гирищ ёхталы Милена Владими­рова, тувыл саран, рущ ос мо̄т ма̄ньлат ма̄хум ма̄щтырлэ̄гыт.

Ты колт кӯщаиг са̄в та̄л Альбина Васильевна Попова рӯпитас, э̄ква таквсы пēнсиян патхатас. Ань Василий Павлович Рокин тав пуӈктоты. 
Галина Васильевна ла̄выс, тот 19 ханищтан хо̄тпа рӯпиты. То̄ва колнакт суссылтасанэ, ня̄врамыт ка̄тыл ва̄рум пормасаныл мощ по̄слысанум. Нэ̄ потыртас:

– Ты «Наш выбор – здоровье!» кружок колнак, тыт а̄гирищит-пыгрищит Ксения Владимировна Филиппован йӣквуӈкве ханищтавет, рущ щирыл аэробика ва̄рēгыт. 
Ты ос «Бильярд» тэ̄ла ха­нищтан колнак, Василий Анатольевич Борщ тав пуӈктоты.  Ты коны-пал хум ня̄врамыт «Брейк-данс» йӣквуӈкве ханищтыянэ. 

Анастасия Ивановна Албина палт туп а̄гири­щит ёхталэ̄гыт, тав «Шаг вперёд» кружок кол­накт рӯпиты, 6 – 16 та̄л яныт ня̄врамыт ма̄ньщи ос рущ йӣквыт ханищ­тэ̄гыт. «Ӯринэ̄ква хо̄тал» ос мо̄т сыре-сыр конкур­сыт порат та̄н акваг йӣквēгыт, ма̄ньщи супыл ос рущ нэ̄квет пēс порат о̄ньщум супыл масхатэ̄­гыт, тох йӣкващлэ̄гыт. Та̄н ляльтаныл сунсуӈкве сака пӯмыщ.
Анатолий Николаевич Патраков «Мечтатели» колнак тармыл пуӈктоты, тав палтэ 1 – 9 классытт ханищтахтын ня̄врамыт ёх­талэ̄гыт. Тыт та̄н э̄ргуӈ­кве ханищтахтэ̄гыт, э̄р­гēгыт. 
«Радость творчества» тэ̄ла Любовь Михайловна Попова тав суссылты, тыт 1 – 7 класс яныт ня̄в­рамыт ханищтахтэ̄гыт. А̄гирищит-пыгрищит Любовь Михайловна ёт ка̄тыл са̄всыр пормасыт щакв­щēгыт.

Мо̄т кружокыт о̄с о̄лэ̄гыт, ня̄врамаквет тув ща̄гтым ялантэ̄гыт, ёнга­сэ̄гыт, ханищтахтэ̄гыт. Ты урыл ищхӣпыӈ ут хосыт ловиньтаӈкве вēрмēгын. 
Галина Васильевнан потре ма̄гыс пӯмащипа ла̄тыӈ ла̄вēгум. Матъёмас па̄выл ня̄врамаквет ёт рӯпитэ̄гыт, матыр-а̄ти ва̄­руӈкве ханищтыяныл.   
Светлана РОМБАНДЕЕВА
