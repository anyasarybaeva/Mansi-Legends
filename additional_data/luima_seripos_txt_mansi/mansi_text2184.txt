

	Ювле хультум э̄тпост Ханты-Мансийск ӯс ля̄ххал тотнэ колн налог-олн атнэ кӯщай нэ̄ Ольга Литова ёхталас. Ань ма̄хум манырсыр налог-олн ойтэ̄гыт, хоты э̄тпост ойтуӈкве э̄ри ос мо̄т ва̄рмалит урыл тав потыртас. На̄н тав потре э̄лаль ловиньтэлы̄н. 

	- Та̄л сыс акв щёс ма̄нь таквс э̄тпос о̄выл хо̄талэ мус э̄лумхо̄лас такви о̄лнэ колэ, о̄щнэ ма̄тэ ос яласан машинатэ ма̄гыс налог-олн ойты. Ты олныт пуссын округ бюджетн минэ̄гыт. Ань та̄л охса сыс округувт 24,5 процент са̄вит налог-олн ойтвес. Ты хосыт бюджетн 126 миллиард солко̄ви, муниципалитет бюджетн ос 22, 5 миллиард солко̄ви ёхтыс.

	То̄ва ма̄хум ощмарлэ̄-гыт, ат ойтхатэ̄гыт, та̄н ё̄рыл кащилтавет. Та̄нанылн о̄влэ̄т нэ̄пак кēтаве, нё̄лолов хо̄тал сыс юв-пувум олнанэ ойтуӈкве вос вēрмысанэ. Ты хо̄талыт сыс олныт ат ке ойтыянэ, сут хосыт хот-виӈкве патавет. Налог-олн атнэ хо̄тпат ань банк ёт рӯпитэ̄гыт. Хо̄тпа матыр олн сэ̄лы ке, тувыл а̄рнтаг о̄щнэ олнанэ хот-няртасаӈкв вēрмавет манос банк олныӈ карточкатэ нас лап-то̄варттаве. Хо̄тпа хоты мус налог-олн ат ойты, та мус карточканыл олн виӈкве ат вēрми.

	То̄ванакт ат ойтхатнэ ма̄хум э̄лы хо̄н ма̄н минуӈкве ат та̄ртавет. 

	Та хо̄тпат ат та̄ртавет, хотьют аргēн са̄в олн ат ойтыс. Тыи ма̄гыс 2015 та̄лт 177 хо̄тпа хо̄н ма̄н 

	ат минасыт. Ка̄сыӈ 

	хо̄тпа яныгса̄т со̄тыра арыгтем солко̄ви ат ойтыс.

	Тувыл кӯщай нэ̄ ос акв тамле ва̄рмаль урыл потыртас. Ань ла̄палахтын хо̄тпат ма̄хумн налог-олн ойтнэ̄ныл ма̄гыс урк нэ̄пак кēтэ̄гыт, э̄рттам та̄н тот рӯпитэ̄гыт. Тамле нэ̄пак хосыт ойтхатэ-гы̄н ке, олнаныл сэ̄р ма̄н та минэ̄гыт. Таима̄гыс ма̄хумаквет, ӯргалахтым о̄лэ̄н, матыр нэ̄пак на̄н палтын ке ёхты, олн тув ул ойтэ̄н. О̄влэ̄т налог-олн атнэ колн ялэ̄н, тот китыглахтэ̄н. Матыр а̄рнта ке о̄ньщēгын, та̄ра ойтхатэ̄н. Юв-пувим олныт ма̄гыс тыгыл са̄внувыл ойтхатуӈкв ул вос ла̄вавēн.

	 

	Николай МЕРОВ

	 
