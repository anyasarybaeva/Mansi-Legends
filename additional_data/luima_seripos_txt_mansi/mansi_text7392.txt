
Ты та̄л Россия янытыл о̄лнэ мирыт культураныл та̄лыг намаявес. Ты кастыл округ кӯщай нэ̄ Наталья Комарова рēтыӈ ю̄свой э̄тпос 18 хо̄талэ̄т ищхӣпыӈ ут хосыт хо̄нтхатыглап ва̄рыглас. 
Э̄ргын-йӣквнэ ма̄хум ос культура торыг рӯпитан хо̄тпат нупыл Наталья Владимировна Комарова тох по­тыр­тас:
– Россия Президентув указ-потре щирыл, 2022 та̄л – Год культурного наследия народов России та̄лыг намаим о̄лы. Ка̄сыӈ мир пēс йис тэ̄ланыл но̄х вос во̄рмалтыяныл, ня̄враманыл вос ханищ­тыяныл, пēс ма̄хманыл хольт вос щаквщēгыт – ты тэ̄лат пуссын «Культура» нампа национальный проект палт хасвēсыт. 
Ма̄н округувт са̄всыр мирыт о̄лэ̄гыт, ка̄сыӈ мир о̄лупсатэ такви щирēт пӯмыщ – та̄нти маснут о̄ньщēгыт, пēс та̄гыл та̄нти щирыл тэ̄нут па̄йтэ̄гыт, ща̄нь ла̄тӈыл потыртэ̄гыт, ка̄тыл сыре-сыр порма­сыт ва̄рēгыт, тувыл ва̄рну­таныл мирн суссылтыя­ныл. 
Матъёмас ма̄хманув юртыӈыщ о̄лэ̄гыт, хала­нылт нё̄тхатэ̄гыт, ва̄тихал са̄всыр суссылтапыт щё̄­пита̄лэ̄гыт, пēс йис о̄лупса урыл потыртэ̄гыт. Мо̄т хо̄тпатн атхунь пӯмыщ, пӯмщалахтэ̄гыт, китыглахтэ̄гыт, то̄ваныл щаквщуӈкве ӯнтыл­ма­тыглэ̄гыт. 
Ма̄н, мирколт рӯпитан ма̄хум, округувт о̄лнэ мирыт пуссын яныт­лыянӯв, матыр нё̄тмил э̄ри те, ва̄им нё̄тумта̄­лыянӯв.

Ла̄тыӈ о̄ньщам хо̄тпат о̄с потыртасыт. Округ культура департамент кол кӯщай Артур Латы­пов ла̄выс:
– 2022 та̄л сыс окру­гувт ма̄н са̄в э̄рнэ тэ̄лат ва̄руӈкве номсэ̄в – «Культурный марафон» хо̄нт­хатыглап щё̄питэ̄в, Москва ӯсныл тыг «Гели­кон-опера» э̄ргын театр ос Н.С. Надеждина нампа «Берёзка» йӣквнэ ансамбль тотыглавēг. Лӯима̄ мир «60 парал­лель» ос «Зелёный шум» мирхал фестивальт мӯй­лэ̄гыт тах, Г.С. Райшев нампа школат ка̄тыл по̄с­лын мирхал тэ̄ла ва̄рēв.
Ты та̄лт Пойковский па̄вылт, Нижневартовск, Покачи ос Мегион ӯсытт нэ̄пак о̄щнэ колыт йильпииг щё̄питавет.
Ань тынакт Ханты-Мансийск ӯст «Дух огня» кина ва̄рнэ фестиваль ēмты. Тот яныгса̄т арыг­тем кинат суссылтавет тах. Ӯсувн мирн ва̄нэ ре­жиссёр о̄йка Эмир Кус­турица ос российский актёрыт ёхтэ̄гыт.
Тувыл Марат Гатин потыртас, тав Египет ма̄т Каир ӯс Россия посольстватэ̄т пуӈктотым о̄лы. Мо̄лты туи Мини­сте­рство культуры хосыт «Русский Север» проект ва̄рвес, ма̄н ма̄вт ос Египет ма̄т о̄лнэ ма̄хум халанылт вос ва̄йхатэ̄гыт, культураныл вос суссыл­тыяныл, аквъёт вос э̄р­гē­гыт, йӣквēгыт. Ма̄н ма̄х­манув та̄н пал­таныл вос ялантэ̄гыт, та̄н ос ма̄н палтув вос ёхта­лэ̄гыт. 
Ты та̄л округт о̄лнэ сосса ма̄хманув Египет ма̄н ялсыт, та мир ёт ва̄йхатасыт. Марат Гатин ла̄выс:
– Лӯима̄т о̄лнэ сосса ма̄хум «Русский Север» проектыт рӯпитаманыл ма̄гыс округ миркол кӯщаитн са̄в ёмас сымыӈ ла̄тыӈ ла̄вев. Округт о̄лнэ э̄ргын-йӣквнэ ос щакв­щин ма̄хум хосыт ань Египет мир ва̄ганыл, Россия ма̄хум хумус о̄лэ̄­гыт, маныр ва̄руӈкве ха̄сэ̄гыт, э̄рганыл хӯн­там­лавēсыт, йӣкваныл ка̄салавēсыт. Ты проект тэ̄ла ма̄н ма̄хманувн ос та̄н миранылн сака яныг па̄рыс тотыс.
Тувыл ма̄хум ищхӣпыӈ ут хосыт мо̄т тэ̄лат урыл потыртасыт. Ань округувт, Ханты-Мансийск ӯст, искусство ос культура торыг ВУЗ (высшее учебное заведение) кол ӯнттаве, 2023 та̄лт рӯпитаӈкве о̄вылтахты. Ты ханищтахтын кол кӯщай Валерий Пясецкий ла̄вме щирыл, ма̄хум тот ма̄ньта̄гыл ос аспиран­тура мус ханищтахтуӈ­кве патэ̄гыт. Туп яныгса̄т ляпатем хо̄тпа тув виӈкве вēрмаве тах.  
Школа креативных индустрий урыл потыр о̄лыс. Ты ва̄рмаль 12-17 та̄л яныт ня̄врамыт ма̄­гыс щё̄питаве. А̄гири­щит-пыгрищит Ханты-Мансийск ӯст окружной дом народного творче­ства колт ханищтахтуӈ­кве патэ̄гыт.
Светлана РОМБАНДЕЕВА
 
