
Ювле хультум э̄тпост мирколт ищхӣпыӈ ут хосыт рӯпитан хōтпат лāвсыт, Федеральный агентство по делам национальностей России (ФАДН) кол щё̄питан реестрын манаса̄вит сосса хо̄тпат наманыл тув хасвēсыт. Ос ань тыгыл э̄лаль хумыс нэ̄пакыт э̄рнэ щирыл хансуӈкве ос кēтуӈкве тув ро̄ви, тāн та урыл потыртасыт.
Александр Скурихин, округувт сыремус о̄лнэ ва̄рмалит щирыл рӯпитан департамент кӯщай хум лāвыс, манаса̄вит сосса хōтпа (ма̄ньщи, А̄с ма̄хум ос ё̄рныт)  округув ōлэ̄гыт ос та̄н халанылт манса̄­вит э̄лмхо̄лас наманыл реестрын хансым ōлэ̄гыт, та̄н халанылт хотью­таныл та колныл нэ̄па­кыл ювле кēтвēсыт.
2020 тāл «Всероссийс­кий перепись населения» нампа ва̄рмаль ōлыс, та нэ̄пакыт щирыл та̄ра-патыс: округувт 32 со̄тыра арыгкем сосса мāхум о̄лы, 4 сōтыра 800 э̄лмхо̄лас сосса мирыт пēс ōлупса э̄лаль тотыяныл, тāн са̄лы ӯрим во̄р ма̄т о̄лэ̄гыт, вō­раēгыт ос хӯл алыщлэ̄гыт.

Мāн округув сосса мир мāгыс сāв нё̄тмил вāра­ве, таимāгыс ФАДН колт ты реестр ты щё̄питаве. Ищхӣпыӈ ут хосыт ла̄тыӈ кēтуӈкве ро̄ви, э̄лаль ювле нэ̄пак ёхты, хо̄тпа та программат хумус хан­сым ōлы: А̄с хо̄тпаг, мāнь­щииг манос ё̄рныг.
Хотьют такви нэ̄пака­нэ ат те ва̄рсанэ, тав та̄наныл ты щи­рыл кēтуӈкве вēрми:
1. Москва ӯст о̄лнэ ФАДН колн тāнки ялуӈк­ве вēрмēгыт;
2. заявление-нэ̄пак хансуӈкве ос вāрим ко­пият нотариус палт печать тӯщтуӈкве ос почта щи­рыл кēтуӈкве э̄ри;
3. МФЦ колт кē­туӈкве рови;
4. «Госуслуги» йильпи щирыл рӯпитаӈкве паты, интернет ло̄псэ хосыт ты нэ̄пак кēтуӈкве рови.
Тимур Цыбиков, ФАДН колт рӯпитан хум, потыртас, сосса хо̄тпан нэ̄паканэ манрыг реестрын кēтуӈк­ве э̄ри. Тав ла̄выс:
– Ань ты порат Россия янытыл Лӯима̄т, Сибирь ос Дальний Востокыт о̄лнэ сосса мирыт пуссын та̄нки нэ̄паканыл ты колн кēтыяныл. Югра мā­ныл 10,5 сōтыра э̄лм­хōлас нэ̄паканыл пир­майтасанӯв, ос округувт 32 со̄тыра арыгкем сосса ма̄хум ōлэ̄гыт. 
Ня̄врамыт 14 тāланыл иӈ ат ке тōвлыс, тāн ща̄ня­ныл-а̄щаныл ёт акван-ханса­вет ос тāн ётаныл аквъёт ловиньтавет, хоты ня̄врам 14 тāлэ тōвлыс ке, тāн паспорт ёт тāнки ФАДН колн нэ̄пакыт кēтуӈкве вēрмēгыт.
Ты тāл мāн округув ос ФАДН кол ёт ты рӯпата вā­рилӯв, мāхманув йильпи щирыл Госуслуги интер­нет ло̄псыт тāнки нэ̄пакыт кēтуӈкве патэ̄гыт.
Та мāхманув, хотьют почта щирыл адресын пищма кēтыс, Александр Скурихин тох лāвыс: 
– Хотьют ФАДН колн нэ̄пакыт тāнки кēтсыт, рӯ­питан хōтпат сунсэ̄гыт, э̄р­нэ щирыл кēтум нэ̄пакыт аман а̄ти. Хотьют ёмащакв нэ̄паканэ щё̄питасанэ, тав наме та̄ра реестрын хансаве. Та юи-палт ФАДН колныл ювле пищман кēтаве, тот хансым ōлы, хунь хōтпа наме ты реест­рын хасвес.
Ос хотьют МФЦ кол щирыл нэ̄пакыт кē­тыс, тāн МФЦ колн ялуӈк­ве вēрмēгыт, тот уведом­леният ка̄тын-паттуӈкве рōви. Мāн лāвуӈкве таӈ­хев, МФЦ кол щирыл сака ёмас нэ̄пак кēтуӈкве. Тот рӯпитан хōтпат заявление хансуӈкве нё̄тэ̄гыт, э̄рнэ щирыл нэ̄пакыт щё̄питэ̄­гыт ос ФАДН колт та̄нки кēтэ̄гыт.
Юрий Угорелов, МФЦ кол кӯщай хум лāвыс:
– Мāн ань ос йильпи щирыл рӯпитэ̄в, мāхманув МФЦ кол па̄лыл нэ̄пакыт кēтуӈкве вēрмēгыт. Тот рӯпитан хōтпат аквписыг нё̄тэ̄гыт ос ищхӣпыӈ ут хосыт ФАДН колн нэ̄­пакыт кēтэ̄гыт. Мōлты тāл МФЦ кол хосыт 8 сō­тыра хо̄тпаныл нэ̄­пакыт пирмайтавēсыт.
Во̄рт о̄лнэ сосса мāхум палт МФЦ колт рӯпитан хōтпат вертолётыл тāн палтаныл ялантэ̄гыт ос тот щēмьят ёт рӯпитэ̄гыт, нэ̄пакыт э̄рнэ щирыл хансуӈкве нё̄тэ̄гыт.
Ты тāл я̄ӈк на̄тнэ э̄тпост мāн йильпи щирыл уве­домление кēтэ̄в. МФЦ колн мāхманув ёхталэ̄­гыт ос нэ̄пак ФАДН колн электронный почта щи­рыл хансэ̄гыт, тāнаныл ювле пищма ёхты, тот хан­сым ōлы, хунь тав наме реестрын хасвес.
Хотьют такви нэ̄паканэ ат те ва̄рсанэ, та̄н о̄с вос ва̄рияныл, наманыл та реестр-тэ̄лан вос хансавет. 
Оксана Албина
