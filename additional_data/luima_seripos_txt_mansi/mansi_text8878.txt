
Ма̄н округувт ма̄ньщи, ханты ос ё̄рн ма̄ньлат а̄гит, пыгыт ты та̄лныл кит лильпи олн-нё̄тмилыл ва̄рвēсыт. Колледжит, университетыт ёмащакв ханищтахтын ма̄ньлат хо̄тпат ань ка̄сыӈ э̄тпос олныл ойтуӈкве о̄вылтавет. 
Та̄н экзаменаныл ма̄г­сыл «зачетный книжкат» туп «5» оценкал ке хасвē­сыт, са̄т со̄тыра солко̄вил ка̄сыӈ э̄тпос тах мивет. 
Ос «4» оценкат о̄щнэ а̄гит, пыгыт ат со̄тыра солко̄вил ойтавет. Ты олн-нё̄тмил «Региональный перечень профессий» нампа нэ̄пак щирыл ха­нищтахтын ня̄врамыт та̄с­тавет. 
Китыт нё̄тмилыл ос ща̄нь ла̄тыӈ ханищтан студентыт ос пēс йис ма̄т, во̄рт о̄лнэ а̄гит-пыгыт ва̄р­вēсыт. Та̄н «прожиточный ми­нимум» ла̄внэ олныл ка̄сыӈ э̄тпос ань тах ойта­вет. 2024 та̄лт ты посо­бие-олныт 20 со̄тыра 435 солко̄ви са̄витыг о̄лы. 
Нуса щēмьят яныгман а̄гит, пыгыт ханищтан ма̄­ныл та̄н юв ялнэ билета­ныл ма̄гсыл ойтум олна­ныл ювле кēтавет. Ты э̄лы-па̄лт та̄н 20 со̄тыра сол­ко̄вил майвēсыт, ты та̄лныл 30 со̄тыра солко̄вил акв та̄л сыс та̄стуӈкве патавет. 
Ань са̄в ма̄ньлат хо̄т­пат «Региональный пере­чень профессий» нампа нэ̄пак щирыл нё̄тавет. Та̄н ханищтахтанэ̄ныл ма̄гсыл олн та̄нки ке ой­тэ̄гыт, олнаныл ōс ювле компенсация щирыл мивет. Университетын ялантан ма̄хум акв та̄л сыс 100 со̄тырал ойтвē­сыт, ань 150 со̄тыра сол­ко̄вил нё̄туӈкве патавет. Коллеждит, училищат ханищтахтын а̄гит, пыгыт ойтхатнэ олнаныл о̄с но̄х-нё̄твēсыт. Ты олныт винэ ма̄гсыл заявление ос мо̄т э̄рнэ нэ̄пакыт ха­нищтап ос наука Депар­таментын кēтуӈкве э̄рē­гыт. 
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансыстэ 
