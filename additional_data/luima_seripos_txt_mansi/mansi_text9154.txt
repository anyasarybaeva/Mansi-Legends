
Акв порат ма̄нь па̄влыт мирн хот-оссувлавēсыт, колхозыт акван-тӯлым порат щēмьят яныгнув па̄влытын манос ӯсытын ва̄нтласыт. Ань йист то̄ва ма̄нь па̄влыт о̄с о̄лмыгтавēсыт. Тох ань 2008 та̄л па̄сныл Новая Силава па̄выл йильпииг о̄лмыгтавес.
Силава па̄вылт Ольга Актаева (ты э̄лы-па̄лт о̄парищ наме Фомичёва о̄лыс) пенсиян минаме порат тув пēс павылн о̄лмыгтас. Ōвлэ̄т ща̄няге-а̄щяге о̄лум колъёрт а̄ти сака яныг колыл ӯнттувес, тот о̄луӈкве патыс, «Э̄лы Хо̄тал» нампа община ва̄рыс. 
Ла̄щлаквег тот мо̄т колыт, тэ̄нут па̄йтнэ кол, пувлынкол ӯнттуӈкве патыс, ма̄хум тув ӯщлах­туӈкве ёхталасыт, хотьют няслыс, хотьют во̄рт о̄луӈкве ка̄сащас. 
Тув сыс ня̄врамыт ма̄гсыл лагерь ва̄рыглас, таве «Юрсил» намыл хас­саныл. Ольга Алексан­дровна ханищтан хо̄тпат тув во̄выгласанэ. Тот ня̄в­рамытын хо̄нтаӈ ма̄нь­щит пēс о̄лупса урыл потыр­тасыт, йӣквсыт, ка̄тыл матыр ва̄руӈкве ханищтасаныл, са̄всыр щирыл ёнгалтасаныл. Тох та 2017 та̄л мус рӯпи­тасыт ос та юи-па̄лт тох ня̄в­рамыт ӯщлахтын нак са̄ккон щирыл ва̄рыг­лаӈкве ат патвес. 
Нэ̄ рӯпататэ ва̄рим ос тыхал проектыт хансыс, та олнытыл «Вогульское подворье», «Музей лите­ра­торов Конды» нампа кол, во̄раян ос хӯл алыщ­лан хо̄тпа колыг, ня̄вра­мыт ёнгасан, ха̄йтыгтан кан тот ва̄рвес. Са̄всыр мероприятият манос пӯри ва̄рнэ ма̄гсыл кон­фе­ренц-зал нампа яныг кол ӯнттувес. 
Ты рӯпататэ урыл ма̄н Ольга Актаева ёт потыр­тасӯв:
– Ольга Александро­вна, ань манхурип хо̄нт­хатыглапыт ос ханищта­пыт ва̄рыглэ̄гын? 
– Ма̄н ань туи о̄выл­тах­тын порат «Дыхание родной земли» нампа ялпыӈ хо̄тал ва̄рыглэ̄в, та порат округув янытыл «Спасти и сохранить» ма̄-вит ӯргалан акция ва̄рыглаве. Тыг па̄влувн Екатеринбург, Урай ос мо̄т ӯсытныл, па̄влытныл ма̄хум ёхтэ̄гыт, ам пӯр­лахтын кан ва̄рыглэ̄гум, ма̄н тыт ялпыӈ ӯра о̄ньщēв, тув пуӈкпинуӈкве ялэ̄в. 
Тит та̄л ювле хультум порат хум хо̄тпат мēтала­сум, та̄н а̄нумн ӯра ӯнтты­сыт. Тув ам э̄тпос яныг­ман порат пӯрлахтуӈкве ялантэ̄гум, хумус номтумн хӯлтавем, хумус ха̄сэ̄гум,  пуссын амти ва̄рēгум. Ёхталан мӯй хо̄тпанум тув ялантаӈкве сака ка̄сащēгыт.
Ты коныпал ам тыт ё̄рнколыт о̄ньщēгум, тув атхатэ̄в, потыртэ̄в, э̄ргēв, ма̄ньщи о̄лупса урыл ханищтапыт ва̄рыглэ̄в. Ам хо̄нтаӈ ма̄ньщит урыл потыртэ̄гум, пēс порат ма̄хманув маныр ва̄рим о̄лсыт. Ка̄тыл матыр ва̄­руӈкве та̄наныл ханищ­тыянӯв, ам та̄н ётаныл хӯл совныл хӯрыгсовыт ю̄нтэ̄гум, то̄рныл а̄канит ю̄нтэ̄в. 
«Дыхание родной земли» хо̄нтхатыглап ма̄н хосат та̄гыл ва̄рыглэ̄в, ам Урай ӯст о̄лнэ руманэ̄­нумн, рӯтанумн акваг нё̄тавем. Ам палтум акв щёс ёхталан мӯй хо̄тпат, тувыл о̄с акваг тыг ёхта­лаӈкве ка̄­сащēгыт, во̄в­хатэ̄гыт. Та̄нанылн тыт сака мӯсты, ма̄ тыт нё̄тнэг о̄лы, сыстам, па̄влув карыс сып ва̄тат ӯнлы, тыгыл Конда я̄ нупыл сунсэ̄гын, пӯмщалахтэ̄гын, тыт сака ёмас.  
Ты тув сыс ня̄врамыт ма̄гсыл лагерь ва̄рēв, ня̄врамыт ӯщлахтын пора «Юрсил» намыл ла̄вилӯв. Ань хӯрум смена ва̄руӈ­кве патэ̄в, та̄наныл о̄с са̄всыр щирыл намтса­нӯв. Ōвыл сменан «Богатыри Югры» о̄йттур э̄тпос 22-26 хо̄талыт сыс ня̄врамыт выганӯв, тыт та̄ксарыг о̄луӈкве та̄наныл ханищ­тыянӯв, ёмщакв ха̄йтыг­таӈкве, поргащлаӈкве вос вēрмēгыт.  Ань йис ня̄врамыт, на̄нти ва̄глын, сака тӯпкамыт, та̄н туп ищхӣпыӈ утаныл ёт юн ӯнлантэ̄гыт. 
Ōйттур э̄тпос 22 хо̄тал­ныл ос во̄ртур э̄тпос 2 хо̄тал мус «Ремесло из рук в руки» щаквщин смена ва̄рēв, тот ня̄вра­мыт ка̄тыл ма̄щтырлаӈ­кве тах ханищтыянӯв. 
Хӯрмит смена во̄ртур э̄тпос 5-9 хо̄талыт сыс ва̄рилӯв, таве тох нам­тыслӯв – «Пою тебе, моя Конда». Тот а̄гит-пыгыт ма̄ньщи ос ханты йӣквыт йӣквуӈкве ханищтыянӯв, э̄ргыт о̄с вос ва̄гыт. 
Ты сменан ам Юлия Яркина Ханты-Мансийск ӯсныл во̄вилум, тав ня̄в­рамыт ёт рӯпитаӈкве ха̄сы, такви нё̄тнэг э̄рги, са̄ӈквылты, тамле ты ёмас хо̄тпат ёт ам потыр­тахтасум. 
Ос юи-о̄выл хо̄тал ма̄н яныг ялпыӈ хо̄тал ва̄рēв, таве ты «Юрсил» ла̄выс­лӯв. Пуссын сменат порат ва̄рим ёнгынутыт, пормасыт та хо̄тал сус­сыл­тыянӯв, яныг выставка ва̄рēв. Мӯй хо̄тпат тах тот о̄с ка̄тыл та̄нти ма̄гсы­ланыл матыр ва̄руӈкве вēрмēгыт. 
Āгит-пыгыт тот сосса мир касылыт тах сус­сыл­тэ̄гыт, хумус пēс порат ма̄хманув халанылт кас­сыт, хумус пēрщисыт. Ты хо̄талув «Международ­ный день коренных народов мира» кастыл ва̄рилӯв. Са̄всыр ма̄хмытын хала­нылт юртыӈыщ о̄луӈкве э̄ри, касыӈ хо̄тпа мо̄т мир культура вос ва̄гтэ ос матыр э̄рнэ ва̄рмаль такви ма̄гсылэ вос выг. 
– Ос ня̄врамыт лагерь порат хо̄т о̄луӈкве патэ̄­гыт? 
– Тох тай ма̄н лагерюв палаткат о̄лнэ щирыл хансыслӯв, ня̄врамыт парщин колт о̄луӈкве патэ̄гыт. Ам тыт са̄в кол о̄ньщēгум, ос турап хо̄та­лыт тув о̄лмыгтаптыя­нум. То̄ва ня̄врамыт колт о̄луӈкве та̄нти ат ка̄са­щēгыт, та̄нанылн палат­кат сака пӯмыщ. 
– Ольга Александровна, тыт па̄вылканынт ё̄рнкол хурип кол ка̄саласум, тот маныр о̄лы? Маныр ма̄гсыл тамле кол ва̄рсын?
– Ты хӯрум осыӈ та­рыгйӣв а̄ӈквалыт ё̄рнкол хольт тӯщтувēсыт, коны­па̄лыл э̄льм ло̄псыл лап-пантвес ос та тӣврыт повара̄лнэ па̄л ос улас о̄лы. Хо̄тпа тув щалтуӈкве вēрми ос ёл-поварт­тах­туӈкве, номсах­туӈкве, та юи-па̄лт, ла̄вēгыт, э̄лум­хо̄лас та̄ра ё̄рыг ēмты, номтэ кӯпнями, ва̄гта̄л патум урēтыл хот-ёрувлытэ. Тамле кол ва̄руӈ­кве о̄с хум хо̄тпат мēтала̄­лсум. 
– Ос тэ̄лы порат мӯй хо̄тпат тыг ёхталэ̄гыт манос тӯйтыӈ ос ащирма? 
– Тэ̄лы са̄в ма̄хум ёхта­лэ̄гыт, тыт карыс сып­ныл ня̄врамыт тахсэ̄гыт, оманыл-а̄тяныл ос та̄н ётаныл тахамтэ̄гыт. 
Ма̄н ма̄нь снегоходыт ёвтсӯв, таил ня̄врамыт та̄нти яласаӈкве вēрмē­гыт. Тувыл снегоход юи-па̄лн «банан» яласан ут нэ̄гēв, тув  ма̄хум та̄лэ̄гыт ос тащирыл нуйгата̄лавет. Квадроцикл о̄ньщēв, тавēтыл мӯй хо̄тпат о̄с яласэ̄гыт. 
Тох тай тыг акваг мир ёхталэ̄гыт, ӯщлахтэ̄гыт. Нэ̄квет ӯщлахтын хо̄талт пувлынколн ёхталаӈкве ка̄сащēгыт, юрт нэ̄т ак­ван-атхатэ̄гыт ос тыг ювыт. Туи порат пувлын­колныл кон-ква̄лапēгыт ос я̄н пувлуӈкве ха̄йт­талэ̄гыт. 
Хум хо̄тпат ха̄п виӈкве вēрмēгыт, щēмьяныл тотыглэ̄гыт ос няслэ̄гыт. Я̄в витэ ёмас, са̄всыр хӯл тыт алыщлаӈкве ро̄ви. 
– Тыт па̄вылканын татем яныг, тэ̄лы таса̄вит  тӯйт, туи ос пум яныгми, таве хот-са̄груӈкве э̄ри. Хотьют ты рӯпата ва̄ри?
– Ам туи хо̄тпа мēталэ̄­гум, тав па̄вылкан пумыт хот-са̄гриянэ, титахтем са̄тын то̄вылхаты, тувыл о̄с та во̄вилум, тавēн олн ойтэ̄гум. Тэ̄лы тай ма̄нь трактор тыг во̄вēгум, тав тӯйт хот-хилы. Ос таса̄вит олн ойтуӈкве акваг э̄ри, то̄ва порат тӯйт туп хот-виве, мо̄тыт хо̄тал о̄с та тӯялтахты, ам то̄нт ном­тум татем лю̄лиг ēмты, щар ка̄ста̄л патэ̄гум.
Тӯйт хот-винэ, пум са̄грын ос на̄йпос ма̄гсыл соляра ёвтнэ ма̄гсыл сака са̄в олн ойтэ̄гум, на̄йив о̄с ёвтэ̄гум. Кол са̄в о̄ньщēгум, тэ̄лы кӯрыт на̄йвыл па̄лтыглыянум, на̄йванум молях холэ̄гыт. 
Тох тай ты ма̄м ам сака э̄руптылум, атхуйплов та̄л тыт о̄лэ̄гум, мо̄т ма̄т о̄луӈкве ат вēрмēгум. Ам ань о̄парищ намум хот-пēнтыслум, о̄йкам о̄парищ намыл о̄лсум, юи-о̄выл та̄лыт ащо̄йкам о̄парищ нам висум, ань ам Актаева, ащо̄йкам ма̄ньщи хум о̄лыс. Ты омам тав а̄тятэ, тыт ма̄ньщи ма̄т о̄лэ̄гум ос о̄парищ намум о̄с ма̄ньщи вос о̄лы. 
– Наӈ хотьютын тыт нё̄тавен? Таса̄вит мӯй ма̄хум ёхталэ̄гыт, тэ̄нут ва̄руӈкве, колыт хот-ловтуӈкве э̄ри.
– Ам а̄гим Ирина Махнёва Урай ӯсныл ёхталы, тав матыр-а̄ти пуссын хот-ловты. Āгим а̄ги Агата Актаева о̄с ань янгыг ēмтыс, нё̄туӈкве вēрми, мощēртын школа а̄стлытэ. Лариса увщим Урай ӯсныл ёхталы, тав колыт хот-щё̄питы, па̄­выл­кан сыстамты, пуссын акван-нё̄тхатым тыт рӯ­питэ̄в. Амттемн тай сака та̄рвитыӈ, ам тэ̄пкан о̄нь­щēгум, са̄всыр лӯптат янмалтэ̄гум. 
Ты я̄тил нэ̄квен ос щēмьятэ̄н ма̄н пӯмащипа ла̄тыӈ ла̄вēв, пус ка̄т, пус ла̄гыл вос о̄лэ̄гыт, аквтох ка̄ркамыг вос рӯпитэ̄гыт. Па̄вланылн са̄в мӯй ма̄хум вос ёхталэ̄гыт ос ма̄ньщи о̄лупсал вос пӯмщалахтэ̄гыт. 
Галина КОНДИНА
 
