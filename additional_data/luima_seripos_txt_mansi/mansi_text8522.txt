
Сӯкыр э̄тпос 20-22 хо̄таланэ̄т Ханты-Мансийск ӯст нэ̄пак хаснэ финно-угор ма̄хум, потрыт толмащлан хо̄тпат, ловиньтан нэ̄пак та̄ратан ма̄хум, библиотекарит, исследователит, журналистыт ос ня̄врам ханищтан ма̄хум акван-атхатыгласыт. 
Са̄в ма̄ныл китса̄т арыгтем хо̄тпат ёхтала­сыт – Москва, Санкт-Петербург, Екатеринбург, Новосибирск, Томск, Мур­манск, Ростов-на-Дону, Челябинск ос Тюмень ӯсытныл о̄лсыт. 
Финно-угор ма̄хум Ямал ма̄ныл, Мордовия, Коми, Удмуртия, Марий Эл ос Карелия республи­катныл о̄лсыт. Венгрия, Беларусь ос Молдова ма̄т о̄лнэ хо̄тпат ёхтуӈкве ат вēрмысыт, ищхӣпыӈ ут хосыт потыртасыт. 
О̄выл ла̄тыӈ Россия янытыл рӯпитан ЮНЕСКО организация тармыл пуӈктотнэ нэ̄ Татьяна Довгаленко ла̄выс: 
– Ты, ва̄им, сака э̄рнэ хо̄нтхатыглап, нэ̄пакыт хосыт на̄ӈки, мир ла̄тӈе о̄лы, ма̄хум та̄нти ла̄тӈыл потрыт ос стихыт хансэ̄­гыт, нэ̄паканыл ловинь­тавет. Нэ̄пакыт хосыт по­тыртэ̄гыт, мираныл хумус о̄лы, маныр о̄вылтыт ном­сэ̄гыт, потрамēгыт. Тувыл нэ̄пакт матыр-а̄ти пуссын хансуӈкве ро̄ви – пēс йис наканыл-о̄лупсаныл, потраныл, мо̄йтаныл, э̄рганыл, та маныр. Юграт о̄лнэ сосса ма̄хум миркол кӯщаянылн матъёмас нё̄­тавет.
Округ губернатор Наталья Комарова мир ёт пащалахтас, тох по­тыр­тас: 
– Ща̄нь ла̄тыӈ – ань ты о̄лэ̄в, номсэ̄в манос нэ̄пак хансэ̄в, ты ма̄к э̄рнэ ва̄рмаль. ЮНЕСКО организациян ань о̄лнэ лов та̄лыт сыс ща̄нь ла̄тыӈ янытлан та̄лыг намаявē­сыт. Таима̄гыс Россия янытыл о̄лнэ сосса мирыт са̄всыр про­ектыт ва̄рēгыт, ань ла̄тӈаныл мо̄т хо̄н ма̄т вос ва̄вет, вос ханищтавет. Потрыт манос стихыт щар ущ хансуӈкве о̄вылтахтам хо̄тпат янытлыянӯв, са̄в ёмас ла̄тӈыл ла̄виянӯв. О̄лнэ ма̄нанылт ка̄сыӈа­ныл намыӈ-суиӈ писате­литн вос нё̄тнувет, лите­ратурный конкурсытт аквъёт вос рӯпитэ̄гыт, хан­сум нэ̄паканыл акв­тēм вос сунсыглавет, ловиньтавет. Округувт нэ̄пак хаснэ хо̄тпат ма̄гыс Югра кӯщай премия о̄лы, но̄х-патум хо̄тпат ка̄сыӈ та̄л янытлавет. Тынакт ма̄н о̄с акв тэ̄ла щё̄питасӯв, намаяслӯв «Молодой автор», тав хосытэ̄т ань ка̄сыӈ та̄л ща̄нь ла̄тӈыл потрыт ман стихыт хаснэ ма̄ньлат ма̄хум наманыл хӯнтамлыянӯв, ва̄ӈкве патыянӯв.
Наталья Владимировна са̄в ёмас тэ̄ла ва̄рум хо̄т­пат янытласанэ, диплом нэ̄пакытыл мисанэ. Та̄н халанылт кит ма̄ньщи нэ̄г наманэ̄н ла̄ввесы̄г – Светлана Динисламова, «Ханты ясаӈ» ос «Лӯима̄ сэ̄рипос» газетаг ва̄рнэ кол кӯщай, ос Лариса Карпенко, тав Ня̄рихумит па̄выл школат ня̄врамыт ма̄ньщи ла̄тӈыл потыр­таӈкве ханищтыянэ.
Тувыл э̄лаль хӯрум хо̄тал сыс ма̄хум са̄всыр колнакытт потрамасыт, то̄ва тэ̄лат тох намаим о̄лсыт: «Мастерство пе­ревода: опыт и перспек­тивы», «Иссле­дование финно-угорской лите­ратуры», «Ева Шмидт: преданное служение науке», «Финно-угорские языки и образование» ос мо̄т тэ̄лат.
Нэ̄пак хаснэ ханты хум Еремей Айпин финно-угор мир поэтыт ос писа­телит о̄вылтыт татем ёмас потыр щё̄пита̄лыс, тох на­маястэ: «О роли деятелей культуры финно-угорских народов в укреплении духовных основ в жизни человечества». Сосса ма̄хманув о̄вылтыт хум тох ла̄выс: 
– Мо̄йтанув ос э̄рганув улпыл матахмат са̄т манос со̄тыра арыгтем та̄л о̄лэ̄гыт, ос нэ̄пакыт ханты ос ма̄ньщи ма̄х­ма­нув 1930-ыт та̄лытт ва̄­руӈкве о̄вылтахтасыт. Щар о̄выл нэ̄пакыт ма̄ньщи ла̄тӈыл Матрёна Вахру­шева ос Пантелей Еврин, ханты ла̄тӈыл Григорий Лазарев та̄ратасыт. 
Тувыл литература тэ̄ла э̄лаль тотсаныл Прокопий Сал­тыков, Роман Ругин, Владимир Волдин, Микуль Шульгин, Таисия Чуче­лина, Анна Конькова ос мо̄т хо̄тпат. Ма̄ньщи поэт Андрей Тарханов «Храм милосердия» нэ̄пакет тох хансыс: «Ма̄ньщит э̄типа̄лаг но̄х-щӯрамлэ̄­гыт, мо̄йтэ̄гыт, пēс потыр потыртэ̄гыт. Витаныл-во̄­ра­ныл ос ялпыӈ ма̄наныл э̄руптыяныл, ӯргалыяныл. Мо̄йтыт мӯсхал хо̄тпа, ёмас тэ̄ла но̄х-паты. Таи­ма̄­гыс Андрей Семёно­вич ла̄всас, мо̄йт-э̄рыг тотнэ хо̄тпа янытлаӈкве э̄ри. Мо̄т ма̄ньщи поэт Юван Шесталов «Языческая поэма» нэ̄пакēт мире о̄вылтыт хансыс: «Ам но̄х-вēрмхатам мирум ма̄гыс нотыӈ-йисыӈ э̄рыг э̄ргēгум». Ханты ос ма̄ньщи ла̄тӈыл хансум хо̄тпанув ма̄н пуссын номиянӯв, ка̄стыянӯв, нэ̄паканыл ловиньтыянӯв. 
Еремей Данилович хансум нэ̄паканэ урыл потыртан ма̄гыс я̄нас колнак щё̄пита̄лвēс, тох намаим о̄лыс: «Феномен прозы Еремея Айпина». О̄йка хансум нэ̄паканэ ма̄­гыс янытлавес, са̄в ёмас, сымыӈ ла̄тӈыл ла̄ввес.   
Ма̄ньщи хо̄тпанув округ янытыл са̄в ма̄ныл ёхталасыт. Хулюмсӯнт па̄вылныл стихыт хаснэ нэ̄ Мария Тихоновна Двинянинова о̄лыс. Кульпасныл ня̄врамыт ханищтан нэ̄г Евдокия Ивановна Кугина ос Лиана Владимировна Анямова, Саранпа̄вылныл стихыт хаснэ нэ̄ Галина Николаевна Ларионова, Шапша па̄вылныл науч­ный сотрудник Анастасия Георгиевна Федий, Сур­гутский районныл науч­ный сотрудник ос стихыт хаснэ нэ̄ Татьяна Про­копьевна Бахтиярова ос мо̄т хо̄тпат ёхталасыт, потрыт хӯнтлысыт, то̄ва­ныл потыр щё̄пита̄лсыт, мир э̄лы-па̄лт ловиньтасыт. 
Ты мирхал хо̄нтхатыг­лап оигпаме э̄лы-па̄лт округ Дума кӯщай хум Борис Хохряков нэ̄пак хаснэ ма̄хум ос акван-ёхтум мир янытласанэ, тох ла̄выс: 
–Россия янытыл 24 финно-угор мирыт о̄лэ̄­гыт. Ань ты тэ̄ла щирыл на̄ӈки, та̄н халанылт юр­тыӈыщ о̄лэ̄­гыт, та̄нти ла̄тӈыл нэ̄пакыт та̄ра­тэ̄гыт, пēс наканыл но̄х-во̄р­малтыяныл. Ма̄н, округт о̄лнэ ма̄хум, ка̄сыӈ хо̄тпа ёмас номтыл ӯри­лӯв. Тыт пēс та̄гыл хантыт, ма̄ньщит ос ё̄рн ма̄хум о̄лэ̄гыт, пуссын аквъёт 32 со̄тыра арыгтем хо̄тпа. Са̄выӈпа̄лэ са̄лы ӯрим, хӯл алыщлым ос во̄раим о̄лэ̄гыт. Сосса ма̄хум ма̄­гыс я̄нас Ассамблея ва̄р­сӯв, тот рӯпитан хо̄тпат са̄в э̄рнэ са̄кконыт хассыт – ща̄нь ла̄тыӈ урыл, пēс накыт ӯргалан са̄ккон, са̄лы ӯрнэ тэ̄ла, э̄рыг-мо̄йт акван-атнэ тэ̄ла ос мо̄т э̄рнэ ва̄рмалит тармылпатнэ са̄кконыт. Сосса мирыт янытлан ма̄гыс округувт са̄всыр хо̄нтхатыглапыт, суссылтапыт ос фестива­лит ва̄тихал ва̄рыгла̄лэ̄в. Ханты ос ма̄ньщи ла̄тӈыл кит газетаг ва̄равēг – «Ханты ясаӈ» ос «Лӯима̄ сэ̄рипос». Телевизор хо­сыт передачат суссылта­вет, радио хосыт потрыт суйтэ̄гыт. Тувыл «Хо̄тал» нампа сосса мир театр рӯпиты. Сосса хо̄тпат та̄н­ти мираныл, ща̄нь ла̄тӈа­ныл янытлыяныл, са̄в ёмас, э̄рнэ тэ̄лат ва̄рēгыт. Э̄лумхо̄ласытн матыр нё̄т­мил э̄ри те, ма̄н миркол та̄ра атхунь нё̄тыянӯв.
Борис Сергеевич са̄в ёмас тэ̄ла ва̄рнэ хо̄тпат янытласанэ, диплом нэ̄пакытытл ос ма̄гылн тагатан по̄сытыл мисанэ.
Светлана РОМБАНДЕЕВА
