
Ханты-Мансийск ӯст о̄лнэ Ма̄-вит ос Э̄лумхо̄лас нампа музей такви колэ̄н нэ̄мхотьют ань во̄вуӈкве ат вēрми. Та сыс тот рӯпитан хо̄тпат научный рӯпатаныл э̄лаль тотыяныл, тувыл ты о̄вылтыт ищхӣпыӈ ло̄псын ля̄ххал хансэ̄гыт. Акв пӯмыщ тэ̄ланыл урыл на̄нан потыртэ̄в.
Во̄ртур э̄тпост музейт рӯпитан то̄ва ма̄хманыл Ха̄льӯс район Ма̄нья̄ нупыл экспедициян ял­сыт ос тот сака пēс са̄в­сыр а̄хвтасыт, хорамыӈ лӯптат хо̄нт­мыт. 

Тув ялнэ лё̄ӈханыл та̄н «Музейная одиссея – 2020» намаим о̄лыс. Аквта намēтыл та̄н проект щё̄питасыт. Тыи Лӯи Та̄гт я̄ ос Ма̄нья̄ хосыт миннэ ма̄тэ ха­нищтаӈкв патсыт ос Усть-Манья па̄выл ляпан ёхтуманыл порат ос та ма̄ ёмщакв сунсыгла­саныл. Тув ялнэ ва̄р­маляныл Юграв кӯщай нэ̄н грант-олныл майлу­вēсыт. Тувыл «Газпром Транс­газ Югорск» ООО ком­паниян, «Газпром авиа» Югорский авиа­предприятиян са̄в нё̄т­вēсыт. 

Ань музейт рӯпитан хо̄тпат йис та̄гыл о̄лнэ пēс ма̄т уральтасаныл. Тот са̄всыр кисхатнэ утаныл палеозойский - ювле хультум 350 млн та̄л ос мезозойский - 150 млн та̄л ювле хультум поран хӯлтым о̄лэ̄гыт. Ань та ма̄т археологыт са̄всыр 140 пēс палеон­тологический коллек­цият хо̄нтсыт. Та̄наныл музейн тотнэ порат вēс­каласаныл, насати, 100 кила арыгкем о̄лыс. 

Ма̄нья̄ пēс па̄вылн ялсыт, тот ма̄хум 1950 та̄л мус о̄лсыт. Тувыл Усть-Манья па̄вылн ёх­тысыт, тав по̄хатэ̄т са­вынкан ка̄саласыт, тот сунсыглахтым о̄с ё̄мыг­тасыт. 
Ты коныпал Уангрнёл нё̄р ляпат ёл-по̄йтса­сыт, кēраскол сунсыгла­саныл. Ты нё̄р палеоли­тический пора па̄сныл ēмтум памятникыг ла̄­вуӈкве ро̄ви. 

Яласам ма̄нанылт а̄хвтасыт тармыл хуль­тум йис по̄сыт хо̄нтсыт. Акв па̄нт а̄хвтас тармыл хӯлныл хультум по̄с о̄лыс. Ты по̄с 350 млн ювле хультум та̄лытын хӯлтаве. Россия ма̄гыс ос ма̄ янытыл о̄лнэ мирытн тамле хо̄нтым йис по̄с сака тыныӈ тэ̄лаг о̄лы. Ты ма̄-вит такви щирē­тыл номылматым по̄с­лум по̄се. 

Тувыл вы̄гыр нэ̄па­кын хансым са̄всыр лӯптат, кēрыӈхомла­хыт, хӯлыт ка̄сала̄лсыт. То̄ва лӯптат ма̄ янытыл сака мо̄рсыӈ ма̄т яныг­мēгыт. Та̄наныл пуссын ёмщакв уральтасаныл ос хурин по̄слысаныл. 
Ань акван-атым пēс пормасыт ман хурит «IX Югорский полевой музейный биеннале» ханищтапыт тах сус­сыл­таӈкве патавет. Ты ва̄рмаль 2020 та̄лт ва̄т са̄грапнал э̄тпост ва̄­руӈкве кусаве. Та сыс ань тувыл тотым пор­масыт э̄лаль ханищты­я­ныл ос потрыт хансэ̄­гыт тах. 
Ма̄-вит ос Э̄лумхо̄лас нампа музейныл кēтым ля̄ххал ма̄ньщи ла̄тӈыг Тамара МЕРОВА хансыстэ
