
Яныг таквс э̄тпос 8 ос 9 хо̄талагēт Ханты-Мансийск ӯст «ЮграТур–2019» нампа суссылтап ва̄рыглавес. Тув округт о̄лнэ ос мо̄т хо̄н ма̄ныл мир атхатыгласыт, ма̄ янытыл яласан, пӯмщалахтын ос ӯщлахтын мир ма̄гыс ва̄рнэ тэ̄лат урыл потыртасыт, э̄рнэ нэ̄пакыт щё̄питасыт.
«ЮграТур» выставка ты та̄л 18 щёс о̄лыс, тув нила со̄тыра арыгтем хо̄тпа ёхталас. Округт о̄лнэ ма̄хум коныпал тыгле-тувле яласан хо̄т­пат са̄в ма̄ныл о̄лсыт – Курганский, Новосибир­ский ос Свердловский областитныл, Санкт-Петербург ос Тула ӯсыг­ныл, Республика Алтай ос Алтайский крайныл. Мо̄т хо̄н ма̄хум Чехия, Болгария, Словакия ос Китай ма̄ныл о̄лсыт. 
О̄выл ла̄тыӈ округ кӯ­щай нэ̄ Наталья Комарова тав ла̄выс: «Ка̄сыӈ та̄л ты хо̄нтхатыглапын мо̄т хо̄н ма̄ныл сака са̄в мир ёхталы. Мӯй ма̄хманув тыт ё̄мыгтэ̄­гыт, сунсыглахтэ̄гыт, сосса хо̄тпанув ёт пот­рамēгыт, маснутаныл-пормасаныл пӯмщалы­яныл. 

Округувт ӯщлахтын тэ̄лав палт сосса ма̄х­манув культура ма̄кыг о̄лы. Ань ва̄т нупыл кит сосса ма̄хум общинат туристический компа­ният ёт акван-потыр­тахтым рӯпитэ̄гыт. Ном­сытēмт, ма̄н ма̄вн та̄л сыс ва̄т са̄виттем со̄тыра э̄лумхо̄лас ёхталы тах. 
Тувыл ос округт о̄лнэ ма̄хманув мо̄т хо̄н ма̄н ялантан тэ̄ла торыг о̄с акваг рӯпитэ̄в. Авиаком­паният ёт потыртахтэ̄в, тыгле-тувле яласан ма̄­гыс товлыӈха̄пыт во̄вēв, ма̄хманув мӯсхал щирыл вос ӯщлахтэ̄гыт, ёмас номтыл вос яласэ̄гыт».

Акв нэ̄ Болгарияныл ёхталас, наме Катя Геор­гиева Жекова, тав о̄с мощ потыртас: «Ты суссылтапын ам хӯрмит щёс ёхтысум. На̄н о̄лнэ ма̄н ам ща̄гтым ювум, тыт сака сымыӈ, мӯтраӈ ма̄хум о̄лэ̄гыт. На̄н ётын ва̄йхатамум па̄сыл, ам са̄в пӯмыщ потыр хӯн­тамласум, са̄всыр мирыт о̄вылтыт ва̄ӈкве патсум. 
Россияныл ма̄н ма̄вн яныг кӯщаит ос ма̄ яны­тыл яласан ма̄хум ва̄­тихал ёхталэ̄гыт, о̄лнэ ма̄н урыл потыртэ̄гыт, пӯмыщ кинат суссылтэ̄­гыт. Югра о̄вылтыт о̄с акваг потырта̄лэ̄гыт. На̄н о̄лупсан, пēс йис ва̄рмалянын, э̄рганын, йӣкванын ма̄н ма̄вт ёмащакв ва̄вет. Округт о̄лнэ я̄тил мир, ма̄н рēгыӈ ма̄вн ӯщлахтуӈ­кве ёхталэ̄н. Пус ка̄т, пус ла̄гыл о̄лэ̄н!»

Сосса ма̄хманув Ха̄льӯс, Белоярский, Сургутский, Нижневартовский ос Ок­тябрьский районытныл ёхталасыт. Та̄нти ка̄тыл ва̄рум пормасаныл сус­сылтасыт, халанылт ва̄й­хатасыт, потрамасыт. «То̄рум Маа» музейт рӯ­питан ма̄ньщи ос ханты нэ̄квет сыре-сыр ханищ­тапыт щё̄пита̄­лсыт.
Ты суссылтапын ёхта­лам ма̄хум халт касыл ва̄рыглавес, ань хотьют рӯпататэ щар ма̄к ёмас, ма̄к пӯмыщ. Юи-о̄выл хо̄тал но̄х-патум хо̄тпат наманыл ла̄ввēсыт. «Ли­дер событийного тури­зма Югры 2019 года» тэ̄ла палт Белоярский район Касум па̄вылт рӯпитан «Касум ёх» нам­па центр но̄х-патыс. Та̄н «Рыболовные традиции Югры» проект щё̄пита­мыт, ты ма̄гыс янытла­вēсыт. «Туристское событие Югры 2020 года» тэ̄ла палт о̄с та̄н о̄выл места висыт, «День оленевода в селе Казым» проект ва̄рмыт. 
Са̄в ма̄хум янытлавē­сыт, пуссын мӯйлупсатыл ос диплом-нэ̄пакытыл майвēсыт. Округ кӯщай ва̄ӈын хум Алексей Забоз­лаев ла̄выс: «Ма̄н ань туризм тэ̄ла торыг са̄в рӯпитэ̄в, 2035 та̄л кастыл э̄рнэ нэ̄пакыт щё̄питэ̄в. 

Ань ва̄глув, мӯйлуӈкве ёхталан ма̄хум хосыт округув на̄лок-олнэ са̄в­муӈкве паты. Тыт о̄лнэ ма̄хманув ань пӯмыщ проектыт щё̄питэ̄гыт, ту­ристыт ма̄н ма̄вн ёхтуӈ­кве вос ка̄сащанувыт. Тыг ёхталан мир янгыщ сосса ма̄хум о̄луп­са, куль­тура пӯмщалэ̄гыт. Таи­ма̄гыс округувт этно­туризм тыгыл э̄лаль о̄с акв­тох ма̄к тэ̄лаг паты».                              
 
