
Ка̄сыӈ тӯя, тӯя ēмт ӯринэ̄ква а̄квув мо̄ртым ӯит халт тав та са̄ртын лӯима̄н ёхтыгпи, тӯя хо̄талыт товлаге тармыл ёт-тоты. Тавēныл та та̄раӈ – тӯя-па̄лаг та патыс, ащирмаг воссыг ат ēмты. Ка̄сыӈ хо̄талэ ēмт акв ма̄лтыпыг-акв ма̄лтып та ēмтанты.
Ань наӈ соссаӈ ма̄хум о̄лнэ ва̄рмалил ма̄хум акваг пӯмщалахтуӈкв патсыт: ма̄ньщи ма̄хманув ос ханты ма̄хмыт халт Ӯринэ̄ква хо̄тал акваг янытлаве, ня̄врамыт ма̄гыс мӯйлын хо̄тал ты кастыл ва̄раве.
Хулюмсӯнт па̄вылт Ӯринэ̄ква хо̄тал мо̄рсыӈ порат ва̄рыглаве: тыт а̄тэ музей кол, а̄тэ нас матыр акван-атхатнэ ма̄щтырлан колнак о̄лы, а̄тэ ты кастыл рӯпитан хо̄тпа о̄лы. Ос таима̄гыс яныг мӯйлын хо̄тал, ма̄ньщи мӯйлын хо̄тал тыт мо̄рсыӈ порат ва̄рыглаве.
Ты накт школат рӯпи­тан ханищтан хо̄тпат 4 классыт ханищтахтын ня̄врамытн Ӯринэ̄ква хо̄тал урыл потыртасыт ос школа по̄хыт ёнгын кан ва̄рыгласыт. Ня̄вра­мыт ханищтан хо̄тпаныл ёт ща̄няныл-а̄щаныл ос мо̄т рӯтаныл пуста̄гыл вос о̄лэ̄гыт – ха̄льпыгрищин то̄рса̄лмыт нэ̄гсыт ос ма̄нь ка̄лащит тагатасыт. 
Тувыл «Этно-центр «Точка Росы» нампа ак­ван-атхатнэ юрщилн хо̄й­хатнэ ма̄хум: учитель нэ̄т Т.А. Головина, Т.А. Михова, В.Н. Кивелева, тувыл   па̄влыӈ библиотекарь нэ̄ О.В. Баранова ос акв А̄с-угорский институтыт рӯ­питан нэ̄ А.Н. Алгадьева ёнгыт суссылтасыт. С.А. Павлов история учитель ёнгын ё̄рнкол ня̄врамыт ёт тӯщтыс.  
Мальчикова Мирослава, хӯрмит классыт ханищ­тах­тын а̄гирищ, хумус сун ӯлтта поргаве - суссыл­тас, тав мо̄лты тӯя «Ӯринэ̄ква хо̄тал» о̄лум порат сака ёмщакв сун ӯлтта поргыс. Ос тот ня̄врамыт ӯйрищ пити ва̄руӈкв ос ё̄втыл па̄тлуптаӈкв ханищ­тах­тасыт.
Тувыл ня̄врамыт аквъёт по̄слахтасыт ос атыӈ утыл уртвēсыт. 
Тох аквтэ̄лыл акван-нё̄тхатым ты ханищтап ва̄рмаль пӯмащиг минас.
Ва̄тихал тыщир вос о̄лнув.
Ос тамле ва̄рмаль о̄лы, пēс ма̄хманув ла̄вēгыт: 
Ӯринэ̄ква о̄выл ёхты­нэ̄тэ порат, карс йӣвн ке ӯнты – яныг вит ва̄ри.
Ос хунь йӣв котильн ӯнты – тай ёмаскем, сака яныг вит ат ва̄ри. 
Тох ты ва̄рмаль о̄лы.
Анна АЛГАДЬЕВА
