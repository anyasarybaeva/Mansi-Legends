
Сӯкыр э̄тпос о̄выл хо̄талэ̄т «День знаний» нампа  ялпыӈ хо̄тал ва̄рыглаве. Россия янытыл ты та̄л 15 млн арыгкем ня̄врамыт школан ялантаӈкве патсыт. Ма̄н округувт 220 со̄тыра ня̄врамыт ханищтахтуӈкве о̄вылтахтасыт. Та̄н халанылт 24 со̄тыра арыгкем ма̄нь ня̄врамаквет о̄выл классын ёхтысыт.
Туи сыс округувт о̄лнэ школат пуссын ёмащакв ловтвēсыт ос мӯсхалыг щё̄питавēсыт. Йильпи ханищтахтын та̄л о̄вылтахтын э̄лы-па̄лт са̄всыр комиссият ты колыт уральтасаныл. Ма̄ньлат ма̄хум ос ханищтап департаментыт кӯщай хум Алексей Дренин ла̄выс: «Ня̄врамыт ханищтан колыт Роспотребнадзор, Росгвардия, на̄й харыгтан ма̄хум, ня̄врам ханищтан хо̄тпат ос ща̄нит-а̄щит  уральтасаныл. Ань округувт о̄лнэ школат пуссын ёмщакв ва̄рвēсыт ос щё̄питавēсыт». Тамле яныг рӯпата ва̄рнэ ма̄гсыл округ ос районный бюджетытныл акв млрд 200 млн со̄тыра солко̄ви та̄стыглавес. 
Ос таи ёмас, ты тāлт 79% арыгкем а̄гит-пыгыт акв сменал ханищтахтуӈкве патсыт. Белоярский, Нижневартовский, Ханты-Мансийский районытыт, Лангепас ос Покачи ӯсыгт о̄лнэ а̄гирищит-пыгрищит а̄лпыл акв смена щирыл ханищтахтэ̄гыт. 
Сӯкыр э̄тпос о̄выл хо̄талт Кондинский район Алтай па̄вылт йильпи школа рӯпитаӈкве о̄вылтахтас. Октябрьский район Карымкары па̄вылт ос йильпи садик ӯнттувес. Ты та̄л оигпан 
э̄лы-па̄лт Ха̄льӯс район Тэ̄к па̄вылт, Нефтеюганский район Юганская Обь па̄вылт ос Октябрьский район Перегребное па̄вылт йильпи школат ӯнттын ма̄ныл а̄стлавет. Кит йильпи садикыг Сургут ӯст ос акв садик Ханты-Мансийск ӯст рӯпитаӈкве тах о̄вылтахтэ̄гыт.  
