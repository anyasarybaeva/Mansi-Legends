
Григорий Дмитриевич Лазарев о̄лыс ке, 2012 та̄лт 95 та̄лэ то̄влынув. Тав о̄лум та̄ланэ ос рӯпататэ  ма̄хумн вос номавет, наме янытлан ма̄гыс  «Григорий Лазарев. Страницы жизни и творчества» нэ̄пак та̄ратавес. Ты э̄лы-па̄лт Эдуард Нестеров проект хансыс ос тувыл округ Правительство па̄лыл грант-олныл майвес. Нэ̄пакн хансым потрыт С.Н. Нестерован, С.П. Берендееван, М.А. Лапинан ос Ф.М. Лельхован щё̄питавēсыт.

Григорий Лазарев Большой Атлым па̄вылт самын патыс. Ма̄нь та̄гыл ща̄нягēн-а̄щагēн хӯл алыщлаӈкве, во̄раяӈкве тотыглавес. Школа а̄стламе юи-па̄лт Остяко-Вогульск (ань Ханты-Мансийск) ӯсн педучилищан ханищтахтуӈкве минас. Пыг тот ты потрыт, стихыт хансуӈкве патыс. Тувыл В. Сенкевичин ос И. Гудковын, кит ханищтан хо̄тпагн, лӯима̄ ма̄хум творчество кружокын во̄ввес. Ётыл «Ханты-Манчи Шоп (Шой)» газетат литературный кружок ва̄рвес, тав такви хансум потранэ тув майлысанэ. Ос 1935 та̄лныл ты газетат тав стиханэ ханты ос рущ ла̄тӈыл хасвēсыт. 
Училище а̄стламе юи-па̄лт тав акв та̄л школат рӯпитас. Тувыл рӯпататэ ка̄ркамыг, вēщкатыг ва̄рме ма̄гыс, Григорий Лазарев Свердловский партийный школан э̄лаль ханищтахтуӈкве кēтвес. Ханты-Мансийскан ювле ёхтуме порат Григорий Дмитриевич «Стахановец» нампа газетат рӯпитас. Ос 1939 та̄лт тав «Остяко-Вогульская правда» газетат рущ ла̄тӈыл хансым ля̄ххалыт ханты ла̄тӈыг толмащлаӈкве во̄ввес. Тот акв ло̄пс ханты ла̄тӈыл хасвес. То̄нт хум я̄нас ханты газета ва̄руӈкве номылматас ос таима̄гыс са̄всыр э̄рнэ нэ̄пакыт щё̄питаӈкве патыс. 1957 та̄лт Григорий Лазарев «Ленин патн хуват» («По ленинскому пути») нампа ханты газетат кӯщаиг паттувес ос тот рӯпитас. Тав 1973 та̄лт пенсиян минас ос тыгыл  Конотоп, ётыл Омск ӯсын ва̄нтлыс. 1979 та̄лт ма̄нь таквс э̄тпос хусыт щислат а̄тимыг ēмтыс.
Ань нэ̄пак щё̄питан нэ̄т Г.Д. Лазарев о̄лум та̄ланэ о̄вылтыт ос тав ётэ рӯпитам манос таве ва̄м хо̄тпат потраныл акван-атсаныл. Тот тав о̄выл  стиханэ, потранэ, мо̄йтанэ, газетан хансыглам то̄ва ля̄ххаланэ ва̄рим о̄лэ̄гыт. Тувыл о̄йка хо̄т яныгмас, хоты ма̄т ханищтахтас ос маныр ва̄рыс, тыи пуссын «Основоположник» нампа глават ма̄хум ловиньтаӈкве вēрмēгыт. Ханты ма̄хум литератураныл Г.Д. Лазаревын хансуӈкве о̄вылтавес. Ты коныпал тав ханты ла̄тӈыл я̄нас газета ва̄рыс, таима̄гыс тав «основоположникыг» ла̄ваве.
М.К. Волдина тав юи-па̄лэ̄т ты газетат кӯщаиг рӯпитас, э̄ква Григорий Дмитриевич урыл са̄в ёмас ла̄тыӈ ла̄выс. А.С. Глухих тав урēт «Новости Югры» рущ газетат потыр о̄с хансыглас. Ань ты потрыг сас нэ̄пакт 208-227 ло̄псыт хансым о̄лэ̄г. Тувыл Е.С. Роговер, педагогический наукат доктор нам о̄щнэ хо̄тпа,  тав театр ос литература хосыт са̄всыр мирыт культураныл ханищтас. Ты о̄йка Григорий Лазарев творчестватэ мӯсхалыг та̄ра-паттыстэ ос ты о̄вылтыт методический рӯпата хансыс. 
Григорий Дмитриевич хо̄нтлан ма̄н о̄с ялыс. Тав 1941 та̄л ма̄нь таквс э̄тпос атхуйплов хо̄талт хо̄нтлуӈкве тотвес. 83 полкыт лусытам ма̄хманэ ёт Сталинград ӯсныл Прага (Чехословакия ма̄ яныг ӯсэ) мус ёхтысыт. Юв ёхтумēт о̄йка са̄в щёс разведкан аквъёт ялантам юртанэ номылматыгла̄лыс. Хо̄нт оигпам юи-па̄лт ла̄кква-мингаласыт, та̄нки халанылт хот-тыпсыт. Тувыл акв юрт хумитэ, Миша Шилин, военкомат хосыт таве хо̄нтме. Михаил то̄нт Алтай ма̄н целинан рӯпитаӈкве минам, тот о̄лум. Ос хо̄нт юи-па̄лт хунь ва̄т та̄л ювле хультыс, тав ты юртэ ёт Украинат  хо̄нтхатыглас. 
Григорий Дмитриевич  «Орден Красной Звезды», «Орден Отечественной войны II степени», ты коныпал тав «За оборону Сталинграда», «За победу над Германией в Великой Отечественной войне 1941-1945 гг.» мēталит о̄ньщас. 
 
Р. Решетникова рущ ла̄тӈыл хансум потре ма̄ньщи ла̄тӈыг Т. 
МЕРОВАН толмащлавес
 

 
