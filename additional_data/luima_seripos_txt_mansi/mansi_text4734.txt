
Ханты-Мужи па̄вылт ма̄щтыр ма̄хум акван-атхатыгламаныл порат пасан ва̄рыгласыт, са̄всыр тэ̄нут ёт тотыгласыт, ёмщакв рӯпитан ма̄гсыл пӯрлахтасыт.
Та̄н ма̄н хольтув ос пӯрлахтын ма̄н ат-хатыглэ̄гыт. Тот па̄вланыл сыспалт пӯрлахтын ма̄ о̄ньщēгыт, са̄в па̄лыл тув атхатыглэ̄гыт. Галина Артанзеева а̄нумн ла̄-выс, акв па̄лэ хум ма̄хум па̄ланыл, мо̄т па̄лэ — нэ̄ хо̄тпат ма̄гсыл о̄лы. 
Рӯпитамув юи-о̄выл хо̄талт йирхатсыт. Кӯ-щаяныл А.Г. Брусницына рущ нэ̄ кос, ос ты ва̄рмаль ёмщакв ва̄гтэ, тав Мужи па̄влыӈ хо̄т-патныл тит выгыр щищкурекыг ёвтыс, нэ̄ ос хум щищкурекыг тув тотвесы̄г. Музейт тэ̄лы коланылт Хуль О̄тыраныл о̄ньщияныл, йирхатнэ кастыл таве кон пӯрлахтын ма̄н квāлттысаныл, то̄выль тармыл ӯнттысаныл, та ляпат пасан ва̄рсыт. 
Ты ва̄рмаль ва̄рнэ ма̄гсыл щар ва̄нэ хумыг тот Емельян Кириллович Куртямов о̄лыс. Маныр, хумус ва̄руӈкве, тав ты хӯлтыглахтас. Та ляпат лю̄льнэ йӣв пēрияс, я̄ӈк то̄рса̄лум тит товыгн пēрна хольт нэ̄гумтас, ла̄выс, тох ханты пēрна ва̄раве. 
А̄ссыныт щё̄питасыт. Нэ̄щищкурек нэ̄т магсыл ос хум-щищкурек хумыт ма̄гсыл хотты Акиянув-А̄кванув торыг а̄ссыныл нэ̄гвесы̄г. Щищкурекыг хот ул вос оēг, то̄рква̄лгыл нэ̄гим пуввесы̄г. Ос ӯиг татем та То̄румн, улпыл, та э̄рсы̄г, щар ат мангатахтыгласы̄г, роттыг ӯнлысы̄г. 
Янгема̄не тув атха-тыгласыт, ма̄хум пуссын аквъёт пуӈк пинсыт. Ос щищкурекыг йирыг та тӯщтувесы̄г. Емельян Кириллович, Владислав Пырысев, Егор Наков ос мо̄т хум хо̄тпат сованэ̄н хотнуйсаныл, нё̄влиг ла̄кква-яктысаныл, йильпииг ӯнттым кол са̄ме тēлпыл сартсаныл. О̄вылтам тэ̄ланыл ёмщакв э̄лаль вос о̄лы. 
Щищкурек нё̄влиг тит пӯтын пēтвесы̄г ос па̄йтуӈкве на̄лув та тагатавесы̄г. Та сыс хумыт па̄гле во̄рн ялсыт, совыг карыс на̄ӈкын тагатасаныл, тот пуӈк пинсыт, пасан ва̄рыгласыт, ща̄рка айсыт.
Нё̄выль пӯтыг о̄с ма̄н, ма̄ньщи ма̄хманув хольт, па̄йтсаныл, мощ коласыл ос солвалыл та̄ртсаныл, воссыг нэ̄матыр ат та̄ртэ̄гыт. 
Пēс ма̄хум йирхатнэ нё̄выль пӯт туп колас ло̄мтыл та̄рта̄лсаныл. Пӯтыг а̄стумыг юи-па̄лт, нэ̄т нё̄выль хӯнсаныл, та порат хум ма̄хум ювле ёхтысыт. 
Исум тэ̄нут ёт ос пасан ва̄рсыт, пӯрлахтасыт, ӯнлахо̄лсыт. Егор Наков щищкурекыг луво̄влытыл са̄всыр ӯйхул хурит – вāс , со̄выр ва̄рыс, насати, луво̄влыт со̄ль тох сусхатнэ̄ныл. 
Ямал ма̄т о̄лнэ ханты ма̄хум халт ам о̄выл щёс о̄лсум, то̄ва ва̄рмаляныл щар о̄с ма̄н хольтув ва̄рияныл. Та̄н нупыланыл сунсым сымум ща̄гты, мāньнув хумыт яныг о̄йкат нупыл сунсым о̄с матыра̄ти ва̄гыт, та̄нти ва̄руӈкве ха̄сэ̄гыт. Тох, ва̄им, ня̄враманыл о̄с ханищтыяныл, са̄в та̄л о̄с э̄лаль пēс йис наканыл о̄луӈкве патэ̄гыт. 
Тув Ханты-Мужи па̄вылн ка̄сыӈ хо̄тал хотты хо̄тпат ёхталасыт, яныг э̄кват тынтлахтасыт, нэ̄т ос хумыт матыр рӯпата ва̄рсыт. 
Щар ма̄н па̄вланувт яныгмамув порат та̄н ань иӈ тох о̄лэ̄гыт, ма̄н ос тувле номсым, нас та тыстувъя̄лэ̄в, сака са̄ль, пēс о̄лупсав, яныг ма̄х-манув ювле та хульт-сыт, улпыл нэ̄мхуньт воссыг тох маньщи мирув о̄луӈкве ат паты.
