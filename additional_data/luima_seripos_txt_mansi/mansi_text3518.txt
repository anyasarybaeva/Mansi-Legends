

	А̄с-угорский институтт рӯпитан ма̄хум ань ка̄сыӈ та̄л рēтыӈ ю̄свой э̄тпос ва̄т нупыл о̄выл щислат ма̄хум ща̄нь ла̄тӈыл диктант хансуӈкве во̄вияныл. Та хо̄тал ка̄сыӈ мир та̄нти ла̄тӈаныл янытлан хо̄талыг о̄лы. 

	Ты та̄л ты институтт библиотека колнакт ам ма̄ньщи ла̄тӈыл диктант ловиньтаслум. Тув хус хо̄тпа хансуӈкве ёхталасыт. Та̄н халанылт са̄выӈпа̄лэ ла̄тыӈ ёмщакв ва̄ганыл, потыртэ̄гыт, ловиньтэ̄гыт,  хансэ̄гыт. Ос то̄ва ма̄ньлат хо̄тпат мощ торгамтэ̄гыт, акв-тит ла̄тыӈ ювле ла̄вуӈкве вēрмēгыт.

	Диктант хаснэ порат потыр нила щёс ловиньтаӈкве ро̄ви. Пуссын сэ̄ръёрыг хӯнтлысыт ос хансуӈкве та о̄вылтахтасыт. Ты Юрий Вэлла рущ ла̄тӈыл хансум потре, таве ма̄ньщи, ханты ос ё̄рн ла̄тӈытын толмащлавес. Потыр акв ло̄пс яныт, тав товлыӈ ӯит урыл хансым о̄лы. Хумус тӯрвоиг пити ва̄рсы̄г ос та ляпат са̄всыр ӯйрищит питит о̄с ва̄рсыт. Ты ӯиг ня̄врамēн вуянтым нэ̄мхотьют ляпан ат та̄ртэ̄г, таима̄гыс мо̄т ӯйрищит та ляпат ня̄враманыл янмалтыяныл.

	Потырт тамле ла̄тӈыг о̄лэ̄г – тарыг ос та̄рыг. О̄выл ла̄тыӈт а буква нумыл щуртмил ат о̄ньщи, ты йӣв урыл потыр о̄лыс, ос титыт ла̄тыӈт буква а̄ нумпалт щуртмил э̄ри по̄стыгпаӈкве, ты товлыӈ ӯй урыл хансым о̄лыс. Тамле щуртмил а̄тим те, то̄нт ошибкаг ловиньтахты.

	Ма̄хманув пуссын ёмщакв диктант хассаныл, ла̄вēгыт, туп нила ос ат оценкал ӯнттувēсыт. Ка̄сыӈ хансум хо̄тпа ань такви номере щирыл А̄с-угорский институт сайтэ̄т оценкатэ сунсуӈкве тах вēрми.
