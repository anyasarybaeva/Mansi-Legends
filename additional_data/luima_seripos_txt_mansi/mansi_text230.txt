
Ханты-Мансийск ӯст ам Владимир Вячеславович Хромов хо̄нтыгласлум. Ты хо̄тпа са̄в та̄л Кульпас па̄вылт о̄лыс, школат ня̄врамыт ханищтым рӯпитас, кӯщаиг са̄в та̄л о̄лыс. Ётыл колта̄глэ ёт Ханты-Ман­сийск ӯсн ва̄нтлыс, тыг о̄лмыгтас. Таве ам Кульпас па̄выл урыл китыгласлум, хумус тот о̄лыс, рӯпитас. На̄н ань э̄лаль тав потре ловиньтэ̄лын:
- Кульпас па̄выл са̄в мирн ӯнттувес. Пēс порат ма̄хум э̄лы хо̄н ма̄ныл ёх­таласыт, колыт ӯнттысыт ос мо̄т са̄в рӯпата ва̄рсыт. Мо̄т ма̄ныл ёхталам ма̄хум коныпал па̄выл о̄с аквтох соссаӈ ма̄хумн ӯнттувес. Адиныт, Аня­мовыт, Гындыбиныт, Се­ковыт, Пакиныт, Лелято­выт, Кугиныт рӯпитасыт. Лувыӈ суныл э̄рнэ порма­сыт тотсыт, кол ӯнттын ма̄т рӯпитасыт, то̄ват ла̄тыӈ толмащлаӈкве нё̄тсыт. Тамле о̄парищ нам о̄щнэ ма̄хум ань ты хо̄тал мус тот о̄лэ̄гыт. Ты урыл ам «Очаг культуры» нэ̄пакт хансыгласум.
Та порат рыбоуча­сток ӯнттувес, ма̄хум хӯл алэ̄гыт, тув тотыяныл. Хӯланыл ётыл Ха̄льӯсн тотантавет, тот панка тӣвырн пинавет, лаппантавет, тыналан ма̄гыс э̄л та кēтавет. Ма̄хум во̄раясыт, во̄руй алыщ­ласыт, план то̄варттан ма̄гыс ПОХ-колн майла­сыт. То̄нт ты олимпиада ва̄руӈкве патвес, ма̄хум мӯйлысыт, са̄всыр касыл ва̄рыгласыт, кассыт.
Ш к о л а ӯ н т т у ӈ к в е о̄вылтавес. Алексей Ва­сильевич Голошубин, ня̄врамыт ханищтан хум, о̄влэ̄т Ло̄пмус па̄выл шко­лат рӯпитас, тувыл Куль­пас па̄выл йильпи шко­лан кӯщаиг паттувес. Тав тот рӯпитаме порат ня̄врамыт ма̄гыс ма̄ньщи ла̄тыӈ урок ва̄рвес. О̄йка такви о̄с ма̄ньщи ла̄тӈыл потыртас.
Ам тув колта̄глум ёт 1970 та̄л во̄ртур э̄тпост ёхтысум. Па̄выл то̄нт ма̄нь о̄лыс, ӯсхуланэ ощ­щат, та порат машинат хунь яласэ̄гыт. На̄йпос т у п а̄ л п ы л м о щ щ а н пēламта̄лвес. Ха̄льӯсныл образование кол па̄лыл Валентина Ивановна Ах­тямова ёхталас, ма̄н та̄ра колыл ёвтвесув, Фаина Алексеевна Артеева тав колэ. Э̄квам Анфиса Ми­хайловна, а̄ги о̄парищ наме Гындыбина о̄лыс. Кит пыг янмалтасмēн. Яныг пыгмēн Вася, та та̄л хӯрмит классыт ханищтахтуӈкве па­тыс. Ма̄нь пыгмēн Се­рёжа, о̄выл классын ущ минас. Школа сака пēс о̄лыс, ма̄н ёл-яныгмас, т о т р ӯ п и т а ӈ к в е т а о̄вылтахтасум. 1975 та̄лт ам ща̄нь-а̄щ комитетт рӯпитан ма̄хум акван-ат­санум, ла̄всум, ма̄навн э̄ри йильпи школа ӯнттуӈкве. Тувыл Тюмень ӯст о̄лнэ областной Совет Трудя­щихся колн ма̄н пищма хассув, ань йильпи шко­лал вос ӯнттавēв. Хас­сув, тыт рӯпитаӈкве сака та̄рвитыӈ, ащирмаӈ по­рат ня̄враманув по̄лявет. Кӯ щ а и т к а̄ с а щ а с ы т, кит та̄л сыс школав та ӯнттувес. 1978 та̄л по­рат ма̄н ща̄гтым йиль­пи школан та ва̄нтлысув. Ханищтахтан колнакыт янгыт, йильпи партат, уласыт тотвēсыт. Рēгыӈ, кӯр па̄лтуӈкве ат э̄ри. Пēс школат Вынгилева э̄ква тав акваг кӯрыт пал­тыс, тот и о̄лыс. На̄йив са̄гри, а̄лумтыянэ, рущ ла̄тӈыл потыртаӈкве щар ат ха̄сыс. Пыгрищитын акваг нё̄твес, та̄н во̄рн на̄йвын ялантасыт, кит лув о̄щсув. Та о̄лупсав урыл потыр са̄в о̄лы.
Кульпас школат мēн э̄квамēнтыл ва̄т нупыл са̄т та̄л рӯпитасумēн. Ам рӯпатамт ты ма̄к ёмас та̄ланум о̄лсыт. То̄ванакт та̄рвитыӈ о̄лыс, то̄ванакт ос ёмас хо̄талыт о̄лсыт. Са̄в мутраӈ ма̄хум ня̄врамыт ханищтасыт: Тамара Ивановна Кости­на (Отличник народно­го образования), Татья­на Яковлевна Шишигина – математика ханищтас, Мария Брандис, Екатерина Федоровна Елфи­мова, Агния Николаевна Пакина, Ульяна Павловна Гындыбина, Лидия Пав­ловна Бешкильцева, Да­рья Никитична Голошу­бина, Лидия Григорьевна Вовк. Пётр Парамонович Кимлобазов география урок ханищтас, ты о̄с сака ёмас, мутраӈ о̄йка о̄лыс. Математика урок ханищ­тас Леонид Тарасович Костин. Ос мо̄т са̄в ёмас ма̄хум тот рӯпитасыт.
Хунь ам Кульпасн ёхтысум, ма̄ньщи ма̄хум ян­гыщ пуссын ща̄нь ла̄тӈыл потыртасыт. Сака ёма­щакв потыртасыт Лопмус ос Кимкьясуй ня̄врамыт. 70-й та̄лыт порат ма̄хум сака йӣквсыт, э̄ргысыт. Г а р м о ш к а л С к в о р ­цов о̄йка ёнгасас, сака пӯмщиг ха̄сыс. Ты э̄лыпа̄лт ам колта̄глум ёт Саранпа̄вылт о̄лсум, тот ма̄хум сака ат выступай­тасыт, тох ат э̄ргысыт. Э̄ргын ма̄хманув пуссын номиянум: Т.Е. Усольце­ва, А.Н. Пакина, Н.А. Куз­нецова, Д.Н. Голошубина ос мо̄т са̄в нэ̄квет. Та̄н сака нё̄тнэ турсуил э̄ргысыт.
Тыт о̄лнэм атхуй­плов та̄лыг ты ēмтыс, э̄квам хосат а̄тим. Пы­гагум ос апыгрища­нум ёт о̄лэ̄гум. Нэ̄пакыт хансэ̄гум. Ты э̄тпос сыс эвенкийский ла̄тӈыл ка­лендарь щё̄питэ̄гум, ты ам ща̄нь ла̄тӈум. Ка̄сыӈ э̄тпос урыл хассум, ху­рит тув ва̄рсум. Апы­грищанум ма̄ньщи йӣкв йӣквēгыт, э̄ргēгыт. Амти яныгмам ма̄м нупыл ялуӈкве таӈхēгум, хурит ёт выгум, тот тах ла̄вēгум, сунсэ̄н, ма̄ньщи ос хан­ты ня̄врамыт пēс йӣкв йӣквēгыт, ла̄тӈанылт потыртэ̄гыт.
Владимир Вячесла­вович, ты я̄тил сымыӈ хо̄тпав, пуста̄гыл вос о̄лы, о̄с са̄в ёмас нэ̄пак вос хан­сы.
