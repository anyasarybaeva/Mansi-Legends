
Туи пора ёхтыс, ня̄врамыт таве сака ӯрсаныл, ань ӯщлахтуӈкве та патсыт. Лӯпта э̄тпос о̄выл щислат ня̄врамыт янытлан хо̄талыг ōлы, ты кастыл са̄всыр ёнгилыт ва̄равет, пӯмыщ суссылтапыт рӯпитэ̄гыт.  
Ма̄ньщи ос ханты мир музейт «То̄рум Маат» лӯпта э̄тпос о̄выл хо̄талт «Ворщик хо̄тал» мӯй­лэ̄гыт. Ты ялпыӈ хо̄тал ня̄в­рамыт ма̄гсыл ва̄рыг­лаве, та̄н тот янытла­вет, ёнгалтавет, са̄всыр ощхулил ва̄равет.
Акв ма̄т а̄мщит хащсыт, по̄слым хурит са̄всыр оспа хаснэйӣвыл нё̄тнэг по̄слысаныл. Елизавета Ромбандеева ворщик хури картон-ло̄мтыт по̄слум, тувыл ня̄врамыт ёт та ӯйрищакве э̄льмыл мощ сартумтыяныл ос та тармыл са̄всыр сыртапыл ханлыяныл, татем нё̄тнэ ӯйрищаквет ва̄рсыт. 
Екатерина Чернякова ка̄миньт то̄рло̄мтытыл ос ленточкатыл ворщик хури ва̄рсыт. То̄рло̄мтыл яктым ӯйрищ хури лен­точкал ханлысаныл ос ловиньтан нэ̄пак тӣврын пиннэ закладка тэ̄лапас. Наталья Ворокосова тēр па̄нкатыл ӯйрищит сыртапыл пиннэ хусап ва̄рсыт. Па̄нка акв­пал ēре ма̄нь асыл паса­тыма, тувыл та̄ра ква̄лыг­суп нарумтэ̄гыт, нэ̄гияныл ос йӣвн но̄х-тагатаӈкве ро̄ви. Ня̄врамыт ты па̄н­кат о̄льпыл сартсаныл, ка̄сыӈ ня̄врам такви ман­хурип о̄льпыл сартуӈкве таӈхыс, такви пēрияс.
Виктор Банк йӣво̄в­лытыл ня̄врамыт ёнгал­тасанэ, пасан тармыл ӯйрищ хольт йӣво̄влыт пиным о̄лсыт, ня̄врам о̄влэ̄т сунсы ос тувыл сысы ё̄ӈхи, Виктор хотты ло̄мтэ̄ныл йӣво̄выл выг ос титыглахты – манса̄вит хультыс. Ня̄врам сысы лю̄ли, тав ка̄салаӈкве ат вēрми, тащир вос ханьщитэ.
Екатерина Балина ёл-патум йӣвыт ос товыт по̄хыт лю̄ляхо̄лыс, тав ня̄в­рамыт та та̄ра ми­нуӈ­кве ла̄всанэ, та̄н э̄рттам па̄ль во̄р ӯлтта воратэ̄гыт, а̄ги­рищитын ос пыгри­щитын тыи о̄с пӯмыщ о̄лыс. Вячеслав Кондин ощща нюлыйӣв ма̄нь ох­саг сартме, та ма̄нь охсат ня̄врамыт акв нумпалын тӯщталасаныл, ёл ул вос рагатэ̄гыт. 
Округувт спорт щирыл рӯпитан хум Константин Соловьёв каснэ ма̄гсыл ма̄нь суныт ос то̄выль тотыглас. Тот ня̄врамыт суныт ӯлтта поргысыт, то̄выль тармыл ӯнттым йӣво̄выл титтыг-хартсыт, тӯщтым йӣв нупыл тыньщаӈ па̄хвтысыт. 
Ка̄сыӈ ма̄т ня̄врамы­тын сака пӯмыщ о̄лыс, та̄н тот татем апрыӈыщ ён­гасасыт, ха̄йтыгтасыт, кассыт. Ты тӯя Нягань ӯс­ныл артистыт ёхталасыт, та̄н ма̄ньщи мо̄йт сус­сыл­та­сыт. Акв нэ̄ Александра Кожев­никова ворщик хурип супыл мас­хатым о̄лыс, тав ня̄врамыт ёт потыртас, а̄мщит а̄мщис ос аквъёт э̄ргащласыт, пор­гащласыт. 
Та юи-па̄лт ам артист-нэ̄ ёт потыртасум, таве титыгласлум, тав тох ла̄выс:
– Ам намум Марина Дроздова, ма̄н Нягань ӯсныл тыг ёхтысӯв. Ам рӯпата ма̄хманум ёт Няганьский театр юного зрителя колт рӯпитэ̄в. Тыг мо̄йт суссылтаӈкве, йӣквуӈкве, э̄ргуӈкве ёхтысӯв, ма̄н «То̄рум Маа» музейн во̄ввесӯв.
Ма̄н пēс йис ма̄ньщи мо̄йт хо̄нтсӯв, та мо̄йт хосыт спектакль ва̄рсӯв. Ты хумус ворщик мо̄ртым ма̄ныл ёхтыс, я̄ӈк тармыл исгащлы, лэ̄гēтыл я̄ӈк сакваты, ты мус э̄ргащлы, туи хо̄талыт ёхтэ̄гыт, ма̄л­тыпыг ēмты, тувыл ос рēг ёхты. «Ворщик хо̄тал» ня̄врамыт янытлан хо̄талт лӯпта э̄тпос о̄выл щислат ва̄рыглаве.
– Ты э̄лы-па̄лт «То̄рум Маа» музейн во̄винь­та̄лвēсын? Ёхталасын?
– Сака хосат, ул атхуй­плов та̄л ювле хультум порат артист ма̄хманув ла̄вēгыт, тыг ёхталасыт. Тох тай ма̄н Ханты-Мансийск ӯсн ва̄тихал ёхталэ̄в, ялпыӈ хо̄талыт порат во̄виньта̄лавēв. Тыт «То̄рум Маа» музейт ма̄навн сака ёмас, тыт сыстам во̄ркве тӣвырт ханты ос ма̄ньщи па̄выл ва̄рим о̄лы, та̄н культурал ма̄н акваг пӯмщалахтэ̄в. Таса̄вит пӯмыщ ва̄рмаль ва̄ӈкве патсӯв, ос иӈ манса̄вит ма̄н ат ва̄гув. 
Ам щирумтыл тай ма̄ньщит та̄нти о̄лупса­ныл, та̄нти культураныл урыл потыртаӈкве сака ат ка̄сащēгыт, та̄н сыта­мыг о̄луӈкве таӈхēгыт. Ханты мир тай та̄нти культураныл хо̄т-а̄ти суссыл­тыяныл. Ам ном­сэ̄гум, таима̄гсыл тох, ма̄ньщи хо̄тпа мощща, та̄н та̄нти куль­тураныл ӯрга­лыяныл, мори по­тыр­таӈкве ат ка̄сащēгыт. 
Ма̄н Нягань ӯсувт культура паркыт Эмдер нампа ма̄ о̄лы, тот сосса хо̄тпат культураныл урыл потыртаве, тот Ӯринэ̄ква хо̄тал ос мо̄т сосса мир ялпыӈ хо̄талыт ва̄ры­гла­вет. Ма̄н тув ялантаӈкве сака ка̄сащēв. Ам ма̄ньщи культурал пӯмщалах­тэ̄гум, са̄всыр нэ̄пакыт ловиньтэ̄гум.
Анастасия Брусницина яныг ос ма̄нь а̄гияге ёт музейн «Ворщик хо̄тал» янытлаӈкве ёхтысыт. Тав о̄йкатэ Анатолий Брусницин ань хо̄нтлын ма̄н минас, ты э̄лы-пал «То̄рум Маа» музейт рӯпитас. 
Анастасия ла̄ви:
– Ма̄н ка̄сыӈ та̄л Ворщик хо̄тал янытлан порат тыг ёхталэ̄в. Ня̄враманумн э̄типа̄лаг те ла̄вēгум, та̄н ща̄гтэ̄гыт, а̄лпыл та̄гыл та атхатэ̄гыт, та ӯрхатэ̄гыт. Ты музейн ялантаӈкве сака ка̄сащēгыт. 
Ōйкам яныг а̄гим Варям акваг музейн рӯпитаӈкве ёт вуйластэ, тав тыт ха̄й­тыг­ты, ёнгасы, сыпныл тахсы, туи тай тыт татем ёмас, нё̄тнэ ма̄кве, вощ­рам лӯпта-пум, ӯйрищит луй­гēгыт, тыт нэ̄матыр кургын суй а̄тим. 
Мо̄т музеитын о̄с кос ялантэ̄в, ос тыт, ма̄н сосса мир музеювт, щар аквтуп яныгмам па̄влувн ёхтэ̄в. Ōйкам рӯпитамēт, ӯщлахтын хо̄талт тыг рӯ­питаӈкве мины, ам ня̄в­раманум ёт выганум, тыт ха̄йтыгтэ̄гыт, ёнгасэ̄гыт, аквъёт харама̄т тэ̄пъялэ̄в, ща̄й аēв. 
Ань тӯяг акв э̄тпосн музей лап-пан­тыглаве, ма̄тэ ёмщакв вос то̄сы. Та сыс ма̄н ань ка̄сув холас, ань ща̄гтым тыг ёхтыгпасӯв. 
Ань ялпыӈ хо̄талт ня̄в­рамыт ма̄гсыл таса̄вит пӯмыщ ёнгил ва̄рима, та̄н тыт по̄слэ̄гыт, ӯйрищ хурит ва̄рēгыт, а̄мщит ханьщēгыт, халанылт ка­сэ̄гыт. Ам а̄гиянум тыгыл юв минуӈкве ат таӈхē­гыт, хо̄тал палыт тыт ё̄мыг­таӈкве вēрмēгыт. Ворщик хо̄тал ма̄н о̄с ка̄сыӈ та̄л янытлылӯв, туи пора аквосытыл ӯрилӯв. Тыт рӯпитан хо̄тпатын пӯмащипа ла̄тыӈ ла̄вēв. 
Ёхталам мӯй ма̄хум тот ня̄нь ва̄рнэ кӯрт ва̄рим ня̄нил тыттувēсыт, лӯптаӈ ща̄ил айтвēсыт. То̄ват ущ о̄выл щёс тамле ня̄нь а̄рталэ̄гыт, ла̄вēгыт, сака атыӈ, тамле ня̄нь ла̄пкат ат тыналаве.
Галина КОНДИНА
