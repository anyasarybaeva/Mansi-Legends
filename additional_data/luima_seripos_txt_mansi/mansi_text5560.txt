
Санкт-Петербург ӯст А.И. Герцен нампа университетт Лӯима̄ мирыт институт колт налыман нупыл хо̄т та̄л акв намыӈ-суиӈ учёный хо̄тпа рӯпиты, тав наме Аркадий Иванович Гашилов. 
Ты хум хо̄тпа сель­купыг о̄лы. Ты мир ань о̄с сака мощщаг ēмтыс, Россия янытыл туп нила со̄тыра арыгтем хо̄тпа о̄лы. Ща̄нь ла̄тӈаныл мощēртын о̄с ты со̄йми, сака мощща хо̄тпа сель­куп ла̄тӈыл потырты.
Аркадий Иванович такви мирēн сака яныт­лаве, тав яныг учёныиг ла̄ваве. Ты мир халт та­мле учёный хо̄тпа вос­сыг а̄тим. Тав университетт рӯ­питанэ̄тэ сыс са̄в ха­нищтахтын нэ̄пак хан­сыс. Ань Ямало-Нен­е­ц­кий округт, Кра­сно­яр­ск­ий крайт ос Томс­к­ий областьт о̄лнэ сель­куп ма̄хум ня̄в­ра­ма­н­ыл школат та̄нти ла̄т­ӈанылн хани­щтаӈкв вēр­мия­ныл.
Хум Томский область Иготкино ма̄нь па̄вылт самын патыс, ща̄няге-а̄щаге юн ща̄нь ла̄тӈыл потыртасы̄г. Пыг ма̄нь­тагыл селькуп ла̄тӈыл потыртаӈкв ха̄сыс. Школа а̄стламе юи-па̄лт пед­училищат ханищтахтас, тувыл па̄влыӈ ма̄н рӯпи­таӈкв тēтвес.
Мощ рӯпитас, А.И. Герцен нампа институтн ханищтахтуӈкв минас. Тот сака ёмащакв ханищ­тахтас, таима̄гыс ла̄в­вес, тав тот рӯпитаӈкв вос хульты ос наука тэ̄ла щирыл рӯпитаӈкв вос о̄вылтахты.
Та па̄сныл такви ма̄нь мире ма̄гыс тав са̄в э̄рнэ рӯпата ва̄рыс. Сака са̄в научный нэ̄пак хансыс, налымантем та̄л ня̄врамыт ханищты. Ань са̄всыр та̄лытт ха­нищ­там хо̄тпанэ са̄выӈ­па̄лэ пуссын шко­лат рӯпитэ̄гыт, ня̄вра­мыт селькуп ла̄т­ӈыл потыр­таӈкв хани­щтыяныл.
Мо̄тыт э̄тпос 10 хо̄талэ̄т ты о̄йка 71 та̄лэ тах то̄влы. Тав ань иӈ рӯпиты. Яныг ӯст о̄лнэ Лӯима̄ мирыт институтт тав музей ва̄рыс. Тот ка̄сыӈ мир урыл матыр пӯмащ потырты, матыр суссылты. Ма̄н тот сака ма̄ньщи пēс нэ̄пакыт ка̄саласанӯв, то̄ват 1939 та̄лт та̄ратымат. Ка̄сыӈ мир маснутаныл тот о̄с акван-атымат. 
Рӯпитан колнакēт Аркадий Иванович ял­пыӈ са̄м о̄ньщи, тув щалтнэ ма̄хумн по̄йк­щуӈкве э̄ри, такви урē­тыл мощ потыртаӈкв э̄ри. Тамле ты пӯмащ ос ёмас сымыӈ учёный хо̄тпа А.И. Герцен нампа университетт рӯпиты. 
Ты э̄тпос 5 хо̄талэ̄т Россия янытыл ня̄вра­мыт ханищтан ма̄хум янытлавēсыт. Ма̄н ты учёный хо̄тпа о̄с яныт­лылӯв, тав универ­ситет рӯпитанэ̄тэ сыс о̄с са̄в хо̄тпа ханищтас.
 
