
Сэ̄тап хумус тахтаве, манарыл ва̄раве, тувыл ос тав колта̄глын маныр па̄рыс тоты – ты урыл Ханты-Мансийск ӯст о̄лнэ Центр ремёсел колт потыр о̄лыс. Тот «Нить. Символ. Человек. Нетканый текстиль» нампа суссылтап ва̄рыглавес.
Ты э̄рнэ тэ̄ла урыл ты кол кӯщай Ольга Дмитриевна Бубновене потыртас: 
— Сэ̄тап хотьютн тахтаве, хумус ва̄раве — ты э̄лумхо̄лас палт о̄лнэ пēс йис тэ̄ла. Ты хо̄тал ма̄н пēс порат ос ань йист сэ̄тап ва̄рнэ тэ̄ла урыл потыртаӈкве таӈхēв. Ка̄сыӈ мир тавēн ро̄внэ щирыл сэ̄тап щё̄питас, тувыл ма̄хум халанылт ханищтахтуӈкве патсыт.
Пēс та̄гыл нэ̄ тахтын йӣво̄влыл сэ̄тап ва̄рыс. О̄влэ̄т ты йӣвовлэ йӣвн ю̄ныгта̄лытэ, тох те ю̄ныгта̄лы, рӯпататэ ёмас щирыл мины, маныр номсы, тох и ēмты. Тувыл сэ̄тап тахтуӈкве ущ ӯнты. Пēс порат ма̄хум йӣквуӈкве о̄вылтахтынэ̄ныл э̄лы-па̄лт, о̄с йӣв ю̄ныгтэ̄гыт. Ка̄сыӈ йильпи тэ̄ла порат тох ва̄рсыт. 
Прялка нампа па̄ртын па̄ля манос а̄мп пун нэ̄гаве. Нэ̄ хо̄тпа тувыл пун харты, тахтын йӣво̄влэ ё̄ӈхтым пēрыгтытэ, сэ̄тап тох та ва̄ри. Пēс та̄гыл ма̄хум ла̄выгласыт, прялка па̄рт — ты хум хо̄тпа торыг тэ̄ла, тахтын йӣв-о̄выл ос сэ̄тап — ты нэ̄ тав тэ̄латэ. Хунь нэ̄ хотпа матыр ю̄нты манос саги, тав колта̄гыл ма̄хманэ пуссын юртыӈыщ о̄лэ̄гыт, пуссын маснут о̄ньщēгыт, нэ̄мхотьют ат по̄ляве. Э̄лнаӈ нэ̄ тахтуӈкве ат те ха̄сыс, тав тох намталавес: «Непряха». Нэ̄ хо̄тпа ма̄гыс ты сака лю̄ль ла̄тыӈ о̄лыс, тав ань сэ̄тап ва̄руӈкве ос ю̄нсхатаӈкве ат ха̄сы, щēмьятэ̄н нэ̄мат ёмас па̄рыс ат тоты. Ома хунь матыр ю̄нты, тав номтэ ёмас, мори ат номсахты, сыме рот. То̄ва ма̄щтыр хо̄тпа матыр щаквщи ос тыхал э̄ргащлы. 

Сэ̄тап ӯйхул пуныл ос поналныл тахтувес. Пēс ма̄хум сэ̄тап ва̄рнэ станокыт о̄щсыт, ма̄н ань тамле станокыт на̄нан суссылтаӈкве тахсув. Тувыл номсэ̄в, ка̄сыӈ хо̄тпа тот пувиньтахтуӈкве тахмаи, тувле патэ̄в, потрув мо̄т нупыл мины. Ты урыл ма̄н хуньт тах я̄нас хо̄нтхатыглап ва̄рēв, станокыт палт мощ рӯпитэ̄в, то̄р ва̄руӈкве ханищтахтэ̄в.
Ты кӯщай нэ̄ потре сака пӯмыщ о̄лыс. Тав нетканый текстиль урыл потыртас — ты хунь хо̄тпа поналныл сэ̄тап ва̄ри, па̄сса ман ла̄гыл маснут саги. О̄льп урыл потыртас, пēс ма̄хум пормасаныл манарыл тēллысаныл, хумус сартсаныл, та маныр. Тувыл атхатыглам ма̄хум хāӈхай хурип пумныл колканын нортнут сагсыт, сэ̄тап тахтысыт, спицатыл носки сагуӈкве ханищтахтасыт.

