
Ты та̄л ма̄ньполь э̄тпос лов хо̄талэ̄т Ханты-Мансийск ӯс округ пӯльницат рӯпитан лēккарыт сым а̄гм о̄ньщум хо̄тпа мо̄т сымыл пēнтсаныл. 
Тамле операция окру­гувт лēккарыт о̄выл щёс ва̄рсаныл. Ты ва̄рмаль ху­мус минас, ань лēккарыт ты урыл потыртасыт. 
Ты кастыл ля̄ххал тотнэ колн мир пусмалтан округ департамент кӯщай хум Алексей Добровольский, округ пӯльницат яныг лēк­карыг рӯпитан нэ̄ Елена Кутефа, сым пусмалтан хум Сергей Стефанов ос сым пусмалтан ма̄т кӯща­иг рӯпитан хум Михаил Скоробогатов ёхталасыт.
Сым лēккар хум Сергей Стефанов ла̄вме щирыл, пуссын аквъёт хӯрумхуй­плов яныг ос ма̄нь лēкка­рыт сым пēнтуӈкве нё̄т­сыт. Та̄н нила щё̄с арыг­тем аквъёт рӯпитасыт. Опера­ция ёмщакв минас, нэ̄­матыр та̄рвит ва̄рмаль ат ēмталас. 
Сым пēнтым порат ок­руг лēккаранув академик В.И. Шумаков намыл маим пӯльницат рӯпитан лēккарыт ёт ищхӣпыӈ ут хосыт потыртасыт. Та̄н ма̄н лēккаранув хӯлтыг­ласаныл. Ты ва̄рмаль а̄ст­лым юи-па̄лт, операциял ва̄рим хо̄тпа сыме та̄ра ёмщакв рӯпитаӈкве патыс. Ты э̄лумхо̄лас хӯрум са̄т сыс пӯльницат уральтым о̄щвес, тувыл юв та̄ртвес. Ань тав пӯльницан ураль­тахтуӈкве такви ёхталы. 
Сергей Стефанов ла̄­выс: «Тамле операция ва̄руӈкве сака та̄рвитыӈ, хунь хо̄тпа искусствен­ный кровообращение палт кēлп-та̄рсанэ ва̄ра­вет, то̄нт а̄гмыӈ сыме хот-яктаве. Та юи-па̄лт ювле ё̄хнэ лё̄ӈх а̄тим, йильпи сым ёмщакв вос рӯпитас, таве мӯсхал щирыл тув ю̄нтуӈкве э̄ри». 

Михаил Скоробогатов ос тох потыртас:
– Сым пēнтнэ ва̄рмальн ма̄н кит та̄л щё̄питахта­сӯв. Ты операциян пуссын аквъёт китахкем хо̄тал ёмщакв щё̄питахтасӯв. Якытлахтын кол кӣвырт хӯрумхуйплов лēккар рӯ­питасыт. Ты коныпал хо̄т­панкем мо̄т са̄всыр мāнь лēккарыт о̄с нё̄тмил ва̄р­сыт. Пуссын акван-нё̄т­хатым рӯпатав мӯсхал щирыл ты ва̄рыслӯв. 
Округ пӯльницат яныг лēккарыг о̄лнэ нэ̄ Елена Кутефа лēккарыт пуссын янытласанэ. Тав ла̄выс: 
– Тамле та̄рвитыӈ опе­рация ёмщакв ва̄рвес. Ань тох ла̄вуӈкве ро̄ви, Югра ма̄вт мир пусмалтан ва̄рмаль ёмщакв э̄лаль о̄лы. Лēккаранув та̄нки рӯпатаныл мāк ва̄га­ныл ос э̄рнэ щирыл ва̄­рияныл. 
Мир пусмалтан округ департаментыт кӯщай хум Алексей Доброволь­ский ла̄выс: 
– Ань округувт яныг­са̄т атпан э̄лумхо̄лас та̄р­витыӈ сым а̄гм о̄ньщēгыт. Та̄н ӯрхатэ̄гыт, хунь о̄с пус сымыл пēнтавет. Ань мощēртын Сургут ӯст о̄с акв тамле пӯльница пӯнсаве тах. 
Округувт нёлолов пӯльницат рӯпитэ̄гыт, тот ущты а̄тимыг ēмтум хо̄тпат сыманыл виӈкве вēрмавет. Ты сымыт а̄г­мыӈ хо̄тпат палт ты ю̄н­та­вет. Ювле хультум та̄­лытт округ пӯльницавт пус са̄ӈкв а̄хвтасыт ос пус ма̄йтыт мо̄т э̄лумхо̄ласн ӯнттувēсыт. Ань ма̄н ма̄вт о̄выл щёс ты та̄л э̄лум­хо̄лас сыме ты пēнтвес. Округувт мир пусмал­тан ва̄рмаль ёмщакв э̄лаль мины.
Николай МЕРОВ
