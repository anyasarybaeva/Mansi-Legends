

	Москва ӯст Третьяковский галереят ка̄тыл по̄слым са̄всыр пēс хурит суссылтавет.  «Озорница» нампа хури ка̄салаӈкве тот о̄с ро̄ви. Ты хури Владимир Игошев Ха̄льӯс район Ня̄хщамво̄ль па̄вылт 1956 та̄лт по̄слыстэ.

	Та порат тав па̄влыӈ ма̄хманув палт ялантас, ма̄ньщи ос саран ма̄хум хурин по̄слысанэ. Ань ма̄хум ла̄вēгыт, Владимир Игошев ка̄тыл по̄слум хуриянэ халт «Озорница» - ты щар ма̄к ёмас ос мирн ва̄нэ хури. Тот ма̄ньщи а̄гири-щакве Прасковья Аментьева по̄слым о̄лы. Тав нё̄тнэ, сэ̄мыл ос яныг самагēнтыл тот такем пӯмщалахтым сунсы, щар аквтуп хотьют тав 

	нуплэ ке а̄ӈкваты, а̄гирищ хот-э̄ссамтаве, аӈкрип сайн хот-тӯйтхаты. То̄нт Владимир Игошев аквторыг кит картина по̄слум, то̄ванакт а̄гирищ нупыл нас а̄ӈквата̄лыс. 

	Прасковья Ивановна Ня̄хщамво̄ль па̄вылт самын патыс. Школа а̄стламе юи-па̄лт Ханты-Мансийск ӯст ханищтахтас. Тувыл Хулюмсӯнт па̄вылн рӯпитаӈкве кēтвес. 

	Ня̄нь ва̄рнэ нэ̄г 15 та̄л рӯпитас. Ос пенсиян патхатаме мус Сосьвинской ЛПУ ма̄т рӯпитас.  

	О̄йкатэ̄нтыл хо̄т ня̄врам янмалтасы̄г. Пыгагēн Данил, Алексей ос Иван Хулюмсӯнт па̄вылт о̄лэ̄гыт, Эля а̄гитэ̄н колта̄глэ ёт Югорск ӯст о̄лы. Ос яныг а̄гитэ̄н Светлана Кондинский район Леуши па̄вылт щēмьяӈ та̄гыл о̄лы.

	Мо̄лты та̄л ва̄т са̄грапнал э̄тпос 18 щислат Прасковья Ивановна а̄тимыг ēмтыс. Ты та̄л я̄ӈк на̄тнэ э̄тпос онтоловит хо̄талэ̄т 65 та̄лэ то̄влынӯв. Тав ёмас сымыӈ хо̄тпаг о̄лыс, па̄влыӈ мирн сака янытлавес. Ма̄щтыр нэ̄ о̄лыс, ма̄ньщи супыт, пӯркат ю̄нтыс, сакныл хартуӈкве ха̄сыс. Ня̄враманэ пуссын ма̄ньщи ла̄тӈыл потыртаӈкве ханищтасанэ.

	Та хуритныл Прасковья Ивановна яныг самыл мир нупыл сунсы, ты щирыл мирн яныг ща̄гт тоты. 

	 

	Лариса Туганова

	 


		Прасковья Ивановна Пуксикова урыл потыр Светлана Динисламова 2000 та̄лт яныг таквс э̄тпост №44-45 «Лӯима̄ сэ̄рипос» газетат хансыс: «Ам ма̄нь порамт аквнакт нэ̄пакт по̄слым хури ка̄саласлум. Тот ма̄ньщи а̄гирищ по̄слым о̄лыс. То̄нт ты хури ка̄сыӈ хо̄тпан суссылтаслум, рущ юрт а̄гирищит э̄лы-па̄лт э̄ссыгхатасум: «Сунсэ̄н, ма̄ньщи а̄гирищ по̄слым о̄лы!». Та па̄сныл са̄в та̄л ювле хультыс.Ам Хулюмсӯнт па̄вылт о̄лмыгтамум юи-па̄лт та по̄слым а̄гирищакве ёт хо̄нтхатыгласум. Тав наме Прасковья Аментьева. Хум ва̄рыс, ань  Пуксиковаг ēмтыс. Тав Ня̄хщамво̄ль па̄вылт самын патыс. Ща̄няге-а̄щаге ат а̄ги янмалтасы̄г: Прасковья, Нина, Анна, Дарья, Варвара». 

		Ты хури урыл Прасковья Ивановна тох потырта̄лыс: «Рущ хум а̄нум хунь по̄слыстэ, аты ва̄слум, то̄нт ам иӈ ма̄нь ня̄врам. Ам по̄слымам порат, ам нупыл то̄ванакт туп а̄ӈквата̄лас. Тав, насати, та̄ра кит картина по̄слум».

		1999 та̄лт №7-8 ма̄ньщи газетавт Владимир Игошев урыл Тамара Мерова о̄с хансыглам. О̄йка ты хуритэ хумус по̄слыстэ, та урыл китыгламе. 

		В. Игошев ювле ла̄выс: «1956 та̄лт тэ̄лы порат Аментьев колэ̄т ам хури по̄слысум. Рӯпата са̄в о̄лыс, хурим ёмащакв по̄слуӈкве матрыг ат вēрмыслум. Ущты ёмащакв по̄слыгласлум кос, о̄ста лап-сартыслум. Тох рӯпитым, ам ювле а̄ӈкватасум, а̄виныл ам нупылум кит самыг сунсэ̄г, кит яныг сэ̄мыл самквег. А̄ги такем пӯмщиг сунсыс, оматэ̄н нэ̄матыр ат ла̄всум, мо̄т нэ̄пак вислум ос молях а̄гирищ по̄слуӈкве та патыслум». 

		Тыщир ты Игушев о̄йка мирн ва̄нэ «Озорница» нампа хуритэ по̄сластэ.


	 
