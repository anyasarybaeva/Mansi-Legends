
Хо̄тпа пēс йис наканэ, пēс ма̄хум мӯтраныл номуӈкве ат ке паты, со̄т ос щунь та̄л хультуӈкве вēрми. Ты йист о̄лнэ мирувн ма̄нки пēс йис ва̄рмалянув, ща̄нь ла̄тӈув хот-ёрувлаӈкве щар ат ро̄ви. 
Во̄ртур э̄тпос 9 хо̄талэ̄т сосса ма̄хум янытлан хо̄­тал о̄лыс, ты кастыл амки рӯтанум урыл потрум мины. Ам омам рӯтанэ пуссын Ха̄льӯс район Пугоры, Тэ̄к па̄выл ос А̄с я̄ ва̄тат ма̄нь па̄вылквет о̄лсыт. Ам анēквам ханты нэ Вар­вара Андреевна Отшамова, такви о̄парищ наме Новьюхова, Вущрён­гов-ёх па̄вылныл о̄лыс. Тэ̄н Филипп Иванович Отшамов о̄йкатэ ёт са̄в ня̄врам о̄щсы̄г. 
Пēс порат Отшамовыт са̄лы ӯрим Ямал ма̄т о̄л­сыт. Хӯрум ягпыгыт та̄­ланыл хунь ёхтысыт, нэ̄т кин­сым Ямал ма̄ янытыл яла­саӈ­кве патсыт. Ос акв порат та̄н А̄с я̄ ва̄тат ӯн­лын па̄­вылквен нэ̄ кин­сым ёхтысыт. То̄нт Филипп Отшамов ма̄ньлат а̄ги Варвара та ка̄саластэ ос нэ̄г тотыстэ. 

Анēквам сака ка̄ркам ос мӯтраӈ хо̄тпаг о̄лыс. Ю̄нсхатуӈкве сака ха̄сыс. Ань ма̄н щēмьявт а̄гит ма̄ньта̄гыл а̄канит, тучаӈ­ыт, ю̄нтуп тӯщтын утыт ю̄нтуӈкве ханищтавет. Ма̄н щēмьявт нэ̄т ханты супыт ос мо̄т маснутыт ю̄нтуӈкве пуссын ха̄сэ̄­г­ыт. Тамле маснутыл туи лё̄мвуин ат пуравет, тэ̄лы ащирман ат тэ̄вет. 
Ам пēс рӯт ма̄хманум пуссын са̄лы ӯрсыт, во̄­раясыт, хӯл алыщласыт ос мис-лув о̄щсыт. Ма̄н о̄с ма̄ньта̄гыл хорамыт ю̄нтуӈкве ханищтавесӯв. Хорамыт хумус на­мая­вēсыт, та урыл потыр­тавесӯв, акв хорам «А̄й вухсар куш олан» намаим о̄лы, мо̄таныт «мисы кут ими ханша», «сорт пеӈк», «караӈ ух пушах ханша» нам о̄ньщēгыт. Щар ма̄нь хорамыт супын хунь ю̄нтаве, то̄нт нэ̄ хо̄тпат ла̄вēгыт, тыи А̄с я̄ по̄хат са̄в ма̄нь тӯрыт, ма̄нь я̄т овтэ̄гыт. 
Анна Петровна Тарасова (Шульгина), тав а̄гитэ Наталья Яковлевна Шульгина, Анастасия Яковлевна Отшамова (Редчикова), Нина Филипповна Малюгина (Отшамова), Людмила Степановна Отшамова, Валентина Филиповна Савельева (Отшамова), Надежда Алексеевна Гулиева (Отшамова) – тыи пуссын ам ляпа рӯтанум, та̄н пуссын ма̄щтыр хо̄тпат.

Рӯтанум халт пēс йис ва̄рмалит, мо̄йтыт, пēс потрыт ва̄нэ хо̄тпат о̄с о̄лэ̄гыт. Влада Алек­сандровна Захарьянц ос Варвара Александровна Табун нарсьюхыл са̄ӈ­квылта̄ӈкве ёмащакв ха̄сэ̄г. 
«Нюплум мольщаӈ», «Тэк Ар», «Ма Ас нэ», «Петущ» ос Отшамовыт о̄лупсаныл урыл э̄ргыт 1960 та̄лт  Нина Филиппо­вна Малюгина э̄ргысанэ. Тав э̄рганэ грампласти­кан то̄нт ёл-хасвēсыт. Тав э̄рганэ ты мус са̄всыр ялпыӈ хо̄талт Тэ̄к па̄вылт ос Ха̄льӯст хӯнтлуӈкве ро̄ви. 
Ма̄н са̄в пēс хурит о̄ньщēв, тот ляпа рӯтанум «Ӯй йиквēгыт», мо̄т хурит Ӯринэ̄ква хо̄тал янытлэ̄г­ыт, хӯрмит хурит пил ва̄­тэ̄­гыт манос пум ва̄рēгыт. 
Ма̄н пēс йис ва̄рмаля­нув янытлыянув ос э̄лаль тотыянув. Отшамовыт щēмья э̄рганыл, пēс потраныл ат ёрувлыянув. Ханты маснутаныл, пор­ма­саныл ӯргалым о̄ньщи­янӯв. 
Ха̄льӯс район культура кол рӯпитан нэ̄ Марина Табун кēтум потре ма̄ньщи ла̄тӈыл Людмила ТЕТКИНА хансыстэ 
  
