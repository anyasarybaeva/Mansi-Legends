
Ма̄ньлат ма̄ньщи хум Иван Хозумов Ха̄льӯс район Кимкъясӯй па̄вылт лēккарыг рӯпиты. Тав 2015 та̄лт ханищтахтуӈкве а̄стлас ос та̄ра рӯпитаӈкве тув минас. 
Ам тав урēтыл ма̄ньщи газетат хансыгласум, то̄нт Иван Кимкъясӯйн лēк­карыг рӯпитаӈкве ущ ты ёхтыс. Па̄влыӈ мир пус­сын хот-ща̄гтсыт ос акваг ла̄выгласыт, ма̄ньлат пыг ма̄нь па̄вылквет о̄луӈкве вос ханьщувлы, мо̄т ма̄н рӯпитаӈкве ул вос мины. 
Нила арыгкем та̄л ювле ты хультыс, туи Кимкъя­суй па̄вылн ялмум порат пӯльницан щалтсасум. Ма̄ньлат хум аквта щи­рыл лēккарыг рӯпиты, па̄­влыӈ мир пусмалтыянэ. Ма̄хмыт таве сака яныт­лыяныл, э̄руптыяныл ос Иван Васильевичиг ла̄­вияныл. Лēккар хум рӯ­пататэ урыл о̄с китыглас­лум, тав тох потыртас:
– Тыт о̄луӈкве ос рӯпи­таӈкве ам та̄ра ханьщув­ласум, тыима̄гсыл нила та̄л молях ювле хультсыт. Ам ёхтумум порат тыт ёмас, йильпи пӯльница ӯнттувес. Аквпал ēрēт пӯ­льница рӯпиты, мо̄т­пал ēрēт ам о̄лнэ колум о̄лы. Пӯльницав ос о̄лнэ колум кӯрыл па̄лтыглы­ягум, сартым ӯльювыл тотавем ос па̄лтыглахтын сэ̄мыл а̄хвтасыл ёвтавем. 

Ты э̄лы-па̄лт тэ̄рпи тыналан кол ат рӯпитас. Ам лицензия ос мо̄т э̄рнэ нэ̄пакыт ва̄рсанум, ань пӯльницат тэ̄рпи ты­налэ̄гум. Тэ̄лы порат амки ма̄шинал Ха̄льӯсн ялантэ̄гум, туи порат Кульпасныл ха̄пыл тыг тотыянум. 
Кимкъясуйт ань яныг­са̄ткем хо̄тпат о̄лэ̄гыт. Тэ̄лы порат пӯльницан 60 арыгкем э̄лумхо̄лас пусмалтахтуӈкве ёхта­лэ̄гыт. Туи мирув са̄в­нувег ēмты, 30 арыгкем ня̄врамыт ханищтахтын ма̄ныл юв ӯщлахтуӈкве ёхталэ̄гыт. 
Па̄влувт са̄в яныгпа̄ла хо̄тпат о̄лэ̄гыт, та̄наныл уральтаӈкве ка̄сыӈ хо̄тал коланылн ялантэ̄гум, уко­лыл тӯщтыянум, тэ̄рпил хан­сыянум. 
Па̄влыӈ мир грипп-а̄гмыл ул вос а̄гмал­тах­тасыт, таквсы порат при­вивка-тэ̄рпил пуссын ва̄ри­янум. Юи-о̄выл та̄лт тыт са̄в ня̄врам самын пат­сыт. Ань садикн 15 арыгкем а̄гирищит, пыг­рищит ялантэ̄гыт. Ма̄нь ня̄врамыт ос э̄рнэ при­вивкал ва̄тихал тӯщты­янум. Ты та̄л акв ня̄врам самын патыс ос акв нэ̄ ань та̄рвитыӈыщ о̄лы». 

Кимкъясуй па̄вылт о̄лнэ ма̄хум связь та̄л о̄лэ̄гыт. Ам ма̄ньщи хум китыгласлум, э̄лумхо̄лас хунь илтторыг а̄гмыл ēмты, хумус Ха̄льӯсн свониты. Ма̄ньщи хум ювле ла̄выс: «Па̄влувт таксофон рӯпиты, тыг лēккарыт во̄вуӈкве вēр­мēв. Ань ос пӯльницат интернетыл ва̄рвēсум, ты ищхӣпыӈ ут хосыт Ха̄льӯсн о̄с свонитэ̄гум».  
Иван Васильевич ма̄нь па̄вылн контракт-нэ̄пак хосыт рӯпитаӈкве ёхтыс. Нэ̄пак щирыл о̄с акв та̄л тот рӯпитаӈкве тах паты. Ам ос пӯмщалахтасум, э̄лаль маныр ва̄руӈкве номсы, мо̄т ма̄н ва̄нтлы манос Кимкъясуйт рӯ­пи­таӈкве хульты. Ма̄нь­лат хум ювле ла̄выс: «Э̄лаль маныр ва̄руӈкве патэ̄гум, хоталь минэ̄­гум, ань ат ваглум. Лēк­карыт ат та̄л сыс акв щёс ханищтахтуӈкве кēтыг­лавет. Мо̄тыт та̄л ханищтахтуӈкве тах минэ̄гум. Тох тай Куль­пас па̄вылн ос Ха̄льӯс пӯльницан рӯпитаӈкве во̄вавем. Ты урыл иӈ ат номсахтасум, тыт о̄с акв та̄л рӯпитаӈкве тах э̄ри».   
Ань Иван Васильевич то̄ва порат Кульпасн рӯпитаӈкве кēтыглаве. Туи порат ма̄ньщи хум та па̄вылт лēккар-хо̄тпа пēнтсыл акв э̄тпос рӯпи­тас, тот о̄лнэ мир пусмал­тасанэ. 
        
