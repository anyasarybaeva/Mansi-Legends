
Яныгпо̄ль э̄тпост са̄тыт хо̄талэ̄т Ха̄льӯс районт о̄лнэ Сӯкыръя пēс ма̄ньщи па̄вылт Ӯринэ̄ква хо̄тал янытлавес. Ӯринэ̄ква ӯлыглан хо̄тал ма̄нь концертыл о̄вылтавес. Мир нупыл сценаныл тит ма̄ньщи нэ̄г Галина Ларионова ос Вера Комкова потыртасы̄г.

	Тэ̄н о̄влэ̄т пēс порат 

	ты ялпыӈ хо̄тал хумус янытлавес, та урыл потыртасы̄г. Тувыл ня̄врамыт ёт щё̄питам концертаныл суссылтасыт. Тот та̄н ма̄ньщи йӣквыт йӣквсыт, э̄ргы-сыт ос стихыт ловиньтасыт. Та халт ма̄ньщи са̄ӈквылтап та̄н суе 

	аквписыг суйтыс. 

	Пēс пора ма̄хманув Ӯринэ̄ква нэ̄ хо̄тпат ос ня̄врамыт ӯргалан товлыӈ уйиг ловиньтасаныл. «Тӯяг ёхтынэм 

	порат са̄в а̄пат вос нёвитавет, та̄л сыс самын 

	патум а̄гит-пыгыт пуста̄гыл вос яныг-мēгыт», – ты ма̄гыс Ӯринэ̄ква ка̄сыӈ тӯяг соссаӈ ма̄хмытн ты ӯлыглаве. 

	Та юи-па̄лт та̄л сыс 

	Саранпа̄вылт ос Сӯ-кыръят самын патум ма̄ньщи ня̄врамыт 

	миркол кӯщайн Николай Никитич Артеевн ма̄нь мӯйлупсал майвēсыт.  

	Концерт суссылтан юи-па̄лт мӯйлын мир ма̄гсыл са̄всыр касылыт ва̄рыглавēсыт. Ма̄хум нэ̄мхотьют по̄хат ат 

	хультыс. Халанылт ё̄ранылт а̄рталан са̄в ка̄сащан ма̄хум о̄лыс. Ла̄гланыл, ка̄таныл по̄льнэ ма̄хум ма̄гсыл па̄выл клубт пасаныт щё̄пита̄лвēсыт. 

	Ма̄хум ань ла̄всыт, Ӯринэ̄ква хо̄тал а̄ртмыс. Таве Елена Савчук, Вера Комкова, Галина Ларионова ос Вячеслав Хатанзеев та̄н щё̄пита̄лсаныл. Ӯринэ̄ква хо̄тал кастыл олныӈ нё̄тмил ва̄рме ма̄гсыл ООО «Сосьва» кӯщаиг о̄лнэ хум Николай Геннадьевич Полуяновн соссаӈ ма̄хум пӯмащипа ла̄
	тыӈ ла̄вēгыт. 

	Галина ЛАРИОНОВА тēтум потре 

	ма̄ньщи ла̄тӈыл 

	Александр ВЬЮТКИН хансыстэ.

	 
