
Ха̄льӯс район Кимкъясӯй па̄вылт о̄лнэ мир акв та̄рвитыӈ ва̄рмаль ань о̄ньщēгыт, та̄н интернет ос сотовый связь та̄л о̄лэ̄гыт. 2019 та̄лт Ха̄льӯс район Саранпа̄выл, Кульпас, Ло̄пмус, Хулюмсӯнт, Ня̄хщамво̄ль па̄влытт мус кēрква̄лыт хартвēсыт ос ты ищхӣпыӈ утыл ва̄рвēсыт. 
Кимкъясӯй по̄хыт ӯнлы, тыима̄гсыл па̄влыӈ ма̄хум интернет та̄л хультсыт. Мо̄лты та̄л туя̄г ня̄врамыт кит э̄тпос сыс юн ханищтавēсыт. Ты ма̄нь па̄вылквет о̄лнэ ня̄врамыт мӯсхалыг ха­нищтахтуӈкве то̄нт аты вēрмысыт. 
Та па̄вылт ань ма̄нь школа-сад рӯпиты. Ань ты ханищтахтын кол Саранпа̄выл школа нупыл хасвес. Юи-о̄выл та̄лыт Кимкъясӯй па̄вылт акваг са̄в ня̄врам самын паты, ань школат 15 а̄гирищ ос пыгрищ ханищтахтэ̄гыт ос 14 ня̄врамаквет са­дикн ёхталэ̄гыт. 5-11 классытын ялантан а̄гит ос пыгыт Кульпас па̄вылт ханищтахтэ̄гыт ос интер­натыт тот о̄лэ̄гыт. 

Кӯщай хумн пищма хассӯв
Ма̄н, газетат рӯпитан ма̄хум, ты та̄рвитыӈ ва̄рмаль урыл Ха̄льӯс районный миркол кӯ­щайн Владимир Ивано­вич Фомин нупыл пищма хансыгласӯв ос Кимкъя­сӯй па̄вылт о̄лнэ ма̄хум интернетыл ос связил хунь ва̄равет, та урыл китыглахтаслӯв. 
Кӯщай хум ювле хан­сыс, Кимкъясӯй павыл по̄хыт ӯнлы, ты рӯпата ма̄гсыл сака са̄в олн э̄р­мыглы, тот мощща ма̄хум о̄лы, тыима̄гсыл кēрква̄л­гыт тув хартуӈкве та̄н ат патэ̄гыт. 
Па̄вылт о̄лнэ щēмьят спутниковый интернет ёвтуӈкве ань вēрмēгыт. Ты ищхӣпыӈ ут рӯпитан ма̄гсыл о̄влэ̄т та̄нанылн оборудование ёвтуӈкве ос ты юи-па̄лт заявка-нэ̄пак хансуӈкве э̄ри. 
Кӯщай хум хансыс, «Информационная ин­фраструктура» ос «Циф­ровая экономика» нампа программаг хосыт 2020 та̄лт Кимкъясӯй па̄вылт рӯпитан на̄й харыгтан кол ищхӣпыӈ утыл ва̄рвес. Тот интернет «Ростелеком» па̄лныл ань рӯпиты. 2021 та̄л сыс акв тамле ут пӯльницат ос школат рӯ­питаӈкве тах о̄вылтахты. 

Ищхӣпыӈ ут сака лю̄льсаӈ рӯпиты
Ань Кимкъясӯй па̄вылт о̄лнэ то̄ва щēмьят ищ­хӣпыӈ ут та̄нки ва̄рсыт. Алёна ос Илья Мониныг спутниковый интернет кит та̄л ювле хультум порат ёвтсы̄г. Тэ̄н нёло­лов ня̄врам янмалтэ̄г, нила школан ос китыг садикын ялантэ̄гыт ос кит ня̄врамагēн колледжит ханищтахтэ̄г. Алёна ты ва̄рмаль урыл таи потыр­тас: «Колувт ищхӣпыӈ ут вос рӯпитас, ма̄н э̄рнэ оборудование ёвтсӯв, то̄нт 21 со̄тыра солко̄ви ойтсӯв. Ос ка̄сыӈ э̄тпос акв со̄тыра 700 солко̄ви «або­нентский плата» ла̄внэ олныт ойтсӯв. 

Кит та̄л ёмащакв о̄лыс, тувыл хотмусыг ēмтыс, лю̄льсаӈ рӯпитаӈкве па­тыс. То̄нт ла̄ввесӯв, мо̄т оборудование ёвтуӈкве э̄ри. Мо̄т йильпи хусап ма̄гсыл ат со̄тыра ойтсӯв, ос ты коныпал ка̄сыӈ э̄т­пос акв со̄тыра 500 сол­ко̄ви ойтэ̄в. 
Ань ты йильпи хусап мӯсхалыг о̄с ат рӯпиты, нэ̄матыр ва̄руӈкве ат вēрмēв. Яныг а̄гимēн ос яныг пыгмēн школа а̄стламēн юи-па̄лт э̄лаль ханищтахтуӈкве минасы̄г. 
Валя Ханты-Мансийск ӯст технолого-педагоги­ческий колледжит нилыт курсыт ханищтахты. Андрей Белоярский ӯст политехнический кол­леджит хӯрмит курсыт ханищтахты. 
Таквсы, хунь студентыт пуссын юв кēтвēсыт, тэ̄н о̄с юв ёхтысы̄г. Тувыл ищ­хӣ­пыӈ утув лю̄льсаӈ рӯ­питы, а̄гимēн практика щирыл рӯпи­таӈкве аты вēр­мыс. Тыи­ма̄г­сыл Хулюм­сӯнт па̄­вылн рӯ­танув палт кē­тыс­лумēн, тот ха­нищ­тахтас ос прак­тикатэ ва̄рыстэ. 

Пыгмēн юн хультыс, тувыл ищхӣпыӈ утув сака хоса ат рӯпитас, тав ка̄сыӈ хо̄тал са̄в зада­ниял кēтвес. Ань акваг ӯнлы ос матыр ва̄ри. Ня̄враманум ла̄вēгыт, ты ут ӣти ёмаснувег рӯпиты. Амки рӯпатам щирыл нэ̄­паканум кēтуӈкве э̄рыс, ӣти ква̄лсум, э̄т сыс ӯнлы­сум, нэ̄па­канум кēтуӈкве аты вēр­мыса­нум. 
Ма̄н «Ростелеком» па̄л­ныл интернет утыл ва̄руӈкве ань ла̄вавēв. Хӯрмит йильпи хусап ма̄­навн ёвтуӈкве тах э̄ри. Тувыл ёмащакв рӯпи­таӈ­кве паты, ма̄н ати, аты ва̄глув. 
Ня̄врамыт акваг тох ань ханищтахтэ̄­гыт, тыи­ма̄гсыл ма̄навн ты ищ­хӣпыӈ ут сака э̄ри. Мēн о̄йка­мēнтыл сас рӯпиты­мēн, тувыл акваг йильпи хусапыт, са̄всыр кēр­ква̄л­гыт ёвтуӈкве о̄с ат вēр­мимēн. 
Па̄влувт са̄в ма̄хум рӯ­пата та̄л о̄лэ̄гыт, тамле ут ёвтуӈкве олн ат о̄нь­щē­гыт. Кēрква̄лгыт па̄влув мус ке хартвēсыт, ёмас­нув о̄лнув, то̄нт интернетув ёмащакв ос молях рӯпи­танӯв, ос тыима̄гсыл ма̄н таса̄вит олн акваг ат ойтнувӯв».   
Аквта щирыл тах ханищтахтэ̄гыт
Студентыт ос то̄ва школат 5-11 классын ялантан ня̄врамыт аквта щирыл та̄л котиль э̄тпос 30 хо̄талэ мус юн ханищ­тахтуӈкве тах патэ̄гыт. Ты ва̄рмаль урыл округ кӯщай нэ̄ Наталья Комарова мо̄лты та̄л ва̄т са̄грапнал э̄тпос 22 хо̄талэ̄т распоряжение-нэ̄пак хансыс. Кимкъясӯй па̄вылт о̄лнэ ма̄ньлат а̄гит ос пыгыт юн лю̄льсаӈ рӯпитан интер­нет хосыт э̄лаль ханищтахтуӈ­кве тах та патэ̄гыт. 
Людмила ТЕТКИНА
