
Ты йист Саранпа̄вылт о̄лнэ ма̄ньлат ма̄хум пуссын ка̄ркамыт, матыр йильпи тэ̄ла номылматэ̄гыт, тувыл э̄лаль рӯпатаг та ва̄рияныл. Ань «Э̄рупса» нампа община урыл потыр ловиньтэ̄н. 
Ловмантем та̄л ювле хультум порат, 2002 та̄лт, хӯрум ма̄ньлат хумквет – ты Павел Артеев, Ягрим па̄выл предприниматель хум, Игорь Моисеенко, Тюмень ӯст о̄лум хум, ос Максим Сайнахов, ты хӯрум ёмас община ва̄рнэ урыл номтын ёхтувēсыт. Таве «Э̄рупса» ма̄ньщи ла̄тӈыл намаясаныл. 
2013 та̄лт ты община кӯщаиг Евгения Вьют­кина ос Елена Фризоргер ēмт­сы̄г. Евгения Вьют­кина, такви опарищ наме Анямова, «Ма̄нь ӯскве» нампа ня̄врамыт ӯщлах­тын ма̄ ма̄гыс са̄в рӯ­па­та ва̄ри ос па̄вылт о̄лнэ ма̄ньщи нэ̄квет ак­ван-атыглыянэ. Та̄н аквъёт ма̄щ­тырлэ̄гыт, ю̄нсхатэ̄­гыт, халанылт ханищтах­тэ̄гыт. О̄йкатэ̄нтыл хӯрум ня̄врам о̄ньщēг.
Елена Фризоргер ос Саранпа̄вылт МФЦ-колт рӯпиты. Тав о̄с «Ма̄нь ӯскве» ма̄гыс са̄в нё̄тмил ва̄ри. Тит пыг о̄ньщи, пыгаге туи порат сас Я̄сунтыт ӯщлахтэ̄г.
2015 та̄лт Евгения Валерьевна ос Елена Владимировна округ мир­колныл грант-олныл май­весы̄г. Ты олн винэ ма̄гыс тэ̄н проект щё̄пи­тасыг, рущ ла̄тӈыл «Таёж­ный чай» тамле намыл пиныстэ̄н. Ты маим олнытыл ща̄й щё̄пи­тан ма̄гыс са̄всыр э̄рнэ оборудо­вание ёвтсы̄г.
Ты утыл та̄н ща̄й лӯптат та̄ра ёмащакв то̄слуӈкв вēрмияныл. Ты э̄лы-па̄лт та̄н матах хо̄тал ты рӯпата ва̄рсыт, ань тай молях ос кӯстырыг ты рӯпатаныл мины. Ань ща̄й щё̄питан ма̄гыс я̄нас кол ӯнттысыт. 
Тун порат та̄н ма̄ньлат а̄гит-пыгыт ща̄й лӯптат атуӈкв во̄выглыяныл. Ка̄сыӈ рӯпитам хо̄тпа олныл ойтыяныл. Елена Владимировна ты урыл тох потыртас:
– Ты та̄л ма̄н йильпи проект-рӯпата ва̄руӈкв номыл­матсӯв – «Саран­пауль – чайная провин­ция». Ты ма̄гыс олныл май­ве­сӯв. Россиявт тит сака ёмас хо̄тпаг о̄лэ̄г, нама­гēн Елена ос Геннадий Тимченко. Тэ̄н «Малая куль­турная мозаика» нампа кол о̄ньщēг. 
Россия янытыл ка̄рка­мыг рӯпитан хо̄тпатн тэ̄н олн-нё̄тмил ва̄рēг. Хотьют матыр йильпи рӯпата ва̄руӈкв те таӈхи, тавēн ты урыл хансым нэ̄пакыт та колн тēтуӈкв э̄ри. Та̄н э̄рнэ щирыл хансым те о̄лэ̄гыт, хо̄тпа олныл тах тēтаве.
Ма̄н о̄с йильпи рӯпата ва̄руӈкв номылматсӯв, нэ̄паканув хассанӯв ос олныл та тēтвесӯв. Тувыл ōйттур э̄тпост ма̄щтыр­лан ма̄ньщи нэ̄квет матах щёс во̄рн тотыгласанӯв, та̄н тот ма̄ньщи ща̄й лӯп­тат атсыт. Атым лӯптат ёмащакв то̄слысанӯв, ма̄нь та̄врииг ва̄рсанӯв. 
Ань ос та щирыл щё̄­пи­тым ща̄й ёмащакв сыс­там­таӈкв э̄ри. Ты о̄с сака на̄ксылыӈ рӯпата. Матах хо̄тал акв ма̄т ӯнлантым рӯпитаӈкв о̄с та̄рвитыӈ. Матъёмас омамн-а̄тямн нё̄тавем.
Ань я̄нас кол ӯнттэ̄в, хунь колув ӯнттын ма̄ныл а̄сты, па̄вылт о̄лнэ ма̄нь­лат ма̄хум ща̄й щё̄питан рӯпатан вōвиянӯв. Ты щирыл та̄н олн-ло̄мт сэ̄луӈкв тах патэ̄гыт. 
Ань «Э̄рупса» нампа община ма̄хум ва̄рнэ ща̄­яныл урыл мир хо̄т-а̄ти ва̄гыт. Са̄в та̄л ёмащакв рӯпитанэ̄ныл кастыл та̄­наныл ань са̄в ма̄хум кос хунь свонита̄лэ̄гыт ос та̄нанылн ща̄й тēтуӈкв во̄­вēгыт. Сургут ӯст «Югор­ские традиции» нампа кол рӯпиты, та̄н ма̄ньщи ща̄й акваг ёвтыглэ̄гыт. Ханты-Мансийск ӯст рӯпитан ма̄хум ща̄й во̄выглэ̄гыт, са̄всыр мирколыт о̄с ёв­тэ̄гыт. 
Тамле ка̄ркам ма̄ньщи хо̄тпат Саранпа̄вылт о̄лэ̄­гыт, ка̄ркамыщ рӯпитэ̄­гыт. Та̄нанылн ма̄н тох ты ла̄вēв – э̄лаль аквты щирыл рӯпитэ̄н, ка̄ркамын вос са̄вми, са̄в ё̄рыл вос пинавēн. На̄й-О̄тыранын вос нё̄тавēн.
Валентина УЗЕЛЬ
