
Ма̄н о̄лнэ ма̄в яныг кӯщай Наталья Комарова сака ёмас хӯлтнэ нэ̄пакт хасхатас. Мо̄тыт 2018 та̄л о̄выл э̄тпосныл ня̄врамыт 5 со̄тыра солко̄вил тах мивет.

	1993 та̄л о̄вылтахтам па̄сыл ос 2017 та̄л ва̄т са̄грапнал э̄тпос 31 хо̄талэ мус ма̄н округувт самын патум ня̄врамыт туп та̄н олныл мивет. Ос та̄н ань пуссын тыт вос о̄лэ̄гыт. Мо̄т ма̄н минам ос тув о̄лмыгтам ма̄хум та̄н ойтуӈкв ат патавет.

	Ты ёмас ва̄рмаль ань таима̄гыс осн-паттувес. Ма̄н округувт са̄в та̄л ювле хультум порат олн со̄пасыг атнэ «Фонд поколений» нампа кол пӯсвес. Ты колныл о̄влэ̄т туп 2000 та̄л юи-па̄лт самын патум ня̄врамыт ты олн-нё̄тмилыл миӈкв номсысыт. Ос ты кол рӯпитанэ̄тэ ма̄гыс таса̄вит олн тув та холтвес, вуньщалыг а̄латы хультыс.

	Мо̄тыт 2018 та̄лт 2000 та̄лт самын патум ня̄врамыт ань 18 та̄ланыл ты то̄влэ̄гыт, ос та̄ра-патыс, олныл пуссын ат то̄влавет. То̄нт са̄всыр кӯщаиӈ ма̄хум, депутатыт номсахтуӈкв та патсыт — округувт самын патум ня̄врамыт олныл миӈкв ла̄вхатсыт кос, ос ты та̄рвитыӈ ва̄рмаль та я̄рмысыт.

	Ос матъёмас ты тэ̄ла округ са̄кконыг хансым о̄лы. Кӯщаянув ань таӈхēгыт ман ат таӈхēгыт — ня̄врамыт олныт миӈкв э̄рēгыт. Наска̄ссыг ты са̄ккон хунь о̄лы, ла̄вхатсыт — тэ̄лаг ва̄руӈкв э̄ри.

	Ань таима̄гыс ты округ кӯщаюв Наталья Владимировна Комарова тамле ла̄тыӈ ты ла̄выс: 1993-2017 та̄лытт самын патум ня̄врамыт ань пуссын олныл миӈкве. Ос ты та̄л ма̄н Россияв ма̄к яныг Конституция-нэ̄паке хансыма па̄сныл 25 та̄лыг ēмты. То̄нт ты ма̄н округув я̄нас регионыг ва̄рвес. Ань пуссын ты ялпыӈ хо̄талыт акван-тотвēсыт, ос ты хосыт олн ня̄врамытн миӈкв та ла̄всыт.

	Ань хотьют олныл мивет, пуссын ловиньтавēсыт. Пуссын аквъёт 515 со̄тыра арыгтем щēмьят, ма̄ньлат хо̄тпат ос ущты самын патум ня̄врамыт та̄н тах мивет. Округ бюджетныл ты ва̄рмаль ма̄гыс 2 млрд 615 млн солко̄ви холтаве.

	Ка̄сыӈ ма̄ньлат хо̄тпан заявление-нэ̄пак хансуӈкв э̄ри. Ос хотьют ат хансы, та̄н тах ат мивет. Социальный защита кол па̄лыл хотьют нё̄тавет, та̄н 5 со̄тыра солко̄вил та̄ра ойтавет. Та̄нанылн заявление-нэ̄пак хансуӈкв ат э̄ри.
