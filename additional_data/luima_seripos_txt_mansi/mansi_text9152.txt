
Ха̄льӯс район Ло̄пмус па̄вылн мир са̄в ма̄ныл атхатыгласыт, ань ювле хультум э̄тпост тот ялпыӈ хо̄тал о̄лыс – па̄выл яныгса̄т ва̄т та̄лэ то̄влыс. Тамле мӯйлын хо̄тал тот хосат ат ва̄рыглавес, таима̄гыс Ло̄пмус ма̄хум ос мӯй хо̄тпат па̄вылн ща̄гтым молямласыт. Ма̄хум хотыл о̄лсыт, ты урыл ань э̄лаль ловиньтэ̄н.
Зоя Васильевна Полищук Сургут ӯсныл ёхталас. Тав ла̄выс, Ло̄пмуст самын патыс, яныгмас, такви о̄парищ наме Албина. Школа а̄стламе юи-па̄лт яныг ӯст э̄лаль ханищтахтас, тувыл тув акваг та о̄л­мыгтас, хум ва̄рыс, а̄ги-пыг ян­малтасы̄г. Ос Ло̄п­мус па̄влэ ат ёрувлытэ, ва̄тихал ёхталы. Зоя Васильевна ма̄щтыр нэ̄, па̄кв­палыӈ ма̄ньщи супыт ю̄нты. Кульпаст Лена апыгрище о̄лы, тав э̄р­гын-йӣквнэ ансамблин яланты, Ло̄мпусн о̄с ёх­талас, а̄гирищит ос нэ̄ хо̄тпат ёт йӣквыс. 
Кульпасныл са̄в хо̄тпа ёхталасыт, то̄ваныл выс­тупайтасыт. Дом куль­туры кол кӯщай ос «Шок» ансамбль тармыл пуӈк­тотнэ нэ̄ Карина Миль анēкватэ Ло̄пмуст самын патыс, ла̄ви, таима̄гыс ты па̄выл э̄руптытэ. Ань тынакт Ирина Валерьев­на Анямова ёт потыртах­тасы̄г, та̄н Ло̄пмуст ялпыӈ хо̄тал ва̄руӈкве нё̄тэ̄гыт. Кит моторха̄пыл йисыт, акв ха̄пын ня̄врамыт ён­гын-поргащлан порма­сыт та̄лттысыт, рущ щи­рыл «батуты» ла̄вавет, э̄р­гын-йӣквнэ пормаса­ныл-маснутаныл, та маныр, мо̄т ха̄пын ос та̄нти та̄л­сыт.
Павел ос Александра Кугиныг а̄гитэ̄н ёт ёхта­ласы̄г. Александра ла̄выс: «Ма̄н Кульпасныл ёхты­сӯв, о̄йкам Павел, а̄гимēн Дарина. Ты ялпыӈ хо̄тал ма̄навн сака мӯстыс, э̄ргыт хӯнтлысӯв. Тӯяг Ло̄пмусн «Лыж­нёй Андрея» касылн ёх­тала̄лэ̄в, ёсал ха̄йтэ̄в, э̄ргēв-йӣквēв. Ам Куль­паст Дом культуры колт рӯпитэ̄гум, па̄влувт ял­пыӈ хо̄талыт акваг ва̄рыг­лэ̄в».
Са̄в хо̄тпа Кимкъясӯй па̄вылныл о̄лсыт. Евдокия Владимировна ос Сергей Валентинович Лыткиныг Люба а̄гитэ̄н, ва̄псэ̄н ос апыгрищēн ёт ёхталасыт. 
Евдокия Владимиров­на такви о̄парищ наме Албина, тох потыртас: «Тыхо̄тал ёхтысӯв Ким­къясӯйныл, ялпыӈ хо̄тал оигпи ос ювле минэ̄в. Ты ам яныгмам па̄влум, тыт самын патсум, тыт яныг­масум. Ань Кимкъясуйт налыман та̄л о̄лэ̄гум. О̄йкам наме Щерти, ат ня̄врам о̄ньщимēн – нила пыг, акв а̄ги. Йильпи ко­лыл майвесамēн, тот о̄лымēн. Пēс колрища­мēн тай ат хӯлиламēн, ураль­тылмēн, картопка ос огурец янмалтымēн. Тамле ялпыӈ хо̄тал Кимкъясӯй па̄влувт хӯрум ман нила та̄л ювле хуль­тум порат о̄лыс, тот о̄с мощ мӯйлы­сӯв. Матъёмас тамле тэ̄лат ва̄рыглавет, сакати ма̄хманув ёт хо̄нт­хатыг­лэ̄в. Ло̄пмус па̄выл мир пус ка̄т, пус ла̄гыл вос о̄лэ̄гыт».
Касум па̄вылныл Нина Ивановна Канева ёхта­лас. Тав о̄с Ло̄пмус а̄ги, такви о̄парищ наме Вар­сакова, Касумт кол­та̄глэ ёт са̄в та̄л о̄лы. Ло̄пмус а̄гит ёт э̄ргуӈкве лю̄люм­та̄лыс, ма̄ньщи э̄ргыт э̄ргысыт. Ам Нина Иванов­на китапаслум, татем нё̄тнэг э̄ргыс, ос э̄ргыт ханищ­таӈкве хунь а̄лы­мас. Тав ювле ла̄выс, ты э̄ргыт пуссын ва̄ганэ, яныгмаме порат та̄н Ло̄пмус клубт акваг э̄ргысыт – Зоя Хозумова, Ирина Сайнахова ос мо̄т а̄гит.
Белоярский ӯсныл Николай Павлович Сайнахов о̄лыс. Тав о̄с Ло̄пмуст яныгмас. Школа а̄стламе юи-па̄лт э̄лаль ханищтахтуӈкве минас, ётыл Белоярский ӯст рӯпитаӈкве патыс, нэ̄ то­тыс, ӯсн акваг та о̄лмыг­тас. Ирина э̄кватэ̄нтыл хӯрум пыг янмалтасы̄г. 
Хулюмсӯнт па̄вылныл Лариса Юрьевна Хозу­мова о̄лыс. Тав яныгмам па̄влэ̄н ва̄тихал ёхталы, колэ уральта̄лытэ. Омаге-а̄тяге хосат а̄тимыг ēмт­сы̄г. Ла̄ви, матъёмас тамле ялпыӈ хо̄тал ва̄р­вес, са̄в хо̄тпа ка̄салас, рӯт ма̄хманэ, аквъёт яныг­мам хо̄тпанэ ёт ва̄щинтахтас, потрамас, ты ма̄гыс номтэ сака ёмас.
Щар ма̄к са̄в хо̄тпа улпыл Саранпа̄вылныл о̄лсыт. Олег ос Татьяна Сайнаховыг пыгēн Витя, а̄гиягēн Юля ос Евгения ёт ёхталасыт. Олег ла̄выс: «Ам Ло̄пмуст яныгмасум, ань э̄квам ос ня̄врама­нум ёт ёхтысӯв. Евгения а̄гимēн «Со̄выркве» э̄рыг э̄ргыс. Ня̄враманум ща­щēкваныл палт во̄вха­тасыт, тыт омам о̄лы, Зоя Прокопьевна Хозумова. Ань ос тав палтэ мощ мӯйлэ̄в».
Тамара Михайловна Калинникова, такви о̄парищ наме Оманова, Ло̄пмуст самын патыс. Тот ань Олег а̄пщитэ ос рӯт ма̄хманэ о̄лэ̄гыт.
Саранпа̄выл клубыт рӯпитан хо̄тпат о̄лсыт, э̄ргысыт, йӣквсыт – Елена Савчук, Наталья Мага­рамова, Максим Анямов, Сергей Сетов ос мо̄т ма̄хум. 
Пēс щирыл пормасыт ва̄рнэ «Сделано в Пауле» мастерской колныл Евгения Валерьевна Вьюткина ос Марина Прокопьевна Сайнахова о̄лсы̄г. Тэ̄н па̄выл мир ос мӯй хо̄тпат ма̄гыс ха­нищтапыт щё̄пита̄лсы̄г. 
Марина Прокопьевна ма̄ньщи супыт ю̄нты, сакныл турло̄псыт ос пальсакыт харты, тав тох ла̄выс: «Сака ёмас ялпыӈ хо̄тал, са̄в мир атхатас. Ма̄хум мощ щаквщисыт, а̄канит ю̄нтсӯв. Тыт ам ю̄нтум утанум о̄лэ̄гыт, а̄канянум, тучаӈум. Саран­па̄вылт ма̄н, ма̄ньщи а̄гит, ка̄сыӈ са̄т атыт хо̄талэ̄т атхатыглэ̄в, щаквщēв, тынакт ос сорт совныл тучаӈыт ю̄нтэ̄в».  
Ло̄пмус нэ̄квет ма̄ньщи э̄ргыт э̄ргысыт, пуссын нё̄тнэ, па̄квпалыӈ супыл масхатым о̄лсыт – Ирина Валерьевна Анямова, Светлана Алексеевна Хозумова, Римма Яковлевна Ромбандеева, Светлана Ильинична Хозумова, Светлана Герасимовна Хатанзеева, Анна Алексеевна Хозу­мо­ва ос Валентина Иванов­на Юрьева. Ты ка̄ркам нэ̄т пуссын ня̄вра­маныл янмалтэ̄гыт, рӯпи­таӈкве ос э̄ргуӈкве а̄лымēгыт, то̄ваныл мис-лув о̄ньщē­гыт, пум ва̄рēгыт.
Римма Яковлевна Ромбандеева Ло̄пмус хум Владимир Иванович Албин хансум стихе ловиньтастэ. Хум Ло̄пмус па̄влэ янытлытэ, ӯлылытэ. Тувыл Римма Яковлевна па̄выл мир ос мӯй хо̄тпат нупыл са̄в ёмас, сымыӈ ла̄тыӈ ла̄выс. Мо̄т ма̄т о̄лнэ хо̄тпат матъёмас ёхталасыт, та̄нанылн пӯмащипа ла̄тыӈ ла̄выс. Пуссын пуста̄гыл вос о̄лэ̄гыт, Ло̄пмусн вос ёх­талэ̄гыт, та̄н ка̄сыӈ хо̄тпа ёмас номтыл ӯрияныл.
Светлана РОМБАНДЕЕВА
