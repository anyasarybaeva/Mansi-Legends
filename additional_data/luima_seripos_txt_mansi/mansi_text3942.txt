
Ювле хультум э̄тпост са̄т хо̄талныл китхуйплов хо̄талэ мус Ханты-Мансийск ӯст «Юртын па̄выл» ня̄врамыт ӯщлахтын лагерь рӯпитас.  Ӯщлахтын ма̄ ты ӯст ханищтап щирыл рӯпитан департамент, «Лылыӈ союм» ня̄врамыт ханищтахтын кол ос «Станция юных натуралистов» нампа кол аквъёт ва̄рыгласыт.
«Лылыӈ союм» нампа колт кӯщаиг рӯпитан нэ̄ Татьяна Хозяинова ты ва̄рмаль урыл таи потыртас: «Тамле лагерь ма̄н о̄выл щёс ва̄рыгласӯв. «Юртыӈ па̄вылт»  10-18 та̄л яныт 24  ня̄врам ӯщлахтасыт. А̄гит-пыгыт пуссын Ханты-Мансийск ӯст о̄лэ̄гыт ос «Лылыӈ союм» кол ханищтахтуӈкве ёхталэ̄гыт.
Са̄т хо̄тал сыс ня̄врамыт «Югорский долина» нампа ма̄т палаткат о̄лсыт. Са̄т хо̄тпа ня̄врамыт ёт тот рӯпитасыт. Ты хо̄тпат та̄нанылн са̄всыр ёнгилыл ёнгалтасаныл, ма̄-вит ӯргалан урыл потыртасыт ос ма̄щтырлаӈкве, са̄лыӈ сун ӯлтта поргуӈкве, ня̄л па̄хвтуӈкве ос са̄в мо̄т щирыл касуӈкве ханищтасаныл. Ты коныпал ня̄врамыт соссаӈ ма̄хум о̄лупсаныл урыл потыртавēсыт, хумус та̄н во̄рт хот ат тыпēгыт, хумус щēранка та̄л на̄й пēламтэ̄гыт. Ос са̄в мо̄т э̄рнэ ос пӯмащ ва̄рмалит урыл ня̄врамыт тот потыртавēсыт».
Оксана Вадичупова са̄в та̄л «Лылыӈ союм» колн яланты. А̄ги та̄рыгсыплувйӣвыл, са̄ӈквылтапыл са̄ӈквылтаӈкве ос ма̄ньщи йӣвыт йӣквуӈкве тот ханищтахты. Ос ӯст са̄всыр ялпыӈ хо̄талыт порат мо̄т а̄гит-пыгыт ёт са̄ӈквылты ос йӣквыт йӣкви. Оксана ла̄выс, «Юртыӈ па̄вылт» ка̄сыӈ хо̄тал ӣтипа̄лаг та̄н пуссын аквъёт а̄ращ ва̄тан акван-атхатыгласыт ос э̄ргыт э̄ргысыт, ты ва̄рмаль тавēн сака мӯстыс. Ос палаткат э̄т хӯлуӈкве тавēн о̄с пӯмащ о̄лыс.
