
Ма̄н округувт са̄в та̄л сыс ма̄-во̄й но̄х-винэ хо̄тпат рӯпитэ̄гыт, ты хосыт Югра ма̄в мир янытыл ва̄ве ос Российский Федерация бюджетын са̄в олн атаве. Тамле ма̄т хосат та̄гыл рӯпитан хум урыл ма̄навн округ депутатыг  о̄лнэ хум А.В. Новьюхов рущ ла̄тӈыл пищма тēтыс. 
 
Константин Васильевич Беляев ма̄ньполь э̄тпос атхуйплов хо̄тал 1958 та̄лт Семипалатинский область Чарск нампа ӯст самын патыс. Школа а̄стламе юи-па̄лт Семипалатинский техникумт ханищтахтас. Та юи-па̄лт та̄ра аквта техникумт акв та̄л рӯпитас. 1979 та̄лныл 1983 та̄л мус Новосибирский институт ханищтахтас. 
Ётыл Челябинский областит рӯпитас. Ос 1986 та̄л порат ма̄н округувн Когалым ӯсн рӯпитаӈкве во̄ввес. Та па̄сыл ма̄-во̄й но̄х-винэ ма̄т «маркшейдерыг» ла̄внэ хо̄тпаг акваг ты рӯпиты. Тав са̄всыр ищхӣпыӈ утыл ма̄в ёлы-па̄лэ̄т маныр о̄лы – по̄слы, ма̄ тармыл о̄лнэ я̄т, тӯрыт, йӣвыт, колыт пуссын картан по̄слыянэ. 
Тамле рӯпататэ ва̄рим ты коныпал соссаӈ ма̄хумн нё̄ты. Хунь ма̄-во̄й тиснэ ма̄хум соссаӈ хо̄тпат о̄лнэ ма̄н ёхтэ̄гыт, тав э̄рнэ нэ̄пакыт щё̄питы, са̄лыӈ щēмьят ма̄та̄л манос нэ̄матырта̄л ул вос хультэ̄гыт. Ма̄ арген но̄ӈхаль ул вос о̄хтыртаве, пулиг ул вос ялыглаве, яныг ма̄шинат ма̄-вит ӯргалым вос рӯпитэ̄гыт. 
Ты та̄лыт сыс тав рӯпитан «Лукойл-Западная Сибирь» обществат са̄в картат по̄слувēсыт, тув пēс йис ма̄т о̄с хасвēсыт. Хум ма̄хманэ ёт акваг вēщкатыг рӯпиты, ма̄ньлат хо̄тпатын нё̄ты. Округувт миркол кӯщаит ка̄сыӈ та̄л «Чёрное золото Югры» нампа касыл ва̄рыглэ̄гыт, ты компания соссаӈ ма̄хум ёт ёмщакв рӯпитанэ̄ныл ма̄гыс титхуйплов щёс но̄х-патыгласыт. 
Ёмщакв рӯпитанэ̄тэ ма̄гсыл Константин Васильевич округ миркол па̄лыл ос Думаныл янытлан нэ̄пакыл майлувес, РФ Энергетика министерстваныл пӯмащипа ла̄тӈыӈ нэ̄пакыл майвес. Ань ты накт тав хо̄тпан та̄лэ то̄влыс, ты кастыл таве сымыӈыщ янытлылӯв, са̄в та̄л пуста̄гыл ос вос рӯпиты, соссаӈ ма̄хум о̄лнэ ма̄ныл ӯргалым вос о̄ньщиянэ.
Александр Новьюхов потре ма̄ньщи ла̄тӈыг Галина Кондина толмащластэ.
