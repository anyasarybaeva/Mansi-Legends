
Ханты-Мансийск ӯст о̄лнэ а̄гирищит-пыгрищит рēтыӈ ю̄свой э̄тпос ва̄т нупыл о̄выл хо̄талт «То̄рум Маа» нампа музейн во̄виньта̄лвēсыт. Тот акв суссылтап щё̄пита̄лвес ос тав урēт ма̄хумн потыртасыт. Ань тув ёхталам а̄гирищит-пыгрищит «Легенды «То̄рум Маа» намаим касыл урыл ва̄ӈкве патсыт. 
Ирина Ксенофонтова, ты касылт пуӈктотнэ нэ̄, ла̄выс: «Ты касыл 2012 та̄лт ма̄н музеюв 25 та̄лэ то̄влуме кастыл щё̄пита̄лыслӯв. То̄нт ӯсувт о̄лнэ ня̄врамыт та̄нки по̄слум хурияныл ман мо̄т рӯпатаныл ма̄навн тотсаныл. 2016 та̄лт ты касыл ма̄н округ яны­тыл ва̄рыслӯв, то̄нт та та̄л Ня̄врамыт та̄лыг намтым о̄лыс. А̄гит-пыгыт са̄всыр номи­на­цият та̄нки рӯ­патаныл кēтсыт ос но̄х-патум ня̄врамыт мӯй­лупсал майвēсыт. Та па̄сыл касыл ка̄сыӈ китыт та̄л порат ва̄руӈкве патвес.

Ань са̄в та̄лыт сыс акван-атум щар ёмас рӯпатат тыт суссылты­янӯв. Тыт ка̄тыл по̄слым хурит, сэ̄тапныл сагим, пластилиныл манос мо̄т матыр утныл ва̄рим хурит ос пормасыт ак­ван-атсанӯв. Ка̄сыӈ рӯпата я̄нас щирыл кēтаве ос ма̄н та̄наныл тыт суссылтыянӯв. Ма̄н ань йильпи хурит о̄с ӯрēв, ня̄врамыт, ма̄н палтув суссылтап сунсуӈ­кве ёхталэ̄н ос касэ̄н!»

Касылн кēтым хурит ос пормасыт жюри хо̄т­патн сунсыглавет ос щар ёмас утыт пēриявет. Зоя Никифоровна Лозямова ты урыл ла̄выс: «Ма̄навн то̄ванакт сака та̄рвит матыр пēрияӈкве, са̄в ня̄врам хурит нё̄тнэг по̄слыяныл. Туп тох ла̄­вēгум, ты касыл сосса ма̄хманув пēс наканыл но̄х-во̄рмалтан ма̄гыс намтым о̄лы. Та̄нанылн ма̄н культурав ма̄кыг ва̄ӈкве о̄с э̄ри, мо̄т хащ­та̄л мирыт ёт ул вос тэ̄лыгтыяныл. То̄ванакт хури нупыл сунсэ̄гын, нё̄тнэг по̄слыма кос ос хум о̄щнэ пормасыт, нэ̄ о̄щнэ пормасыт акван-тэ̄лыгтымат, ялпыӈ хан­сат мори о̄с ул вос по̄с­лавет. Ты ва̄рмалит урыл та̄нанылн яныг хо̄тпат вос потыртэ̄гыт, вос мощ ханищтавет». 

Ань ӯст о̄лнэ Творче­ство колн ялантан а̄ги­рищит-пыгрищит му­зейн ёхталасыт. Та̄н ты суссылтап суссыт, рӯпа­тат пуссын мӯстысыт. Та̄наныл ханищтан нэ̄ ла̄выс, та̄н ань та̄нки матыр ва̄руӈкве вēрмē­гыт ос тыг вос мыганыл. Касыл щё̄пи­тан ля̄ххал урыл матыр ва̄ӈкве таӈхегы̄н ке, наӈ музей ищхӣпыӈ ло̄псэ̄т тот э̄лаль кисхатэ̄н. 
