
Лӯпта э̄тпос 30 хо̄талэ̄т Валентина Григорьевна Тургачёва 55 та̄лэ то̄влыс. Тав Саранпа̄влыт о̄лы. Валентина Григорьевна Сӯкыръя па̄вылт самын патыс, тот яныгмас. А̄ги о̄парищ наме Сайнахова.
Тāн колта̄гланыл яныг о̄лыс. Оматэ Татьяна Степановна, а̄тятэ Григорий Лазаревич о̄лсы̄г. А̄тятэ Сӯкыръят Ласар Тирыскаг ла̄выглавес. Тэ̄н 5 ня̄врам о̄щсы̄г: Митрофан, Анатолий, Тамара, Валентина ос Василий. Татьяна Степановна хосат а̄тимыг ēмтыс, Григорий Лазаревич ня̄враманэ тактēт янмалтасанэ.
Тав совхозт са̄всыр рӯпата ва̄рыс, юи-о̄выл та̄ланэ̄т мисколт мисыт ӯрим рӯпитас, тувыл пенсиян патыс. Григорий Лазаревич акваг хӯл алыщлас, во̄раяс, мис о̄ньщис, ётыл лув. Туи пум ва̄рыс, тэ̄лы пум ос на̄йив хартыс.
Тав сака ка̄ркам, рот хумыг о̄лыс. Ня̄враманэ ёмщакв янмалтасанэ, о̄щсанэ, нэ̄мхуньт наска̄ссыг ат ля̄втыс, ля̄втнэ̄тэ аты хӯлыгласлӯв. Ань тав о̄с а̄тим. Ня̄враманэ Митрофан, Анатолий, Тамара о̄с а̄тимыт. Валентина ос Вася тэ̄нк-кетэ̄н хультсы̄г. Вася а̄пщитэ Сӯкыръят о̄лы.
Валя анēкватэ — Таисья Васильевна Вьюткина, ащо̄йкатэ — Степан Васильевич Анемгуров, са̄лыӈколт яласасы̄г. Щащēкватэ Марья Остерова, о̄патэ Лазарь Алексеевич Сайнахов, тэ̄н хӯрум ня̄врам о̄щсы̄г: Паял, Анна ос Тирыска.
Мēн Валя ёт аквъёт ханищтахтасмēн, мань та̄гыл ляпат яныгмасмēн, ёнгасасмēн. Сӯкыръя па̄влыт о̄выл искола а̄ст-ласмēн, тувыл Саранпа̄влыт ханищтахтасмēн. Мēн рӯтыг о̄лымēн, тав Марья щащēкватэ ос ам Лукерья щащēквам — кит яга̄гииг. Тувыл ос анēквам Дмитрий а̄тятэ ос Ласар о̄патэ Алексей а̄тятэ — кит ягпыгыг. Искола юи-па̄лт āги Сургут ӯст ханищтахтас, тувыл рӯпитаӈкве юв ёхтыс, почта колт ань ты мус рӯпиты. Тыт тав хум ва̄рыс, о̄йкатэ Тургачёв Пётр Нилович о̄с Сукыръя па̄влыт яныгмас. Тэ̄н хӯрум ня̄врам янмалтасы̄г: Саша, Оля, Олег.
Саша пыгēн Ханты-Мансийск ӯст о̄лы, «Хо̄тал» нампа А̄с-угорский театрыт рӯпиты, Нина э̄кватэ̄нтыл хӯрум ня̄врам о̄ньщēг, пыг ос кит а̄ги. Оля а̄гитэ Саранпа̄влыт о̄лы, о̄йкатэ̄нтыл акв а̄ги о̄ньщēг. Олег пыгēн колта̄глэ ёт Ханты-Мансийск ӯст о̄лы, Оксана э̄кватэ̄нтыл пыг янмалтэ̄г.
Валентина Григорьевна намхо̄талэ ёт янытлылум! Номсытēмт, тав рӯтанэ, ня̄враманэ, ма̄нь апганэ пуссын таве янытлыяныл ос паща ла̄тыӈ тēтэ̄гыт. Пус ка̄т, пус ла̄гыл! Колын та̄глыӈ вус о̄лы! Ня̄враманын наӈ ляпант сым рēг вус хо̄нтэ̄гыт! Щуниӈ ос со̄тыӈ э̄лаль о̄лнэ нак! На̄й-О̄тырын вус ӯргалавēн!
