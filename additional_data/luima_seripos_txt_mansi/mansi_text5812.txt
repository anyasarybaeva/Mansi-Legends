
Ты накт лēккарыт «2019-nCov» та щирыл намтым  акв лю̄ль а̄гм урыл потыртэ̄гыт. Тав мо̄т щирыл «коронавирусыг» ла̄ваве, ты а̄гм Китай ма̄т хо̄нтвес. 
Ты а̄гмыл ēмтум хо̄т­пат лēккарытн пусмал­таӈ­кве иӈ ат вēрмавет, ты хосыт то̄ва а̄гмыӈ э̄лумхо̄ласыт та пор­сэ̄­гыт. 
Ань та̄ра-патыс, Китай ма̄т ты а̄гмыл э̄лумхо̄лас ӯйхулытныл ха̄хтувес, тот са̄в э̄лум­хо̄лас уральтым о̄ньща­вет, ос то̄ват а̄тимыг та ēмтэ̄гыт. 
Ля̄ххал тотнэ ма̄хум мо̄лалнув Ханты-Мансийск ӯст акван-атыглавēсыт ос тот са̄всыр кӯщаит ты урыл потыртасыт. Округ кӯщай ва̄ӈын хум Всеволод Кольцов ла̄­выс: «Ты лю̄ль а̄гм тыг ул вос ёхтыс, пӯльни­цат ань пуссын щё̄пи­тавē­сыт. 
Юи-о̄выл та̄ланувт ма̄хум мо̄т са̄всыр а̄г­мыл ēмталасыт, тувыл тахольт лēккарыт э̄рнэ тэ̄рпи хо̄нтсыт ос ма̄­хум тэ̄рпиӈ прививкал пусмалтавēсыт. Та̄н ань о̄с э̄лаль кисхатэ̄гыт. Ты а̄гм хумус пусмалтаӈкве ро̄ви, манхурип тэ̄нут тэ̄ӈкве э̄ри, ма̄хум тамле са̄всыр сумп потрыл ул вос о̄лэ̄гыт. Ты хащта̄л а̄гм порат э̄лумхо̄лас о̄влэ̄т со̄рыг а̄гмыл илям­таве, тувыл алпитэ кит-хӯрум хо̄тал сыс 40 градус мус исыглы, температура ёлаль ат мины.
Ма̄н ань округувт коронавирус а̄гм урыл та̄ра-паттын ма̄гыс штаб-кол атсӯв, ос матыр-а̄ти йильпи ва̄р­малит осн-паттэ̄в ке, Роспотребнадзор колт рӯпитан хо̄тпат на̄нан ля̄ххал потыртэ̄гыт». 
Инфекция-а̄гмыт ёт мир пусмалтан колт рӯпитан нэ̄ Людмила Катанахова ма̄навн ла̄­выс: «Ань ӯргалахтын ма̄гыс вильтын маска нампа то̄р-ло̄мт масэ̄н, ка̄танын мо̄йтак ёт ак­ваг ловтэ̄н, нёлсамаса­нын о̄с мо̄йтакыӈ ви­тыӈ тулёвлыл ловтэ̄н. Са̄в ма̄­хум акван-атхатнэ ма̄т сака ул ё̄мыгтэ̄н. Грипп манос ОРВИ а̄гм о̄щнэ̄н порат та̄ра пӯльницан минэ̄н, на̄нкирот ул пус­малтахтэ̄н. Лēккаранув ань ёмщакв ханищта­вēсыт, та̄н ва̄гыт, э̄лум­хо̄лас ёт о̄влэ̄т маныр ва̄руӈкве э̄ри». 
Ма̄хум пусмалтан департаментыт кӯщай хум Алексей Добро­вольский ла̄вме щирыл, пӯльницат са̄всыр тэ̄р­пил тотвēсыт, округт инфекция-а̄гмыт пус­малтан колытт 700 койкат щё̄питым о̄лэ̄гыт. 
Гигиена ос эпидемия нампа центр-колт рӯ­питан нэ̄ Ирина Козлова ла̄выс, та̄н ты а̄гм хо̄нтнэ ма̄гыс сыресыр э̄рнэ ут о̄ньщēгыт. То̄ва а̄гмыт акв щирыл о̄вылтахтэ̄­гыт, ос та̄наныл ёмщакв уральтан ма̄гыс та̄н лабораторият сунсавет, то̄нт ущ та̄ра-паттавет. Мо̄т яныг ӯсытт тамле колыт та̄нанылн о̄с нё̄тэ̄гыт.
Тувыл ма̄хум тэ̄ланыл уральтан, та̄наныл вуян­тан ос ёма­сыг щё̄питан кол кӯщай нэ̄ Майя Со­ловьева потыртас, тыт о̄лнэ ма̄хум са̄выӈпа̄лэ грипп а̄гмыл прививка ва̄рсыт. Китай ма̄ныл ёхтум хо̄тпат та̄н акваг уральтым о̄ньщавет, хо̄т-а̄ти мори яласаӈкве ат та̄ртавет. 
 
