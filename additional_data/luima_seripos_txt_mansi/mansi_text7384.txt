
Са̄всыр пӯмыщ пормасыт ва̄рнэ ма̄ньлат нэ̄ Алёна Черкашина Белоярский ӯст самын патыс, тот яныгмас. Таве Ханты-Мансийск ӯст ма̄щтыр ма̄хум мирхал хо̄нтхатыглапаныл о̄лум порат ва̄слум. 
Алёна тот ма̄хум кумысканыл ма̄хар хури ва̄руӈкве ханищтасанэ, тэ̄латэ рущ щирыл тох намаим о̄лыс: «Авторский практикум «Мозаичная архаика». Ты ка̄ркам нэ̄ ёт потрамасум, тэ̄латэ урыл пӯмщалахтасум. Тав ла̄выс:
– Ам ма̄ньта̄гыл ка̄тыл щаквщуӈкве патсум – ра̄кт-а̄ныт ва̄рсум, мо̄т матыр ра̄кытныл по̄щгы­сум, хурит по̄слысум. Хунь 14 та̄лум то̄влыс, Ханты-Мансийск ӯст о̄лнэ Центр искусства колн ханищ­тах­туӈкве вуйвēсум. 
Тувыл Санкт-Петер­бург ӯсн минасум, тот институтт дизайнер тэ̄лан ханищтахтасум. Аквта торыг ра̄кт ёт рӯпитасум, ра̄кт-а̄ныт ос пӯтыт ва̄­руӈ­кве патсум. 
Ётыл мозаика тэ̄ла урыл хӯнтамласум, ос тув вуйхатасум. О̄влэ̄т Санкт-Петербург ӯст Мозаика школат ханищтахтасум, тувыл Италия ма̄н ми­насум, э̄лаль тот ханищ­тахтасум. 
Ювле ёхтумум юи-па̄лт, э̄рнэ пормасыт ёвтсум, то̄ва утанум э̄лыл хасылтасанум, кēтвēсум. Тувыл акваг матыр-а̄ти ва̄руӈкве та патсум. Ханты-Мансийск ӯст ань амти я̄нас кол о̄ньщēгум, «ARTROOM» намаяслум. Тув янге-ма̄не ёхталэ̄гыт, ханищтыянум, пуссын аквъёт ма̄щтырлэ̄в, по̄с­лэ̄в, ю̄нсхатэ̄в.
– Сустēмт, то̄ва порма­санын сосса ма̄хманув хорамыл ва̄рим о̄лэ̄гыт. Ма̄н о̄лупсав улпыл о̄с мощ ва̄глын?
– Хумус ат ва̄глум, ам лӯима̄т самын патсум, ханты ос ма̄ньщи мир халт о̄лсум, яныгмасум. На̄н куль­туран ам сака э̄руптылум, ань тыт ху­риянум ос сыре-сыр открыт­канум суссыл­ты­я­нум, то̄ваныл лӯима̄ мир хорамытыл по̄слы­санум. 
Ам ё̄рнколн яланта̄л­сум, тот сосса колта̄глыт палт мӯйлысум, са̄в щёс э̄тхӯлсум. Суссум, хумус о̄лэ̄гыт, рӯпитэ̄гыт, ма̄щ­тырлэ̄гыт, та̄н палтаныл ханищтахтасум. Ямал нупыл о̄с ялсум. Ань сосса ма̄хум халт ам са̄в юрт о̄ньщēгум. Ты ма̄гыс номтум сака ёмас, та̄н о̄лупсаныл урыл нас хунь хӯнтамласум манос нэ̄пакт ловиньтасум, амти ёмащакв ва̄глум. 
Ань ва̄рнэ пормаса­нум ос ка̄тыл по̄слум хуриянум хосыт пуссын на̄ӈки, лӯима̄тем хумус э̄руптылум, сосса мирыт о̄лупсаныл ос культура­ныл сака янытлыянум.
– Тамле хорамыӈ кумыскат хо̄тыл выгын?
– Ты кумыска хурип а̄хвтас-саквыт – ты мрамор ос смальта. Тамле пормас ам Санкт-Петербургын манос Москван хасылта̄лэ̄гум. Та̄н тот заводыт ва̄равет – кумыскат акван-атавет, исум кӯрын пинтлавет, акван-пēтавет, тувыл па̄йтавет. Хотты ло̄мт ёвтэ̄гум, ма̄ниг сартыя­нум манос ра̄тащлыянум.
Ам ань тыг йильпи щи­рыл ва̄рнэ кумыскат тот­сум, тав лававе: «модерн». Ты ло̄мтыт а̄ти аквхури­пат, та̄наныл са̄всыр щи­рыл пинтлуӈкве ро̄ви. Мо̄т мозаика ос тох ла̄ваве: «классический». Та ло̄м­тыт ос пуссын акв яны­тат, ка̄сыӈаныл нила са̄м о̄ньщи. Тамле мозаика хурит ялпыӈколт ва̄равет.
Алёна потре сака пӯмщиг о̄лыс. Ань ва̄рум ханищтапēт ма̄хум ма̄хар хури ва̄рсыт. Ма̄щтыр нэ̄ атхатыглам хо̄тпат янытласанэ, ла̄выс, тав палтэ вос ёхталэ̄гыт, мо̄т са̄в тэ̄лан ханищтыянэ тах.
Светлана РОМБАНДЕЕВА
 
