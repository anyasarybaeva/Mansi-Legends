
Ня̄врамыт ханищтан хо̄тпат халт ка̄сыӈ та̄л касыл ва̄рыглаве. Ты та̄л округ янытыл ма̄хум Сургут ӯст атхатыгласыт. Та̄н касыланыл рущ ла̄тӈыл тох ла̄ввес – «Педагог года Югры – 2019».
Ма̄ньщи, ханты ня̄врамыт ханищтан хо̄тпат са̄всыр районытныл тув ёхталасыт. Та̄н наманыл ты — Светлана Савельевна Мерова (Саранпа̄вылныл), Ольга Мартыновна Норова (Ханты-Мансийск ӯсныл), Любовь Викторовна Захарова (Касум па̄вылныл), Светлана Федоровна Прасина (Корлик па̄вылныл), Вера Васильевна Яркина ( Лӯи Нярихумит па̄вылныл), Полина Иудовна Нюгломкина (Угут па̄вылныл). 
Та̄н са̄в хо̄тал халанылт кассыт. О̄выл хо̄талт ка̄сыӈ хо̄тпа такви ва̄рнэ рӯпататэ урыл мощ потыртас, тувыл уроке суссылтастэ. Светлана Савельевна Мерова уроке са̄лы урыл щё̄пита̄лыстэ. Ня̄врамытн са̄лы ӯрнэ ма̄хум урыл потыртас, ма̄нь потыр-охса та̄н ётаныл ма̄ньщи ла̄тӈыл хансыс.
Ольга Мартыновна Норова ос са̄всыр ӯит урыл урок ва̄рыс. Ма̄-витув хумус ӯргалаӈкве э̄ри, маныр ял-пыӈ хо̄талыт сосса мирыт янытлэ̄гыт, хунь  та̄н  ва̄рыглавет. 
А̄с нэ̄квет халт Любовь Викторовна Захарова уроке щар ёмасыг ос пӯмщиг ла̄ввес, тав суссылтам урокēт стихыт хаснэ ханты хо̄тпа Мария Волдина урыл потыртас. Мария Волдина «Ня̄нь» урыл хансум мо̄йтэ урокт ловиньтасаныл. 
Жюри-хо̄тпат ты касум нэ̄квет халт хӯрум хо̄тпа пēриясыт – ты Л.В. Захарова, О.М. Норова ос П.И. Нюгломкина. Юи-о̄выл касылт та̄н потыртасыт, ща̄нь ла̄тӈаныл э̄лаль хумус тотуӈкв э̄ри, ня̄врамыт ёмащакв хумус ханищтаӈкв  э̄ри. 
Любовь Захарова ла̄выс, школат ань ёмас ханищтахтын нэ̄пакыт а̄тимыт. Ня̄врамыт ща̄нь ла̄тӈын ханищтан ма̄гыс я̄нас урок вос о̄лы. Манрыг урок хот-вуйвес, ня̄врамытн тыи ма̄гыс сака лю̄ль ва̄рмаль ва̄рвес.

Ольга Норова ос потыртас, та̄н Ханты-Мансийск ӯст ня̄врамыт ма̄ньщи лāтӈын хумус ханищтыяныл. Ань «Лылыӈ со̄юм» колн са̄всыр мо̄т мир ня̄врамыт ёхталэ̄гыт. Хотьют ка̄сащи, тав ма̄ньщи ла̄тӈыл потыртаӈкв  ханищтаве.
Полина Нюгломкина ла̄выс, ань ня̄врам такви ла̄тӈе вос ва̄гтэ, юн оматэ-а̄тятэ тав ётэ ща̄нь ла̄тӈыл вос потыртэ̄г. Юн потыртаӈкв ат те патэ̄гыт, то̄нт ня̄врам ща̄нь ла̄тӈе вāӈкв ат паты. 
Нэ̄ такви колта̄глэ урыл тох ла̄выс, тāн юн ща̄нь ла̄тӈыл потыртэ̄гыт, таима̄гыс ляпа рӯтанэ ня̄враманыл пуссын та̄нти ла̄тӈаныл   ва̄ганыл.
Ты касум нэ̄квет халт Л.В. Захарова но̄х-патыс, тав 110 со̄тыра солко̄вил майвес. Тав юи-па̄лэ̄т — О.М. Норова, нэ̄ 80 со̄тыра солко̄вил мӯйлуптавес. Хӯрмит местат П.И. Нюгломкина ла̄ввес, тав ос 60 со̄тыра солко̄ви  вис. 

Елена Акбаш тēтум потре ма̄ньщи ла̄тӈыг Валентина Васильева толмащластэ.
