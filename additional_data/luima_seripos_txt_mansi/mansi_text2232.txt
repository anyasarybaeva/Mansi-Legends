

	Сӯкыръя па̄вылт о̄лум ханищтахтын кол урыл Галина Николаевна Ларионова тēтыглам потре э̄лаль ловиньтэ̄лын.

	1960 та̄л юи-па̄лт Роза Михайловна Минчук, Валентина Кузьминична Вьюткина, Елена Яковлевна Хатанева ос Альбина Васильевна Попова рӯпитаӈкв ёхтысыт. 

	Альбина Васильевна потырта̄лум номтанэ: «Сӯкыръя ханищтахтын колыт ам щар ма̄нь ня̄врамыт ханищтым рӯпитасум. О̄выл рӯпитаӈкв вӯйхатым та̄лум ёмащакв номилум. Ханищтахтын та̄л о̄вылтахтаме юи-па̄лт ам ханищтан классум ёт э̄т хулнэ щирыл во̄рын минасӯв. Во̄р хо̄сыт ам пилым ёмсум. Та во̄рыт а̄нум хащта̄-лыг о̄лыс, таима̄гсыл тыпылтахтуӈкв пилсум. Ханищтан ня̄враманум та ма̄тэ ёмщаквēг ва̄нэ щирыл э̄т хӯлнэ потыртахтын ма̄н ёхтумув 

	юи-па̄лт палатка тӯщтысӯв, а̄ращ па̄лтсӯв, но̄мтанум 

	ущта ёмщаквēг ēмтсыт. Тох ты ам 

	о̄выл щёс ханищтан ня̄враманум ёт во̄рын ялсум». 

	Сӯкыръя па̄вылт ня̄врамыт ханищтан ос интернат колыг 1974 

	та̄лт ва̄т са̄грапнал 

	э̄тпост пантвесы̄г. Ня̄врамыт пуссын 

	Саранпа̄вылн ха-нищтахтуӈкв тотвēсыт. Саранпа̄вылт йильпи интернат ос ханищтахтын кол ӯнттувесы̄т. 

	Та порат а̄гирищиг о̄лнэ нэ̄ Наталья Васильевна Албина по
	тыртан номтанэ ловиньтэлы̄н: «Ханищтахтын колув лап-то̄варттан пора ам ёмащакв номилум. Та порат ам хӯрмит классыт ханищтахтасум. Саранпа̄вылт ма̄н о̄луӈкв щар ат тахсӯв. Ма̄нти Сӯкыръя па̄выл щирыл ка̄ста̄л о̄лсӯв. 

	Ам ханищтахын 

	классум Ольга Васильевна Булыга ханищтастэ. Тав ёмас ханищтан нэ̄г о̄лыс. Ма̄н таве сака э̄руптаслӯв».

	Галина Николаевна 

	ос тот ханищтахтас:

	 «Ам тот о̄с ханищтахтасум. Ня̄врамыт ханищтахтын колн 1969 та̄лт майвēсум. Та порат садик иӈ а̄тим о̄лыс, па̄выл ня̄врамыт пуссын нулевой классыт ханищтахтуӈкв о̄вылтахтасӯв. Ам ётум Я̄сунтныл, Хо̄сло̄хныл, Хурумпа̄вылныл ос са̄лыӈ колыӈ ня̄врамыт ханищтахтасыт. Аквъёт пуссын налыман 

	нупыл акв ня̄врам 

	о̄лыс. Ма̄нав ханищтахтын ма̄ныл ущты 

	ёхтум нэ̄ Анастасия Григорьевна Сайнахова ханищтастэ. Тав Сӯкыръя па̄вылт самын патыс. Анастасия Григорьева ма̄н таве 

	сака мӯстыслӯв. 

	Ханищтахтын ма̄ныл а̄стынэ̄в юи-па̄лт э̄типа̄лаг тав ма̄навн Сӯкыръя я̄ ва̄та сыпыт акван-атыгласанэ. Аквъёт пуссын юртыӈыщ мовиньтым сып 

	пуӈкыл ма̄нь сунсовыл тахсысӯв. Титыт классыт ма̄нав ханищтан нэ̄г Альбина Васильевна Попова о̄лыс. Альбина Васильевна ёт ва̄тихал иныгйӣв пил ос сӯйпил лӯптат атуӈкв во̄рын ялантасӯв. Акв щёс ма̄н Саранпа̄вылн, та порат иӈ йильпииг ӯнттым 

	ханищтахтын колн, 

	экскурсиян тотыгла-весӯв. То̄нт тав ма̄навн яныг ханищтахтын колыг сусхатас. Хотьютын ва̄ве, хумус ма̄н тав 

	ляльтэ яныг самыл ос па̄лыг-рагатан сӯпасыл суссӯв». 

	Сӯкыръя па̄вылт 2002 та̄лт йильпи ханищтан кол пӯсвес. Яныг кирпащиӈ кол па̄выл алыпал ēрет ӯнттувес. 2003 та̄л па̄сныл ханищтахтын кол кӯщаиг 

	Тамара Савельевна 

	Ванюта паттувес. Ня̄врамыт ханищтым Евгения Андреевна 

	Гриценко рӯпиты. 

	 

	 

	Галина Николаевна Ларионова 

	тēтум потре 

	ма̄ньщи ла̄тӈыл 

	Александр 

	Вьюткин 

	хансыстэ
