
Округ миркол кӯщаит я̄ӈк на̄тнэ э̄тпос 27 хо̄талт хӯлтнэ ла̄тыӈ хассыт – «Реполово ӯльпаӈ сӯй» нампа ма̄ ӯргалаӈкве э̄ри. Ты ма̄-ло̄мт Иртыш я̄ ва̄тат Реполово па̄вылныл хӯрум вēрыстат хо̄тал нэ̄глын ēр нупыл о̄лы. 
Ма̄тэ ӯргалан ма̄гыс 177,4 гектарыг ловинь­тавес, тот ма̄-витэ сака со̄тыӈ, наука щирыл тав иӈ э̄лаль ханищтаве. Тот щар ёмас ӯльпат яныг­мēгыт, та̄наныл са̄вмал­тан ма̄гыс ос ма̄тэ̄ныл во̄руит тувыл нэ̄мхотталь ул вос миныглэ̄гыт. 
Хорамыӈ лӯптал э̄лаль вос яныгмаве, таима̄гыс ма̄-витэ акваг сыстамыг о̄ньщуӈкве э̄ри. 
Ань ты ӯргалан ма̄т са̄всыр тэ̄лат ва̄руӈкве патавет:
– ма̄-вит ӯргалан ма̄гыс са̄всыр мероприятият;
– биотехнический ва̄р­малит;
– наука ма̄гыс осн-паттын накыт;
– экология ханищтан накыт.  
Ос кӯщаит ка̄сащēгыт ке, ма̄хум та̄ратавет:
– хорамыӈ лӯптат то̄слын ма̄гыс атуӈкве;
– туристыт ма̄гыс я̄нас ӯщлахтын ма̄т щё̄питаӈ­кве (э̄т хӯлнэта̄л);
– пил ва̄туӈкве, ла̄хыс атуӈкве ос па̄кв паттуӈ­кве са̄кконыт та̄ртнэ по­ратэ̄т ро̄ви.
Ты ма̄ ӯргалан ма̄гыс пуссын «Объ­единенная дирекция особо охраня­емых при­родных тер­риторий» нампа колн э̄лаль тотавет. Округувт «Реполово ӯльпаӈ сӯй» нила­хуй­пло­вит ӯргалан ма̄г ēмтыс. 
Хотты хо̄тпат тамле ӯргалан ма̄т матыр лю̄ль ва̄рēгыт ке, та̄н Россия ос округ са̄кконыт щирыл та̄ра-хо̄нтавет ос сутыта­вет.  
Марина Некулча, ма̄-вит ӯргалан тэ̄лат па̄лт пуӈктотнэ нэ̄, кēтум потре ма̄ньщи ла̄тӈыл Тамара МЕРОВА хансыстэ.
