
Во̄ртур э̄тпос юи-о̄выл хо̄таланэ̄т округ янытыл о̄лнэ ня̄врам ханищтан хо̄тпат Ханты-Мансийск ӯсн атхатыгласыт. Ты хо̄нтхатыглапаныл тох намаявес: «Августовское совещание педагогических работников ХМАО – Югры 2019 года». Тынакт учителит сыре-сыр йильпи ханищтапыт о̄вылтыт потыртасыт, халанылт хӯлтыглахтасыт, э̄лы хо̄н ма̄ныл ёхталам ма̄хум потраныл хӯнтлысыт. Кит хо̄тал сыс кит со̄тыра арыгтем хо̄тпа аквъёт рӯпитасыт.
О̄выл хо̄тал
О̄выл ла̄тыӈ округ кӯщай нэ̄ Наталья Комарова тав ла̄выс:
—  Ханищтап ос наука тэ̄ла торыг акван-хо̄нтыглахтамув порат Россия президент В. Путин ла̄выс: «Ня̄врам мӯсхал щирыл ханищтаӈкве э̄ри – аквхурип ня̄врам хунь о̄лы, ка̄сыӈаныл ёт я̄нас потрамаӈкве э̄ри». Ма̄н ань таима̄гыс ты номсахтэ̄в, Югра ма̄вт о̄лнэ ня̄враманув э̄лаль хумус ханищтаӈкве патыянув. Ань то̄ва ханищтан хо̄тпанув ня̄врамытн ро̄внэ са̄всыр программат та̄нти хансуӈкве патсыт, яныгман а̄гирищитн ос пыгрищитн школат ханищтахтуӈкве пӯмыщ вос о̄лнув, тув ялантаӈкве вос ка̄сащанувыт. Хотьютаныл матыр ат те торгамты, ул вос лю̄камтаве, вос нё̄таве. Ма̄н хӯлыгласув, э̄лы хо̄н ма̄т ня̄врамыт мо̄тнув щирыл ханищтавет, та тэ̄лат урыл хӯнтлуӈкве ма̄навн атхунь пӯмыщ. Таима̄гыс тыг ань то̄ва хо̄тпат Финляндия, Армения ос Казахстан ма̄ныл во̄всанув, рӯпатаныл урыл ма̄навн мощ вос потыртэ̄гыт. Номсэ̄гум, мо̄т хо̄н ма̄хум ханищтапаныл хӯнтамлаӈкве на̄нан пӯмыщ паты. Сунсэ̄н, Финляндият ка̄сыӈ ня̄врам ма̄гыс я̄нас программа хансаве, учителит тав ётэ тав тē­мēт рӯпитэ̄гыт. Та̄н ханищтапа­ныл Европа ма̄т ва̄ве, тот о̄лнэ ма̄хум ань о̄с аквтох рӯпитаӈкве номсэ̄гыт. Казахстаныт ос акв сака ёмас школа о̄лы, тув номтыӈ ня̄врамыт акван-атавет. Тамле а̄гирищит ос пыгрищит Казахстан ма̄ янытыл ма̄ньта̄гыл та̄ра-паттавет, та школан во̄вавет, янгыг ēмтнэ̄ныл мус олн ойтта̄л тот о̄ньщавет, тыттавет, мӯсхал щирыл ханищтавет. Та мо̄т хо̄н ма̄хум тэ̄ланыл ма̄н ва̄ӈкве патыянув те, та̄н хольтаныл то̄ванакт рӯпитаӈкве патэ̄в те, округув янытыл ханищтапув тах ёмас щирыл мины.

Ялпыӈколт рӯпитан хум Дмитрий Губанищев о̄с мощ потыртас:
— Ня̄врамыт ань йильпи щирыл ханищтавет, сыре-сыр ищхӣпыӈ утыт ква̄лтапаптувēсыт. Ка̄сыӈ хо̄тал са̄в ля̄ххал тотаве, пуӈкыт щар хот-ё̄ӈхамлэ̄гыт. Ня̄врамыт тох хумус мӯсхал щирыл ханищтахтуӈкве патэ̄гыт. Са̄всыр тэ̄лат ва̄ӈкве атхунь ёмас, ос ня̄врам тӣвре урыл о̄с номсуӈкве э̄ри. Тав То̄рум нупыл вос сунсы, ёмас номтыл вос ё̄мыгты. Номтэ̄т, сымēт матыр та̄рвит о̄ньщи те, тавēн нё̄туӈкве э̄ри. То̄нт ня̄врам ща̄гтым ханищтахтуӈкве паты, колта̄глэ̄н ос о̄лнэ ма̄тэ̄н тах яныг па̄рыс тоты.
Округ янытыл рӯпитан хани­щтап кол кӯщай Алексей Дренин ла̄выс:
— Тыг ань кит со̄тыра арыг ханищтан хо̄тпа ёхтыс. Ты­хо̄тал на̄н ма̄гсылын са̄всыр ханищтапыт щё̄питавēсыт, тэ̄­ланув урыл потыртаӈкве патэ̄в. Хоты программат щирыл э̄лаль рӯпитаӈкве э̄ри, ты урыл пуссын аквъёт номсахтэ̄в. Округ кӯщай аньмунт ты ла̄выс, ма̄н ань Финляндия ханищтапе пӯмщалылув. Та̄н о̄с ма̄н хольтув лӯи ма̄т о̄лэ̄гыт, тот о̄лнэ мир ос ма̄н сосса ма̄хманув ла̄тӈаныл ос культураныл щирыл рӯт мирыг о̄лэ̄гыт. Таима̄гыс акван-ро̄вēв.

Китыт хо̄тал
Та юи-пал хо̄тал ханищтан ма̄хум ма̄гыс са̄всыр хо̄нт­хатыглапыт ва̄рыглавēсыт. Акв яныг колнакн атхатманыл порат о̄выл ла̄тыӈ ма̄ньщи нэ̄, Россия Государственный Дума депутат Татьяна Гоголева тав ла̄выс:
— Ма̄ янытыл о̄лнэ мир пēс о̄лупсаныл ёрувлыяныл те, пēс йис культураныл ва̄ӈкве ат те патыяныл, та̄н нэ̄мат ёмас тэ̄ла ва̄руӈкве ат вēрмēгыт.  Хо̄тпа такви мире, ща̄нь ла̄тӈе янытлытэ те, то̄нт тав ёмас номтыл рӯпиты, о̄лнэ ма̄тэ̄н яныг онтас ва̄ри. Ань ты хо̄нтхатыглап щё̄питам институт учителитн нё̄тнэ ма̄гыс о̄лы. Ам ань тот рӯпитан хо̄тпат нупыл ла̄вуӈкве таӈхēгум: сосса ма̄хманув школат рӯпитанэ̄ныл ма̄гыс, ня̄врамыт ща̄нь ла̄тӈыл ханищтан ма̄гыс э̄рнэ программат вос щё̄питавет. Ма̄н учителянув ма̄нь ма̄хум мӯсхал щирыл вос ханищтыяныл, ла̄тыӈ ханищтан урокытыл вос щё̄питавет, школан пуссын ёмас номтыл вос ялантэ̄гыт. Ня̄враманув  та̄нти ма̄нанылт ща̄нь ла̄тӈаныл ос культураныл ханищтаӈкве вос вēрмынувыт, я̄нас урокытыл вос ва̄рнувет. Ань ма̄-во̄й но̄х-винэ ма̄хум о̄лнэ ма̄в мори ат хилыяныл, та̄н ва̄ганыл, тыт пēс йис та̄гыл э̄рыг ва̄нэ, мо̄йт ва̄нэ ма̄хум о̄лэ̄гыт. Пēс ма̄хманув та̄нти ма̄наныл акваг ӯргаласаныл, таима̄гыс ань тыхо̄тал мус тыт э̄рганув, ла̄тӈанув суйтэ̄гыт. Хунь ща̄нь ла̄тыӈ хотталь со̄йми, ма̄хум мо̄т мирыт халн тэ̄лыглэ̄гыт, пēс о̄лупсаныл та ёрувлыяныл.    
Округ янытыл о̄лнэ школатт рӯпитан ма̄ньщи, ханты ос ё̄рн нэ̄т я̄нас колнакн атхатыгласыт, доклад потрыт ловиньтасыт. Ханты нэ̄г – заслуженный учитель школы России Е.А. Нёмысова ос старший научный сотрудник С.Д.Дядюн сака пӯмщиг потыртасыг. Тэ̄н ла̄всыг, э̄лнаӈ ханты ос ма̄ньщи ня̄врамыт мо̄йт хӯнтлым яныгмасыт. Мо̄йт та̄ра хӯлтыглахтасыт, маныр ва̄руӈкве ро̄ви, манос ат таи, мо̄йтыт пуссын о̄лы. Мо̄т заслуженный учителюв, хо̄нтаӈ ма̄ньщи нэ̄ Д.В.Герасимова Свердловский область Полуночный па̄вылт ханищтахтын ма̄ньщи ня̄врамыт урыл потыртас. Ма̄ньщи нэ̄ Е.И. Кугина Кульпасныл ёхталас, ищхӣпыӈ ут та̄ра суссылтас, хумус ня̄врамыт ёт рӯпиты. Тав ла̄вме щирыл, ня̄врамыт ма̄ньщи мо̄йтыт сака э̄руптыяныл, мо̄йт та̄ра ща̄нь ла̄тыӈ ханищтэ̄гыт. Ла̄ви, акваг китыглахтэ̄гыт, хунь йильпи мо̄йт ловиньтаӈкве па­тэ̄в. Тувыл та мо̄йтаныл сценат суссылтыяныл. 
Ханищтан ма̄хум кит хо̄тал сыс са̄в потыр хӯнтлысыт, тувыл пуссын ювле та нёвумтасыт – школат ня̄врамытн ӯравет.

