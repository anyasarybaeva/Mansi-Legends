
Округ кӯщай нэ̄ Наталья Комарова та̄л сыс ва̄рум рӯпатаныл урыл потыртамēт ща̄нь ла̄тӈанув урыл о̄с потре о̄лыс. Тав ла̄вме щирыл, ма̄н округув ос ЮНЕСКО са̄в щёс акван-хо̄нтхатыгламаныл порат ща̄нь ла̄тӈыт э̄лаль суйтнэ ма̄гсыл маныр ва̄руӈкве, акваг номсахтасыт. 
Акв щирыл хансуӈкве э̄ри
Ань ул таима̄гсыл ООН колт рӯпитан яныг кӯщаит мо̄тыт 2019 та̄л сосса мирыт ла̄тӈаныл янытлан мирхал та̄лыг ла̄всаныл. Ма̄ньщи, ханты ос ё̄рн ла̄тӈыт хот ул вос ёрувлавет, та̄нанылтыл ма̄хум акваг вос потыртэ̄гыт, ты ва̄рмаль хосыт са̄в рӯпитаӈкве э̄ри. 
РФ Президентув Владимир Путин Ханты-Мансийск ӯсн ёхталас. То̄нт Совет по национальным вопросам сапра̄нит Наталья Комарова, кӯщаюв, ла̄тыӈ ла̄выс, алфавитыт урыл федеральный са̄ккон вос пирмайтаве, ка̄сыӈ мир та̄нти акв алфавит вос о̄ньщēгыт. 
Ань о̄лнэ̄в порат са̄в учёныит та̄нти алфавит ва̄рēгыт ос нэ̄пакыт та̄ратэ̄гыт, мо̄т ма̄хум та̄наныл ловиньтаӈкве ат вēрмēгыт, ат торгамтыяныл. Тох ул вос о̄лыс, таима̄гыс яныг кӯщай нэ̄ Президентувн ты урыл ты потыртас. То̄нт Владимир Путин ща̄нь ла̄тӈыт ӯргалан Фонд ва̄руӈкве ла̄выс. Ос ня̄врамыт ма̄гсыл ханищтан программат, нэ̄пакыт йильпииг вос щё̄питавет. 
Ты та̄л Югра ма̄вт нэ̄пакыт ловиньтан ма̄гсыл Концепция пирмайтавес. Ты хосыт 2019 та̄лт сосса мирыт мо̄йтаныл, пēс потраныл ос ань хаснэ потрыт урыл мирн потыртаӈкве, та̄наныл ловиньтаӈкве э̄ри. Кӯщай нэ̄ ла̄выс, ханищтап департаментыт рӯпитан хо̄тпат тамле ва̄рмаль вос щё̄питэ̄гыт, таквсы сӯкыр э̄тпос о̄выл хоталт сосса ма̄хум ла̄тӈаныл урыл ос пēс потрыт, мо̄йтыт урыл урокыт вос ва̄равет. Мо̄тыт та̄л ма̄нти ла̄тӈанув янытлан ос ӯргалан ва̄рмаль о̄вылтаве. 
Ма̄ньщи ма̄хум, на̄н на̄нти о̄с роттыг ул о̄лэ̄н, ня̄враманын, апганын ёт торген ма̄ньщи ла̄тӈыл потыртэ̄н, вос хӯлэ̄гыт, вос ханищтахтэ̄гыт. Ма̄нти та̄н ётаныл потыртаӈкве ат те патэ̄в, нэ̄мхотты кӯщаин манос школан та̄н ат ханищтавет. 
Щēмьят ёмас о̄лнэ колыӈыг ēмтэ̄гыт
Ювле хультнэ та̄лт колыт ӯнттын ос ёвтнэ ма̄гсыл 26 млрд солко̄ви бюджетныл та̄стувес, ты 12 со̄тыра 879 щēмьят ёмас колытын ва̄нтлысыт. Округувт сака са̄в ма̄хум балокыг ла̄внэ колытыт о̄лсыт. Ань тамле колта̄глыт олныл та̄ставет, та̄н ты субсидия-олныл ёмас кол ёвтэ̄гыт. Ты олнаныл ат те то̄вылхатэ̄гыт, ипотека щирыл винэ олнаныл та̄нти тув нё̄туӈкве вēрмēгыт. Ань са̄в щēмьят ты субсидия-олныл кол тах ёвтэ̄гыт.
Ты э̄лы-пал округув янытыл лов со̄тыра са̄вит балок-кол о̄лыс. Ань Сургут, Нижневартовск ӯсыгт, Сургутский, Советский, Ха̄льӯс районытыт та̄л оигпан мус пуссын хот-ё̄хтавет, щēмьят мо̄т колытын ва̄нтлэ̄гыт. Ос Нягань, Пыть-Ях, Мегион, Нефтеюганск ӯсыт ос Нефтеюганский район ты та̄л ат а̄лымēгыт. Ос кӯщай нэ̄ ла̄вме щирыл, мо̄тыт та̄л пуссын ты колытыт о̄лнэ ма̄хум йильпи колыӈыг ēмтэ̄гыт, пēс балокыт пуссын хот-нуясаптавет, щар аква ат хультуптаве. 
Ты коныпал сака пēсыг ēмтум колыт округувт иӈ са̄в о̄лы, та̄н рущ ла̄тӈыл «аварийное и ветхое жильё» ла̄вавет. Ювле хультнэ та̄лт 154 со̄тыра кв. метра са̄вит пēс колыт хот-ло̄сталавēсыт. Ань миркол кӯщаит ка̄сыӈ та̄нти ма̄нылт ты щēмьят ёт о̄с вос рӯпитэ̄гыт, та̄нанылн ёмас кол ёвтуӈкве вос нё̄тэ̄гыт, мо̄т ма̄н вос ва̄нтлуптыяныл. 
Наталья Владимировна ла̄выс: «Мирколт рӯпитан хо̄тпа ат те то̄вылхаты, ма̄н тамле ма̄хум хо̄нтэ̄в, ты ва̄рмаль молях э̄ри ва̄руӈкве. Пēс колытыт о̄луӈкве пилыщмаӈ, то̄ват ёл ты лоньхатэ̄гыт. Тамле колытыт ма̄нь ня̄врамыӈ щēмьят о̄лэ̄гыт. Ань иӈ 7% са̄вит пēс колытыт ма̄хманув о̄лэ̄гыт». 
Тыи ос мо̄т ва̄рмалит округ кӯщаянувн ва̄равет, са̄всыр программат хансавет ос та хосыт олныт та̄ставет. 
