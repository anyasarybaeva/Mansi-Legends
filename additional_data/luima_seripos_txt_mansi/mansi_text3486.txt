
Ань Венгриян ялнэ ма̄гсыл виза-нэ̄пакыт ва̄руӈкве тыт Ханты-Мансийск ӯст ро̄ви. Ты урыл потыртаӈкве РИЦ «Югра» колн венгр хум Георгий Явоч ёхталас, тав «Robinson Tours» кӯщаиг рӯпиты. Ты э̄лы-пал мо̄т ӯсытт туп ро̄выс тамле нэ̄пакыт ва̄руӈкве.

	Георгий Явоч ла̄выс, ма̄н округув ёт рӯпитаӈке та̄н хосат та̄гыл тахсыт. Ань матъёмас тамле ва̄рмаль э̄лаль тах паты. Округувт венгрыт та̄н рӯт ма̄хманыл о̄лэ̄гыт, ты хантыт ос ма̄н, маньщит. Ма̄н ла̄тӈанувт аквхурип ла̄тӈыт о̄лэ̄гыт: «пуӈк», «ка̄т», «тēлп», «сам» ос мо̄таныт.

	Георгий ла̄выс: «Венгрия Россия ёт юртыӈыщ о̄лы, мо̄т хо̄н ма̄т халт Венгрия ос Россия акван-нё̄тхатым, акван-юрщхатым рӯпитэ̄г. Ма̄н таӈхēв, тыт Юграт о̄лнэ ма̄хум ма̄н палтув ӯщлахтуӈкве, мӯйлуӈкве вос ёхталэ̄гыт. Ма̄н ӯсанувт са̄в ӯщлахтын ма̄т о̄лэ̄гыт, витаныл нэ̄мхуньт ат по̄лиглан тӯрытыт пувлуӈкве ро̄ви.

	Са̄всыр тэ̄нут ма̄н палтув тыналаве, винат ва̄равет. Туи-тэ̄лы мӯйлуӈкве ёхталэ̄н. Акв порат ты ва̄рмаль ёл-по̄илтта̄лвес, ань ма̄н на̄н ётын э̄лаль рӯпитаӈкве таӈхēв. Будапешт ӯсув — сака нё̄тнэ, ёмас ӯс, тав Европат ос мир янытыл сака нё̄тнэг ловиньтахты».

	Венгр хум ёт ты ля̄ххал урыл потыртаӈкве ос хӯрум нэ̄ ёхталасыт. Елена Лебедева Москва ӯст «Pony Express» визат ва̄рнэ ма̄т рӯпиты, тав ла̄выс, Россия янытыл 61 ма̄т Венгриян виза-нэ̄пакыт ва̄руӈкве ро̄ви. Ань Ханты-Мансийск ляпат о̄лнэ ӯсытныл ос па̄влытныл ма̄хум тыг ёхталаӈкве вēрмēгыт ос нэ̄паканыл тыт тах ва̄рēгыт.

	Юлия Дедюхина Екатеринбург ӯст визат ва̄рнэ ма̄т рӯпиты. Тав ла̄выс, Венгриян са̄выӈпа̄лэ ма̄хум пусмалтахтын путевкат ёвтэ̄гыт. Ханты-Мансийск ӯсныл тув ялнэ ос са̄т хо̄тал ӯщлахтын ма̄гсыл акв хо̄тпан 45 со̄тыра солко̄ви ойтуӈкве э̄ри. Ос хо̄тпа пусмалтахтын путевка те выг, то̄нт 65 со̄тыра солко̄ви са̄вит тынэ. Виза нэ̄паканэ ва̄рнэ ма̄гсыл 35 евро ойтуӈкве э̄ри, ос ты коныпал сервисный сборыг ла̄внэ ут ма̄гсыл 30 евро ойтаве. Ты олныт нэ̄пакыт пуссын Екатеринбург ӯсн ос ювле тēтыглан ма̄гсыл холтавет. 

	Инна Арканова ма̄вит ос несырьевой сектор экономика департаментыт рӯпиты, нэ̄ ла̄выс: «Ма̄н ос венгр ма̄хум тыг мӯйлуӈкве во̄виянув, ма̄ньщит ос хантыт ялпыӈ хо̄талыт сунсуӈкве вос ёхталэ̄гыт, тыт са̄лыӈ ма̄хманув са̄лыл касуӈкве патэ̄гыт, Ӯринэ̄ква хо̄тал тах ва̄рыглаве ос са̄всыр касылыт о̄лыглэ̄гыт, вос ёхталэ̄гыт, ма̄н палтув та̄нанылн пӯмыщ паты».
