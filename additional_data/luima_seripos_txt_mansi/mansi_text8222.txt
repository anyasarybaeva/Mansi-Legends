
Манрыг во̄р хосыт суйта̄л ё̄мыгтаӈкве э̄ри, хот-тыпнэ порат хомус э̄рнэ лё̄ӈх хо̄нтуӈкве, хоталь нупыл я̄ овты, хомус та̄ра-паттуӈкве. Ты урыл ос мо̄т са̄всыр э̄рнэ тэ̄лат урыл Ханты-Мансийскат №2 школат, ётылнув №6 школат ханищтахтын ня̄врамытн Светлана Динисламова потыртас. 
Ты щирыл ӯст о̄лнэ ня̄врамыт ма̄ньщи мир о̄лупсаныл, мо̄йтаныл-э̄рганыл урыл са̄внув ва̄ӈкве патсыт. Та̄н пӯмщалахтасыт, хомус Светлана Силивёрстовна стихыт хансы, хотыл ва̄г, маныр урыл хансуӈкве э̄ри, мансавит ня̄врам о̄ньщи, хо̄т тамле нё̄тнэ ма̄ньщи супыт выг, ӯйхул юн о̄ньщи ман а̄ти ōс иӈ сака са̄в титыглахтын потрыт о̄лсыт. 
№2 школат атпан са̄­виттем ня̄врам поэт нэ̄ ёт хо̄нтхатыгласыт, №6 школат хусахтем ня̄врам. Акв ловиньтам стихе тыи ты:
Хоты мирыт халт ам о̄лсум, 
Хоса минам та̄л юи-па̄лт,
Намыт, вильтыт ёрув­ласум, 
Туп суйты ты мус восгим ла̄тыӈ:
«А̄гикве, – ла̄щлакв потыр ови, – 
Тыи, ща̄нь-а̄щ о̄лнэ ма̄н,
Нэ̄мхуньт ёрувлаӈкв ат ро̄ви,
Сымыт, номтыт о̄ньщēлн наӈ».
Ма̄ньщи стихыт хӯнт­лаӈкве ня̄врамытн сака пӯмыщ о̄лыс, та̄н ювле ла̄всыт, манхурип ла̄тӈ­ы­тыл юн ща̄няныл-а̄щаныл ёт потыртэ̄гыт, манхурип стихыт, мо̄йтыт ва̄гыт. 
То̄ва ня̄врамыт та̄нти ща̄нь ла̄тӈанылт стихыт ловиньтасыт. Ка̄сыӈ ня̄в­рам Светлана Силивёр­стовна «Витсам» нампа журналыл мӯйлуптастэ.
Оксана АЛБИНА
