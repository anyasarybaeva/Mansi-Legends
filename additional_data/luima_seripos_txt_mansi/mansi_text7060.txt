
Ты э̄тпос о̄выл хо̄таланэ̄т Белоярский район кӯщай о̄йка Сергей Маненков Касум па̄вылн ялыс. Тот па̄вылкан ос Мария Кузьминична Волдина нампа нэ̄пак о̄щнэ кол йильпииг щё̄питавесы̄г.
Сергей Петрович «ВКонтакте» нампа ищхӣпыӈ ло̄псэ̄т Касум па̄вылкан урыл тох хансыс: 
– Ты тэ̄ла Югра ма̄т щё̄питым проектыт хосыт ва̄рвес. Па̄вылканэ ань татем яныг, нё̄тнэ. Ма̄хум тыт ань ня̄враманыл ёт ё̄мыгтаӈкве, ӯщлахтуӈ­кве вēрмēгыт. Матыр ялпыӈ хо̄талыт ва̄рēгыт те, пус­сын тот мӯйлуӈкве патэ̄­гыт. На̄йпосыт ва̄рвēсыт, сыре-сыр хоса уласыт ӯнттувēсыт. Пормасыт пуссын ханты хорамы­тыл щуртгалавēсыт, по̄с­лувēсыт. 
Сергей Маненков Касум па̄выл кӯщай нэ̄н Алсу Хасимовна Назырован диплом нэ̄пак мис, ла̄выс, ты янытлан нэ̄пакыл та̄н округ губернатор Наталья Комарован кēтвēсыт. Па̄вланыл Югра янытыл о̄лум «Лучшая муни­ци­пальная практика» нампа Все­российский конкурс «Укрепление межна­цио­нального мира и согласия» номинациятэ̄т но̄х-патыс. 
Тувыл кӯщай о̄йка Григорий Петрович Кане­вын грамота-нэ̄пак мис. Ты о̄йка са̄в та̄л рӯпитас, район ма̄гыс яныг па̄рыс тотыс, яныгхо̄тпа ань таима̄гыс ты янытлаве. 
Тувыл ма̄хум Мария Кузьминична Волдина нампа нэ̄пак о̄щнэ колн ялсыт, ты та̄л кол 89 та̄лэ то̄влыс. «Культурное про­странство» государ­ствен­ный программа щирыл тав йильпииг щё̄питавес, тув са̄в ищхӣпыӈ утыт, пасаныт, уласыт ос мо̄т э̄рнэ пормасыт ёвтвēсыт. Тот ань нэ̄пак ловиньтаӈ­кве ро̄ви, ӯнлахо̄луӈкве, потрамаӈкве-мо̄йтуӈкве ос са̄всыр ханищтапыт ва̄рыглаӈкве вēрмēгыт. 
Мӯй ма̄хум ма̄гыс «Родное слово» кружокн ялантан хо̄тпат пӯмыщ концерт суссылтасыт.
Сергей Петрович ты библиотека кол кӯщай нэ̄квēн Светлана Иванов­на Рандымован 50 со̄тыра сертификат-олн мис, ла̄ви, нэ̄пак о̄щнэ кол ма̄гыс э̄рнэ матыр вос ёвтэ̄гыт. Хум па̄выл мир янытласанэ, са̄в ёмас, сымыӈ ла̄тыӈ та̄нанылн ла̄выс.
Надежда Рагимова потре ма̄ньщи ла̄тӈыг Светлана РОМБАНДЕЕВА толмащластэ 
