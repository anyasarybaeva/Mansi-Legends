
Мо̄лалнув Павел Кириллович Дунаев «Ма̄нь Та̄гт» нампа ма̄-вит ӯргалан ма̄т инспекторыг рӯпитан хум такви о̄лупсатэ урыл а̄нумн потыртас. То̄нт тав та̄рвитыӈ ва̄рмалянэ урыл я̄нас потыр ла̄выс. Ма̄-вит ӯргалан ма̄н во̄руй мори алыщлан ма̄хум ва̄тытахтасыт. Ма̄ньщи хум та̄н ётаныл хумус капырты, на̄н ты урыл э̄лаль ловиньтэ̄н.

	Павел Кириллович ла̄вме щирыл, рӯпататэ̄т са̄в та̄рвит ēмталы. 

	Ма̄-вит ӯргалым яласанэ̄тэ порат, во̄руй мори алыщлан хо̄тпат ва̄тихал пувиньта̄лыянэ. Ты хо̄тпат сытамыг яласэ̄гыт. Та̄наныл пувнэ ма̄гыс инспектор хо̄тпат яныг рӯпата ва̄рēгыт. То̄ва ма̄т янгуй совыт ос сахыт хо̄нтыглэ̄гыт. 

	Тӯяг ос таквсы порат инспекторыт ма̄-вит уральтым сака ат яласэ̄гыт. Лё̄ӈх лю̄лиг ēмты, ла̄глыл миннэ ма̄тэ о̄с сака хосаг о̄лы. Та порат браконьерыт ты ощмарлэ̄гыт. Тэ̄лы тай та̄наныл пувуӈкве кӯстырнув. Лё̄ӈханыл хосыт юил коияныл. Ань тыг мус са̄в э̄лумхо̄лас кос сутытавес, ос та̄н тыил щар ат пилэ̄гыт, тох та акваг яласэ̄гыт. Аквматнакт Павел Кириллович во̄рколэ̄т таккēт о̄лыс. Тав ётэ рӯпитан хум матыр ма̄гыс ӯсн ялыс. Ань ма̄ньщи хум писаль па̄тлуптан суй хӯнтамлас. Тав телефон хосыт Советский ӯсн та̄ра свонитас, ты ва̄рмаль урыл кӯщаитн ла̄выс. Тамле тэ̄ла ēмтыглан порат та̄ра уральтан ма̄хум кēтавет. Ос то̄нт матрыг нэ̄мхотьют ат ёхтыс. Ётылнув, хунь юрт хумитэ ёхтыс, тав та ма̄н уральтахтуӈкве минас. Тот со̄рпи хот-нуим ма̄ туп хо̄нтыс. Ты ва̄рмаль урыл ос кӯщаин ла̄выс. Кӯщай хум полиция ма̄хум кēтсанэ, та̄н нэ̄пак хассыт, тувыл та, аты кисхатасыт. Ты та̄л о̄с акв янгуй алапавес. Тыи ма̄гыс кӯщаит ос инспектор хо̄тпат нупыл номсэ̄гыт, э̄рттам таит та̄нки янгуит алыщлэ̄гыт. Ты ва̄рмаль ма̄гыс са̄в щёс наска̄ссыг та хартата̄лвēсыт, ёты-о̄вылт тох та хультуптавēсыт. 

	Щар яныг о̄выл 1994 та̄лт о̄лыс. То̄нт Павел Кириллович ӯргалам ма̄тэ̄т вертолётыл хӯрум со̄руп ос са̄т са̄лы алвес. Та порат ма̄ньщи хум рӯпататэ̄ныл по̄хын кēтыглавес. Та халт тамле 

	ва̄рмаль ты о̄лыс. Ос хунь ма̄ ӯргалаӈкве та̄ртвес, тав та̄ со̄рпи алым ма̄н та̄ра минас. Тот ня̄л пēлхатам ма̄ хо̄нтсаныл. Ты ва̄рмаль тэ̄лы порат о̄лыс, та ня̄л ма̄ныл но̄х-хилсаныл, экспертиза ва̄рнэ ма̄гыс полициян мисаныл. Та ня̄л хосыт писалил па̄тлуптам хо̄тпа та̄ра хо̄нтсаныл. Ос ты хум нэ̄матырыл ат ва̄рвес, ты тэ̄ла лап-пантсаныл. 

	Ань ты накт Павел Кириллович ос мо̄т ва̄рмаль щирыл полициян лю̄камтаве. Ань «Ма̄нь Та̄гт» ӯщлахтын база я̄ӈк урам тармыл о̄лы. Та̄л котиль э̄тпост хум ма̄ ӯргалаӈкве тув ёхтыс. Кит хо̄тал тот рӯпитас. Ос тав во̄рколэ̄н нэ̄пакыӈ та̄гыл полиция хо̄тпат ёхтысыт. Рӯпитан ма̄тэ уральтаӈкве патсаныл. Та̄н ла̄всыт, тав нэ̄мхо̄т ат хансым писалит ос сэ̄ля-саквня̄лыт тӯйтым о̄ньщи. Э̄рттам та сэ̄ля-саквня̄лыл куратаптын утыт ва̄ри.

	Хум то̄нт во̄рколэ̄т а̄тим о̄лыс, ма̄ уральтым яласас. Ты э̄лы-па̄лт кӯщай таве со̄рпи па̄тлуптан ма̄ сунсуӈкве кēтыстэ. Во̄рт яласыматэ юртэ тавēн телефон хосыт свонитас, кисхатнэ ва̄рмаль урыл ла̄выс. Ос тав 

	та̄ра ювле во̄рколэ̄н та йиймыгтас. Тав миннэ̄тэ сыс, полиция хо̄тпат норт онтсыл ханам пальтув ма̄гыл щēпēт карабин ня̄л хо̄нтсыт. Та юи-па̄лт кисхатыманыл а̄мпарыт пуссын но̄х-о̄хтыртасаныл. Колкан па̄ртыт но̄х-маныгтасаныл, воссыг нэ̄матыр ат хо̄нтсыт. Тыгыл киснэ ва̄рмаль ёл та по̄илттасаныл, ӯсн минасыт.

	Тувыл мощ ётылнув Павел Кириллович Советский ӯсн минас. Тот а̄кве а̄тимыг ēмтыс. Туп юв ёхтыс, тот ос полиция хо̄тпат таве ля̄льт ӯрсаныл. Ос ӯс колэ̄н кисхатнэ ма̄гыс ёхтысыт. О̄влэ̄т китыглавес, юн матыр сэ̄лясаквня̄л о̄ньщи ман а̄ти. Тав браконьерыт о̄ньщум писалит, патроныт ос сэ̄ля-саквня̄лыт во̄рколт хо̄нтум, пуссын та̄нанылн мисанэ. Ос ты утанэ та̄ра полициян ат миманэ ма̄гыс тав са̄ккон щирыл 222 статья уголовный тэ̄лан паттувес. Ты ва̄рмаль хосыт хо̄тпа сут щирыл хо̄т та̄лныл нила та̄л мус тӯрманколн ӯнттуӈкве вēрмаве.

	Та юи-па̄лт Павел Кириллович полиция колн ялыс, тот ты хо̄нтум утанэ урыл потыртас. Тав ётэ рӯпитан хо̄тпат ты хо̄нтум утыт урыл пуссын ва̄мыт. Ты писалит, патроныт ос сэ̄ля-саквня̄лыт тав полициян минэ ма̄гыс тотсанэ. Та порат полиция хо̄тпа та во̄рколн ялнэ щирыл о̄лсыт. 

	Ма̄ньщи хум ла̄выс, та во̄ркол мус «Бураныл» ёхтуӈкве ат вēрмыс, хо̄нтум утанэ нила вēрыста ёсал ё̄мим тотыгласанэ. Тыима̄гыс пуссын тотуӈкве ат вēрмысанэ. Са̄выӈпа̄лэ сэ̄ля-саквня̄лыт тот хультсыт. 

	Та во̄ркол алыщлан утыт щар ма̄-вит ӯргалан ма̄н ӯнттуманыл. Тот вертолёт ёмщакв исапаӈкве вēрми, ма̄тэ хараг о̄лы. Мо̄лты таквс инспекторыт о̄выл щёс тув ялсыт. Та̄н ла̄вēгыт, тот алыщлан хо̄тпат ва̄тихал о̄лыглэ̄гыт. Ос то̄нт турманлаӈкве патыс, ёмщакв ат уральтасаныл. Во̄ркол кӣвырт полиция акв пальтув, тувыл «Газпром» ма̄т рӯпитан хо̄тпат пальтувыт норт о̄нтсыл ханасыт. Ма̄ньщи хо̄тпав ул хотьютн во̄раяӈкве торас ва̄ри.

	Ань ты ва̄рмаль матъёмас по̄илттавес. Павел Кириллович ла̄выс, та̄н ётаныл акваг воритотуӈкве ва̄гтал патыс. Пенсиян патнэ̄тэ мус тот рӯпиты, по̄хын мины тах. 

	 

	Николай МЕРОВ
