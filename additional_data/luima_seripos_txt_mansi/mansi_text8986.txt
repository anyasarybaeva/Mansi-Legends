
Ха̄льӯс район Я̄сунт па̄вылт «Ма̄нь Ӯскве» ня̄врамыт ӯщлахтын ма̄ 1994 та̄л па̄сныл рӯпиты. Ка̄сыӈ туи са̄в ня̄врам ӯщлахтуӈкв ос о̄луӈкв тув ёхталы. Та̄нанылн тот пӯмыщ вос о̄лыс, тот рӯпитан хо̄тпат матыр-а̄ти йильпи тэ̄ла акваг та номылматэ̄гыт, акваг та ва̄рēгыт.
Елена Фризоргер ма̄нь та̄гыл тув ялантас, тот яныгмас. Тав ань такви туи порат тот рӯпиты, ӯщлахтын ня̄врамаквет ма̄ньщи ла̄тӈыл потыр­таӈкв ханищтыянэ. 
Туи порат Я̄сунтыт о̄лнэ̄ныл сыс та̄н ня̄вра­мыт ма̄гыс хӯрум смена ва̄рēгыт, са̄всыр щирыл ханищтыяныл – пēс ва̄р­малит урыл потыртэ̄гыт, ма̄щтырлан тэ̄лат сус­сылтэ̄гыт, ма̄ньщи ла̄тыӈ ханищтэ̄гыт, та юи-па̄лт а̄гит-пыгыт кон ёнгим ха̄йтыгтэ̄гыт. Э̄типа̄лаг пуссын аквъёт ё̄рнколт акван-атхатыглэ̄гыт, э̄ргēгыт, тӯлыглахтэ̄гыт. 
Ня̄врамыт ма̄ньщи ла̄тыӈ вос ханищтэ̄гыт, мо̄лты та̄л Елена Фри­зор­гер нэ̄пак щё̄питас, ос губернатор па̄лыл олн-нё̄тмилыл майвес. Ма̄к яныг тэ̄ланыл ты – ня̄врамыт ма̄ньщи ла̄тӈыл потыртаӈкв вос патнувыт, таима̄гыс ты тамле ёмас ос ты йист сака э̄рнэ тэ̄ла ва̄руӈкв о̄вылтахтас. 
Нэ̄ ты ханищтапе тох ва̄рыстэ – ма̄ньщи ла̄тӈанув нэ̄пак-ло̄мтыт хансым о̄лэ̄гыт, мо̄т акв тамле нэ̄пакытт во̄руит, ӯйхулыт, пормасыт, йӣвыт, пумыт ос ӯйрищит ху­рия­ныл по̄слым о̄лэ̄гыт. Ня̄врамакве хури ка̄тын-выгтэ, тавēн тув ро̄внэ ма̄ньщи ла̄тыӈ хо̄нтуӈкв э̄ри.
Тох ня̄врамыт ёт рӯпитым, а̄гирищит ос пыгрищит са̄в ма̄ньщи ла̄тыӈ ва̄ӈкв тах патэ̄гыт. Ты нэ̄пак-ло̄мтыт ёт са̄в­сыр щирыл рӯпитаӈкв ро̄ви. Та̄н пуссын йӣв то̄­тапсов тӣврын пиным о̄лэ̄гыт, акван ат тэ̄лыг­тахтэ̄гыт. 
Елена Владимировна рӯпататэ урыл тох ла̄выс:
– Ма̄н, ты йист о̄лнэ ма̄хум, ма̄нти ща̄нь ла̄т­ӈув ат ва̄глӯв. Ос ань яныг­ман ня̄врамыт ты ва̄рмалитыл сака пӯмща­лахтуӈкв патсыт. Ма̄нь ня̄врам мо̄т ла̄тӈыл мо­лях­нув потыртаӈкв паты, таима̄гыс ты ма̄н «Ма̄нь Ӯсквет» са̄всыр ханищ­тапыт ва̄руӈкв патсӯв.  
Туи Я̄сунтын ла̄тыӈ ва̄нэ хо̄тпа са̄в ёхталы, ты ён­гил хурип ханищтап а̄нумн ва̄руӈкве та̄н ты нё̄т­сыт. Ня̄врам ма̄ньщи ла̄тӈыл мощ потыртаӈкв те паты, ты сака ёмас. 
Тавēн хурит по̄слын нэ̄ Нина Дмитриевна Хатанзеева акваг нё̄ты, ань ты карточка-нэ̄пакыт пуссын тав ты по̄слысанэ. Ка̄сыӈ нэ̄пак-ло̄мт татем нё̄тнэ̄г ва̄рима, тот пил те по̄слувес, та̄ра на̄ӈки – манырсыр пил. Ӯйрищит, ва̄сыт, во̄руит пуссын ма̄к ёмащакв по̄слымат.
Ты та̄л о̄вылтахтам по­рат Сургут ӯст ты нэ̄пак-ло̄мтыт са̄выг ва̄рвēсыт, йӣп то̄тапсовн пинвēсыт. Ань Ло̄пмус ос Кимкъя­суй па̄влыгт о̄лнэ ня̄в­рамыт ты ёнгынутыл мӯй­луп­тавēсыт, та̄на­нылн ма̄ньщи ла̄тӈув ха­нищтаӈкв кӯпнитыг ос пӯмщиг вос о̄лыс. 
Ты э̄тпос о̄вылтахтам порат Ханты-Мансийск ӯст конференция ва̄рыг­лавес, са̄всыр ла̄тӈыт ханищтан ученый хо̄тпат, кӯщаит тув ёхталасыт. Елена Фризоргер Саран­па̄вылныл такви ханищ­тапе урыл ищхӣпыӈ ут хосыт потыртас, ма̄хумн таве хӯнтлуӈкве пӯмыщ о̄лыс. Тав ла̄выс, э̄рыӈ хотьют о̄с акв тамле рӯпата ва̄руӈкв те ка̄сащи, та̄н тавēн ла̄тыӈ вос тēтэ̄гыт, тав тах нё̄тыянэ.
Ма̄н ты ка̄ркам ма̄ньщи хо̄тпатн ла̄вēв, ты э̄рнэ рӯпата э̄лаль вос ва̄рия­ныл, э̄лаль вос тотыя­ныл. Ты йист ла̄тӈув мощща хо̄тпа ва̄г, мо̄рсыӈ хо̄тпа ма̄ньщи ла̄тӈыл потыр­таӈкв ка̄сащи. 
Ты рӯпата ва̄рнэ̄ныл ма̄гыс ё̄рыл вос пинавет, со̄тыл вос пинавет. То̄рум ёт, О̄тыр ёт.
Валентина УЗЕЛЬ
Е. Фризоргер тēтум хурииг
