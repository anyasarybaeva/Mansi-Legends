
Ягрим па̄выл Ха̄льӯс районт щар яныг па̄влыг о̄лы, тот са̄т со̄тыра арыгкем э̄лумхо̄лас о̄лэ̄гыт. Па̄влыӈ мир пуссын «Ӯринэ̄ква хо̄тал» янытлаӈкве яныгпо̄ль э̄тпос са̄тыт хо̄талэ̄т во̄выглавēсыт. Та хо̄талэ̄т 500 арыгкем хо̄тпат мӯйлуӈкве тув ёхталасыт.
Ты э̄лы-па̄лт Ягримт о̄лнэ ма̄ньщи, ханты ма̄хум «Ӯринэ̄ква хо̄тал» янытлаӈкве та̄нки туп акван-атхатыгласыт. Нэ̄ хо̄тпат ня̄враманыл ёт пасан ва̄руӈкве ос пӯрлахтаӈкве Ягрим ляпат о̄лнэ во̄рн ялантасыт. Ань ты хо̄тал округувт ка̄сыӈ па̄вылт янытлаве ос мӯй ма̄хум тув во̄выглавет. Сосса ма̄хум центрыт рӯпитан хо̄тпат Ягрим па̄вылт о̄лнэ мир ма̄гсыл «Ӯринэ̄ква хо̄тал» ань  о̄с  ва̄рыглэ̄гыт. 
Ты та̄л нила э̄тпос сыс Ягрим па̄вылт 20 ня̄врамыт самын патсыт, та̄н халанылт хӯрум ма̄ньщи манос ханты ня̄врамыг о̄лэ̄гыт. Та хо̄талт ты ня̄врамыт ос та̄н ща̄няныл-а̄щаныл янытлавēсыт ос мӯйлупсал майвēсыт. 

Творчество колт рӯпитан ма̄ньщи нэ̄г Анастасия Шарова ос Зоя Мелентьева ня̄врамыт ёт ялпыӈ хо̄талт э̄ргыт э̄ргысыт ос йӣквыт йӣквсыт. Культура колн ялантан а̄гирищит-пыгрищит  э̄ргуӈкве йӣквуӈкве тув о̄с во̄выглавēсыт. Ма̄ньщи ос ханты пēс йис ва̄рмалит ва̄нэ нэ̄ хо̄тпат Л.С. Тихонова, М.С. Вынгилева, П. С. Монина ос Л.М Ашарапова концерт о̄с суссылтасыт. Ты юи-па̄лт мӯй ма̄хум пуссын хӯл исмит ос ща̄й аюӈкве пасан ва̄тан во̄ввēсыт. 
Ялпыӈ хо̄тал э̄лы-па̄лт Ягрим па̄вылт о̄лнэ ня̄врамыт ма̄гсыл «Образ птицы в сказаниях Югры» нампа касыл ва̄рыглавес. А̄гит-пыгыт ка̄тыл по̄слум хурияныл тув кēтсаныл. Ты касылт но̄х-патум ня̄врамыт рӯпатаныл «Ӯринэ̄ква хо̄тал» янытлан порат суссылтавēсыт. 
Хум хо̄тпат касылыл ос щё̄пита̄лвēсыт, та̄н са̄лыӈ сун ӯлтта поргысыт ос тыньщаӈ рēпыгтасыт. Но̄х-патум хо̄тпат мӯйлупсал майвēсыт. Ты юи-па̄лт мӯйлын ма̄хум пуссын то̄рло̄мт йӣвн 
нэ̄гсалаӈкве во̄выглавēсыт. 
Галина Вынгилева хансум потыр ма̄ньщи ла̄тӈыл Людмила Теткина хансыстэ
