
Ка̄сыӈ па̄вылт акв-кит хо̄тпа о̄лы, та̄н ма̄хум о̄лупсаныл пӯмыщнувег ва̄рияныл, ка̄с тотэ̄гыт ос о̄лнэ ма̄наныл э̄лаль вос ялты, ня̄врамыт са̄всыр тэ̄латн ханищтыяныл. Акв тамле нэ̄ урыл ам на̄нан хансэ̄гум. Тыи Инна Сергеевна Бринстер, тав Кондинский район Шугур па̄вылт самын патыс. Ань хо̄т рӯпиты, маныр ва̄ри, ты урыл нэ̄ такви ма̄навн потыртас.
— Ам Шугур па̄вылт школа кӯщай ва̄ӈын нэ̄г рӯпитэ̄гум, тот ня̄врамыт ханищтан ос янмалтан ва̄рмаляныл уральтыянум. Хус та̄л арыгкем ювле хультум порат «Шугуряночка»  нампа йӣквнэ кол ва̄рсум. Та сыс са̄в ня̄врам йӣквуӈкве ханищтасанум, о̄выл а̄гит-пыгыт хосат школа а̄стласыт ос мо̄т ӯсытын о̄лмыгтасыт.  Ва̄им, са̄ль, то̄ват па̄влувн ювле ат ёхтэ̄гыт, хо̄т-а̄ти мо̄т ма̄т рӯпитэ̄гыт. Ос ма̄н школав а̄стлам а̄гит-пыгыт ма̄н палтув ке щалтсэ̄гыт, пуссын хотща̄гтым о̄лэ̄в.
Ня̄врамыт йӣквнэ колн 1995 та̄лт атуӈкве патсанум, то̄нт округ департаментныл ма̄н школавт сосса ма̄хум пēс наканыл ялтуптаӈкве ла̄ввесӯв. Районувт янгыщ хо̄нтаӈ ма̄ньщит о̄лэ̄гыт, ос та̄н ща̄нь ла̄тӈаныл ёрувлаӈкве патсаныл. То̄нт па̄влувт хӯрмахкем матум хо̄тпа ла̄тыӈ ва̄сыт ос воссыг нэ̄мхотьют ат потыртас. Ма̄н таима̄гыс йӣквыт ос э̄ргыт ханищтаӈкве патсӯв. Ты рӯпатам о̄вылтамум порат ам Руслан Бринстер о̄йкамн са̄в нё̄твēсум. Тав то̄нт школат рӯпитас, ня̄врамыт та̄ксарыг ēмтнэ хо̄тпаг о̄луӈкве ханищтас. Мēн аквъёт матумпа̄ла хо̄нтаӈ ма̄ньщи рӯтанэ палт ялантасмēн. О̄йкам та̄наныл сыресыр касылыт урыл китыгласанэ, ам ос йӣквыт, э̄ргыт пӯмщаласум.
Школавт ня̄врамыт ма̄ньщи ла̄тӈыл потыртаӈкве ханищтавет кос, тыи Сакв ма̄ньщи ма̄хум потыртанэ̄ныл щирыл. Таи ёмас, то̄нт ма̄н палтув кит нэ̄г рӯпитаӈкве ёхтысы̄г, тыи Валентина Ильинична Вахрушева (Яптина) ос Ирина Семёновна Шив-торова (Хатанзеева). Тэ̄н сас Саранпа̄вылныл о̄лнэ нэ̄г ос Ханты-Ман-сийскат педучилище а̄стламēн юи-па̄лт Шугурн кēтвесы̄г. Вален-тина Ильинична ня̄врамыт ма̄ньщи ла̄тӈыл потыртан ма̄гыс сака са̄в рӯпиты. Ирина Семёновна а̄гирищит-пыгрищит сосса ма̄хум о̄щнэ са̄всыр пормасыт ва̄руӈкве ханищты. Тувыл такви э̄ргуӈкве ос са̄ӈквылтапыл са̄ӈквыл-таӈкве ханищтахтас. Ты нэ̄г ня̄враманув ёт са̄всыр касылыт касэ̄гыт ос но̄х-патыглэ̄гыт.
Ам амки рӯпатам ва̄рнэм порат хо̄т маныр ат торгамтасум, ханищтан са̄всыр хащта̄л ва̄рмалит Саранпа̄выл искусства школаныл та̄ра-паттысанум. Ту-выл видеокассетат сун-сыглым ня̄врамыт ёт ма̄ньщи йӣквыт йӣквуӈкве, э̄ргыт э̄ргуӈкве ханищтахтасӯв. Ос ётыл та школаныл ёхталам ня̄врамыт ма̄нав са̄ӈквылтаӈкве ханищтасаныл ос Герман Хатанзеевын са̄ӈквылтапыл ва̄рвесӯв. Ма̄н Дмитрий Георгиевич Агеевын яныг пӯмащипа ла̄тыӈ ла̄вēв, тав рӯпататэ э̄руптан хо̄тпа. Ня̄враманув таве хӯнтлым пēс накыт э̄лаль пӯмщаласаныл. Ма̄н пуссын аквъёт сыресыр касылытын ялсӯв. Округ янытыл манос мо̄т хо̄н ма̄н ня̄враманув ӯщлахтуӈкве аквъёт тотыгла̄лсанӯв, та сыс ма̄нки халувт о̄с ханищтахтасӯв. То̄нт хотальа̄ти са̄в ма̄н ялантаӈкве вēрмысӯв, тыи округ па̄лыл сосса мирн нё̄тмил ва̄рнэ комитетн акваг нё̄твесӯв. Ханты ма̄хум йӣквыт ос э̄ргыт ва̄ӈкве ма̄нав Мария Кузьминична Волдина ханищтас. Ма̄н пēс мо̄йтыт, потрыт тӯлыглапыг щё̄питыянӯв, ма̄нки тув э̄ргыт, йӣквыт ва̄рēв ос ялпыӈ хо̄та-лыт мӯйлынэ̄в порат суссылтыянӯв. Ӯринэ̄ква ос Ворщик хо̄талыг о̄с ва̄рыглэ̄в.
Ня̄врамыт ханты ос ма̄ньщи маснутыл ю̄нтвēсыт. Ма̄н, ва̄им, мас-нутанув ос йӣкванув янытэ̄т сосса ма̄хум хурип ат о̄лсыт, та̄н мощ мо̄т щирыл сусхатасыт. Ань па̄влыӈ ма̄хум та̄нки ща̄нь ла̄тӈанылт, йӣкванылт, маснутанылт э̄лаль пӯмщалахтуӈкве патсыт, воссыг ат э̄ссамтэ̄гыт. Хо̄нтаӈ ма̄ньщит пēс о̄лум наканыл ул та со̄ймысыт, ос ма̄н Та̄гт, Лӯсум, Сакв ма̄ньщит нупыл сунсым о̄с но̄х-во̄рмалтаӈкве патсанӯв.
 
