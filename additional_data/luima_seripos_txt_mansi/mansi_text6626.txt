
Ам на̄нан акв вепс о̄йка урыл потыртэ̄гум. Тав наме Николай Васильевич Подрезов. О̄йка Ленинградский область Ломоносовский район Михайловский па̄вылт о̄лы ос та̄л котиль э̄тпос ва̄т нупыл о̄выл хо̄талт тав 70 та̄лэ то̄влыс. 
Мо̄лты таквс Выборг ӯст Россия янытыл мощ­щаг хультум финно-угор­ский ос самодийский ми­рыт культураныл суссыл­тан VI фестиваль о̄лыс. Тот э̄р­гын ос йӣквнэ ма̄хум, ка̄тыл пормасыт ва̄рнэ ма̄щ­тыр хо̄тпат мӯйлысыт. 
Ань ты мӯйлын ма̄хум халт ам Николай Подре­зов ёт ва̄йхатасум. Тав ка̄тыл ва̄рим са̄всыр пор­масыт такталым лю̄ля­хо̄лыс.  
То̄нт ам пӯмщалахтын ма̄гыс ляпан о̄с йисум, тувыл та ва̄рнутанэ о̄выл­тыт китыгласлум. 

Николай Васильевич ла̄выс: «Ам хосат та̄гыл ра̄ктыныл а̄ныса̄н по̄щ­гын рӯпатал пӯмщалах­тэ̄гум, вепс ма̄хум ты пēс наканыл ёмщакв та̄ра-паттыслум. Хумус пормасыт ва̄рыглавēсыт, амки о̄с ханищтахтасум,  тувыл мо̄т ма̄хум ханищ­таӈкве патсанум.
Тыт ань ижор ма̄хум ка̄тыл ва̄рум пормасаныл ам суссылтэ̄гум. Тамле а̄ныса̄ныт ижорыт пēс порат ра̄ктыныл ва̄рсыт, тыт туп та̄н ма̄нь хури­яныл сувенир паттыиг тотсанӯв. Ижорыт пēс о̄лупсаныл о̄вылтыт мо̄т ма̄хум щар мощща ва̄гыт, тувыл та̄н пормасаныл о̄с мо̄рсыӈ ма̄т о̄лэ̄гыт. Ам туп ва̄гум «Рущ музейт» лов арыгтем пēс а̄ны­са̄­ныт, ос Эрмитажит кит порсамыг о̄лэ̄г, тувыл та.

Нёлолов та̄л ювле хуль­тум порат ам Кинги­сеппский район Ручьи па̄вылт тамле хурип а̄ныса̄ныт ка̄саласанум. То̄нт па̄выл ляпат ма̄ ёлы-па̄лт хот-саквалым пēс а̄ны ло̄мтыт хо̄нтвēсыт. Тувыл тамле ва̄рмалитыл пӯмщалахтын хо̄тпат ёт ам тув ма̄ хилуӈкве ялсум. 
Тот са̄всыр а̄ныса̄н ло̄м­тыт хо̄нтсӯв ос ла̄щалт ма̄нки акван-ханлысанӯв. Та щирыл сыресыр кув­шиныт, пӯтыт хурияныл янытэ̄т та̄ра-паттысанӯв. Тыг ам «Керамика Ям­бургского уезда» нэ̄пак тотсум, тув та а̄ныт пēс хурияныл по̄слым о̄лэ̄гыт. 
Ам ань о̄с акв тамле нэ̄пак амки щё̄питэ̄гум, тот оятский керамика о̄выл­тыт потрыт хансэ̄гум. Тыи вепсыт та̄н пēс щирыл о̄ньщум пормасаныл. Ты коныпал ам мо̄т са̄всыр потрыт о̄с хансэ̄гум. Таи­ма̄гыс Россия писателит Союзн пирмайтавēсум.

Ра̄ктыныл по̄щгуӈкве ма̄ньлат хо̄тпат ханищ­та­санум, та̄н ос ня̄врамыт ёт ты накыт э̄лаль тотыяныл. Кингисеппский район Вистино па̄вылт Дмитрий Ткачёв рӯпиты. Тав Ижор­ский музейт «Сойка» нампа ра̄ктыныл по̄щгын колнак щё̄питас, ос тот ижемский керамика пēс нак но̄х-во̄рмалтытэ».   
Николай Подрезов оятский керамика тэ̄лат но̄х-во̄рмалтан ма̄гыс 2014 та̄лт «Душа России» янытлан премиял мӯй­луптавес. Тувыл тав пот­рыт ман стихыт хансы. Ищ­хӣпыӈ ут хосыт о̄па­рищ­наме щирыл кисха­тэгы̄н ке, то̄нт потранэ пуссын тот ловиньтаӈкве вēрмияны̄н.
Такви урēт тав тот хӯл­тыс: «Ам Ленинградский областьт о̄лэ̄гум, ма̄нь па̄вылквем янытлылум, ка̄тагумтыл ва̄рнэ пēс накум ос поэзия э̄руп­тэ̄гум». 
Ань 70 та̄лэ то̄влуме кастыл ма̄н Николай Васильевич янытлылӯв, пуста̄гыл са̄в та̄л вос о̄лы, са̄в нё̄тнэ пормасыт вос ва̄ри. 
Тамара МЕРОВА
