
Свердловский область Ивдельский район Полуночный па̄вылт ма̄ньщи ня̄врамыт ханищтахтэ̄ит. Тот сака хосат та̄йл интернат ӯнлы, тув са̄всыр па̄влытныл ма̄ньщи ня̄врамыт ос рущ ня̄врамыт акван-атвēсыт. Ань туп ма̄ньщи ня̄врамыт тот ханищтахтэ̄ит. 
Ам ос тот нёлолов та̄л ханищтах­тасум, ты э̄лы-палт ам ща̄нюм тот ханищтах­тас, сасгум. Кēраско­лыӈъя па̄влыӈ ма̄ньщит пуссын тот ханищ­тахтасыт. То̄нт интер­натта сака са̄в ня̄врам о̄лыс, ма̄ньщи ня̄врам коныпал ос рущ ня̄вра­мыт о̄лсыт. 
Та порат тот хӯрум­са̄т манос ниласа̄т ня̄в­рам ханищтахтас, ётыл пуссын ня̄врамыт ла̄к­ква-тотвēсыт. Ма̄ньщи ня̄врамыт Серов ӯсн, рущ ня̄врамыт ос ма̄ янытыл хоталь-а̄ти то­тыйлавēсыт, интернат лап-пантыйлавес. 
Хунь ам ханищтахтын ма̄ныл Серов ӯст по̄й­т­сум, Полуночный па̄­вылт интернат ма̄ньщи ня̄врамыт ма̄йс ос па̄­лый-пӯсвес, са̄ртын кус­вес щар лап-пантуӈкв, тувл ма̄ньщи ня̄врамыт арый­таптаӈкв Серов ӯст. Ма̄ньщитна лю̄ль о̄лнув ня̄врамыт ма̄йс таяныт ва̄йл э̄л яла­саӈкв. 

Ётыл ма̄н ня̄врама­нув акв тув тотвēсыт, ань тот ханищтахтэ̄ит. Та̄н тот арыйтасыт та̄нк­кеныл, то̄в ня̄врамыт ханищтахтан ма̄наныл холтасаныл. Ма̄ньнув ня̄врамыт тот арыйта­сыт э̄лаль ханищтах­таӈкв.
Акв пыйрищ тот ха­нищтахты, тав Пакин па̄вылныл о̄лы, наме Пакин Никита Алексе­евич, тав интернатта каӈке ам ётум ханищ­тахтас, наме Мохин Илья. Мēн тав ётэ акв класста ханищтахтасмēн, тэ̄н ща̄нēн наме Пакина Тамара, Никита ос а̄ще наме Пакин Алексей, та̄н па̄вланыл наме Тальтия. 

Илья ань армиян вуйвес, та̄н ос ань та̄нк­кēныл юн о̄лэ̄гыт, Никита а̄ще во̄рт во̄­раим ё̄мыйты, ща̄не ос юн ӯнлы, пыге ня̄врам о̄ньщим. Ильятэ ма̄ньщи нэ̄ ёт о̄лы, наме Пакина Варвара, ня̄врам о̄ньщēй. 
Тувыл ос Анямова Надежда, тав ос Ушма па̄вылт о̄лнэ а̄й­рищ, тав ам сасгум а̄йи, сасгум наме Анямов Николай. Пēс ос Кēрас­колыӈъя па̄вылт о̄лыс, ань сасгум хӯрум ня̄в­рам о̄ньщи, щар ма̄нь пый­рище наме Костя, яныйнув пыйрище наме Толя. 
Ам а̄пщирищум Сашам о̄с тот о̄лы, мēн а̄пщи­рищмēнтыл акв мат порат Пакин па̄­вылт о̄лсумēн, ётыл ща̄нюмēн порсас, сас­гумēн мēнамēн таки­на̄тэн висайе. 
Тав мēн ма̄йсылумēн ань сома а̄щ, тав нэ̄тэ ос сома ща̄нь. Тав наме Бахтиярова Наталья Савельевна. 
Ма̄н пēс, хунь сасгум яныйнув пыге самна патыс, ос Кēрасколыӈъя па̄вылт о̄лсув, ётыл ущ Ушма па̄вылн ва̄нтла­сув, са̄р­тын лю̄ль о̄лыс, ань ос та па̄вылт о̄луӈкв ханьщувласув. 

Акв пыйрищ ос Лэ̄пла па̄вылныл о̄лы, наме Анямов Максим. Тав ос ща̄не наме Анямова Татьяна Владимировна, хум ва̄рыс, тувыл Лэ̄пла па̄вылн о̄луӈкв минас, са̄ртын Кēрасколыӈъя па̄вылт о̄лыс, ётыл Ушма па̄вылн о̄луӈкв ва̄нтлас, Ушма па̄вылныл ос Лэ̄пла па̄вылн.
Максим яйа̄ги о̄ньщи, наме Таня Анямова, яглаӈаныл наме Тасма­нов Владимир, сака хо­сат та̄йл та̄н тот аквъёт о̄лэ̄ит. Та коныпал ос нилах ман хӯрмах ня̄в­рам арыйтас, тувыл та.  
Хоты ня̄врамыт ха­нищтахтан пораныл холас, э̄лаль ханищтах­таӈкв минасыт, э̄лаль туп а̄йит ханищтах­тэ̄ит, акв а̄йи наме Тасма­нова Анна Андреевна, Краснотурьинск ӯст лēк­карыг ханищтахты, тыил ты по̄йты. 
Пыит о̄с ат таӈхēит ханищтахтаӈкв, мина­сыт юв, юн о̄луӈкв, во̄­раяӈкв, ща̄нянылн-а̄щанылна нё̄туӈкв. Со̄рп лэ̄с ӯнттэ̄гыт, хунь со̄рп патаве, хот-па̄йтъ­яныл, арыйтам нё̄влит тына­лыяныл.Та̄нки ма̄й­саныл хот-то̄с­лы­яныл, ос нё̄хыс кēрняль ӯнт­тэ̄ит, нё̄хыс сове ань тыныӈ, нёхыс сов рущит сака во̄вēит. То̄в порат ва̄с па̄тлуп­тэ̄ит, кӣсупа, щёпыр. Тӯяй о̄с щёпыр, я̄три тӣмна ялантэ̄ит, я̄ӈкыл­ма̄нна со̄рп ла̄щуӈкв. 
Та коныпал ос о̄сэва̄­тал ма̄ньщи э̄рнэ по̄р­ма­сыт ханищтахтэ̄ит ва̄руӈкв, ма̄ньщи суныт, колыт, ёсат, тамле рӯпата сака та̄кищ та̄рвитаӈ, э̄лумхо̄лас таккēт кол ӯнттуӈкв ат вēрми, таи ма̄йс па̄влыӈ ма̄ньщит акван-нё̄тхатым та̄нки халанылт о̄лэ̄ит. 

Туи ос нё̄рн ялан­тэ̄ит, тот са̄лыт па̄т­луптэ̄ит, нё̄вле акв тот хот-то̄с­лыяныл, ня̄р нё̄­выль юв тотуӈкв сака та̄рви­таӈ. То̄в ня̄врамыт ос нэ̄мхотьютна ат ха­нищ­тавет, та̄н та̄нки хань­щув­лэ̄ит мо̄т э̄лум­хо̄лас ляльт сунсым. А̄й­ит ос ща̄нянылна пӯрка ю̄нтуӈкв ханищтавет, ня̄ра, ма̄ньщи суп. 
Та коныпал пил ва̄тэ̄ит, ла̄хыс атэ̄ит, юн хот-па̄йтыяныл тэ̄лы тэ̄нэ ма̄йс. Ма̄н тащир ка̄сыӈ та̄л ва̄рēв. То̄в порат рущит ёхтэ̄ит, па̄йтым ла̄хсыт, пилыт ё̄втъяныл. 
Ма̄ньщит кос хунь ня̄враманыл ёт аквъёт матыр ва̄рсыт, ма̄ньщи ня̄врамыт кос хунь ка̄р­камыт о̄лсыт, ща̄няны­тна, а̄щанытна нё̄тсыт. Ань ос туи ня̄в­рамыт пус­сын рӯтана­ныл ёт юн о̄лэ̄ит, осэва̄­тал са̄в­сыр ва̄р­маль щакв­щēйт. 

Ань тах о̄йттур э̄т­поста ма̄хмыт пуссын нёрна минэ̄ит, нё̄р я̄ ва̄тат яныйман тэ̄рпиӈ та̄р хилуӈкв, тувыл са̄юмпум атуӈкв. Нё̄рн та̄н ла̄йлыл ё̄мēит, кит хо̄тал хӯлым лё̄ӈх хосыт, хӯнтаныл сака та̄рвитаӈыт. 
Нё̄рн ёхтынэй мус щар ва̄йта̄л патэ̄ит. То̄в порат тувле нупыл миннэ ма̄шинан та̄лэ̄ит, мощ тотавет, э̄лаль ос ла̄йлыл ё̄мирищит. Нё̄р ва̄тат ос ма̄ньщит о̄лэ̄ит, пēс а̄щаныл ӯнттум ко­лытта, нё̄р алат ос ё̄рн­кол тӯщтэ̄ит. 
Нё̄рыл ка̄сыӈ хо̄тал хӯнт ёт сака та̄р­витаӈ ёл-та̄ртахтуӈкв, тувыл но̄х-ха̄ӈхуӈкв. Та ма̄йс та̄н та̄рвитаӈ хӯнтаныл арыйтаптыя­ныл а̄щаныл колт, ёт тэ̄нут мощ ло̄мт выит. Хунь тэ̄нутаныл нё̄рт холы, акв хотьют ёл-кēтаве, тэ̄нут ма̄йс. 

А̄лпыл ос ква̄лэ̄ит  хо̄тал па̄лытна нё̄р хо­сыт я̄ ва̄тат яныйман тэ̄рпиӈ та̄р кинсуӈкв та минэ̄ит, ёмнэ мус ос саюмпум маныйтэ̄ит.  Ётыл хунь юв ёхтэ̄ит, тэ̄рпиӈ та̄рыт рущитна тыналыяныл. 
То̄в рущит ёвтэ̄ит, то̄в рущитна ат э̄ри, то̄ват ос щар ат ва̄яныл маныр тай. Хунь тыналыяныл, та олныт мус ос маныр таӈхēит, таи та ёвтэ̄ит, хунь интернатна минэ̄ит. 
Ма̄ньщи ня̄врамыт тащир та хотум ка̄ркам­лахтым о̄лэ̄ит. Нэ̄мат хотьют нэ̄мат хуньт ат савлахты, рӯпитаӈкв пуссын ха̄сэ̄гыт. 
Евгений АНЯМОВ
Д. Жорник мим хурит
 
