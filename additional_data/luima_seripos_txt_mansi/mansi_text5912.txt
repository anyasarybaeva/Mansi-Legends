
Округ Думат рӯпитан депутат Александр Новьюхов сосса ма̄хум ос са̄всыр кӯщаит сапра̄нин Ханты-Мансийск ӯст акван-атыгласанэ.
Тав ла̄выс, ма̄ньщит, хантыт ос ё̄рн ма̄хум пēс йис та̄гыл са̄лы ӯрим о̄лэ̄гыт. Та̄нанылн нё̄тнэ ма̄гсыл ань са̄всыр са̄к­коныт ос программат пирмайтавēсыт. Ты мирыт хумус нё̄тавет, та урыл са̄всыр ма̄тт рӯпитан кӯщаит сапра̄­нит потыртасыт. 
Округувт ань кит предприятиягт са̄лыт о̄ньщавет. Акватэ Ха̄льӯс район Саранпа̄вылт о̄лы, мо̄танэ Белоярский район Касум па̄вылт рӯпиты. Ты коныпал 17 крестьянский хозяй­стват ос 400 арыгкем сосса щēмьят та̄нки са̄лыяныл ӯрим о̄лэ̄гыт. Та̄н пуссын аквъёт 37 со̄тыра арыгкем са̄лы о̄ньщēгыт. 2020 та̄лт «Развитие агро­промыш­ленного комплекса» нампа программа хосыт ты ма̄хум 32 млн 506 со̄тыра солко̄вил тах та̄ставет. Сосса мирыт ма̄гсыл пирмайтым программа щирыл акв щēмья 15 са̄лы ёвтуӈкве вēрми. Акв ӯйхул ёвтнэ ма̄гсыл 10 со̄тыра сол­ко̄вил ойтавет. 2016-2018 та̄лт сыс нёлолов хо̄тпа са̄лыт ёвтманыл ма̄гсыл 883 со̄тыра солко̄вил та̄стувēсыт. 
Александр Новьюхов ла̄выс, ань округ мир­колт рӯпитан хо̄тпат  ты ма̄хум нё̄тыяныл. Акват са̄лыт ёвтнэ̄ныл ма̄гсыл, мо̄таныт во̄ркол ӯнттын, моторха̄п ос мо̄т нё̄тмил ма̄гсыл олныл та̄стыяныл. Сосса ма̄хум ань са̄всыр кӯщаит палт нё̄тмил во̄вим та ялан­тэ̄гыт. 
Уполномоченныиг о̄лнэ нэ̄ Наталья Стреб­кова сосса ма̄хум та̄рви­тыӈ ва̄рмаляныл урыл о̄с потыртас. Пирмайтым программа щирыл, хо̄тпа о̄влэ̄т такви са̄лы ёвты, тувыл нэ̄паканэ кӯщаитн кēтыянэ, ос туп та юи-па̄лт 70% са̄вит олнанэ ювле ойтавет. Пēс йис ма̄т о̄лнэ то̄ва щēмьят олн ат о̄ньщē­гыт, та̄нки са̄лы ёвтуӈкве щар ат вēрмēгыт. Кӯщай нэ̄ ла̄выс, ань ты нэ̄пакн йильпи ла̄тыӈ хансуӈкве э̄ри, нуса тотнэ щēмьят олн ойтта̄л са̄лыл государство па̄лыл нас вос ёвтавет. Тох са̄внув ма̄хумн нё̄туӈкве ро̄ви. Сапра̄нин ёхталам кӯщаит ла̄всыт, ты ва̄рмаль урыл ань тах номсахтэ̄гыт.
Аквта порат кӯщаит этнотуризм тэ̄ла урыл потыртасыт. Пēс йис ма̄т о̄лнэ сосса щēмьят палт са̄внув мӯй хо̄тпат хумус во̄виньта̄луӈкве э̄ри, та урыл потыр о̄с о̄лыс. 
Людмила ТЕТКИНА        
