
Округ кӯщай ва̄ӈын хум Анатолий Уткин о̄йттур э̄тпос 15 хо̄талэ̄т сапра̄ни ва̄рыглас. Манаса̄вит пыгыт лусытаӈкве тотвēсыт ос хоты ӯсын манос па̄влын та̄н кēтвēсыт, та урыл призывной комиссият рӯпитан хо̄тпат китыгласанэ.
Комиссарыг рӯпитан кӯщай хум Андрей Каза­ков ла̄выс, ма̄н округув­ныл 18-27 та̄л яныт ма̄нь­лат хо̄тпат армиян ань кēтвēсыт. Яныгпо̄ль э̄т­пос о̄выл хо̄талныл о̄йт­тур э̄тпос 15 хо̄талэ мус Пыть-Ях ӯсн акв со̄тыра 400 пыгыт тотвēсыт. Ма̄н округувт о̄лнэ пыгыт та ӯст о̄влэ̄т акван-атавет. Ты ня̄врамыт халт лов пыгыт «Президентский полкыт» лусытаӈкве минасыт. Мо̄таныт Россия янытыл са̄всыр ма̄н кēтавēсыт.
Ка̄сыӈ ма̄ньлат пыг маснутыл ос олн о̄щнэ карточкал тот майвес. «Позвони маме» нампа проект хосыт пыгыт пуссын юв свонитан ма̄г­сыл сим-картал мивет, оманыл ёт потыртаӈкве вос вēрмысыт. 
Пыть-Ях ӯст о̄лнэ пункт-колт пыгыт лēкка­рытын ёмащакв ураль­тавēсыт, манхурип а̄гм о̄ньщēгыт, ёмащакв тот сусвēсыт, ос туп ты юи-па̄лт э̄лаль кēтвēсыт. Ко­рона­вирусыл а̄гмыл ул вос ēмтсыт, о̄лнэ коланыл акваг ловтвес, темпе­ра­тура о̄ньщēгыт ман а̄ти, акваг китыглавēсыт ос ка̄таныл ловтуӈкве акваг ла̄ввēсыт. 
Армиян миннэ пыгыт тот концертыл ва̄рыгла­вēсыт ос кинал суссы­талвēсыт. Аквта порат «Дорогами героев – дорогами памяти» нампа суссылтапн сунсуӈкве тотыглавēсыт. 
 
Округ мирколныл кēтым ля̄ххал ма̄ньщи ла̄тӈыл Людмила Теткина хансыстэ  
