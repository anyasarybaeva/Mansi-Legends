

	1941 та̄л лӯпта э̄тпосэ̄т ма̄н ма̄вн пилыщмаӈ ля̄ххал ёхтыс – яныг хо̄нт-капай (Великая Отечественная война) о̄вылтахтас. Хум хо̄тпат пуссын хо̄нтлуӈкве тотвēсыт, нэ̄ хо̄тпат ос ня̄врамыт рӯпитаӈкве патсыт.


		Ка̄сыӈ колхозт ма̄хум план щирыл рӯпитасыт, хо̄нтлум мирн нё̄тсыт. Тамле девиз-ла̄тыӈ о̄щсыт: «Всё для фронта, всё для Победы». Рӯпитаӈкве а̄лпыл минэ̄гыт, хунь турманлы, юв ущ ёхтэ̄гыт. Ла̄гыл маснутаныл лолтал ю̄нтуӈкве ат а̄лымасыт, тув мус та рӯпитасыт. Янге-ма̄не сыманыл э̄тгалавēсыт, алпияныл по̄львēсыт, тох та саваласыт. 

		Нэ̄ хо̄тпат ос ма̄ньлат ма̄хум хӯл алыщласыт, баржа тӣвырн та̄рвитыӈ хӯргыт тотсыт, харттысыт. Щар ма̄к та̄рвитыӈ рӯпата та̄н та ва̄рсыт. Та порат ма̄хум пуссын яныг сав тотсыт, о̄лупса то̄нт сака пилыщмаӈ о̄лыс.

		Ха̄льӯс район Кульпас па̄вылт ань хо̄нтлум хо̄тпа а̄тим, пуссын хотталь щалтсыт. Ос то̄нт о̄лум мир халт то̄ва э̄кват па̄влувт ань о̄лэ̄гыт, та пора та̄н ёмащакв номияныл. Хумус та̄н о̄лсыт, рӯпитасыт, ты урыл ма̄навн потырта̄лэ̄гыт. «Труженик тыла» нам пуссын ат о̄ньщēгыт, та порат э̄рнэ нэ̄пакыт тыгле-тувле тотыглавēсыт, хот-тыпылтавēсыт, та̄наныл о̄щнэ мӯсхал кол а̄тим о̄лыс. Ань тыгыл э̄лаль ты э̄кват урыл ловиньтэ̄н.

		Мария Ильинична Семичастных 1922 та̄лт лӯпта э̄тпост Андреевка па̄вылт Голышмановский район Тюменьский областьт самын патыс. Тав ма̄ньта̄гыл рӯпитаӈкве патыс, колта̄гланыл витыӈ мельница о̄ньщас, я̄ ва̄тат лю̄лис. Ва̄т арыгкем мис о̄щсыт, Мария Ильинична та̄наныл уральтасанэ. Колхоз рӯпата ва̄рсыт – картопка ос мо̄т тэ̄нут ӯнттысыт, хилсыт, пум ва̄рсыт, колас ва̄рсыт. Хо̄тал палыт рӯпитанэ̄ныл юи-па̄лт ос мо̄т рӯпата ва̄руӈкве минэ̄гыт – на̄йиӈтуйт яласан лё̄ӈх ва̄рсыт. Э̄ти ос носкит, па̄ссат сагсыт, ты пормасаныл пуссын хо̄нтлын ма̄н кēтыгласаныл, пум о̄с тув кēтыгласыт. На̄йиӈтуйт ёхты, сакватым ма̄хум тотавет, та̄нанылн нё̄тэ̄гыт, щаквитыл тотыяныл, тэ̄нутыл мыганыл. Та порат тэ̄нутыл карточкат щирыл майлувēсыт.

		Мария Ильинична та пора акваг номим о̄ньщитэ, но̄х-патум хо̄талт та̄н пуссын ща̄гтсыт. 1950 та̄л порат тав Кульпас па̄вылн ва̄нтлыс, пӯльницат тэ̄нут па̄йтым рӯпитас, тувыл пенсиян минас. Хӯрум ня̄врам янмалтас. Мария Ильинична са̄в та̄л рӯпитаме ма̄гыс янытлан нэ̄пакытыл ос ма̄глын тагатан по̄сытыл майлувес.

		Фаина Михайловна Бешкильцева 1925 та̄лт ма̄нь таквс э̄тпост Кировский область Суворова па̄вылт самын патыс. 1937 та̄лт тав колта̄глэ Омский областин Лобва па̄вылн ва̄нтлыс. Яныг хо̄нт порат тав школат ханищтахтас ос колхозт рӯпитас. Фаина Михайловна тох ты потыртас: «1941 та̄л сака та̄рвитыӈыг о̄лыс – витэ яныг, пум ва̄рнэ ма̄т пуссын а̄маравēсыт. Пум са̄всыр ма̄т киссӯв, ва̄рсӯв, мисыт ос лувыт тэ̄та̄л ул вос патэ̄гыт. Тэ̄лы порат та̄н ма̄гсыланыл тыпйӣв са̄м нильсӯв. Хӯл алыщласӯв, баржат тэ̄нут тотэ̄гыт, тот рӯпитэ̄в, то̄тапыт а̄лумтэ̄в. Сэ̄лыглам олнанув пуссын хо̄нтлын ма̄н кēтыглавēсыт. 1942 та̄лт ам са̄т класс а̄стласум, э̄лаль Ханты-Мансийск ӯст о̄лум фельдшерско-акушерский школат ханищтахтуӈкве патсум. 1945 та̄лт а̄стласлум, Ха̄льӯсн рӯпитаӈкве кēтвēсум, тувыл ос Кульпас па̄вылн ва̄нтласум. Хо̄нтлам нак оигпаме порат ам Кондинский па̄вылт о̄лсум, рӯпатам щирыл тув кēтсувēсум. Ты ёмас ля̄ххал ам тот хӯлыслум. Клуб колт ма̄хум ща̄гтым маттем та мӯйлысыт. Ты пилыщмаӈ хо̄нт оигпам юи-па̄лт о̄лупса сака та̄рвитыӈ о̄лыс, тэ̄нут ос тэ̄рпи торыӈ а̄тим о̄лыс. Ам Няхлаӈ, Ягрим ос Саранпа̄вылт рӯпитасум, тувыл 1953 та̄лт Кульпаст акваг та о̄лмыгтасум. 1975 та̄лт пенсиян патхатасум, ос тувыл э̄лаль о̄с са̄в та̄л пӯльницат рӯпитасум, 2002 та̄л мус».

		Фаина Михайловна хӯрум ня̄врам о̄ньщи. Са̄в та̄л рӯпитаме ма̄гыс Ха̄льӯс район кӯщаин ос округ губернаторн янытлан нэ̄пакытыл ос ма̄глын тагатан по̄сытыл майлувес. Кульпас па̄выл депутатыг са̄в щёс пēрия̄лвес. 

		Анна Никитична Монина ма̄ньщи хо̄тпа, 1927 та̄лт я̄ӈк на̄тнэ э̄тпост Ха̄льӯс район Куги па̄вылт самын патыс. Кульпаст атыт класс мус ханищтахтас, тувыл Куги па̄вылт колхозт рӯпитаӈкве о̄вылтахтас. 1943 та̄лт Кушеватский район Горки па̄вылн рӯпитаӈкве кēтвес. Хӯл пиннэ ма̄гыс пӯщкат ва̄рсыт, хӯл алыщласыт, солвалтасыт. Носилкатыл солвал а̄лумтасыт. Мощ хуēгыт, а̄лпыл та ква̄лэ̄гыт, хо̄тал палыт рӯпитэ̄гыт. Сака та̄рвитыӈ о̄лыс, торыӈ маснут ат о̄щсыт, тох та рӯпитасыт.

		1946 та̄лт Анна Никитична такви яныгмам па̄влэ̄н минас, колхозт кассирыг рӯпитас. Олн ма̄гсыл Сортыӈъя па̄выл мус ла̄глыл яланта̄лыс. 1951-1957 та̄лытт са̄лыӈ-колыӈ хо̄тпат ёт Нё̄рт яласас. Тувыл Кульпасн ва̄нтлыс, зверофермат охсарыт тыттым рӯпитас. Пенсиян минаме юи-па̄лт о̄с са̄в рӯпитас. Анна Никитична са̄т ня̄врам о̄ньщи. Са̄в грамотатыл, янытлан пищматыл ос ма̄глын тагатан по̄сытыл майлувес.

		Нина Семёновна Мурайченко 1926 та̄лт яныг таквс э̄тпост Тобольск ӯст самын патыс. Яныг хо̄нт о̄вылтахтаме порат тав колта̄глэ Ханты-Мансийский район Зенково па̄вылт о̄лыс. Тот са̄т класс а̄стлас, тувыл Тобольск ӯсн минас, Тоблторг ма̄н рӯпитаӈкве патхатас. 1950 та̄лт Нина Семёновна Ха̄льӯсн ва̄нтлыс, хум ва̄рыс. Сортыӈъя ос Кимкъясуй па̄влыгт рӯпитас. 1967 та̄лт колта̄глэ ёт Кульпасн ва̄нтлыс, рыбкоопн патхатас. Пенсиян минаме юи-па̄лт о̄с акваг рӯпитас - ла̄пкаӈ э̄кваг о̄лыс, ня̄нь ва̄рыс. 

		Нина Семёновна са̄т ня̄врам янмалтас. Са̄в рӯпитаме ма̄гыс янытлан нэ̄пакытыл майлувес, «Материнская слава», «Победитель соцсоревнований», юбилейный мēталь «Победы в Великой Отечественной войне» ма̄глын тагатан по̄сытыл майлувес.

		Ольга Дмитриевна Рочева 1931 та̄лт Ха̄льӯс район Восыӈтур па̄вылт самын патыс. Ягрим па̄вылт нилыт класс мус ханищтахтас, яныг хо̄нт порат колхозт рӯпитас. 1951-1953 та̄лытт Люлюкары па̄вылт лесоучасткан патхатыглас, тувыл Патрасуй па̄выл колхозт рӯпитас. 1960 та̄лт Кульпасн ва̄нтлыс, хӯл щё̄питан участкан рӯпитаӈкве патхатас. Ётылнуве ос зверофермат охсарыт ма̄гыс тэ̄нут па̄йтыс. 1989 та̄лт пенсиян минас. 

		Ольга Дмитриевна лов ня̄врам янмалтас. Ма̄глын тагатан тамле по̄сытыл майлувес: «За доблестный труд в годы Великой Отечественной войны 1941-1945гг.», «Ветеран труда», юбилейный мēталитыл «50, 55, 60, 65 лет Победы в Великой Отечественной войне 1941-1945гг.», «За доблестный труд», «В ознаменование 100-летия со дня рождения В.И. Ленина», «Мать – героиня» ос «Материнская слава». 

		Роза Дмитриевна Слепцова 1924 та̄лт сӯкыр э̄тпост Шурышкарский район Кушеват па̄вылт самын патыс. А̄тятэ Дмитрий Петрович партийный хо̄тпаг о̄лыс, хо̄т-а̄ти акваг кӯщаиг рӯпитас. Оматэ Анфиса Ивановна ла̄гыл ма̄снут лолтал пиныс, ты рӯпата ва̄руӈкве сака ёмащакв ха̄сыс. Тав па̄йтым тэ̄нутанэ сака атыӈыт о̄лсыт, са̄всыр булочкат та маныр ва̄рыс. 1931 та̄лт Роза Дмитриевна Ха̄льӯст школан минас. 1933 та̄лт а̄тятэ культбаза ӯнттын ма̄гыс Кульпас па̄вылн кēтвес, 1934 та̄лт ос Касум па̄вылн кēтвес. Оматэ тав ётэ минуӈкве ат ка̄сащас, ня̄враманэ ёт Ха̄льӯст хультыс. 

		Роза Дмитриевна потырты: «Яныг хо̄нт о̄вылтахтаме порат ам ловит классыт ханищтахтасум. Ма̄н экзамен сдавайтасӯв, классувт ханищтахтам 13 пыгрищ хо̄нтлын ма̄н та тотвēсыт. Ам а̄тям ёт хӯл алыщлаӈкве ялантасум, йӣвха̄пыл минэ̄в, ка̄тыл товēв, толыг харттэ̄в. Хӯл ос я̄ӈк а̄лумтэ̄в, тувыл хӯланув хо̄нтлын ма̄н кēтыянӯв. Ма̄н, ма̄ньлат ма̄хум, аман по̄лиглавесӯв, ва̄гта̄л патыгласӯв ман а̄ти, тох та рӯпитасӯв. Колхоз ма̄гыс пум ва̄рсӯв, на̄йив ка̄тыл сартсӯв, халталасанӯв. Шайтанка па̄вылт колхоз тэ̄пкант рӯпитасӯв, картопка ӯнттысӯв, хилсӯв. Резимово па̄вылт нялк пувсӯв. Ма̄н нила а̄ги акв щēмья хольт о̄лсӯв, ханты ма̄хум маснут масэ̄в, тох ат по̄лявēв. Татем ёмас маснут о̄щнэ̄ныл, рēгыӈ. Па̄влыт халт культха̄пыл яласасӯв, концерт суссылтасӯв. Ма̄н ётув акваг партия райкомыл хо̄тпа яласас, политика урыл потрыт ловиньтас. 

		Ам э̄лаль воссыг нэ̄мхо̄т ат ханищтахтасум, омамн нё̄тсум, хӯрум э̄щ о̄щсум, та̄наныл янмалтаӈкве э̄рыс. 1945 та̄лт а̄тяв хо̄нтлын ма̄ныл юв ёхтыс. 1954-1976 та̄лытт ам Устрём па̄вылт ня̄врамыт садикт воспитателиг ос кӯщаиг рӯпитасум. 1976 та̄лт пенсиян минасум, тувыл хӯл участокт 1980 та̄л мус рӯпитасум».

		Роза Дмитриевна нила ня̄врам о̄ньщи. Тав о̄с са̄в рӯпитаме ма̄гыс янытлан нэ̄пакытыл ос ма̄глын тагатан по̄сытыл майлувес. 

		Ты я̄тил яныгхо̄тпанув ма̄н 70 та̄л Победа хо̄талыл янытлыянӯв! Пуста̄гыл вос о̄лэ̄гыт, со̄тыӈыщ, щуниӈыщ вос о̄лэ̄гыт! Пус ка̄т, пус ла̄гыл!

		 

		 

		Ты потыр Кульпас 

		па̄вылныл С.Н. Немкова 

		тав кēтыстэ, ма̄ньщи ла̄тӈыг 

		С. Хозумован толмащлавес.

 
