
2017 та̄л Россия янытыл ма̄-вит ӯргалан та̄лыг намаим о̄лыс. Мо̄лты та̄л сыс маныр рӯпата ва̄рвес, та урыл кӯщаит сапра̄нит потыртасыт. Округ кӯщай нэ̄ Наталья Комарова такви ва̄ӈын хо̄тпанэ тув во̄выгласанэ.

	Тав ла̄выс, округувт са̄в та̄л ма̄-во̄й но̄х-виве ос ты сыс ма̄-витув па̄ӈктувес, газ нас тох акваг тэ̄с ос са̄всыр лю̄ль утыт кон та̄ратавēсыт. Ань о̄лнэ ма̄в пуссын ёмащакв хот-щё̄питаӈкве ос хот-сыстамтаӈкве э̄ри.

	Ка̄сыӈ район ос ӯс миркол такви план-нэ̄пак хансыглас ос ты хосыт рӯпитас. Тамле рӯпата таима̄гсыл щё̄пита̄лвес, ма̄хум та̄нки о̄лнэ ма̄наныл о̄с вос ӯргалыяныл, янытлыяныл ос сыстамыг вос о̄ньщияныл.

	Ма̄-вит ӯргалан службат кӯщаиг о̄лнэ хум Сергей Пикунов та̄л сыс ва̄рум рӯпатаныл урыл потыртас. Округув янытыл са̄в нефтяной компаният рӯпитэ̄гыт ос ма̄-витув пāӈктэ̄гыт. Ты пора сыс та̄н рущ ла̄тӈыл «нефтяной шламыг» ла̄внэ са̄всыр лю̄ль утыт ма̄в ёлы-пāлн хилсыт. Ань ты ма̄т та̄н хот-сыстамтаӈкве ос йӣвыт ӯнттуӈкве ла̄вияныл, ты рӯпата  хумус ва̄раве, акваг уральтыяныл. Ювле хультум та̄лт округ янытыл кит со̄тыра 261 ма̄ ёмащакв хот-щё̄питавēсыт. Та̄н халаныл 13 предприятия ты рӯпата ка̄ркамыг ва̄рсыт, ма̄ ёлы-пāлн хилым лю̄ль утыт пуссын хот-сыстамтасаныл. Мо̄таныт йильпи та̄лт ты рӯпата э̄лаль ва̄руӈкве патэ̄гыт.

	Кӯщай хум ла̄выс, ань мо̄т та̄рвитыӈ вāрмаль о̄лы, округ янытыл порс-а̄нят акваг са̄вмēгыт, ма̄хум та̄нки о̄с хо̄т-а̄ти порс па̄хвтэ̄гыт. Ты ма̄т хот-сыстамтаӈкве са̄в олн ань э̄ри. 2017 та̄лт округув янытыл акв со̄тыра 171 порс-а̄нят о̄лсыт, ты халт 839 па̄ӈктым ма̄т хот-щё̄питавēсыт ос сыстамтавēсыт. Ань ты ва̄рмаль кӯщаит та̄ра-паттым о̄ньщуӈкве ос ты хосыт э̄лаль рӯпитаӈкве ла̄вхатасыт.

	Тыт о̄лнэ мир ма̄-витув акваг вос ӯргаласыт, та̄л сыс са̄всыр конференцият, акцият, суссылтапыт, касылыт щё̄пита̄лвēсыт, тув акв миллион арыгкем э̄лумхо̄лас ёхталас. Район ос ӯс мирколыт халт ос касыл ва̄рыглавес. Та̄н халанылт Югорск ӯс ос Сургутский район мирколыг но̄х-патсы̄г. Ювле хультум та̄л сыс ты ӯсыг ос район янытыл ма̄-вит сака ёмащакв ӯргалавес. Кӯщай нэ̄ ты мирколыгт рӯпитан ма̄хум янытласанэ.

	Сапра̄ни оигпам э̄лы-па̄лт Наталья Комарова ла̄выс, ма̄-вит ӯргалан та̄л ювле та хультыс, 2018 йильпи та̄л «Год добровольца» намаявес. Тувыл ма̄-витув тох э̄лаль акваг ӯргалаӈкве э̄ри, тыима̄гсыл ты рӯпата та̄н э̄лаль ва̄руӈкве тах патэ̄гыт.
