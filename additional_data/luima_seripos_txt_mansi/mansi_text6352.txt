
Ты тэ̄ла о̄вылтыт Государственный Дума депутат Павел Завальный  потыртас.  Тав энергетика тэ̄лат та̄ра-паттын комитетыт пуӈктотнэ хумыг о̄лы.
О̄влэ̄т П.Н. Заваль­ный Россия Пра­ви­тельство колн пēриим кӯщай Михаил Мишу­с­тин урыл акв-кит ла̄тыӈ ла̄выс. Ты кӯщай урыл ла̄вēгыт, тав на̄лок-олн ойтнэ ва̄рмалит ёмщакв щё̄питасанэ, рущ щирыл ты тэ̄ла цифровизацияг ла̄ваве, ос тувыл э̄лаль на̄лок атнэ хо̄тпат ма̄кыг рӯпитаӈкве патсыт. 
Ань бюджет олныт манса̄вит ос хоталь хол­тавет, хумус кӯщаит рӯ­питэ̄гыт, пуссын та̄ра-паттавет. Ты коныпал уральтаве, олныт нэ̄м­хотталь ул вос тӯлман­тавēсыт. Мирколытт рӯпитан то̄ва хо̄тпат по̄хан кēтавет, ос ищ­хӣпыӈ ут хосыт ла̄тыӈ ювле моляхнув кēтуӈкв ро̄ви. 
«Тувыл мирн нё̄тнэ тэ̄лат хумле ва̄рим о̄лэ̄гыт, таит 25% э̄рнэ̄г  щё̄питавēсыт. Ань э̄лум­хо̄ласн сыресыр справкат атнэ ма̄гыс са̄в ма̄т ха̄йтуӈкве ат э̄ри. Ка̄сыӈ нуса хо̄тпа такви та̄рвитэ̄т о̄лы, ос та нё̄тмиланыл ма̄гыс я̄нас нэ̄пакыт кинсавет. 
Хотты хо̄тпаныл ман­хурип нэ̄пакыт ки­тыг­лаӈкве патавет, таи э̄р­мыглам услуга­нылт тах хӯлтавет. Ань э̄лум­хо̄лас наме реестр-нэ̄пакын хансаве, щēмьятэ, рӯпа­татэ, мо̄т ва̄рмалянэ урыл тув о̄с вос хӯлтавет. Та щирыл тавēн нё̄тмил э̄рнэ порат, арыг справ­кат атуӈкве ат э̄ри. Ань тамле йильпи тэ̄ла ва̄р­нэ̄ныл ма̄гыс мир­колт рӯпитан хо̄т­патн кит та̄л майвес», – мӯй хум ла̄выс.
П.Н. Завальный э̄лаль потыртас, ма̄хум коро­на­вирус а̄гмыл ул вос ха̄хтувēсыт, та̄н ань юил рӯпитаӈкве ла̄ввēсыт. Ань юил рӯпитаӈкве ман ханищтахтуӈкве вос та̄ртвēсыт, депута­тыт са̄ккон щё̄питэ̄гыт. 
«Ма̄навн ань ты то­рыг тамле са̄ккон пир­май­таӈкве э̄ри. Ма̄хум цифровизация нэ̄пакн наманыл хӯлтнэ̄ныл э̄лы-па̄лт вос а̄лымасӯв», - П. Н. Завальный ла̄выс. 
Округт ма̄-во̄й ос газ но̄х-винэ ва̄рмалит урыл Павел Завальный о̄с китыглавес: «Ма̄-во̄й ос газ но̄х-винэ ва̄рма­лит пуссын са̄кконытын уральтым о̄ньщавет. Бюджет олнытыл 50%  са̄вит олныт ма̄-во̄й ос газ но̄х-винэ хосыт сэ̄лавет. 
Россиявт кит млрд тонна бенщин, соляра ва̄раве, тыгыл 1 млрд мо̄т хо̄н ма̄тын тыналы­янӯв, тыи газ, сэ̄мыл лотых ос мо̄т минералыт. Ос акв млрд са̄вит ма̄нки ма̄гсылув хультуптылӯв. Мо̄т хо̄н ма̄н тыналанэ̄в кастыл федеральный бюджет 6% са̄вит олн сэ̄лы. Ты коныпал ре­зерв­ный фондыт 7 трлн солко̄ви атвес.
 Ань пандемия о̄лнэ̄тэ сыс ты фондыныл бюд­же­тын олныт нё̄тавет. Ма̄ янытыл ма̄-во̄й ос газ но̄х-вуим 10% са̄вит мощщанув олн сэ̄луӈкве патсӯв. Ань акв баррель ма̄гыс 45 доллар туп ойтаве. Тувыл ма̄-во̄й но̄х-винэ рӯпатат о̄с тыныӈыг ēмты. Ма̄н округув 90-100% са̄вит сэ̄лнэ олнытыл э̄лаль о̄лы». 
Мощēртын ēӈта па­сан ва̄тан ма̄хум акван-атавет ос панде­мия о̄лнэ̄тэ сыс ма̄-во̄й но̄х-винэ коланылт ху­мус рӯпитасыт, та урыл тах потыртэ̄гыт. 
Депутат ла̄выс: «Ма̄-во̄й ос газ но̄х-винэ ма̄тт рӯпитан ма̄хум ма̄н ётув потыр­таӈ­кве во̄виянӯв. Пуссын та̄р­вит тэ̄лат акван-потыр­тахтым ёмщакв щё̄пи­таӈ­кве вос вēр­мысӯв. Тыхал санк­цият паттат тэ̄ланув лю̄лиг ул вос ēмтсыт, таит уральтэ̄в».
П.Н. Завальный ТЭК кол рӯпатаныл уральтас ос ла̄выс: «ТЭК колыт пандемия сыс ёмас рӯпитасыт, постын на̄й нэ̄мхо̄т лап ат харыг­та̄лвес, яныг аварият о̄с ат о̄лсыт. Туп то̄ва ма̄-во̄й но̄х-винэ ма̄т рӯпи­тан хо̄тпат коронавирус а̄гмыл ēмтсыт. 
Рӯпитан ма̄н пēнтха­туӈкве ёхтум ма̄хум та̄н юил а̄гм тотсыт, ос тувыл миркол кӯщаит, лēккарыт ты тэ̄лат палт воритотсыт. Таи лю̄ль о̄лыс, то̄ва ма̄т аквъёт рӯпитан са̄в хо̄тпат а̄г­мыл ēмталасыт. То̄ва колыт ӯнттын ма̄ныл ёл-по̄илта̄лвēсыт ос э̄рнэ торыг а̄стлавēсыт. Ань ТЭК тэ̄лы пора ма̄гыс щё̄питахтэ̄гыт». 
Людмила Гурьева хансум потре ма̄ньщи ла̄тӈыг Тамара МЕРОВА хансыстэ
