
Ма̄ янытыл о̄лнэ мирыт пуссын та̄нки ща̄нь ла̄тӈаныл рēтыӈ ю̄свой э̄тпос ва̄т нупыл о̄выл хо̄талэ̄т янытлавет. Та кастыл ма̄хум ща̄нь ла̄тӈыл диктант хансэ̄гыт, мо̄таныт акван-атхатым ēӈта пасан ва̄тат э̄рнэ тэ̄лат урыл потыртэ̄гыт ос то̄ват йильпи нэ̄пак та̄ратэ̄гыт. 
Ань Ханты-Мансийскат тамле о̄лум тэ̄лат урыл хансэ̄гум. Ты та̄л ма̄ньщит, хантыт ос ё̄рныт халт диктант А.М. Конькова потре щирыл о̄лыс. Ма̄н редакциявт, А̄с-угорский институтт ос музейт рӯпитан ма̄хум ты ловиньтан потыр нэ̄пак-ло̄псын ат хансыгласыт, тот нас номсахтым э̄рнэ заданият ма̄кыг ва̄руӈ­кве э̄рыс. Рущ щирыл хансым потыр ма̄ньщи ла̄тӈыг Мария Кумаеван толмащавес ос Галина Кондинан ла̄тӈыт ураль­тавēсыт.
Йильпи нэ̄пак та̄ратавес
Тувыл онтоловхуйплов хо̄талт нэ̄пак ловинтан «БуквА» нампа колн мӯй ма̄хум атыглавēсыт. Та̄н тот «В языках огня» нампа йильпи нэ̄пак о̄вылтыт потыртасыт. Тот Алла Иштимирова-Посохова 37 хансум стиханэ финно-угор ос ё̄рн ма̄хум ща̄нь ла̄тӈанылн толмащлым о̄лэ̄гыт. Ты нэ̄паке тав 2022-2032 лов та̄лыт сыс Ма̄ янытыл мощщаг хультум мирыт янытлан ос та̄н ща̄нь ла̄тӈаныл э̄лаль тотнэ кастыл щё̄питастэ. 
Алла рущ ла̄тӈыл хан­сум стиханэ атпан нупыл онтолов нэ̄н ос хумн мōт ла̄тӈытын толмащлавē­сыт, ос хӯрумхуйлов хо̄т­пан та̄н нэ̄пак щирыл щё̄пи­таӈкве нё̄твēсыт. Ты ма̄хум наманыл пуссын нэ̄пакт юи-о̄выл ло̄псэ̄т хансым о̄лэ̄гыт. Тот то̄ва стихыт ханты ос ма̄ньщи ла̄тӈыл сыре-сыр диа­лектын толмащлавēсыт. 
Ка̄сыӈ ло̄псын я̄нас хурит Ната­лья Мороз тув по̄с­лыс. Ос нэ̄пак ловиньтан ма̄хум ма̄гыс та̄нки ном­таныл ман о̄выл ла̄тыӈ, рущ щирыл пре­дисловие Владимир Волковец, Павел Черка­шин ос Дина Гераси­мова хассыт. Нэ̄пак ань 150 са̄витыг та̄ратавес, олн Еремей Данилович Айпин, округ дума депутат, мис.
Тув атхатам хо̄тпатн йильпи нэ̄пак сака пӯм­ща­лавес, та̄н ханты, ма̄ньщи ос мо̄т ма̄хум ла̄т­ӈытыл стихыт ща̄гтым хӯнтлысыт. Хащта̄л ла̄т­ӈыт ат ва̄нэ хо̄тпат хот-ōщ­атахтасыт, со̄ль, таса̄­вит мирыт та̄нки щира­нылт такем нё̄тнэ̄г о̄с по­тыр­танэ̄ныл. Тох та̄н мо̄т мир ла̄тӈаныл ха­нищ­таӈкве ос о̄лупсаныл тор­гамтаӈкве ро̄ви, ос линг­вистыт та̄нки рӯпа­та­ныл мӯсхалыг тотуӈкве вēрмияныл. Алла ос тав рӯпа­татэ̄т нё̄тнэ ма̄ньлат нэ̄тн-хумытн ёмас, сымыӈ ла̄тыӈ ос пӯмащипа мӯй хо̄тпат ла̄всыт.
Ам мирум ща̄нь ла̄тӈе
Ты э̄тпос 21 хо̄талт «Лылыӈ со̄юм» этнокуль­турно-образовательный центрыт «2022-2032 лов та̄лыт Ма̄ янытыл мощ­щаг хультум мирыт» ты ва̄рмаль янытлан ма̄гыс «Язык народа моего» намаим потыртан нак ва̄рыгласыт. Тув Ханты-Мансийскат ща̄нь ла̄тыӈ ос сосса ма̄хум пēс накыт э̄лаль тотнэ хо̄тпат во̄виньта̄лвēсыт. О̄влэ̄т центрыт рӯпитан хо̄тпат ос тот ханищтахтын а̄гит та̄н ма̄гсыланыл «Вначале было слово» нампа Юван Шесталов потре ёнгил щирыл суссылтасыт. 
Тувыл Юрий Личкун, ӯст образование тэ̄лат ма̄гыс пуӈтотнэ хум, ла̄­выс: «Ты центр кастыл ӯст о̄лнэ са̄в а̄гирищит-пыг­рищит ханты ос ма̄ньщи ла̄тӈыл ханищтавет. Ня̄в­рамыт са̄всыр ёнгилыт ва̄рēгыт, та̄нки халанылт акван-юрщхатэ̄гыт. Тамле ва̄р­малит ёл-по̄илттаӈ­кве щар ат э̄рēгыт». 
ēӈта пасан ва̄тат са̄т мӯй хо̄тпат та̄нки потраныл ловиньтасыт. Людмила Алфёрова «То̄рум Маа» музейт ва̄рнэ тэ̄лат урыл потыртас, Наталья Величко, Ирина Белявская хо̄тпат ма̄гыс округувт хоты ма̄т ос хумус ща̄нь ла̄тӈыт ханищтавет, ты ва̄рмалит та̄ра-паттысы̄г. Альбина Станиславец школат ма̄гыс ханищтан нэ̄пакыт хаснэ ва̄рмалит урыл ла̄тыӈ ва̄рыс. Ам «Лӯима̄ сэ̄рипос» нампа газетат рӯпитан тэ̄лат о̄вылтыт потыртасум.
Ма̄навн ань пуссын акван-нё̄тхатым рӯпи­таӈ­кве э̄лаль э̄ри. 
Тамара МЕРОВА
