
Пēс хуньт хосат э̄кваг-о̄йкаг о̄лсы̄г. Акв ня̄врам о̄щсы̄г. Хоса ман вāти о̄лсы̄г, ōлнэ ва̄рмалēн хотум та о̄лытэ̄н. 
Аквмат порат яныг йир ва̄рвес. Пуссын ма̄хум акван-атвēсыт. Хо̄т матыр самыт о̄лнэ мāхум пуссын акван-ёхтысыт. Матыр мōрсыӈ мā ла̄ввес, тув пуссын ла̄вхатнэ хō­талт та ёхтыгпасыт. Йир­хатнэ мāгыс китах ман хӯрмах сāлы пōсвес. Нила ман ат хōтал коюп та рāтвес. 
Э̄кваг-о̄йкаг мощ яла­сасы̄г, мӯйлысы̄г, кит хō­тал āстыс, хӯрмит хōталт юв та āстапасы̄г, я-ты, юв та сӯлттэ̄г. Юв-ёхтуӈкв ат āлымасы̄г, потыр ёхтыс. Я-ты, акв юв вōвавēг, аквта йир ва̄рнэ мāн. Коюп рāтнэ ня̄йт-о̄йка ла̄внэ̄тэ, хум э̄ква исэ я̄нас о̄лы. О̄с э̄ри хотум коюп рāтуӈкв, акв юв исэ пēнтуӈкв. Атиӈк хотум ēмты о̄с. 
Я-ты, молямтахтым ёты хōталт ōста сӯлт­тэ̄г акв ­тув йир ва̄рнэ мāн. Ты яныг та̄рвитаӈ ва̄рмаль, хотум састлаӈкв э̄ри. Йирхатнэ мāт ос та хōталт то̄ва мат э̄кват пуӈканыл хотум хот-тэ̄лыг­ламыт, саманыл мо̄т хурипаг патмыт, мори потыр­таӈкв ман э̄ргуӈкв ōвыл­тахтамыт, то̄ва э̄ква­рищит ос нас лю̄ньщим поварāлсыт.
Хоса ман вāти э̄кваг-о̄йкаг минасы̄г, аквматэ̄рт ты ёхтысы̄г. Коюп ра̄туӈкв та о̄вылтавес. Тāн пуссын ня̄врамыӈ та̄гыл колкан кутильн ӯнттыгпа­вēсыт. Яныг колн мāхум тув атвēсыт. Мат­сōмит э̄лм­хōлас йир­ха­тнэ мāт хуль­тыс, пуссын акв колн ата­павēсыт, хӯнт­лэ̄гыт. 
Коюп ра̄тнэ матум о̄йка та о̄вылтахтас ко­юпе ра̄туӈкв. Я-ты, мат­палыт та ра̄тыс, китах­кем щё̄с сома ра̄тыс, ман тувыл сāв, тōверт ла̄глаге нас тōр­гыглэ̄г, ёл ал ӯнтхаты. Тувыл ос суй­та̄лыг патыглы, акваг хотум тох та ва̄ри. Ка̄таге сома нас то̄ргēг, вильтэ щар витыг пēрыглы, э̄ргын ла̄тӈанэ ворил торгам­тахтэ̄гыт, такем та̄рви­таӈыг рāты. Матпалыт капыртас тох, ты по̄йтыс. Потрами, лāви:
– Ты э̄ква исэ сака хосай ēмтыс, я̄нас ōлы. Хуньт хосат исэ витыт ман я̄т хультыс. Э̄рыӈ хуньт витна патыглас, то̄нт исэ̄н та хӯльвес. 
Кāсыӈ э̄т э̄лмхōлас ёл-хуи, исэ ос но̄х Тōрумн яланты, тувыл матыр ӯлм ӯлмаи, исэ тот та яласы, матпалытн э̄т сыс э̄лм­хōлас исэ та яласы, тувыл но̄х-сāйкалан э̄лы-па̄лт акв юв ёхты. 
Ты āги исэ а̄тим, э̄т ёхты, исэ воссыг ат яласы, хосай ēмтум по­ратэ хунь исэ ӣти тыгла­та­лас, ялантам лё̄ӈхе ат хащхатуӈкв патыс. Исэ ӯлме ёт воссыг ат тыгла­тāлы. Хуньт яласам ӯлум лё̄ӈхе лап-хаслытыме, лап-яныгмиме. Ам кос юй-па̄л коилум, лё̄ӈхе тōва мāт а̄лта ат хащ­хаты. Аманур тав тыпа­лыт ис та̄л вēритам, ōлум, тай щар ат ва̄йхаты.
Ос ам ма̄нкем ка̄салэ̄­гум, лё̄ӈхе та коилум, матум ōсум, самагум ōс ёмащакв ат постэ̄г. Ман­кем хащхаты, такем та кинсылум. Ос хуньт ми­нам лё̄ӈхе я̄н та вāглы. Лё̄ӈ­ханэ тув витна та тахасыт. Я̄н ам хомус щал­тапēгум, вит ёлы-па̄лыл хунь яласэ̄гум. 
Номылматаслум, витта тамле ялпыӈ сортхуриӈ аки ōлы, ос тавēн по̄йк­щаӈкв та ōвылтахтасум. Та порат я̄ныл ялпыӈ упыг сортхуриӈ аки та нэ̄глыс. Хуритэ сома щар сорт. Сāманэ тай нас суртгēгыт, сōрниӈ олн хольт мат щāлыг олнкēр хольт. Такви тай та янытэ. Ам таве āги урыл китыглылум:
– Тыт хуньт хосат акв āги минам, лё̄ӈханэ наӈ ōлнэ мāн та оигпасыт, тахурип яныг витта ōлнэ мир мāн та тахам, наӈ вāслын ман о̄ньщи­лын ке, а̄нумн лāвен, тав хо̄т о̄лы. Тыхурип матыр тамле ня̄врамакве карек ат ва̄рыс. Юн ӯраве, ōлнэ палытэ иӈ хоса. Наӈ а̄нумн хӯлтэ̄лн, хо̄т о̄лы.
Ос та сортхуриӈ аки лāви: 
– Ам тай минувлум кос, тав виткульн вуйвес. Виткуль сāлыӈ сунэ ва̄г­талыг патыс, тав тот сун ё̄рмалтым о̄ньщаве. Ты āги ам вāслум, тув са̄в рӯ­танэ вуйвēсыт, матсōмит тув та минасыт, лё̄ӈханыл тув та оигпасыт, ань та. Ат кинсыглавēсыт. Наӈ щар ōвыл хо̄тпа ёхтысын туп акв а̄ги ма̄гыс, тāн ōс ат кинсыглавēсыт. 
Āги рӯтанэ хосай ēмт­сыт, ат йирхатыглэ̄гыт, тамле вāрмаль тыгыл ты ёрувлыяныл. Йирхатнэ порат кāсыӈ ōлнэ мāт такви яныг пупыг ōньщи, хунь йирхаты, пуссын пуп­ганэ номылматāлыянэ, пуссын йирыл вāриянэ. Та ё̄рыл тувыл матахмат тāл ōс та ōлэ̄гыт. Пупганэ̄н та ӯргалаве. 
А̄ги ос рӯтанэ ёрув­лахтасыт, ялпыӈ ат вāгыт, витыл ат ӯрхатэ̄гыт, йир ат тӯщтэ̄гыт, пуӈк ат пи­нумта̄лэ̄гыт. Матыр я̄т ӯлтта нас пухмахтыглэ̄­гыт, олнкēр ат вущкасā­лэ̄­гыт. 
Ос та мāгыс Виткуль кантмаявес. Йир ат тӯщ­таве, такви о̄ньщам сāлыянэ акваг ва̄гтāлыг патсыт, йир ат тӯщтаве, сāлыянэ ат ё̄рмал­тавет, миннэ сунэ тӯп та ми­нуӈкв патыс. Тōва порат сунсэ̄гын, сома сāлыянэ акв ма̄т консэ̄гыт, щар пу­выр­матамыт. Я-ты, Виткуль э̄лаль ат лакви, э̄лмхōлас ис виӈкв ōвылтахтас.
О̄влэ̄т аквал-аквал, мощ сунэ ё̄рмалтытэ ос та мины, хосан ōс ат тōвылхаты, мощща. Тувыл матпалытыг ōс ēмты, ки­тах хōтпа а̄лмаи. Сунсы, мāхум йирхатнэ вāрмаль аты номылматэ̄гыт, ты кос рӯтаныл холэ̄гыт, та̄н тох э̄лаль та ōлэ̄гыт. Аквма­тэ̄рт щар та кантмувес, тāл сыс нилах-атахкем хōтпа а̄лмаи. Я-ты, ōс ат та номтыгтэ̄гыт. Та юи-пāлт Виткуль аквторыг ат виӈкв патыс. Лё̄ӈханыл пуссын тыгыл та минасыт та Виткуль палт, ювле воссыг ат нэ̄глыгласыт. Тох ма̄ньщит акваг та порсуӈкв патсыт. 
Ты āги исэ хуньт ōс тув вуйвес, Виткуль сāлыӈ сун ё̄рмал­таӈкв, манур ōлы тай, ат та ва̄йхаты. Хунь хоты хōтпа Виткуль порслы, сāлыянэ пēлпыг пата­пē­гыт, мат­кем ōс та сӯлтты. Хоса ман вāти сӯлтты, э̄лм­хōлас ё̄рыл хосан хунь паты, ōста йис выг кāсыӈ тāл, тох та вāруӈкв патыс.
Тох сортхуриӈ аки лāвыс, лāвум лāтӈе мāгыс такви намаям тын во̄выс. Тынэ тамле ōлыс: сāт са̄всыр я̄рмак тōр, тувыл нас то̄р āссыныг э̄л нэ̄юӈкв, та коныпал акв сāлы йирыг тӯщтуӈкв, сāлытэ такви я̄нас āнь­тыӈ сāлы. «Юв ёхтэ̄гын, - лāви, - аквты щё̄с кāса­лылан, э̄лы-пал āньтэ мощ кональ лю̄ли, а̄ӈкватылн, тав тāраӈ, тамле а̄ньтыӈ сāлы воссыг а̄тим». 
Тох лāвыс, та юи-пāлт āги минам лё̄ӈхе сус­сыл­таӈкв та патыстэ. Витна вāглысы̄г, ня̄йт-о̄йка сунсы, э̄лы-па̄лэ̄т вит мувал ё̄ӈхи, ё̄ӈхи, тувыл ёлаль асыг тахи. Та асн ёлаль та тāр­матах­тасы̄г. Мā ёлы-пāл сāт нак минасы̄г, та палыт та ёл-тāр­тахтасы̄г. Я-ты, акв­матэ̄рт матыр мāн та ёхтысы̄г. Āги э̄лаль лё̄ӈхе ат мины. Тув та оигпи. 
Сортхуриӈ аки ё̄ӈхув­ла­лас, кēр хӯл тāӈ­ханэ̄­тыл а̄хвтас алаг хо­сувлā­лас, а̄хвтасыт нас тō­рата̄л­сыт. Я-ты, Виткуль та юи-пāлт та нэ̄глыс. Та яныт капай, а̄хвтас по­талы хурип, мувал витэ лāкква-тāрамлы, нэ̄глыс, сэ̄млыг тэ̄лыглы. Мāтэ нас тōрги, алпитэ мувал кēр, самаге ворил пӯнсыяге, щар сома ва̄гтал патум, лылаян мус вит щар сома нас пāялты. Сортхурин акин лāваве:
– Ам ты хōтпа тыг вāнттаслум, тав акв āги кинсы, лё̄ӈханэ наӈ пал­тылын тыг та оигпēгыт. А̄ги юн сака ӯраве, иӈ пустāгыл ōлы. Наӈ акв юв мēнамēн таве маēлн. 
Я-ты, Виткуль самаге янгыг хартсаге, лāви:
– Манур сар ты хōтпа тыг ёхтыс, сака хосай ēмтум вāрмаль о̄лы, хунь э̄лмхōлас ёхталас ам палтылум, ам номсэ̄гум тамле хо̄тпат пуссын пор­сасыт. Кāсыӈ хōтпа хунь вāг о̄ньщи тыг нэ̄глуӈкв. 
Тох хотум а̄ӈквата̄лас, лāвыс, тувыл самаге щар мōтаныг ēмтапасы̄г, хо­тум сома ласкатыг патыс, щар хуритэ мо̄таныг вāрапастэ. Мувал витэ по­сыӈыг патапас, нялкыт яласаӈкв патсыт, такви осэ пум хурипаг ēмтыс. Тувыл ос та потрамас:
– Ам минувлум кос, нас тох хунь маяпилум, ты яныт рӯпатал ёхтум хōтпан. Ты яныт вāрмаль вāрыс, наскāссыг хунь тох вāрмале о̄лы, ам ōс яныг вāрмаль, яныг тын о̄ньщēгум, нас тох хунь. Сака яныг рӯпата э̄ри вāруӈкв, та юи-пāлт ущта э̄лаль ōлмыгтахты. Миӈкв мыглум, туп тынэ сака яныг. Тынэ ос тамлег та о̄лы: э̄ри āгин самын патум мāтэ̄н ялуӈкв, тот яныг йир вāруӈкв, сāт сāлы йирыг тӯщтуӈкв, сāтыт сāлытэ ōс такви я̄нас тāраӈ сāлы вос. Са̄­тыт нэ̄ сāлы, са̄т āньт ань­щар вос о̄ньщи, сома кит кāт консыг хольт ань­ща­ранэ вос лю̄лēгыт, вēрт сāлы. Кāсыӈ сāлы ма­тахмат сāт такви я̄нас тōр āссыныл виӈкв, нэ̄гуӈкв э̄ри. Тынэ та.
Та лāвнэ юи-пāлт а̄ги та мистэ. Ня̄йт-ōйка āл­маястэ, пӯтин мāгумтастэ. Я-ты, юв та āстапасы̄г. Юв миннэ лё̄ӈхēн тай кӯс­тырнув, аквта сāт нак мā ёлы-пал мāн та минасы̄г, матпалыт минасы̄г, вит нумпа̄лн та нэ̄глапасы̄г, сортхуриӈ акитэ тот та хультыс. Такви ня̄йт-ōйка āги коюм лё̄ӈхе хосыт ювле та молямлас. 
Тащир потыртаме юи-пāлт ос та коюп рāтуӈкв патыс, но̄х сома а̄л лап­лаве, тортāл молях та рāты, тувыл пӯтитэ̄ныл матыр лэ̄йматас, а̄гин та маяпастэ, āги ос такви мāглэн та мāгумтастэ. Я-ты, тортāл та рāты, щар сома коюпе ты по­капи, тувыл лāщал суе харыг­лаӈкв та патыс, рāтнэ мāтэныл та по̄йтыс. Ёл та ӯнтыс. 
Тувыл ос ань э̄лаль арыгтас туп вāрмаль вāруӈкв. Ла̄внэ щирыл пуссын вāрмаль вāруӈкв, тувыл ущ та та̄рвитаӈ пора оигпи. 
Ӯнлум мāхум тай нас та суссыт. 
Матахмат хо̄тал ми­нас, āги юн йир вāрыгласыт, сāт са̄всыр я̄рмак тōр, ту­выл нас тōр āссыныг э̄л-нэ̄гсыт, та коныпал акв сāлы йирыг тӯщтысыт. Сāлытэ такви я̄нас āньтыӈ сāлы. Юв ёхтум порат, тōнт аквты щё̄с кāсаласа­ныл, сортхуриӈ аки лāвум вēрт сāлы. Сōль, э̄лы-пал āньтэ мощ кональ лю̄лис, а̄ӈкватылн та тāраӈ, тамле āньтыӈ вēрт сāлы йирыг та тӯщтувес. 
Тувыл ос матахмат хōтал ман э̄тпос оигпас, тāл холнэ нак порат āги самын патум мāтэ̄н ми­на­сыт. Хоса ман вāти сӯлттасыт, аквматэ̄рт ты ёхты­сыт. Тот о̄лум хōтпат пус­сын акван-атыгла­вē­сыт. 
Ял­пыӈ я̄ ва̄тан тув вāглыг­ласыт, лю̄ляӈ нёлт тот йир тӯщтасыт. Я̄ ва̄та­тэ акваг мувал кēрасыӈ. Тōва мāт я̄тэ иӈ пāлыг-хуяс, суйиӈ нё̄р вит мāхум щё̄с­гынэ̄т хӯлыгласыт, аялāлсыт. Това кēрасыт ко­ныл-а̄ӈкватыянын, сома сāт вильт хури, тох та на̄ӈкхатасыт. 
Ялум мāхум тамле ма̄т та яласасыт, тамле ма̄ та ва̄щинтасыт. Ва̄рнэ ва̄рмале тох та вāрвес, тох та потрыг холас, тох та мо̄йтыг патыс, э̄лаль тох та потыртаӈкв патаве. 
Э̄кваг-о̄йкаг ос ань та о̄лэ̄г, ань та щунēг. Э̄ква исэ юв тотвес, о̄лнэ палытэ э̄лаль ōлтувес, ань та о̄лы, ань та щуни. 
Татьяна Бахтиярова хансум ма̄ньщи мо̄йт 
