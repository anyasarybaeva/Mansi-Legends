

	Тэ̄лы-тӯяг Свердловский область Ивдельский район Кēрасколыӈъя па̄вылн ялмум порат ма̄ньщи нэ̄ Лиза Бахтиярова ёт хо̄нтхатыгласум. Тав ань мо̄т ма̄т о̄лы. Такви па̄влэ̄н мӯйлуӈкве ма̄нь а̄гитэ ёт ёхталас. Тав са̄в ня̄врам о̄ньщи. Яныг а̄гитэ Света, тувыл пыге Сергей, Татьяна Ханты-Мансийск ӯст рӯпиты, пыге Тима школат ханищтахты, ма̄нь а̄гитэ Настя тав ётэ юн о̄лы. Нэ̄ о̄лупсатэ урыл китыгласлум. На̄н тав потре э̄лаль ловиньтэлы̄н:


		– Ам самын патум ма̄кем – Кēрасколыӈъя па̄выл, ма̄нь та̄гыл акваг тыт о̄лсум. Са̄р хумимēнтыл Ханты-Мансийский округ Советский район Тимкапа̄вылт о̄лсумēн. Тот ам та̄рвитыӈыг ēмтсум. Тувыл мощ о̄лсумēн, о̄йкам а̄тимыг ēмтыс. Ань Настя ма̄нь а̄гимēн ат та̄лэ то̄влыс. Мо̄тынтыг школан миннэ щирыл о̄лы. 

		Ань ам мо̄т хум ва̄рсум. О̄йкам Пермский крайныл о̄лы. Нё̄рт ма̄-вит ос во̄руй ӯргалым рӯпиты. Тав о̄с ма̄ньщи хум. Мēн «Бу-раныл» ва̄тихал Кēрасколыӈъя̄н ёхталымēн. Сохтыл миннэ лё̄ӈхе онтырса̄ткем вēрыста.

		Ань па̄влувт ма̄нь ня̄врам а̄тим. Настя таккēт ёнгасым ха̄йтыгты. Э̄типа̄лаг стихыт ханищтымēн, ловиньтан стиханмēн пуссын ёмщакв ва̄ганэ. Тавēн тыт о̄луӈкве сака мӯсты. Хунь школаныл ня̄врамыт ӯщлахтуӈкве ёхталэ̄гыт, па̄выл но̄х-а̄лмияныл. Хо̄тал палыт кон яласэ̄гыт. Во̄р па̄влытныл пуссын аквъёт хӯрумхуйплов ня̄врам э̄лн ханищтахты. 

		Та̄н Серов ӯст о̄лнэ школа-интернатыт китыт та̄л ханищтахтэ̄гыт. Ивдель ӯст о̄лум интернат лап-пантвес. А̄гиянув-пыганув та палыт ма̄н та тотыглавет. Ам Тима пыгум о̄с тот ты ханищтахты. Ты порат тав нилахуйплов та̄лэ то̄влыс. Пыгтем хо̄тыт классыт ханищтахты. Омам яныгпа̄лаг ēмтыс, ань па̄выл колэ̄т таккēт хультыс. Таима̄гыс пыгум тав палтэ о̄лы. Вит тоты, на̄йив аты, анēкватэ̄н нё̄ты. 

		Тэ̄н аквъёт во̄раим ё̄мыгтэ̄г, нёхыс кēрнялит, со̄выр лэ̄сыт ӯнттэ̄г. Мо̄лты йильпи та̄л кастыл мēн палтмēн Пермский крайн мӯйлуӈкве ёхталасы̄г. Тот нё̄р ма̄т кēрнялит ӯнтталасы̄г. Ӯщлахтын хо̄талыт о̄лнэтэ̄н сыс кит нёхыс пувсы̄г. Ма̄н ма̄вт акв нёхыс сов нила со̄тыра солко̄ви са̄вит тынэ о̄лы. Тима та соваге Ивдель ӯсн тотсаге. Тот тыналасаге ос са̄т со̄тыра солко̄ви сэ̄лыс. Та олнанэ̄тыл щēпт о̄щнэ телефон ёвтыс, сака ка̄ркам пыг. 

		Ань во̄руй совыт нэ̄мхо̄т ат пирмайтавет. Алыщлан хо̄тпат та̄нки ё̄ранылт ёвтхатнэ э̄лумхо̄-лас хо̄нтэ̄гыт. Ӯст о̄лнэ ма̄хум то̄ват та̄нки нёхыс сов во̄вēгыт. Тувыл тэ̄лы лё̄ӈх ēмты, ӯсыӈ ма̄хум яласаӈкве та о̄вылтахтэ̄гыт. Та̄н ма̄н палтув э̄лыл ёхталэ̄гыт. Хотьют маныр во̄ви, таи тавēн та тыналэ̄в. 

		То̄ват ма̄шинал яласэ̄гыт, то̄ват ос та палыт ма̄ хӯнт хӯргыӈ та̄гыл ла̄глыл ё̄мēгыт. Э̄тимаӈкв паты, па̄вылт хӯлэ̄гыт ос э̄лаль нё̄рн та минэ̄гыт. Туристыт ань рущ щирыл ла̄внэ «Перевал Дятлова» нампа нё̄рн ялантэ̄гыт. Хоса порат тот са̄в хо̄тпа матыр щирыл порсысыт. Та ма̄ урыл са̄в потыр о̄лы. Ос маныр ма̄гыс ма̄хум а̄тимыг ēмтсыт, ань тыг мус торыӈ нэ̄матыр ат ва̄ве. 

		То̄ва хо̄тпат ос «Бураныл» Лэ̄пла, Тӯрват па̄выл мус во̄раим ялантэ̄гыт. Туи порат ос яныг колёсаӈ утыл (квадроциклыл) ёхталэ̄гыт. Ты кос лё̄ӈхыт лю̄лит, аман хумус вēрмēгыт, тох та минэ̄гыт. 

		Во̄р ма̄т о̄лнэ соссаӈ ма̄хманув пенсия олнаныл а̄ти сака янгыт. Та̄нки ё̄ранылт тох та о̄лэ̄гыт. Во̄руй совыт э̄л тыналэ̄гыт. Таквсы порат пил ва̄тэ̄гыт, ла̄хыс атэ̄гыт, па̄кв паттэ̄гыт, нё̄выль то̄слэ̄гыт. Нё̄рт о̄лнэ ма̄ньщиянув тыил ты о̄лэ̄гыт. Та̄нки тэ̄нут со̄паслэ̄гыт.

		 

		Николай 

		МЕРОВ

 
