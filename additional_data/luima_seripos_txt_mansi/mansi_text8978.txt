
Ма̄ньполь э̄тпост Ханты-Мансийск ӯст са̄лыӈ ма̄хум ма̄гыс касыл ва̄рыглавес. Каснэ ма̄н мир са̄в ма̄ныл ёхталасыт. Ха̄льӯс район Саранпа̄вылныл ты та̄л нёлоловит бригадат рӯпитан хо̄тпат са̄лыл яласасыт.
Ка̄ркам хум
Саран хум Сергей Григорьевич Хозяинов ӯйхул пусмалты ос тувыл са̄лыл касуӈкве а̄лыми. Ка̄ркам хум тох потыртас:
– Ам Саранпа̄вылныл ёхтысум, ветеринарный центрыт ӯйхул пусмал­тым рӯпитэ̄гум. Совхозт 14 со̄тыра арыгтем са̄лы о̄лы, та̄наныл акваг ураль­тыянум, привив­катыл ва̄риянум. Хунь вēрмēгум, нё̄рн ялантэ̄­гум са̄лыт ӯруӈкве, ма̄х­манум нё̄тыянум. Омагум-а̄тягум, рӯтанум пуссын са̄лы ӯрим рӯпитэ̄гыт. О̄пагум-ащо̄йкагум, яныг о̄пам ос яныг ащо̄йкам о̄с пуссын са̄лыӈ хо̄тпат о̄лсыт. 
– Ӯйхул пусмалтаӈкве улпыл та̄рвитыӈ?
– Тав ва̄им, нас хунь, ка̄сыӈ рӯпата хольт, то̄ванакт та̄рвитыӈ пора о̄лыглы. Ам онтолов класс а̄стламум юи-па̄лт Ямал ма̄н ханищтахтуӈкве минасум, тот Салехард ӯст о̄лнэ ветеринарный техникумт нила та̄л ханищтахтасум. Рӯпатам э̄руптылум, номсэ̄гум, ӯйхулыт э̄рнэ щирыл пусмалтыянум, са̄лы ӯрнэ ма̄хманумн нё̄тэ̄гум.  
Са̄лыӈ яга̄гииг-ягпыгыг
Яга̄гииг-ягпыгыг Татьяна ос Владислав Хозяино­выг о̄с Саранпа̄вылныл ёхталасы̄г. Владислав са̄лыл яласас, касыс. Татьяна увщитэ ла̄выс:
– Владислав ам а̄п­щим, колта̄глувт мēн кит ня̄врам самын патсумēн. Тав ань студентыг о̄лы, школа а̄стламе юи-па̄лт э̄лаль ханищтахтуӈкве номылматас. Туи порат тав омагмēн-а̄тягмēн са̄лы ӯруӈкве нё̄ты. Омамēн наме Валентина Анатольевна, а̄тямēн Яков Яковлевич Хозяиновыг. Тэ̄н ва̄т нупыл са̄т та̄л са̄лы ӯрим яласэ̄г. О̄памēн Яков Васильевич ос ща­щēквамēн Анна Фёдо­ровна Хозяиновыг о̄с са̄лыӈ хо̄тпаг о̄лсы̄г. 
Са̄лыт пусмалтам ма̄ньщи нэ̄ Валентина Спиридоновна Вьюткина акваг потырта̄лы, хумус та̄н аквъёт са̄лы ӯрим яласасыт, акв ё̄рнколт о̄лсыт. Ма̄ньщи ос саран ла̄тӈыл потыртасыт, таи­ма̄гыс ань са̄лыӈ ма̄хум хӯрум-нила ла̄тыӈ ва̄гыт, торгамтэ̄гыт, халанылт потыртэ̄гыт.
Матъёмас ма̄ньлат ма̄хум са̄лы ӯрнэ тэ̄ла пӯмщалэ̄гыт, ма̄хманылн нё̄тэ̄гыт, са̄лыл касэ̄гыт. Я̄тил ма̄нь ма̄хум пуста̄гыл вос яласэ̄гыт, со̄тыӈыщ, щуниӈыщ вос о̄лэ̄гыт!
Светлана РОМБАНДЕЕВА
