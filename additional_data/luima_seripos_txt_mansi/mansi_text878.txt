
«Торум Маа» музейт Светлана Динисламова (Садомина) щё̄питам суссылтапе рӯпитаӈкве о̄вылтахтас. Ма̄ньщи нэ̄ такви рӯтанэ наманыл Алгадьевыт, Садоминыт, Новьюховыт (Носкиныт) ос Кугиныт акв яныг нэ̄пакн хассанэ.

	О̄влэ̄т выставкан ёхтум ма̄хум э̄лы-па̄лт Светлана Астапович, «Торум Маа» музейт рӯпитан нэ̄, ла̄тыӈ ла̄-выс: «2008 та̄лт ма̄н о̄выл щёс «История семьи в истории страны - след прожитой жизни» нампа суссылтап ва̄рыгласӯв. Мӯй ма̄хманув ты урыл сака пӯмщалахтасыт. Тыхо̄тал Алгадьевыт, Садоминыт, Кугиныт ос Новьюховыт (Носкиныт) хумус та̄нки халанылт рӯтыг о̄лэ̄гыт, тыт ловиньтаӈкве ро̄ви. Светлана Селивёрстов-на такви рӯтанэ урыл ва̄рум суссылтапе  «Люди сердца Земли» намаястэ. 

	Тамле нам тав Савелий э̄ргум э̄ргēтыл вистэ. Савелий Сотам ла̄выглас: «Пēс порат сараныт ма̄ньщит вогулыг ос  во̄рт о̄лнэ ма̄хмыг ла̄выгласаныл. Ма̄ньщит – Ма̄ сым ма̄хум, та̄н Ма̄лтып ма̄ныл тыг ёхтысыт, хо̄т ма̄ киттыг-ӯртвес». 

	Ты ла̄тыӈ «Паща рума»  Николай Михайлович Садомин нэ̄пакēт хансым о̄лы. 

	Светлана ты рӯпататэ 1995 та̄лт ва̄руӈкве о̄вылтастэ, то̄нт оматэ Татьяна Романовна Садомина (Кугина) такви рӯтанэ урыл потыртас. Та̄н урыл ла̄тыӈ кинсым, ма̄ньщи нэ̄ Ха̄льӯст о̄лнэ архивын ялыс, тот рӯпитас.  Интернетыт «Мемориал» нампа архивыт хо̄нт-лум рӯтанэ урыл ла̄тыӈ хо̄нтыс. Тот хансым о̄лы, хо̄т та̄н хо̄нтласыт, хунь порславēсыт ос 

	хоты ма̄т ёл-щё̄-питавēсыт. Светлана ты рӯтанэ кинсым Хулюмсунт, Саранпа̄вылн, Кульпасн ялыс, тот о̄лнэ ма̄хум ёт хо̄нтхатыглас. 

	Ты юи-па̄лт тав яныг таблица-капай ва̄рыс, тув акв со̄тыра арыгкем рӯт ма̄хманэ наманыл хассанэ. Тав нэ̄паке щирыл нила щēмья – Алгадьевыт, Садоминыт, Новьюховыт (Носкиныт) ос Кугиныт пуссын акв рӯтыг о̄лэ̄гыт. 

	Светлана Селивёрстовна ла̄выс: «Ты рӯпата ва̄руӈкве а̄нумн 

	сака мӯстыс,  яныг пӯмащипа ла̄тыӈ а̄нумн нё̄тум хо̄тпатн  ла̄вēгум. Пēс порат о̄лум ма̄хманум ос ань о̄лнэ рӯтанум пуссын акв нэ̄пакн хассанум. 

	Таяныт таблица ва̄р-нэм сыс, торгамтаслум–таса̄вит рӯт о̄ньщēгум». 

	Светлана а̄тятэ Селивёрст Семёнович Садомин. Тувыл нэ̄ таи хо̄нтыс, а̄тятэ  Алгадьев о̄лум. Селивёрст Семёнович ма̄нь ня̄врамыг а̄щ та̄л хультыс. Оматэ мо̄т о̄йка ва̄рыс, ма̄нь пыгрищ ӯвщитэ̄н янмалтавес. Ма̄нь Селивёрст Мēӈквъя па̄вылныл Кульпас па̄вылн о̄луӈкве тотвес. Садоминыт таве та̄нки о̄парищ намыл хассаныл, тох Селивёрст Садоминыг патыс. 

	Тав ка̄ркамыг ос ёмас хо̄тпаг о̄лыс. Война порат хо̄нтлас, Берлин ӯс мус ялыс. Яныг хо̄нт оигпаме юи-па̄лт нэ̄ тотыс, э̄кватэ̄нтыл са̄в ня̄врам янмалтасы̄г. Музейт тав э̄сгын нэ̄паканэ, ма̄глын тагатан по̄санэ о̄с ка̄салаӈкве ро̄ви.     

	Людмила Теткина

	 
