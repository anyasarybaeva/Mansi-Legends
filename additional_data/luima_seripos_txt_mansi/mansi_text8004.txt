
Та та̄л оигпам э̄лы-па̄лт ва̄т са̄грапнал э̄тпос 26 хо̄талэ̄т Общественный палатан пēриян хо̄тпат о̄выл сапра̄нин акван-атхатыгласыт. Ты ма̄хум 2023-2025 та̄лытт сыс тот рӯпитаӈкве тах патэ̄гыт. 
О̄выл сапра̄нин округ кӯщай нэ̄ Наталья Кома­рова ёхталас. Тав Обще­ственный палатан пēриян ма̄хум э̄лаль ка̄ркамыг ос ёмащакв рӯпи­таӈкве ла̄всанэ ос ты э̄лы-па̄лт тот рӯпитан хо̄тпат яныт­лан нэ̄пакыл мисанэ. 
Ань пēриян хо̄тпат халт щар яныгпа̄ла хо̄тпаг Александр Громут о̄лы. Тав сапра̄ни о̄вылтастэ ос хоты хо̄тпат хӯрум та̄л сыс рӯпитаӈкве тах патэ̄гыт, наманыл ла̄в­санэ. 
Ань Общественный палатат 23 – хум ос 22 – нэ̄ пēриявēсыт. Та̄н халанылт са̄внув ма̄ньлат хо̄тпат о̄лэ̄гыт. 
Ты юи-па̄лт та̄н йиль­пи кӯщай ма̄гсыл нэ̄пак та̄ратасыт. То̄нт Когалым ӯсныл о̄лнэ нэ̄ Алсу Ма­ганова Общественный  палатан кӯщаиг пēрия­вес. 
Ты нэ̄ Башкирия ма̄т Благоварский район Пришиб па̄вылт 1982 та̄лт самын патыс. Школа а̄стламе юи-па̄лт, учите­лиг ханищтахтас. 
Тувыл Когалым ӯст ня̄врамыт английский ла̄тӈын ха­нищтаӈкве ёхтыс. Ос ты коныпал са̄всыр обще­ственный рӯпата тот ва̄рыс. 
Тав «Молодая Гвардия», «Женский экс­пертный клуб», «Союз женщин России» нампа ма̄тын хасхатым о̄лы. 
Ань тав хӯрум та̄л сыс ма̄н окру­гувт о̄лнэ Общественный палатат кӯщаиг рӯпитаӈ­кве тах паты. Ты э̄лы-па̄лт хо̄т та̄л сыс Ирина Мак­си­мова тот пуӈктотыс.
Ань Общественный палатат онтолов комис­сият ва̄рвēсыт, тув ос кӯщай ваӈын хо̄тпат пēриявēсыт. 
Советский ӯст о̄лнэ ма̄ньщи хум Виктор Вискунов са̄всыр мирыт ос сосса ма̄хум куль­тураныл щирыл рӯ­питан комиссият пуӈк­тотуӈкве пēриявес.  
Людмила ТЕТКИНА
