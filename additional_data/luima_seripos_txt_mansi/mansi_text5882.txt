
Ка̄сыӈ та̄л тӯя о̄вылтахтын порат «Дух огня» нампа тина суссылтан фестиваль Ханты-Мансийск ӯст ва̄рыглаве. Ты та̄л о̄с аквты щирыл нила хо̄тал ӯсувт са̄всыр тина суссылтавес. 
Ты кастыл яныг артист ма̄хум ёхталасыт – Леонид Ярмольник, Ирина Розанова, Алиса Гребенщикова, Евгения Брик ос мо̄т намыӈ-суиӈ хо̄тпат. Та̄н са̄выӈпа̄лэ пуссын жюри-хотпаг о̄лсыт. Ты фестивальн тēтым тинат суссаныл ос ма̄к ёмащакв по̄слым тинат пēриясыт.
О̄выл хо̄талт, ма̄нь­поль э̄тпос 6 хо̄талэ̄т, та̄н лё̄ӈх тармыл нортым вы̄гыр то̄р хосыт ё̄мсыт, рущитн тав «красный дорожкаг» ла̄ваве. Ӯсыӈ мир та̄наныл касалама­ныл порат маттем та ща̄гтсыт.
Якутия ма̄т по̄слым «Экспедиция» нампа тина ты фестивальт сака янытлавес. Тит яныг мӯйлупсал майвес, акватэ «Золотая тайга» (приз зрительских симпатий) ла̄ваве. Мо̄т мӯйлупса ос тох ла̄ваве – «За сохранение культурных традиций», тав «Газпром-нефть» па̄лыл майвес. 

Тот по̄слахтам артист-а̄ги Ольга Дорофеева янытлыма порат тох ла̄выс: «Ам амти о̄лнэ Якутия ма̄тем та̄л ка̄сум сака холас, сака юв таӈ­хēгум. Ща̄нь ла̄тӈумтыл акв э̄рыг на̄нан ань э̄р­гēгум». Тав татем нё̄тнэ турсуил э̄ргуӈкв та патыс, э̄ргуме юи-па̄лт ма̄хум тавēн ка̄тпатта сака хоса ра̄тсыт, таве сака янытласаныл. 
«Экспедиция» нампа тина та̄н нила та̄л ювле хультум порат по̄слы­саныл. Ань ущты тав са̄всыр ма̄т суссылтаӈкв патвес. Ты тина та̄н ху­мус по̄слысаныл, якут а̄ги тох потыртас: 
- Ам то̄нт Арктиче­ский институтт ущты ханищтахтуӈкв патсум, титыт курсум о̄вылтах­тас. Ты тинат по̄слах­туӈкв во̄ввēсум, ам та̄ра ка̄сащасум. Институт а̄стламум юи-па̄лт якут­ский театрыт рӯпитаӈкв патсум. Ма̄н тот ма̄нти ща̄нь ла̄тӈувтыл потыр­тэ̄в. Пēс ва̄рмалянув, пēс наканув тот суссылты­янӯв. Ма̄хум ань ма̄н театрувн ёхталаӈкв сака ка̄сащēгыт. Ань юи-о̄выл та̄лытт ма̄н Якутиявт са̄в тина по̄славе. Акв та̄л сыс хӯрум-нила тина ва̄раве. Ма̄ янытыл хо̄т-а̄ти ты тинат суссылтавет, са̄в щёс яныг мӯйлупсал май­лувēсыт. Мо̄т мирытн ма̄н мирув о̄лупсав урыл по̄слым тинат сунсуӈкве пӯмщиг о̄лы.

Юи-о̄выл хо̄талт щар ма̄к пӯмыщ хӯрум тина янытлавēсыт. «Преступный человек» нампа тина ма̄к яныг мӯйлупсал, тав рущ ла̄тӈыл «Золотая тайга» тох ла̄ваве, майвес. По̄слум хум Дмитрий Мамулия янытлавес. «Серебрянная тайга» мӯйлупсал «Птичий остров» тина янытлавес. Ты француз ма̄хум та̄н по̄слысаныл. Хӯрмит яныг мӯйлупсал «Брон­зовая тайга» испанский «Зумирики» нампа тина янытлавес. 
Ты тина суссылтан фестиваль ӯст о̄лнэ ма̄хум сака ӯрияныл, ань ты нила хо̄тал сыс са̄в йильпи тина сунсуӈкв та̄н та а̄лымасыт.
