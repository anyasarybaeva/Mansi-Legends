
«То̄рум Маа» музейт рӯпитан хо̄тпат ва̄тихал са̄всыр выставкат ва̄рыглэ̄гыт, сосса ма̄хум пēс йис ва̄рмаляныл урыл потыртэ̄гыт ос пēс пормасыт суссылтэ̄гыт. Яныгпо̄ль э̄тпос оигпан э̄лы-па̄лт «Женский костюм обских угров» нампа суссылтап рӯпитаӈкве тот о̄вылтахтас.
Музейт рӯпитан нэ̄ Елена Ксенофонтова ла̄выс: «Ма̄н ма̄ньщи ос ханты нэ̄т супаныл, турло̄псаныл, пальсаканыл, сакныл ва̄рим э̄нтапыт тыт акван-атсанӯв. А̄с, Тром-Аган ос Пим я̄т хосыт о̄лнэ ханты нэ̄т ос Сакв, Та̄гт ос Лусум ма̄ньщи ма̄хум супаныл ань суссылтыянӯв. Ты сосса ма̄хмыт пēс йис пора та̄гыл акв ляпат о̄лэ̄гыт ос рӯтыг ловиньтахтэ̄гыт, то̄ва ва̄рмаляныл, ла̄тӈаныл аквхурипат. Тувыл супаныл пуссын та̄нки щирыл ю̄нтыяныл. Пēс порат тамле ма̄ньщи манос ханты нэ̄ супыл ка̄салым, хоты па̄вылныл тав о̄лы, та̄ра ла̄вуӈкве ро̄выс».
Учебно-методический центрыт рӯпитан нэ̄ Наталья Величко Нижневартовский, Сургутский ос Нефтеюганский районытн пēс йис ва̄рмалит ханищтаӈкве яланты. Та ма̄т о̄лнэ хантыт маснутаныл урыл суссылтапт тав потыртас. Наталья Ивановна ла̄выс: «Тром-Аган ос Пим я̄ ватат о̄лнэ нэ̄т супаныл та̄нки щирыл ю̄нтыяныл ос сакыл хорамтыяныл. Пēс порат ма̄щтыр нэ̄т суп ёлыяныл сакыл мощщал ю̄нтсаныл. Ань ханты нэ̄т суп ёлыяныл сакныл яныг ос пāхвыӈ хорамыл ва̄рияныл. Тамле нё̄тнэ супыт та̄н ялпыӈ хо̄талн масыглэ̄гыт. Юн о̄щнэ супаныл сакыл сака ат хорамтыяныл. Тром-Аган ос Пим я̄ ва̄тат о̄лнэ ханты ма̄хум маснутаныл ты суссылтапт о̄с о̄лэ̄гыт».
«То̄рум Маа» музейт рӯпитан нэ̄ Светлана Астапович А̄с ма̄ньщит супаныл урыл потыртас. Тав Лӯи Ня̄рихумит па̄вылт самын патыс, тот яныгмас ос ма̄ньта̄гыл нэ̄ хо̄тпат ма̄ньщи супыл ва̄щиньтас. Ань та па̄вылт о̄лнэ ма̄хум пуссын рущ маснутыл о̄лэ̄гыт. Ма̄ньщи щирыл ма̄щтырлаӈкве та̄н сака ат ха̄сэ̄гыт. О̄влэ̄т Светлана Михайловна А̄с ма̄ньщи суп о̄с ат ю̄нтыглас. Тувыл анēкватэ супе нупыл сунсым суп такви ю̄нтыс.
Тавēн «То̄рум Маа» музейт рӯпитан э̄ква Зоя Никифоровна Лозямова нё̄тыс. Нэ̄ ла̄выс, та̄н ханты ма̄хум нупыл маснутаныл хартэ̄гыт кос, тувыл та̄нки супаныл ос то̄р сахияныл мощ мо̄т щирыл ю̄нтыяныл. Та̄н то̄р сахи та̄йтаныл ва̄тииг йиныяныл ос са̄в хорамыл ю̄нтыяныл. А̄с ма̄ньщит суп ос то̄р сахи тав музей ма̄гсыл ю̄нтсаге, ань ты маснутанэ са̄всыр выставкат суссылтавет. Светлана Михайловна ань А̄с ма̄ньщит хум суп музей мāгсыл ю̄нты.
Мария Сергеевна Мерова ю̄нтум хорамыӈ, нё̄тнэ супе ос Лусум ма̄ньщи суп выставкат о̄с ка̄салаӈкве ро̄ви. Ты маснут Анфиса Михайловна Хромова Лусум ма̄ньщиянув палт ялмēт музей ма̄гсыл тотыстэ. Та мāн тав о̄выл щёс 1999 тāлт я̄ӈк нāтнэ э̄тпост ялыс ос тот о̄лнэ мāхум ёт вāйхатас.
Суссылтап акв э̄тпос сыс «То̄рум Маа» музейт рӯпитаӈкве паты. Тот рӯпитан ма̄хум ла̄всыт, мо̄тыт щёс та̄н ма̄ньщи ос ханты хум супыт ос мо̄т маснутыт акван-атыяныл ос тах суссылтыяныл.
