
Кондинский район щар яныг пӯльницаныл Междуреченский па̄вылт о̄лы. Мо̄т ма̄нь па̄вланылт ма̄хум уральтан ос пӯсмалтан ма̄гыс ФАПыт ӯнттувēсыт.
Та ēрн ялмум порат Шугур па̄вылт ам тамле колн щалтсасум. Тот фельдшер-лēккар нэ̄ Татьяна Алексеевна Бурятова ёт ва̄йхатасум ос таве рӯпататэ о̄вылтыт мощ китыгласлум.
Тав а̄нумн ювле тох ла̄выс: «Ма̄н па̄влувт 580 са̄виткем э̄лумхо̄лас о̄лы, та̄н халанылт 174 — ты ма̄нь ня̄врамыт. Та̄наныл пусмалтым тыт кит фельдшерыг, кит медсестра нэ̄г, санитарка ос ӯлщ пуӈк пусмалтан лēккар рӯпитэ̄гыт.
А̄гмыт хо̄нтнэ ма̄гыс сыресыр э̄рнэ утыт тыт сака ат кос о̄ньщēв. Ма̄хум давленияныл уральтаӈкве, ӯлщ пуӈканыл пусмалтаӈкве, укол ва̄руӈкве тыг ёхталэ̄гыт. Ос арген а̄гмыл ēмтум хо̄тпа колн во̄вавēв ке, ма̄н таве э̄тэ-хо̄талэ сыс уральтаӈкве ялантэ̄в.
Ань ФАП кӯщаиг о̄лнэ нэ̄ Маргарита Михайловна Ушенина Междуреченский пӯльницан минас, о̄йкатэ̄н ма̄шинал тув тотвес. Тав а̄лпыл ма̄хумныл вим кēлпыт ос мо̄т анализыт тув тотуӈкве минас ос ювле тэ̄рпи тах тоты. Аптека  аквты колувт о̄лы, кӯщай нэ̄в тув э̄рнэ тэ̄рпит такви ёвтыглы. Тувыл тыт анализыт ва̄рнэ утыт ма̄нки ат о̄ньщēв. Таима̄гыс анализыт кēтнэв порат ма̄н ма̄нки Междуреченский пӯльницан тотыянӯв. Тэ̄лы лё̄х о̄лнэ сыс тох варыглэ̄в, мо̄т порат вертолётыл кēтыянӯв.
Ты накт па̄влыӈ ма̄хманув ёмщакв уральтаӈкве патсанӯв, рущ щирыл ты тэ̄ла диспансеризацияг ла̄ваве. Та̄рвитыӈыщ о̄лнэ нэ̄ хо̄тпат анализаныл атыянӯв ос пуссын яныг пӯльницан кēтыянӯв.
Тāнаныл о̄влэ̄т тыт сунсыянӯв, ос ня̄враманыл самын патнэ э̄лы-па̄лт Междуреченский па̄вылн са̄ртыннув кēтыянӯв. 2016 та̄лт лов нэ̄ ня̄врамыӈыг ēмтсыт, мо̄лты та̄л хӯрум нэ̄ о̄лыс, ань ловиньтасанӯв, лов са̄витыг ты ēмты.
Тыт та̄рвитыӈ ва̄рмаль о̄с о̄ньщēв, туи я̄ хосыт на̄иӈха̄пыт ат яласэ̄гыт, таима̄гыс «Николай Пирогов» лēккарыӈ на̄иӈха̄п тыг ат ёхталы.
Ма̄хманув туп тэ̄лы сыс та̄нки хотталь ялуӈкве вēрмēгыт ке, то̄нт са̄всыр лēккарытн уральтавет. Ювле хультум хӯрум та̄лыт сыс округ па̄лыл лēккарыт тэ̄лы лё̄х хосыт та̄нки акваг тыг ёхталэ̄гыт, ос ма̄хум хо̄псыяныл рентгеныл ва̄рыглыяныл, нэ̄ хо̄тпат щакваныл сунсыяныл. Туп ты та̄л мо̄т ма̄н минамыт, таима̄гыс ма̄н ма̄хманув ма̄нки ты уральтыянӯв.
Школат ос садикт я̄нас лēккар нэ̄ рӯпиты, ос ня̄врамыт ма̄н прививкал ва̄риянӯв. Ты э̄лы-па̄лт уколыл тӯщтын ня̄врамыт наманыл нэ̄пакн хансыянӯв ос та лēккарн ла̄тыӈ кēтэ̄в. Тав та̄н ща̄нь-а̄щанылн прививкат ва̄рнэ ма̄гыс ка̄сащан-нэ̄пакыт кēты ос ётыл ма̄навн ла̄тыӈ ювле ла̄ви. Ня̄враманыл уколыл вос ва̄равет, ща̄нит-а̄щит пуссын ка̄сащēгыт.
Карым па̄вылт туп лов хо̄тпа о̄лы. Тот олнэ акв хо̄тпа са̄ртын ма̄н палтув рӯпитас, тувыл пенсиян патхатас. Тав тахольт ма̄навн нё̄туӈкве ка̄сащас, аптечка-то̄тапсовыл ос тонометрыл пӯльницаныл майвес. Ань матумпа̄лаг о̄лнэ хо̄тпат давленияныл уральтыянэ, тэ̄рпил мыганэ ос матыр ню̄л-ми о̄ньщēгыт ке, та̄наныл пусмалтыянэ ос ёмщакв лап-пēриянэ».
Мо̄т леккарыт ёт ам тот ат хо̄нтхатыгласум. Туп ва̄глум, тот Геннадий Анатольевич Ануфриев хус та̄л ӯлщ пуӈкыт пусмалты. Тав э̄кватэ Наталья Джимовна нёлоловхуйплов та̄л тот рӯпиты. Са̄в та̄л Маргарита Михайловна Ушенина рӯпиты, тав рӯпитанэ̄тэ мощēртын налыман нупыл хӯрум та̄лыг ēмты. Ма̄н пуссын лēккарыт ялпыӈ хо̄талыл янытлыянӯв, пуста̄гыл вос о̄лэ̄гыт.
