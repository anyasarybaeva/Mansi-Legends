
Ты э̄тпост кӯщай нэ̄ Наталья Комарова округувт о̄лнэ мир ёт потыртас. Ты сапра̄ни «Год здоровьясбережения» намыл ла̄вим та̄л кастыл ва̄рыглавес. Кӯщаит мир пусмалтан ва̄рмаль, пӯльницат, каснэ колыт ӯнттын ос ма̄-вит ӯргалан тэ̄лат урыл потыртасыт.
Округ кӯщай нэ̄ ла̄выс: 
– Ты та̄л сыс ма̄н окру­гувт ат йильпи пӯльницат ӯнттавет. Кит пӯльницаг Сургутский район Локо­сово ос Русскинские па̄в­лыгт ос Ханты-Мансий­ский районт Белогорье ос Ягурьях кит па̄влыг ма̄нь пӯльницат о̄с тах ӯнттавет. Акв пӯльница Октябрьский район Сергино па̄вылт ты та̄лт рӯпитаӈкве о̄вылтахты. 
2022 та̄л оигпан мус Нижневартовск ӯст яныг пӯльница а̄стлаве. Тот акв со̄тыракем э̄лумхо̄лас пусмал­таӈкве патавет. Ос Ханты-Мансийский район Горноправдинск па̄вылт йиильпи пӯльни­цат ма̄хум пусмал­таӈкве о̄вылтавет. Ты халт ос 19 пӯль­ницат ты та̄л сыс ёмащакв тах хот-щё̄питавет. 
Мир пусмалтан де­пар­таментыт кӯщаиг рӯ­питан хум Алексей Добровольский ла̄выс: «Ма̄н округувт ма̄хум пусмалтан ва̄рмаль нупыл акваг са̄в олн холтаве, яныг пӯльницат ӯнттавет, тув э̄рнэ ищхӣпыӈ утыт ёвтавет. Ущты самын па­тум ня̄врамыт та̄ра ураль­таӈкве о̄вылтавет. Э̄рнэ торыг прививкал тӯщ­та­вет. Школан ялан­тан а̄ги­рищит, пыгрищит та̄л сыс о̄с акваг уральтавет.
Са̄всыр а̄гм о̄щнэ ма̄хум санаторий-колн пусмалтаӈкве кēтыгла­вет. Ма̄н округувт хӯрум тамле пусмалтан кол рӯпиты – тыи «Юган» нампа ӯщлахтын кол, Урай ӯст о̄лнэ пӯльница ос «Северяночка» нампа ня̄врамыт ӯщлахтын кол.  
Н. Комарова ла̄выс,  ань коронавирус а̄гмыл са̄внув ня̄врамыт ēмталэ̄­гыт. Та̄н а̄гмыл ēмталама­ныл юи-па̄лт хо̄т ёмащакв пусмалтаӈкве вēрмавет, та урыл са̄всыр кӯщаитн номсахтуӈкве ла̄выс. 
Людмила ТЕТКИНА
 
