

	Ты э̄тпос хо̄тыт хо̄талныл ловит хо̄талэ мус Ханты-Мансийск ӯсн ма̄щтыр ма̄хум акван-атыглавēсыт. Та̄н ма̄гсыланыл научно-практический семинар ва̄рыглавес, рущ ла̄тӈыл тох намаим о̄лыс – «Традиционные виды хозяйствования обских угров в музейной экспозиции».


		О̄выл хо̄тал мир э̄лы-па̄лт наука рӯпата ва̄рнэ учёный хо̄тпат та̄нти хансум номтыӈ потраныл ловиньтасаныл. Та̄н халанылт щар ма̄к яныг учёныиг Валентина Ивановна Семёнова о̄лыс, тав Тюмень ӯст культура институтт рӯпиты. Тав культурология тэ̄лат доктор нам о̄ньщи, профессорыг о̄лы. Потрēт тав округувт о̄лнэ музеит урыл потыртас. Хоты музеит ёмащакв щё̄питым о̄лэ̄гыт, хо̄т маныр пормас ат то̄вылхаты. 

		Югорский университетт рӯпитан хо̄нтаӈ ма̄ньщи э̄ква Дина Васильевна Ге-расимова ма̄ньщи мир хӯл алыщлапыт урыл потыртас. Ма̄хманув маныр ха̄пыт о̄щсыт, та урыл о̄с ла̄выс. Ос то̄ва ха̄пыт наманыл лю̄льсаӈ ма̄ньщи ла̄тӈыг толмащласанэ. «Хуриӈ ха̄п» урыл тох ла̄выс, аквтоп ты ха̄пыт хорамыл по̄слувēсыт, таима̄гыс тамле нам о̄ньщēгыт. «Са̄с хуриӈ ха̄п» урыл ос ла̄выс, ты ха̄пыт са̄сныл ва̄рим о̄лсыт ос хорамыл по̄слыглавēсыт. 

		Са̄с пормасыт урыл Наталья Величко потыртас. Тав оматэ Евдокия Андреевна Нёмысова ханты э̄ква, пēс о̄лупса ёмащакв ва̄гтэ. Ос матрыг а̄гитэ ты тэ̄ла лю̄льсаӈ ханищтаме, ла̄выс – аквтоп ха̄льныл оссы осгыглавес.

		Татьяна Александровна Молданова кос маныр урыл потырты, таве хӯнтлаӈкв пӯмащ. Ань тав соссаӈ мир маныр хурип колыт, а̄мпарыт, сӯмъяхыт ос мо̄т са̄всыр па̄рт ос нор колыт ӯнттыгласыт, та урыл потре о̄лыс. Пēс колыт пуссын нэ̄пакн по̄слымат. Йис та̄гыл пēс ма̄хманув налымантем са̄всыр кол ӯнттыгламыт. 

		То̄ва пēс колыт музеитт о̄ньщавет. Ань та̄ра-паттуӈкве э̄ри, кол ӯнттын порат норанэ, са̄манэ, колалат пуссын та̄нти ла̄тыӈ о̄ньщēгыт. Ань ты намла̄тӈыт туп во̄р ма̄т ос ма̄нь па̄влыӈ ма̄т о̄лнэ соссаӈ хо̄тпат та̄н ва̄ганыл. Пēс ла̄тӈыт пуссын нэ̄пакн хансуӈкв э̄рēгыт. Ка̄сыӈ кол хумус ӯнттувес, ты тэ̄лат ань ёмащакв ханищтаӈкв э̄ри. 

		Ты семинар рӯпитаӈкв о̄вылтахтаме хо̄талт Татьяна Александровна намхо̄талэ о̄лыс, тав са̄тлов нупыл ат та̄лэ то̄влыс, тав атхатыглам ма̄хумн янытлавес ос са̄в ёмас ла̄тӈыл ла̄ввес. Со̄ль, ты нэ̄ хо̄тпа ва̄нэ ка̄сыӈ э̄лмхоласн э̄руптаве. Ты сака ёмас сымыӈ хо̄тпа. Ман таве о̄с янытласлӯв.

		Титыт хо̄талт ма̄щтыранув рӯпитаӈкв та патсыт. Ка̄сыӈ я̄нас рӯпата ва̄рыс. Рӯпатаныл нила хо̄тал сыс минас, ловит хо̄талт а̄стлыяныл. Ты урыл ма̄н мо̄тыт газетавт тах хансэ̄в.

		Валентина Хозумова

 
