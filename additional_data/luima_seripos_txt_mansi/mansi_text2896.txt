
Я̄ӈк на̄тнэ э̄тпос 20 хо̄талэ̄т Ханты-Мансийск ӯст Государственный художественный музейт ма̄ньщи ос ё̄рн ла̄тӈыг янытлан хо̄нтхатыглап ва̄рыглавес. Ты тэ̄ла «Югра многоликая» нэ̄пак хансум ма̄хум та̄н щё̄питасыт. Ювле хультум э̄тпост еврейский ма̄хум урыл потыр о̄лыс, ань ос ма̄н поэтанув ос нэ̄пак хаснэ ма̄хманув янытлавēсыт.

	Мо̄йтыт хансум хо̄нтаӈ ма̄ньщи э̄ква Анна Митрофановна Конькова ос Юван Николаевич Шесталов ка̄стувесы̄г, тэ̄н потранэ̄н ос стиханэ̄н ловиньтавēсыт. Анна Митрофановна пыге Эмиль Иванович Косполов сценан во̄виньта̄лвес, намыӈсуиӈ оматэ урыл потыртас, ты хо̄нтхатыглап ва̄рум хо̄тпатн пӯмащипа ла̄тыӈ ла̄выс. Нэ̄пак хаснэ ханты э̄ква Мария Кузьминична Волдина ма̄ньщи поэтув Юван Николаевич Шесталов урыл стих хансум, таитэ ловиньтастэ. Рущ нэ̄ Любовь Миляева тав урēт о̄с хансыс. 

	Рущ ла̄тӈыл нэ̄пак хаснэ хо̄нтаӈ ма̄ньщи хо̄тпа Андрей Семёнович Тарханов стиханэ ловиньтасанэ. 

	Тувыл ё̄рн ла̄тыӈ урыл потыр о̄лыс. Нэ̄пак хансум ё̄рн хум Юрий Кылевич Вэлла ка̄стувес, тав урēт кина-охса суссылтавес. 

	«Лылыӈ со̄юм» колт рӯпитан ма̄ньщи хум Владимир Савельевич Меров са̄ӈквылтапыл са̄ӈквылтас, ханищтан ня̄враманэ йӣквсыт. 

	Светлана Ромбандеева   
