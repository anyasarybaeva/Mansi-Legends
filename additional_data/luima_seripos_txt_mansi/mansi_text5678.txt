
Ха̄льӯс район Кульпас па̄выл миркол кӯщаиг Людмила Петровна Албина рӯпиты. Ам тав ётэ хо̄нтхатыгламум порат рӯпататэ ос па̄влыӈ ма̄хум о̄лупсаныл урыл китыгласлум. Людмила Петровна таи потыртас:
– Кульпас мирколув нупыл ань нила па̄выл – Кимкъясӯй, Ло̄пмус, Сор­тыӈъя ос Няхлаӈ па̄в­лыт ловиньтахтэ̄гыт. Куль­пас па̄вылт 903 э̄лумхо̄­лас о̄лэ̄гыт, Ло̄пмуст – 226 хо̄тпа, Кимкъясӯйт – 122 хо̄тпа. Няхлаӈ па̄вылт ань туп кит э̄лумхо̄лас о̄лэ̄г. 
Ань Кульпас ос Ло̄п­мус па̄влыг ёмас интер­нетыл ва̄рвесы̄г. Ты туи ма̄хум ёхталасыт, ты па̄влыг мус кēрква̄лыг харт­сыт ос ты ищхӣпыӈ ут ва̄рсыт. Яныг таквс э̄тпос оигпам мус ищхӣ­пыӈ ут мирколт, школат, ня̄врам ӯргалан колт, пӯльницат рӯпитаӈ­кве ты о̄вылтахтас. Па̄в­лыӈ ма̄хманув ос интер­нет ва̄рнэ ма̄гсыл заявле­ние-нэ̄пак хансуӈкве ла̄виянув, 200 арыг­кем хо̄тпа ты нэ̄пак ма̄н пал­тув ань тотсыт. Та̄н ань о̄лнэ коланыл мус ищ­хӣ­пыӈ утыл ва̄руӈ­кве о̄с тах патавет. Кимкъя­сӯй па̄влув туп по̄хыт хуль­тыс, интернетыл ат ва̄р­вес.
Акв та̄рвитыӈ ва̄р­маль о̄лы – торыӈ рӯпата ат о̄ньщēв. Ма̄ньлат ма̄х­манув рӯпата кинсым мо̄т ма̄н ва̄нтлэ̄гыт. Са̄в та̄л округувт сосса щēмь­ятн нё̄тнэ ма̄гсыл про­гра­мма рӯпиты, кол ёвтнэ ма̄г­сыл та̄н олныл нё̄тавет. Па̄влыӈ ма̄хма­нув о̄с тув хасхатасыт. То̄ва щēмьят олныл нё̄твēсыт, та̄н мо̄т ма̄т о̄лнэ кол ёвтсыт ос о̄луӈкве тув ва̄нтласыт. 

Па̄вланувт рӯпата кос а̄тим, тувыл та ма̄хма­нув, хотьют ёмащакв о̄луӈ­кве воратэ̄гыт, та̄н тай рӯпата хо̄нтэ̄гыт. Кульпаст ма̄хум школат, ня̄врам ӯргалан колт, пӯльницат, музейт, ла̄п­кат рӯпитэ̄гыт. Са̄в та̄л па̄влувт «Рахтынья» община рӯпиты, кӯщаиг тот Александр Иванович Голошубин о̄лы. Та̄н хӯл алыщлым, во̄раим, пил ва̄тым, ла̄хыс атым ос кол ӯнттым олн сэ̄лэ̄гыт. Ты та̄л община Кульпас па̄вылт са̄в о̄лнэ кол ӯнттысыт. О̄йттур э̄тпос 17 щēмьят йильпи колн ва̄нтласыт. Тот са̄в ня̄в­рам янмалтан щēмьят ос пēс колт о̄лум ма̄хум очередь щирыл колыл майвēсыт. Община мо̄т йильпи кол ӯнттуӈкве ань ты а̄стыс, мощēртн  тах нила щēмья о̄луӈ­кве тув ва̄нтлэ̄гыт.  Мо̄тыт та̄л «Рахтынья» община ос мо̄т йильпи колыт ӯнттуӈкве тах о̄вылтахты, ты колыт ос тах очередь щирыл щēмьятын мивет. Та̄н тот «социальный найм» щирыл о̄луӈкве тах патэ̄гыт. Ты э̄лы-па̄лт община йильпи колыт Кимкъясӯйт ос Ло̄пмус па̄вылт ӯнттыс. Тот о̄лнэ ма̄хмыт ань о̄с йильпи колытыт о̄лэ̄гыт.
Мо̄лты та̄л Кимкъя­сӯй ос Ло̄пмус па̄влыгт постын на̄й кēрква̄лыт йильпииг ва̄рвēсыт, тот ань на̄й акваг тэ̄г. Туи ос Кульпас па̄вылт кēр­ква̄лгыт ёмащакв щё̄пи­тавēсыт. Ос ты туи па̄в­лувт Ягодный, Гриб­ной ос Озерный ӯс­хулыт ма̄шинал яласан хӯрум лё̄ӈхыт ва̄рвēсыт. Мо̄тыт та̄л ты рӯпата э̄лаль ва̄руӈкве тах патаве. 
Кульпас па̄вылт йиль­пи, яныг интернат рӯпи­ты. Ня̄врамыт о̄лнэ кол лов арыгкем та̄л сыс ӯнт­тувес. Тот Ло̄пмус, Ким­къясӯй ос Сор­ты­ӈъя па̄в­лытныл тотнэ 30 ня̄врам о̄лэ̄гыт. Па̄выл шко­лавт 156 ня̄врам ань ханищ­тахтэ̄гыт. Ханищтах­тын кол о̄с хосат пēсыг ēмтыс, йильпи школа ма̄гсыл олн такос во̄вēв, хоты порат мо̄т колыл ӯнттавēв, аты ва̄глӯв. Таяныт интернат-капайт ань мощща ня̄врам о̄лы, тыима̄гсыл аквпал па̄лэ̄т  ханищтахтын колнакыт ва̄рвēсыт, ня̄враманув ань тот ханищтахтэ̄гыт, мо̄тпал па̄лэ̄т ма̄нь па̄в­лытныл ёхтум а̄гири­щит, пыгрищит о̄лэ̄гыт. Йильпи школа ӯрим, ня̄враманув ин­тернат-колт ханищтах­туӈкве э̄лаль тах та па­тэ̄гыт. 
       
