
Культура тармыл рӯпитан ма̄хум «Торум Маа» нампа музейт акван-атыглавēсыт. Тот Андрей Кондрашёв, округ культура тэ̄лат ӯргалан кӯщай хум, 2014 та̄л сыс та̄нки ва̄рум рӯпатаныл о̄вылтыт ла̄тыӈ ла̄выс.

	Ань округув янытыл культура па̄лыл нэ̄пакн хансым 5 со̄тыра 360 йис ва̄рмалит, колыт 

	манос йис ма̄т ӯрга-лавет: 983 пēс ма̄ ман колыт Россияв янытыл ӯргалавет, 110 пēс накыт округ историян хасвēсыт, та̄н районыт манос ӯсыт щирыл намыл пинвēсыт.  Кос выг-лӯв, Сургутский районт «Барсова гора» о̄лы, ос Ханты-Мансийск ӯст - «Самаровский чугас». 

	2014 та̄л сыс 59 са̄всыр пēс накыт ос йис порат о̄лым ма̄т та̄ра-паттувēсыт ос нэ̄пакн хасвēсыт. Ты э̄лы-па̄лт хансым 11 пēс ва̄рмалит хот-щур-тумтавēсыт. Ул нэ̄матыр пēс нак манос йис ва̄рмаль тот ат хо̄нтвес. Тувыл  соссаӈ мир ат ялпыӈ ма̄наныл та̄ра-паттувēсыт, та̄н та ма̄т йис тагыл ӯргалыяныл. 

	Белоярский районт Нумто тӯр ялпыӈыг ла̄ваве. Ань по̄х хо̄тпатн тав щар ул вос 

	новвес, ма̄-во̄й хилнэ хо̄тпатн ма̄тэ пулиг ул вос сакватавес, тав государствав па̄лыл  «культурный наследие» нампа нэ̄пакн о̄с вос хансаве. Ты ва̄рмаль тэ̄лаг ва̄рнэ ма̄гыс та 

	тӯр ляпат о̄лнэ ма-тумпа̄ла хантыт ос ё̄рныт ёт та̄н хоса потыртасыт.

	Октябрьский район Шеркалы па̄вылт пēс порат ӯнттым кол «Усадьба купцов Новицких» (ты кол хурит по̄слым о̄лы.)  ос Ха̄льӯст «Старое кладбище Берёзово» реестр-нэ̄пакн хансуӈкве о̄с хосат номсавēг. Таи-ма̄гыс ань ты урыл хансым са̄всыр потрыт ос пēс йист о̄лыглам накыт кинсавет. 

	Андрей Кондрашёв ла̄вме щирыл, та̄н са̄в рӯпата о̄ньщēгыт. Тот хӯрумхуйплов э̄лумхо̄лас рӯпиты. Та̄н халанылт историкыт, археологыт, этнологыт о̄лэ̄гыт. Тувыл округ 

	музеитт рӯпитан хо̄т-патн о̄с нё̄тавет, научный потрыт ос нэ̄пакыт аквъёт хансэ̄гыт.

	Та̄стым олныт та̄н пуссын ёмас тэ̄лан холтыяныл. Мо̄лты та̄лт та̄н 616 со̄тыра солко̄вил майлувēсыт. Та̄н пēс йис ма̄т та̄ра-паттын ма̄гыс  ос тот рӯпитаманыл сыс 528 со̄тыра солко̄ви холтсыт. 

	Туп акв ялпыӈ ма̄н та̄н акв ма̄ньщи о̄йкан ат та̄ртавет, тав йис та̄гыл На̄й-О̄тыр ма̄тэ такви ӯргалытэ, тармыл патытэ.

	 

	Тамара Мерова

	 
