
Ты хурит Касум па̄выл ханты нэ̄ Лариса Алексеевна Ерныхова по̄слым о̄лы. Тав ва̄т нупыл са̄тыт та̄л «Оленёнок» садикт воспитателиг рӯпиты. 
Нэ̄ Ямал ма̄т Куноват я̄ ва̄тат самын патыс. На̄н ань э̄лаль Лариса Алексеевна потре ловиньтэлы̄н:
– Ам Самгингорт па̄вылт яныгмасум. А̄тям Алексей Тихоно­вич Тояров, хӯл алыщ­лас, во̄раяс. Тав Наста увщи ос Щēман а̄пщи о̄ньщас. Омам Анаста­сия Николаевна, такви о̄парищ наме о̄с Тоярова, халэ̄нт рӯтыг ат кос о̄л­сы̄г. Омав юн колсори рӯпата ва̄рыс, акваг ю̄н­с­хатас, маснут ман ла̄гыл мас­нут ю̄нтыс. Та̄н кол­та̄г­ланылт са̄т ня̄врам самын патыглас. Ма̄н ань са̄в а̄ӈкваги ос а̄ӈкв­пыг о̄ньщēв.
Омагув-а̄тягув онто­лов ня̄врам янмалта­сы̄г - хо̄т а̄ги, хӯрум пыг. Щар яныг увщиюв ос каӈкув хосат а̄тимыг ēмтсы̄г. Галя, Надя, Лиза Света, Тимофей ос Серёжа пус­сын Ямал ма̄т Шурыш­карский рай­онт щēмьяӈ та̄гыл о̄лэ̄гыт.
– Лариса Алексеевна, наӈ яныгмам ма̄нт ма̄­хум Ӯй йӣквыгласыт?
– Куноват ма̄хум Ӯй сака йӣквсыт. Советс­кий та̄лыт порат ты тэ̄ла ва̄руӈкве ат ро̄выс. Ос ханты ма̄хманув па̄­вылт ат ва̄рēгыт, во̄рн минэ̄гыт, тот хо̄т э̄лынт­нув, во̄рколт, Ӯй йӣк­вēгыт. Ам ат та ва̄сум, хумус ма̄хманув Ӯй йӣквсыт. 
Йӣгрищум тай омавн ёт-тотыглавес. Тав по­тырты, ань э̄ткотильт та̄н, ня̄врамыт, ва̄гта̄л патэ̄гыт, ёл-оилматавет. Хо̄нтманылт, кон ты хуēгыт. Насати, тӯлыг­лахтын хо̄тпатн ла̄гла­нылт консыгтавет, кон та хасумтавет. 
Тот о̄лупсав, колта̄­гыл тэ̄лат, ка̄ркам ман савыӈ хо̄тпа, та маныр, пуссын суссылтавет, мовиньтавет.

Ам Щēман каӈкум, а̄тям тав а̄пщитэ, сака са̄в э̄рыг ва̄с, Ӯй йӣквнэ порат акваг э̄ргыс. Омам потырта̄лыс, ща­щēквагув-о̄пагув таве ма̄нь та̄гыл ёт-тотыг­ластэ̄н. Са̄лыӈ суныл хотталь мӯйлуӈкве ми­нэ̄гыт, тот э̄ргēгыт, йӣк­вēгыт. Щēман каӈкум хӯнтлы, тувыл пуссын э̄ргыт номтыт о̄ньщи­янэ. Хунь яныгмас, э̄р­гуӈкве патыс.
Касум па̄вылт 2000-2001 та̄лыг порат Ӯй йӣквыглавес, ам тув ялсум, мощ суссум. Ань пēс щирыл хунь ва̄раве, нас кина ва̄рнэ ма̄гыс, та тēм тӯлыглахтэ̄гыт, э̄ргēгыт.
Касумн ам пед­учи­лище а̄стламум юи-па̄лт кēтвēсум. Тыт хум ва̄р­сум, о̄йкам Алекса­ндр Андреевич Ерныхов. Мēн кит пыг янмал­тасмēн, Дмитрий ос Денис. 
– На̄н юн ща̄нь ла̄т­ӈыл потыртэгы̄н?
– Атхунь, ам ань Касум ма̄хум потыртанэ̄ныл щирыл ханьщувласум, та̄н ла̄тӈаныл тамле ка̄миньтнуве. Садикт «Языковое гнездо» группа о̄лы, тот Лидия Ивановна Рандымова ня̄врамыт ща̄нь ла̄т­ӈыл потыртаӈкве ханищты­янэ. 
Ам омагум-а̄тягум халэ̄нт туп ханты ла̄т­ӈыл потыртасы̄г. Увщи­янум ос йӣгрищанум ёт, хунь школат ханищ­тах­туӈкве патсув, юн ань халувт рущ ла̄тӈыл потыртэ̄в. Щēман каӈкув ма̄н палтув щалты, ки­тыглахты: «На̄н манрыг рущ ла̄тӈыл потыр­тэ­гы̄н? Ханты ла̄тыӈ – ты на̄н ма̄к ща̄нь ла̄тӈын, на̄нти ла̄тӈыл потыртэ̄н». 
Омав мо̄йтыӈ э̄ти­па̄лаг акваг мо̄йтыс. Печар урыл мо̄йтыс, тав савыӈ, тэ̄нут са̄в тэ̄с. Ла̄всас: «Мори ул ка­пыртэ̄н, Печарын ёх­тавēн, хот-рохтупта­вēн». Тав Ӯй йӣквнэ порат акваг мовинь­та­ве. Э̄тпос, со̄выр ос мо̄т матыр урыл мо̄йтыг­лас. 
Хунь э̄тимлы, яныг­хо̄тпатн ла̄вавēв, ул вос а̄прамтахтэ̄в, ул вос ро̄хтахтэ̄в, атиӈк хотьютн ёхтавēв. Ань номсэ̄гум, со̄ль, э̄типа̄­лаг э̄лумхо̄лас ва̄гта̄л паты, ӯщлахтуӈкве э̄ри. Янгыгнувēг ēмтсув, ущта торгамтаслув. Ма̄нь порат тай ты урыл хунь номсысув, ма̄навн ёнгасаӈкве, ха̄йтыгтаӈкве э̄рыс.
Светлана РОМБАНДЕЕВА
