
Ты та̄л «Стойбищная школа-сад» нампа проект пēс йис ма̄тт ос ма̄нь па̄вылкветт о̄лнэ сосса щēмьят ма̄гсыл ва̄рвес ос ня̄врамаквет ищхӣпыӈ ут хосыт юн ханищтавет. 
О̄выл тамле ханищ­тахтын кол Бело­ярский район Тугияны па̄вылт рӯпитаӈкве о̄вылтах­тас, тот нэ̄матыр школа манос садик ты мус а̄тим о̄лыс. Ма̄нь ня̄врамыт ёт ос оманыл-а̄тяныл ёт воспитатель-нэ̄ ань рӯ­питы. Тав та̄­наныл хӯл­тыг­лыянэ, хумус ищхӣ­пыӈ ут хо­сыт ха­нищ­тахтуӈкве ро̄ви. Полноват па̄выл школа­ныл компьютер хосыт Тугияны ня̄вра­мыт ха­нищтавет, та̄на­нылн яныг па̄вылн минуӈкве ань ат э̄ри.

Сургутский районт хӯрум со̄тыра арыг­кем ханты ма̄хум колта̄г­ла­ныл ёт во̄рт о̄лэ̄гыт. Та̄н пуссын ща̄нь ла̄тӈыл ёмащакв потыртаӈкве ха̄сэ̄гыт, та̄нки пēс йис ва̄рмаляныл э̄лаль то­тым о̄лэ̄гыт. 
 

Сӯкыр э̄тпос 30 хо̄­талныл «Стойбищная школа-сад» нампа про­ект щирыл ма̄хум рӯпи­таӈкве тот о̄с о̄вылтах­тасыт. Та па̄сныл та̄нки пēс йис ма̄тт о̄лнэ ма̄нь ня̄врамыт ханищтапыл ва̄рыглавет ос школан миннэ э̄лы-па̄лт хансуӈ­кве, ловинь­таӈ­кве юн ханищтавет. 

Сургутский районт сосса щēмьят са̄лы ӯрим, во̄раим, хӯл алыщ­лым во̄рт о̄лэ̄гыт, тыи­ма̄г­сыл ня̄вра­ма­ныл садикн ат ялан­тэ̄гыт. А̄гирищит ос пыгрищит юн о̄лым, Русскинская па̄вылт рӯ­питан ханищтан хо̄т­патн ищхӣпыӈ ут хосыт ловиньтаӈкве ос хан­суӈ­кве ань ханищ­тавет. Акв хо̄тал сыс та̄н хӯрум занятиял ва̄рыглавет. Ты щēмьят ханищтахтын ма̄гсыл ноутбукыл май­вēсыт.   

Ня̄врамыт нила ха­нищтапыл тах щё̄пита̄­лавет ос 3-7 та̄л яныт а̄гирищит ос пыгрищит ханты ос рущ ла̄тӈыл ханищтаӈкве патавет. Ты э̄лы-па̄лт ща̄няныл-а̄щаныл ищхӣпыӈ ут хосыт хумус рӯпитаӈ­кве э̄ри, о̄с потыртавēсыт. Ань ня̄врамыт оманыл-а̄тяныл по̄хыт ӯнлым компьютер хосыт ха­нищтахтэ̄гыт. Ты про­грамма Сургутский район пēс йис ма̄тт о̄лнэ нила ня̄врамыт ма̄гсыл рӯпиты. 

Ня̄врамыт «Здрав­ст­вуй, детский сад» про­грамма хосыт ос ты коныпал ищхӣ­пыӈ утыл ха­нищта­вет. Русскин­ская па̄выл школат рӯпитан хо̄тпат «Проблемы запуска и реализация проекта «Стойбищная школа-сад» в Сургутском рай­оне и пути их решения»  нампа ханищтапн ак­ван тах атхатыглэ̄гыт. Ос пēс йис ма̄т о̄лнэ ня̄врамыт ёт хумус рӯ­пи­таӈкве э̄ри, пуссын аквъёт потыртаӈкв тах патэ̄гыт.  
Ханищтап ос ма̄ньлат хо̄тпат ва̄рмаляныл щирыл рӯпитан департамент колныл кēтым ля̄ххал ма̄ньщи ла̄тӈыл Людмила ТЕТКИНА хансыстэ     
