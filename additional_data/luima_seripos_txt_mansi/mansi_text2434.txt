

	Ха̄льӯс район Хулюмсунт па̄вылт акв пӯмащ суссылтап щё̄питавес. Па̄выл искусство школат рӯпитан хо̄тпат округув 85 та̄лэ ос па̄выл 90 та̄лэ то̄влын кастыл ты пӯмыщ тэ̄ла ва̄рсыт.

	Па̄влыӈ ма̄хум  та̄нки ва̄рум са̄всыр пормасаныл, ка̄тыл по̄слум хурияныл суссылтапн тотуӈкве вēрмысаныл. Ань 18 э̄лумхо̄лас та̄нки ма̄щтырлам пормасаныл тот суссылтыяныл. 

	Мария Алгадьева ма̄ньщи супыт, нё̄тнэ турло̄псыт, сакныл хартым хорамыӈ ма̄нь то̄тапсов, то̄рыл ю̄нтым тӯчаӈ, а̄канит ты выставкан тотсанэ. Надежда Маслова ма̄щтырлаӈкве о̄с сака ха̄сы, тав са̄всыр турло̄псыт тув тотыс. Такви рӯпатанэ урыл тав ла̄выс: «Ам сакныл хартуӈкве ос ю̄нсхатуӈкве омамн ханищтавēсум. Ты юи-па̄лт ос Ханты-Мансийск ӯст ва̄рыглам са̄всыр ханищтапн ялсум. Я̄сунт па̄вылн ня̄врамыт ӯщлахтын «Ма̄нь Ӯскве» ма̄н ялмум порат  ос 

	Мария Сергеевна 

	Мерова ёт ва̄йхатасум, тав палтэ о̄с ханищтахтасум. Ты суссылтапт сакныл хартым турло̄псыт суссылтыянум». Надежда тув акв пӯмащ турло̄пс тотыс. Тав сорт сов тармыл 

	сакныл хорамыт ю̄нт-санэ ос сака нё̄тнэ турло̄псыг ва̄рыстэ. 

	Акв ма̄щтыр нэ̄ пормасанэ тот о̄с суссылтыянэ, наме Анна Адина. Тав ханты нэ̄, Ямал ма̄ныл тув о̄луӈкве ёхтыс. О̄йкатэ ма̄ньщи хумыг о̄лы. Анна ма̄ньщи пормасыт ю̄нтуӈкве 

	ань сака ёмащакв ха̄сы. 

	Па̄вылт о̄лнэ ма̄хум то̄ва хурияныл тув тотсыт. Ольга Мерцалова ка̄тыл хурит по̄слы. Выставкат тав «Ома» нампа хуритэ суссылтытэ. Та по̄слым хурит сахил масхатам ма̄ньщи нэ̄ ня̄враме аниглытэ. 

	Ольга округ янытыл ёмащакв ва̄ве. Тав по̄слум хуриянэ ань са̄всыр ӯсыт суссылтавет. Выставкат тав ма̄хумн ла̄выс: «Ам ты па̄вылт самын патсум, тыт яныгмасум. Ка̄тыл хурит по̄слан нэ̄г ханищтахтамум юи-па̄лт ювле тыг ёхтысум. Тамле ёмас сымыӈ ма̄хум халт нё̄тнэ, сыстам ма̄т олэ̄в, улпыл тыи ма̄гсыл хуриянум тох ты по̄слыянум». 

	Лариса Туганова ка̄-тыл по̄слум хуриянэ тот о̄с суссылтыянэ. Тав хосат та̄гыл хурит  по̄слы. Акв хурит щё̄пыр по̄слыстэ, мо̄танэ̄т ос таквсы пора, хӯрмит 

	хурит Нё̄рыт по̄слуманэ. 

	Ты пӯмыщ суссылтап ва̄т са̄грапнал э̄тпос 19 хо̄талэ мус рӯпитаӈкве паты. 

	Юлия Боженко 
