
Округувт ща̄нь ла̄тыӈ ос культурав ӯргалан ма̄гсыл научно-координационный совет рӯпиты, тув яныг кӯщаиг губернатор ва̄ӈын хум Алексей Шипилов пēриявес. Я̄ӈк на̄тнэ э̄тпост та̄н акван-атхатыгласыт ос ва̄рнэ рӯпатаныл урыл потыртасыт. Та советын са̄всыр рӯпитан ма̄ныл хо̄тпат тув пēриим о̄лэ̄гыт. Атхатыглам сапра̄ни мо̄т ӯсытныл ос па̄влытныл видеосвязь ищхӣпыӈ ут хосыт ма̄хум о̄с суссыт.

	О̄влэ̄т развитие образования институтт рӯпитан нэ̄ Майя Макарова округув янытыл о̄лнэ ма̄хум ос ня̄врамыт титыгламаныл урыл потыртас. Тав ла̄выс, са̄выӈпа̄лэ титыглым хо̄тпат, ты 75% ла̄всыт, пēс хумус ма̄хманув о̄лсыт, хумус тэ̄нут ка̄тын-паттысыт, хумус маснут ю̄нтсыт, тащир о̄луӈкве, тамле рӯпата ва̄руӈкве ка̄сащēгыт. Хо̄тпан процент са̄вит ма̄хум ос э̄лаль хотты тэ̄лан ханищтахтуӈкве таӈхēгыт.

	Ань 2016 та̄лт округув янытыл 1283 соссаӈ хо̄тпат рӯпата ос занятость Департаментын хансым о̄лэ̄гыт, та̄н рӯпата тинсэ̄гыт. Ты хо̄тпатныл нёлса̄т процент са̄вит нэ̄мхо̄т э̄лаль ат ханищтахтасыт.

	Школат ханищтахтын ня̄врамыт титыглавēсыт, таӈхēгыт ма̄н а̄ти та̄нти ла̄тӈаныл ханищтаӈкве. 6-8 классыт ханищтахтын ня̄врамыт ла̄тыӈ ва̄ӈкве таӈхēгыт ос яныгнув а̄гит-пыгыт сака ат ка̄сащēгыт. Та̄н ла̄вēгыт, хо̄т э̄лаль рӯпитаӈкве патэ̄гыт, манос ща̄нь ла̄тӈыл хо̄т потыртаӈкве вēрмēгыт. Хунь янгыгнув ēмтэ̄гыт, то̄нт воссыг ла̄тыӈ ханищтаӈкве ат таӈхēгыт. Таима̄гыс ма̄ньщи ла̄тыӈ ва̄нэ хо̄тпа акваг мощщаг ēмты.

	Мо̄лты та̄л округувт мир ловиньтавēсыт, соссаӈ ма̄хумныл атпан нупыл хо̄т процент хо̄тпат ханты ос ма̄ньщи ла̄тӈыл потыртаӈкве ха̄сэ̄гыт. 2008 та̄л па̄сныл ты 0,56% мощщагнув ēмтсыт. Ос Белоярский, Ха̄льӯс, Нефтеюганский ос Сургутский районытт ла̄тыӈ ва̄нэ хо̄тпа са̄внуве. Кондинский, Октябрьский ос Ханты-Мансийский районытт тамле э̄лумхо̄лас мощщаг патыс.

	Алексей Шипилов, округ кӯщай нэ̄ о̄выл ва̄ӈын хум, акван-атхатыглам хо̄тпат ла̄всанэ, вос номсахтэ̄гыт, хумус ня̄врамыт ща̄нь ла̄тӈаныл ханищтан ма̄гсыл пӯмщалаӈкве, хумус та̄н ётаныл рӯпитаӈкве ро̄ви. Тав ла̄тӈе щирыл, щēмьят о̄с та̄нти халанылт юн вос потыртэ̄гыт.

	Ханищтап департаментыт рӯпитан нэ̄ Ирина Лисютина ос та урыл потыртас, ань нуса щēмьяныл о̄лнэ ня̄врамыт колледжит, институтт манос университетыт хунь ханищтахтэ̄гыт, та̄н пособия-олныл ойтавет. Ань то̄ва олныт хот-виӈкве таӈхавет, мо̄т щирыл ла̄вуӈкве патавет. Ты урыл Алексей Викторович ла̄выс, юрист хо̄тпат ёт потыртаӈкве э̄ри, я̄нас порат акван-атхатыглаӈкве, тох та̄ра пēнтуӈкве манос хот-виӈкве ат ро̄ви.
