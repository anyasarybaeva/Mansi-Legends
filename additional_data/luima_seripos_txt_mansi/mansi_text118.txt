
Тэ̄лы порат ам Ха̄льӯс район Саранпа̄вылн рӯпатам щирыл ялсум. Тот акв нэ̄ ёт потрамасум. Тав наме Анна Дмитриевна Ромбандеева. 

	Ты ма̄ньщи нэ̄ Ха̄льус район Ло̄пмус па̄вылт яныг щēмьят 1970 та̄лт самын патыс. Кульпас па̄выл школат нёлолов класс а̄стлас. Та юи-па̄лт 1987 та̄лт хум ва̄рыс. Ту¬выл о̄йкатэ̄н са̄лыӈ колн тотвес. Та па̄сныл акваг тот ты рӯпиты. 

	Хунь са̄лыӈ колн о̄выл щёс ёхтыс, тот рӯпитаӈкве та̄рвитыӈ о̄лыс. Ётыл ла̄щал-ла̄щал ханьщувлас. Анна Дми¬триевна ё̄рнколт са̄лы совныл са̄всыр маснут ю̄нты, тэ̄нут па̄йты. О̄йкатэ наме Василий Владимирович Ромбан¬деев. Тав са̄в та̄л са̄лыӈ колт рӯпиты. Нэ̄к-хумыг ат ня̄врам янмалтасы̄г. Яныг а̄гитэ̄н Людми¬ла Ханты-Мансийск ӯст нэ̄пак ловиньтан колт рӯпиты. Кит а̄гиягēнпыгагēн Ханты-Ман¬сийскат ханищтахтэ̄г. Пити патта ня̄врамēн Женя иӈ ма̄нь, тэ̄н ётэ̄н о̄лы. 

	Яныг пыгēн Яков школа а̄стламе юи-па̄лт о̄с тэ̄н палтэ̄н рӯпитаӈкве минас. Ты та̄л са̄лыл каснэ ва̄рмаль о̄лыс. Та̄н пуссын касылын на̄лув ва̄гылсасыт. 

	Са̄лыӈ нэ̄ ла̄ви, рӯпататэ ма̄гыс сака мощ¬ща олныл ойтаве. Э̄тпос сыс нилахуйплов со̄тыра солко̄вил туп миве. Ты ва̄рмаль ма̄гыс совхоз кӯщай палт са̄в щёс потрамаӈкве ёхталас. Ос олныт но̄х аты нё̄твēсыт. Таима̄гыс ма̄ньлат хо̄тпат са̄лыӈ колт рӯпитаӈкве ат касащēгыт. Ты та̄л рупа¬та олныт но̄х-нё̄туӈкве ла̄ввēсыт кос, ос манса̄вит ат ва̄ганыл, ань ма̄хум ӯрхатэ̄гыт. 

	Анна Дмитриевна оматэ Наталья Григо¬рьевна ос а̄тятэ Дмитрий Петрович Таратовыг Ло̄пмус па̄вылт о̄лсы̄г. Э̄кваг-о̄йкаг о̄лмēн па¬лытыл хӯл алыщлым ос во̄раим яласасы̄г. Ань сас а̄тимыг. 

	Ам Анна Дмитри¬евна колта̄глэ яныт¬лан ла̄тӈыл кēтылум. Ня̄враманы̄н, рӯтаны̄н, юртаны̄н ос ва̄нэ хо̄тпаны̄н ёт пуста̄гыл са̄в та̄л э̄лаль о̄лэ̄н.
