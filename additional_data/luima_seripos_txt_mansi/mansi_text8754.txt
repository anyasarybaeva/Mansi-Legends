
Ты э̄тпост о̄выл са̄тыт Ханты-Мансийск ӯст «Информационный мир Югры» нампа ханищтап о̄лыс, тав ань 17 щёс ва̄рыглавес. 
Округ янытыл ля̄ххал тотнэ ма̄хум, та̄н кӯщая­ныл ос тамле рӯпатан ханищтахтын а̄гит-пыгыт тыг во̄виньта̄лвēсыт. Ань хӯрумса̄ткем хо̄тпат э̄лы-па̄лт мирн ва̄нэ са̄в жур­налистат потыртасыт. О̄выл хо̄талт ма̄хум акван-атманыл порат та̄н матыр э̄рнэ номтыт ёмщакв ос ма̄кыг торгамтанэ̄ныл о̄вылтыт ханищтасаныл.  
Ля̄ххал тотнэ ма̄хум ла̄вум ос газетат хансум ла̄тӈаныл ма̄гыс ань яныг рӯпата ва̄руӈкв ла̄вавет. Та̄н матыр мори ке ля̄галэ̄гыт манос лю̄ль­саӈ торгамтавет ке, то̄ва мирытн лавыл нэ̄глуӈкве вēрмавет ос халанылт кант­луӈкве патэ̄гыт. Ань лю̄ль номтыт ул вос хас­сыт, мо̄лты та̄лт са̄всыр мир­колыт ищхӣпыӈ ло̄п­саныл уральтан ма̄гыс са̄ккон пирмайтавес. 
Тамле тэ̄лат ва̄нэ хо̄т­пат ла̄вēгыт, ань Россият о̄лнэ мирыт нупыл хӯрум хо̄нтлан ва̄рмаль о̄лы – тыи э̄лумхо̄лас порслан СВО ма̄т, китыт – тыи экономика тэ̄ла витыг-тотуӈке патвес, ос хӯр­мит – тыи ля̄ххал тотнэ ва̄рмаль. 
Ма̄ янытыл намыл са̄в­сыр сумп потыр тотэ̄гыт, ма̄к ва̄рмалит  хот-тӯйтавет. Ты щар та̄рвит нак, са̄в мирыт тув агтэ̄гыт, хоса номавет ос хоталь-а̄ти э̄лаль тотавет. Таима̄гыс ля̄ххал тотнэ хо̄тпат ном­тыӈыщ вос о̄лэ̄гыт, тувыл ищхӣпыӈ утыл мӯсхалыг ос ха̄снэг вос рӯпитэ̄гыт. 
Олег Бондаренко «Балканист.ру» нампа ищхӣпыӈ ло̄псыт рӯпитан кӯщай ла̄выс: 
– На̄н ань ва̄глы̄н, 2050 та̄лт Россият о̄лнэ мирыт хумус о̄луӈкве патэ̄гыт? Ма̄н ань ты накт э̄лаль номсахтым ат ке патэ̄в, та пора мо̄т хо̄н мирытн номылматнэ хольт тотаве тах. Ань ēмталан тэ̄лат та̄н, ваим, ва̄сыт. Таима̄­гыс ма̄навн ань сэ̄рьёрыг номсахтуӈкве э̄ри, тэ̄лат вēщкатыг э̄лаль тотуӈкве, мирн ма̄к ля̄ххалыт по­тыр­таӈкв.
Китыт хо̄талт ра̄тива, телевидения ос газетат ля̄ххал тотнэ ма̄хум ма̄­гыс я̄нас ханищтапыт щё̄пи­та̄лвēсыт. Донецкий область Макеевка ӯсныл журналистыт о̄с ёхтала­сыт, та̄н ма̄хманув ёт ва̄й­хатасыт, та̄нки газета­ныл суссылтасыт ос тōва проектанылн нё̄тмил во̄в­сыт. 
Тамара МЕРОВА
