
Мо̄лалнув округ кӯщай нэ̄ щēмьяӈ ма̄хум ёт ищхӣпыӈ ут хосыт акван-хо̄нтхатыгламе порат са̄всыр тэ̄лат та̄ра-паттыс. 
Наталья Комарова ла̄вме щирыл, Юграт ня̄врамыӈ щēмьят 36 са̄всыр ва̄рмаляныл ма̄гыс олныл нё̄тыглавет. Тыгыл а̄гмыӈ-мосыӈ, сак­ватахтам ня̄врам о̄щнэ щēмьят 16 я̄нас нё̄тми­л­ыл мивет. Ань олн винэ ма̄гыс ща̄нит-а̄щит нусаг о̄лнэ наканыл ōс та̄нки вос хӯлтыяныл, пуссын тэ̄ланыл уральтан юи-па̄лт ущ нё̄туӈкве вēрмавет. 
Ань 35 та̄лыг иӈ ат то̄в­лум нэ̄т о̄выл ня̄врама­ныл самын патум ма̄гыс 15 со̄тыра солко̄вил ойта­вет, тувыл а̄гмыӈ-мосыӈ, сак­ватахтам ня̄врам о̄щнэ ща̄нь-а̄щ ня̄враме округ мо̄т ӯст ханищтахты ке, тав тыгле-тувле яласан лё̄ӈх олнэ ювле ойтаве. 
Юграт пуссын нё̄тмил минэ программат рӯпи­тэ̄гыт ман а̄ти, та̄наныл а̄рталан ма̄гыс то̄ва ща̄нь-а̄щит ос ня̄вра­мыт ёт рӯ­питан хо̄тпат потыр­таӈкве во̄выг­лавēсыт.  
Радужный ӯст о̄лнэ а̄гирищит-пыгрищит ёт рӯпитан центр-кол урыл Екатерина Трофимова потыртас. Та̄н «Успех каждого ребёнка» нампа проект щирыл та̄нки о̄лнэ ма̄наныл ханищтым ня̄врамыт ёт туризм ва̄­руӈкве номылматсыт. 
Та щирыл та̄н «Кванто­риум» колт рӯпитан хо̄т­пат ёт акван-нё̄тхатым во̄рт о̄лнэ ос тувле яласан лё̄ӈхыт хот-щё̄питасыт. Ань ма̄ нумыл «беспилот­ни­кыт» хосыт э̄рнэ картат по̄слэ̄гыт, ос та хурит ём­щакв ханищтым ё̄мыг­тан лё̄хъясыт ва̄рēгыт. 
Тувыл ӯщлахтын хо̄та­лыт сыс центрын ёхталан ня̄врамыт ёт тув ялан­таӈкве ро̄ви. Туи порат мо̄т а̄гирищит-пыгрищит по̄слын кина хосыт 36 щё̄сн хансым програм­ма­тын ханищтавет ос та лё̄хъясыт хосыт ущ яласаӈкве та̄ртавет. 
Нефтеюганск ӯст а̄г­мыӈ-мосыӈ, сакватахтам ня̄врамыт ёт рӯпитан школат кӯщай нэ̄ Мария Иванова ла̄выс: 
– Ма̄н школавт теп­лица о̄ньщēв, тот а̄гири­щанув ос пыгрищанув ёт хора­мыӈ лӯптат ос овощит янмалтэ̄в. Та̄н пуссын хозяйство тэ̄лат ёмщакв ва̄ганыл, матыр-а̄ти янмалтаӈкве ха̄сэ̄гыт, янмалтан тэ̄нутаныл кас­тыл таквсы олн сэ̄лэ̄гыт.  
Нижневартовск ӯст ня̄врамыт ӯргалан «Ла­ду­шки» нампа №17 кол та̄нки ва̄рнэ проектаныл урыл потыртасыт. Та̄н кит та̄л ювле хультум порат ма̄нь  кинат по̄слын ма̄гыс э̄рнэ пормасыт ёвтсыт ос ня̄врамыт мультикыт пōслуӈкве ханищтаӈкве патсаныл. 
Тот кӯщаиг о̄лнэ нэ̄ Яна Полятыкина ла̄выс, та̄н янгыщ ма̄-вит ӯргалан ва̄рмаль о̄вылтыт са̄всыр мультикыт по̄слысыт. Ня̄врамыт та̄нки ӯйхул хурит ка̄тыл ва̄рēгыт ман по̄слэ̄гыт, тувыл потрыл хан­сым мультик по̄слэ̄­гыт. Та̄нанылт ты рӯпата сака мӯсты. 
Ты ӯст ōлнэ Алла Жугина такви та̄рвитэ урыл потыртас, тав а̄гмыӈ ня̄врам о̄ньщи, тав ётэ юн ӯнлы ос колэ ма̄гыс ойтхатнэ са̄в олн а̄рнта атум. Ты а̄рнтатэ ат ке ойтытэ, тав олн-нё̄тми­лыл щар ат миве. 
Мирн нё̄тмил ва̄рнэ департамент кӯщай нэ̄ Тереза Пономарева тавēн ювле-ла̄выс, 2022 та̄лныл олн-нё̄тмил минэ порат нуса щēмьят а̄рнтаныл по̄хан хультуптавет, та̄н компенсация манос суб­сидия олныл нё̄тавет тах. 
Са̄в ня̄врам о̄щнэ щēмьят манос а̄гмыӈ ня̄врам янмалтан щēмья акв хотты хо̄тпаныл тран­спортный на̄лок-олн ой­туӈкве о̄с ат патэ̄гыт. 
Хантыт, ма̄ньщит ос ё̄рныт матыр нё̄тмилн атум нэ̄паканыл та̄нки о̄лнэ ма̄нанылт мирколт вос суссылтыяныл. Та̄н тот сосса ма̄хум реестр-нэ̄­пакн хансым вос о̄лнувыт, то̄нт нё̄тавет тах. Реестр-нэ̄пакт хасхатнэ ма̄гыс ФАДН колн документаныл кēтуӈкве вос молямлэ̄гыт. 
Наталья Комарова ёт Урай ӯсныл «Мама в декрете» нампа колт акван-атхатыглам нэ̄квет та̄нки о̄лупсаныл урыл потыртасыт. 
Светлана Омельченко, ты проект э̄лаль тотнэ нэ̄, ла̄выс, ма̄нь ня̄врамыӈ нэ̄т акваг юн ӯнлантаӈкве ат ка̄сащēгыт, та̄н тот акван-хо̄нтхатыглэ̄гыт ос та̄нки халанылт матыр йильпи тэ̄лат ва̄руӈкве ханищтахтэ̄гыт. Та̄н ёта­ныл са̄всыр профессия о̄щнэ ма̄хум ва̄йхатэ̄гыт, тыи кулинарыт, виза­жи­с­тыт, стилистыт ос блоге­рыт. Нэ̄ хо̄тпатн пуссын пӯмыщ о̄лы.
Юи-о̄вылт округ кӯщай нэ̄ ма̄нь ня̄врам о̄щнэ хо̄тпат ма̄гыс ла̄выглам ла̄тӈе киты­г­лас. Ань пӯль­ницат па̄лыл ня̄в­ра­мыт хӯрум та̄ланыл то̄в­лынэ̄ныл мус щаквитыӈ тэ̄нутыл олн ойтнэ та̄л вос мивет. Ты о̄вылтыт Максим Малхасьян, мир пусмалтан департаментыт кӯщай ва̄ӈын хум, потыр­тас, ты тэ̄лат та̄н ураль­тэ̄гыт ос э̄рнэ са̄вит пӯль­ницатын тотэ̄гыт. 
Тамара МЕРОВА
