
Яныгпо̄ль э̄тпос 11 хо̄талэ̄т Сургут ӯст Ӯринэ̄ква хо̄тал о̄лыс. «Пēс Сургут» ӯсквет соссаӈ ма̄хум отделт рӯпитан хо̄тпат, та̄н ты ва̄рмаль щё̄пита̄лсаныл. Тот кӯщаиг Марина Самсонова рӯпиты.

	Ты ялпыӈ хо̄тал кастыл ам о̄с тув ялсум. Кӯщай нэ̄ а̄нумн Ӯринэ̄ква хо̄тал урыл мощ потыртас. Ос ам амки ты пӯмащ ва̄рмаль сунсыслум. Хумус тот ты ялпыӈ хо̄тал минас, маныр пӯмащ о̄лыс, на̄н ты урыл э̄лаль ловиньтэ̄н.

	Ты та̄л Сургут ӯст о̄лнэ соссаӈ ма̄хум Ӯринэ̄ква хо̄тал хо̄тхуйпловит щёс мӯйлыгласаныл. Щар о̄выл щёс ты ялпыӈ хо̄тал 2000 та̄лт ва̄рыглавес. Та па̄сныл ка̄сыӈ та̄л ты ва̄рмаль щё̄пита̄лаве. Тот «Лӯима̄ ханса» нампа э̄ргын ос йӣквнэ ня̄врамыт кол о̄лы. Школат ханищтахтын ма̄ньщит - Мария Шамсутдинова, Татьяна Тихонова ос акв пыг Артём Полищук, хантыт – Татьяна Юмина, Саша Тюмкина ос Вика Молданова тув ялантэ̄гыт. Акв марий а̄ги Полина Фролова та̄н ётаныл йӣкви. Пуссын аквъёт - са̄т ня̄врам. Тувыл ос «А̄с нэ̄» нампа ёнгын кол о̄лы. Тот соссаӈ ма̄хум тэ̄ла щирыл рӯпитан э̄кват та̄нки э̄ргēгыт ос йӣквēгыт.

	«Пēс Сургут» ӯсквет соссаӈ отделт са̄т хо̄тпа рӯпиты. Та̄н та̄л сыс са̄всыр мӯйлын ва̄рмаль щё̄пита̄лэ̄гыт. Ты э̄тпос ӯлыглан хо̄тал, Ӯринэ̄ква хо̄тал, ма̄ньха̄пыл каснэ ва̄рмаль, финно-угор 

	мирыт хо̄таланыл ос мо̄т са̄всыр ялпыӈ хо̄та
	лыт ва̄рыглэ̄гыт.

	Ань ты порат Ӯринэ̄ква хо̄тал мӯйлуӈкве са̄в мир ёхталас. Ос та̄л сыс самын патум ня̄врамыт ат янытлавēсыт. Мо̄лты та̄л ты рӯпата ва̄рнэ нэ̄ по̄хан вуйвес. Са̄ртын тав ЗАГС па̄лыл ты хо̄тпат хо̄нтыгласанэ. Тот ня̄врамыӈ нэ̄т урыл по̄х хо̄тпан ат потыртаве. 

	Сургут ӯст ниласа̄ткем со̄тыра э̄лумхо̄лас о̄лы. Та̄н халанылт акв со̄-тыра китса̄т - соссаӈ хо̄тпа. Ӯс сака яныг, хотьют ня̄врам самын паттыс, ты урыл потыр виӈкве воссыг нэ̄мхо̄т.

	Ӯринэ̄ква хо̄тал манрыг йис пораныл соссаӈ ма̄хумн мӯйлаве, ты урыл пēс потыр о̄лы. Ты товлыӈ ӯй тӯяг щар са̄ртын лӯима̄н ёхты. Тав ла̄глаге, ка̄таге сака по̄лявēг. Исылтахтын ма̄гыс тав рēгыӈ ма̄ кинсы. Соссаӈ ма̄хма-нув пēс порат ма̄нь ня̄врам а̄па паттан йӣв 

	са̄п пинтла̄лсыт. Са̄п 

	ка̄миньта ос рēг тоты. 

	Ӯринэ̄кват хо̄т тамле са̄п а̄ня хо̄нтэ̄гыт, та тармыл ӯнтэ̄гыт, хо̄тал ляльт исылтахтэ̄гыт. Таквсы порат а̄лы ма̄н миннэ̄ныл порат та̄н по̄йкщēгыт, са̄внув ня̄в-рам самын вос патыс, ты хосыт са̄в са̄п кон хуюӈкве паты, тавēн тӯяг ка̄т-ла̄гыл толтыглан ма̄гыс сака ёмас. Тамле ты пӯмащ потыр пēс «Сургут ӯсквет» рӯпитан кӯщай нэ̄ Марина Самсонова потыртас.

	Тав ла̄выс, са̄ртын Ӯринэ̄ква урыл э̄рыг Александр Сайнахов, 

	тот ма̄щтырыг рӯпитан ма̄ньщи хум, ка̄сыӈ та̄л э̄ргыгла̄лыс. Ань ты порат а̄гмыӈыг ēмталас, ат щё̄питастэ. Ты э̄рыг Татьяна Романовна Садо
	мина тав о̄лмēт э̄ргыг-ластэ. Таве Валентина 

	Селивёрстовна Садо
	мина, улпыл, хотты 

	порат ёл-хансыгластэ. Та э̄рыг ма̄к ты ялпыӈ хо̄тал урыл о̄лы. 

	Ань о̄лум Ӯринэ̄ква хо̄талн са̄в хо̄тпат ос ня̄врамыт ёхталасыт. 

	Соссаӈ ма̄хманув йӣкв-сыт, э̄ргысыт, ёнгысыт ос о̄щхулиӈ тӯлыглапыт суссылтасыт. Ня̄врамыт та̄нки халанылт кассыт, сун ӯлтта поргы-сыт, а̄мщит амщисыт. 

	Ла̄глыл акв ляльт во̄рт-хатым йӣв хартсыт, но̄х-патум хо̄тпат пуссын мӯйлупсал майвēсыт. Ня̄врамытн тот мӯй-луӈкве сака мӯстыс.

	Николай МЕРОВ

	 
