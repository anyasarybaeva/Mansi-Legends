
А̄с-угорский институтт ня̄врамыт ща̄нь ла̄тӈыл ханищтан ва̄рмаль ос са̄в мо̄т э̄рнэ тэ̄лат урыл ма̄хум яныгпо̄ль э̄тпос 26-27 хо̄талыгт Ханты-Мансийск ӯст о̄лум яныг конференцият потыртасыт. 
Учёный ма̄хум ос университетыт, коллед­жит, школат ос са̄всыр мо̄т ма̄тт рӯпитан хо̄тпат тув во̄выглавēсыт. О̄выл хо̄талт ма̄хум ня̄врамыт ща̄нь ла̄тӈыл ханищтан урыл потыртаӈкве акван-атхатыгласыт. 
Та̄н э̄лы-па̄ланылт ха­нищтап ос наука департа­ментыт сосса отделт кӯ­щаиг рӯпитан нэ̄ Оксана Рыжкова ла̄тыӈ ла̄выс. Ма̄н округувт ань 24 школат 1 со̄тыра 565 ня̄врамыт ма̄ньщи, ханты манос ё̄рн ла̄тыӈ ханищтэ̄гыт. Ты халт 3 школат ща̄нь ла̄тыӈ урок щирыл ва̄рвес. Ты коныпал 13 садикыт 179 ня̄врамыт ща̄нь ла̄тӈыл потыртаӈкве ханищтавет. 
Ямал ма̄т Сеяха па̄выл интернатыт рӯпитан ё̄рн нэ̄ Клавдия Юрьевна Салиндер такви ва̄рнэ рӯпататэ урыл потыртас. Тав па̄выл интернатыт рӯпиты, са̄лыӈ ма̄хум ня̄враманыл тот о̄лэ̄гыт. 
Та̄н ё̄рн ла̄тыӈ пуссын кос ва̄ганыл, тувыл та̄нки ла̄тӈаныл хот ул вос ёрувлыяныл, Клавдия Юрьевна ёнгын кол тот ва̄рыс. Та̄н пуссын аквъёт мо̄йтыт суссылтэ̄гыт. Ня̄в­рамытын тох ёнгуӈкве сака пӯмащ. 
Аквта хо̄талэ̄т учёны­юв Евдокия Ивановна Романдеева 95 та̄лэ тōвлум кастыл ма̄хум акван-атхатыгласыт. Учёный хōтпа 2017 та̄лт а̄тимыг ēмтыс. О̄лме сыс тав ма̄ньщи ла̄тыӈ урыл са̄в нэ̄пак хансыс. Тав ва̄рум рӯпататэ, та̄ратам нэ̄паканэ урыл потыр тот о̄лыс.    
То̄нт А̄с-угорский институтыт рӯпитан нэ̄ Оксана Динисламова  ма̄ньщи ла̄тӈыт ищхӣпыӈ утын акв ма̄н хаснэ урыл потыртас. Ты ва̄рмаль рущ ла̄тӈыл «лингвисти­ческий корпус» ла̄ваве. 
Хансым потрыт, мо̄й­тыт, ля̄ххалыт са̄всыр ма̄т ёл-хансым о̄лэ̄гыт. Ань тот о̄лнэ ма̄ньщи ла̄тӈыт пуссын акван-атуӈкве э̄рēгыт ос акв ищхӣпыӈ ма̄н ва̄руӈкве. Ты рӯпата аквторыг са̄в ма̄хумн ва̄руӈкве э̄ри, то̄нт ла̄тӈув ищхӣпыӈ ут хосыт толмащлаӈкве тах ро̄ви, тамле рӯпата ке ва̄раве, ма̄ньщи ла̄тӈув хот ат со̄йми.
Китыт хо̄талэ̄т ма̄хум та̄нки потраныл ловинь­тасаныл. Москва ӯст языкознание институтыт рӯпитан учёный хум Василий Харитонов пӯ­мащ ва̄рмаль урыл по­тыр­тас. Тав лӯсум ма̄нь­щит палт акв порат ялыс. 
То̄нт ня̄врамыт ёт «Мēӈкв» нампа мо̄йт ка̄тыл пōслын кина ва̄р­сыт. Ань тав нанай­ский ла̄тыӈ ханищты, тот о̄лнэ ня̄в­рамыт ёт ōс акв тамле кинат по̄слуӈкве ханищ­тыянэ. Василий Сергее­вич лавыс: 
– Ня̄врамыт ка̄тыл ки­на­ныл по̄слуӈкве а̄стэ̄­гыт, мо̄йт та̄нки ловинь­тэ̄­гыт. Тыщирыл акв-кит ща̄нь ла̄тыӈ та̄ра ханищ­тэ̄гыт. Та̄нанылн ка̄тыл кинат по̄слуӈкве ос тох нанай­ский ла̄тыӈ ханищ­таӈкве сака мӯсты. Та̄нки ла̄тӈыл потыртаӈкве молях о̄выл­тахтэ̄гыт. 
Кит хо̄тал сыс  са̄в ма̄хум хансум потраныл тот ловиньтасаныл ос та̄нки рӯпатаныл урыл потыртасыт. Ань А̄с-угорский институтт рӯ­питан хо̄тпат ты потрыт акван-атыяныл ос нэ̄па­кыг тах та̄ратыяныл. 
Людмила ТЕТКИНА
