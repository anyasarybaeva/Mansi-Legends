
Тӯяг Ханты-Мансийск ӯст «Дух огня» нампа мирхал кинофестиваль о̄лме порат, са̄всыр кинат халт акв ханты кина суссылтавес – «Хон Юш. Путь от Оби». Тот по̄слым ма̄хум халанылт пуссын ханты ла̄тӈыл потыртасыт. Ты кина ханты нэ̄ Зинаида Викторовна Лонгортова тав по̄слуме. 
Тамле пӯмыщ хо̄нт­хатыглап ва̄рум хо̄т­патын Зинаида Вик­торовна сценан но̄х-во̄ввес, янытлан нэ̄пакыл ос хорамыӈ лӯптал майвес. Нэ̄ тох ла̄выс: 
– Тыг атхатам я̄тил ма̄хум, ма̄н ва̄рум ки­нав суснэ̄н ма̄гыс на̄­нанн пӯмащипа ла̄тыӈ ла̄вēгум. Хантыт – ма̄нь мир, ма̄н урувт хотьют сака хунь номсы, ма̄н палтув по̄х хо̄тпа ат ёхты, ат ла̄ви, на̄н урынт кина ва̄рēв. Яныг хо̄нт порат ханты ма̄хманув о̄с хо̄нтлысыт, ты урыл кинав. Мо̄т са̄в мирыт ёт сав тотсыт, э̄кват ос ня̄врамыт та̄р­витыӈ рӯпата ва̄рсыт, хӯл алыщласыт, мо̄т хо̄н мирытн нё̄тсыт, савалапыг хультум ня̄врамыт янмалтасыт. Ма̄к таи, Победа хо̄тал ляпаман ма̄гыс ханты мирув о̄с яныг па̄рыс тотыс.   
Кинав ё̄рва̄гыл щё̄­питаслув. Ма̄н, ханты ма̄хум, нэ̄мхоть­ютув актёрыг ат о̄лы, пуссын па̄вланувт о̄лэ̄в, ща̄нь ла̄тӈувтыл по­тыртэ̄в. Режиссёр ос оператор пēнтсыл о̄с па̄влыӈ ма̄хманув вуйхатыгласыт. Кина ва̄рим Белоруссия ма̄ мус ялсув, акв охсатэ та ма̄т по̄слыслув. Хотмус тэ̄лыс, та тэ̄лыс.

Ханты поэт о̄йка Леонтий Антонович Тарагупта тох ла̄выс: «Кинан мӯсхал щирыл ва̄рилын ман а̄ти, таве сунсуӈкве ма̄хум ёхтэ̄гыт ман а̄ти, хунь ва̄ве. Ос ма̄к таи ёмас, лов манос тыгыл са̄в та̄л овумлы, ханты ма̄хма­нув ты кина ка̄салы­яныл, та̄нти ла̄тӈаныл хӯнтамлыяныл. Тах ла̄­вēгыт, ма̄хманув тох та нё̄тнэг потыртамыт».
Зинаида Викторовна 1962 та̄лт лӯпта э̄тпос 22 хо̄талэ̄т Ямал ма̄т Шурышкарский район Кушеват па̄вылт са­мын патыс. Нэ̄ яныг­мам ма̄тэ о̄вылтыт тох потыртас:
– Ам самын патум па̄влумт ань нэ̄мхотьют ат о̄лы, па̄выл хосат оссувлавес. А̄тям Вик­тор Константинович Хартаганов, омам Вар­вара Семёновна, такви о̄парищ наме Русми­ленко. Тэ̄н нёлолов ня̄врам янмалтасы̄г – ат пыг, хӯрум а̄ги. Ма̄н пуссын Горки па̄выл школат ханищтахтасӯв, интернатыт о̄лсӯв. Юн туп ща̄нь ла̄тӈыл потыртасув. Хунь школан минасум, рущ ла̄тыӈ аты хӯлыгласум. Ма̄н колта̄глыӈыщ тув палыт ё̄рнколт о̄лсув, тэ̄лы ос норколувн ва̄нт­лэ̄в. Омав са̄в мо̄йт, пēс йис потыр ва̄с, ханты э̄ргыт э̄ргыс. 2012 та̄лт тав а̄тимыг ēмтыс. А̄тяв пуста̄гыл о̄лы, 77 та̄лэ то̄влыс.
Зинаида Викторовна ханты ос рущ ла̄т­ӈыл потрыт хансы, нэ̄пакыт та̄раты. Ла̄ви, оматэ по­тырта̄лум то̄ва потрыт ос мо̄йтыт нэ̄­пакыг ва̄рсанэ. О̄выл нэ̄паке тох намаястэ: «Монь­сят мув. Земля сказок». Китыт нэ̄паке – «У синеводной Оби». Та юи-па̄лт «Путь от Оби. Под крылом матери вороны» нэ̄паке та̄ратавес. Ань ос «В краю оленьем» нэ̄­пак щё̄питы. Зинаида Викторовна ла̄ви, анēк­ватэ потырта̄лум пот­рыт тув хансыянэ – 1920-ыт та̄лытт ма̄хманыл хумус о̄лсыт, сосса мир ё̄рва̄гыл пēрнапос пи­нуӈкве ла̄ввēсыт, яныг хо̄нт порат хумус о̄лсыт, саваласыт. Анēкватэ Кунавт нэ̄г ла̄ввес, сака са̄в потыр ва̄с, акваг потырта̄лыс.
Зинаида Викторовна о̄йкатэ о̄с ханты хум, Макар Егорович Лон­гортов, Салехард ӯс пӯльницат яныг лēк­карыг рӯпиты. А̄гииг ос пыг янмалтасыг. Яныг а̄гитэ̄н Марина хурит по̄слы, Иратэ̄н «Ямал» ГТРК ма̄т жур­нал редакторыг рӯпи­ты. Пыгēн яныг лēкка­рыг ханищтахты, а̄тятэ хольт мир пусмалтаӈкве паты. Нэ̄г-хумыг ань кит пыгрищ янмалтэ̄г, Зинаида Викторовна тав каӈке ня̄врамыг, савалапыг хультсыг.  
Ты ханты нэ̄ мо̄йт ва̄нэ, э̄рыг ва̄нэ ма̄­хум халт яныгмас. Мире пēс йис потрыт, мо̄йтыт ос э̄ргыт ань э̄лаль тоты­янэ. Ты я̄тил мӯтраӈ нэ̄ пус ка̄т, пус ла̄гыл вос о̄лы, са̄в пӯмыщ нэ̄пак вос хансы.
