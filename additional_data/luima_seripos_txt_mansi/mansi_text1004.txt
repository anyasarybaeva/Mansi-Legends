

	Ань округувт АПК (агропромышленный комплекс) э̄лаль тотнэ ма̄гыс са̄в рӯпата ва̄раве, кӯщаиг тот Евгений Платонов рӯпиты. 2013 та̄лт та̄н хумус рӯпитасыт, тав ты урыл потыртас. 

	Юи-о̄выл та̄лытт ты ва̄рмаль акваг са̄вмалтаӈкве патвес. Тыи ма̄гыс са̄в олн та̄ставе. Та̄нки рӯпата ва̄рнэ хо̄тпат са̄внув ӯйхул о̄ньщуӈкве патсыт. Ма̄хум мисыт, пӯрщит ос щищкурēкыт янмалтэ̄гыт. Ань округувт о̄лнэ ла̄пкатт са̄выӈпа̄лэ ма̄нки ва̄рум тэ̄нутанув тыналавет.

	Мо̄лты та̄л налыман нупыл нёлолов са̄вит пēрма пӯсвес. Тот рӯпитан хо̄тпат нёлолов со̄тыра арыгтем тонна нё̄выль, хӯрумхуйплов арыг тонна щаквит тыналан ма̄гыс та̄стысыт. Щар са̄внув ща̄квит ос нё̄выль Ханты-Мансийский, Нефтеюганский, Сургутский ос Нижневартовский районытт рӯпитан пēрмат 

	мыгыт.

	Округувт ань са̄в нэ̄-щищ
	курēк янмалтаве, та̄н са̄в муӈи тотэ̄гыт. Сэ̄мыл о̄хсар янмалтаӈкве патвес. Ты ӯит ка̄сыӈ та̄лныл акваг са̄вмēгыт. Са̄лыт о̄с са̄вмалтавет. Ань ты накт округувт ва̄т нупыл хӯрум со̄тыра арыгтем са̄лы ēмтыс. 

	Ань та̄л котиль э̄тпос мус Саранпа̄выл совхозт аквхуйплов со̄тыра атса̄т арыгкем са̄лы ань ӯраве. Белоярский районт ОАО «Касум павыл оленеводческий компаният» са̄т со̄тыра са̄лы о̄лы. Ханты-Мансийский район Кышик па̄выл «Вар» нампа общинат хӯрумса̄ткем са̄лы янмалтаве. 

	Касым па̄выл «Осетные» нампа соссаӈ ма̄хум общинат китса̄т арыг са̄лы о̄ньщаве. Кышик па̄выл «Ай-Тупос» нампа общинат ос хо̄тхуйплов са̄лы о̄лы. Ты общинат соссаӈ хо̄тпат во̄раим, хӯл алыщлым ос во̄рт са̄всыр пил, ла̄хыс атым рӯпитэ̄гыт. 

	Мо̄лты та̄л сыс са̄лыӈ ма̄хум пуссын аквъёт  кит со̄тыра атпан са̄вит тонна нё̄выль тыналан ма̄гыс ва̄рсыт. Тыгыл э̄лаль округувт совхоз са̄лыт акваг са̄вмалтаӈкве тах патавет. Та̄нки са̄лыяныл янмалтан хо̄тпа о̄с са̄в о̄лы. Округувт пуссын са̄лыт акван-ловиньтаӈкве ке, налыман нупыл нёлолов со̄тыра са̄вит са̄лы пуӈк аня ēмты. Ты коныпал ос мо̄т са̄всыр э̄рнэ рӯпата ва̄раве.  Ты сака ёмас ва̄рмаль, тэ̄нут ма̄нки о̄лнэ ма̄вт ва̄рēв. 

	Николай МЕРОВ

	 
