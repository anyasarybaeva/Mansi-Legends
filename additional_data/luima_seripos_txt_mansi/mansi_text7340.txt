
Ка̄сыӈ та̄л рēтыӈ ю̄свой э̄тпос 8 хо̄талэ̄т наука щирыл рӯпитан ма̄хум янытлавет. Ты ялпыӈ хо̄тал Россият 1999 та̄лныл ва̄рыглаве. 
То̄нт Россия Президент ты ва̄рмаль урыл Указ-нэ̄пак хансыс. Ос 18 нот порат Пётр I ты хо̄тал «Российский академия наук» нампа кол ва̄рнэ ма̄гсыл Указ-нэ̄пак та̄ра­тас. Та па̄сныл наукат  рӯпитан ма̄хум рēтыӈ ю̄свой э̄тпос 8 щислат янытлаӈкве патвēсыт.
Ханты-Мансийск ӯст А̄с-угорский институтт ма̄ньщи, ханты ос ё̄рн ма̄хум рӯпитэ̄гыт. Мо̄лты та̄л яныг таквс э̄тпос 28 хо̄талэ̄т институт 30 та̄лэ то̄влыс. Тот ма̄ньщи нэ̄ Наталья Ткачук, такви о̄парищ наме Анямова, рӯпиты. Ам тав ётэ хо̄нт­хатыгласум ос ва̄рнэ рӯпататэ урыл китыг­лас­лум. 
– Наталья Витальевна, хоты та̄лт наӈ А̄с-угор­ский институтн рӯпи­таӈкве ёхтысын?
– Ам 2000 та̄л па̄сныл тыт рӯпитэ̄гум. То̄нт ам Югорский университетт иӈ ханищтахтасум ос  Творчество колт колкан ловтсум, тыщирыл олн мощ сэ̄лсум. 
Акв порат тув Евдокия Ивановна Ромбандеева рӯпататэ щирыл ёхтыс. А̄нумн ка̄саластэ, ма̄ньщи ла̄тӈыл китыглахтас: «Наӈ ма̄ньщи а̄ги?». Ам ла̄всум: «Ам ма̄ньщи». Потыртаӈкве патсумēн, тав рӯтанум урыл пӯм­ща­лахтас. 
Ам ла̄всум, рӯтанум Ха̄льӯс район Саран­па̄вылт о̄лэ̄гыт. Ащо̄йкам Владимир Степанович Анямов Хōрыӈпа̄вылныл ос анēквам Евдокия Ильинична Анямова (Пузина) ос Я̄сунтныл о̄лыс. Тэ̄н онтолов ня̄врам янмалтасы̄г, са̄в та̄л нё̄рт са̄лы ӯрим яласасы̄г. 
Евдокия Ивановна ла̄выс, тав тэ̄н ётэ̄н ёма­щакв ва̄йхатас. Рӯпататэ щирыл тув яланта̄лым, ащо̄йкам ос анēквам ёт хо̄нтхатыгла̄лыс, потыр­тас ос ма̄ньщи пēс йис ва̄р­малит урыл китыг­лахтас. Тувыл ла̄выс: «Ам палтум рӯпитаӈкве ёхтэн». 
Ты юи-па̄лт А̄с-угор­ский институтн минасум, учёный э̄ква а̄нумн ма̄ньщи нэ̄пак мис, ла̄выс: «Ма̄ньщи ла̄тӈыл ловинь­тэ̄лн ос тувыл рущ ла̄т­ӈыг толмащлэ̄лн». Ам мо̄йт ловиньтаслум ос рущ ла̄тӈыг толмащласлум. Тох ма̄ньщи отделн рӯ­пи­таӈкве вуйвēсум. 
О̄влэ̄т учёный нэ̄ хансум потранэ ам компьютерн хассанум. Тувыл ты потранэ нэ̄па­кыг ва̄рвēсыт. Редактор-хо̄тпат Ханты-Мансийск ӯсн хунь ёхталасыт, то̄нт ӯщлахтын хо̄тал та̄л рӯпитасӯв. Евдокия Ива­но­вна ма̄нав такви палтэ юв во̄­выгласанэ, тот пус­сын аквъёт рӯпитасӯв. 
Научный потрыт хан­суӈ­кве о̄с тав а̄нум ханищ­тастэ. Номилум, «Са̄лыӈ лё̄ӈх» нампа ансамбль урыл энциклопедия-нэ̄пакн ма̄нь потыр-охса хансуӈкве а̄нумн ла̄выс. Хунь ос хоты хо̄тпа ты ансамбль ва̄рыс, манху­рип э̄ргыт та̄н э̄ргēгыт, манхурип йӣквыт йӣквē­гыт – тув хансуӈкве э̄рыс. 
Тувыл акв нэ̄пак мис, ла̄выс: «Мо̄йт ёмащакв ловиньтэ̄лн ос ты урыл научный потыр хансэн. Ам тах ловиньтылум».  Тыщирыл а̄нум наука щирыл рӯпитаӈкве ха­нищ­тастэ. 
Ма̄ньщи отделн мēн Светлана Герасимова ёт акв порат рӯпитаӈкве ёхтысамēн. Тав о̄с аквты щирыл ма̄ньщи мо̄йтыт ловиньтаӈкве ла̄выглавес. Та порат тот Валентина Селивёрстовна Иванова (Садомина) рӯпитас.  
– Ань наӈ мо̄т отделт рӯпитэ̄гын, тот манхурип рӯпата ва̄рēгын?
– Отделув рущ ла̄тӈыл тох намаим о̄лы: «нау­чно-исследовательский отдел социально-эконо­мического развития и мониторинга». Саидмурод Хамдамович Хакназаров кӯщаиг тыт о̄лы. Ты э̄лы-па̄лт са̄в та̄л кӯщаиг ханты о̄йка Терентий Герасимович Харамзин рӯпитас. Тав номтыӈ о̄йкаг о̄лыс, ты отдел тав ва̄ры­стэ. Тыт ань ма̄н хо̄т хо̄тпа рӯпитэ̄в. 
Ам округ янытыл яла­сэ̄гум, сосса ма̄хум ёт хо̄нт­хатыглэ̄гум ос о̄луп­саныл урыл, ща̄нь ла̄тӈаныл урыл, пēс йис ва̄рмалит ва̄гыт ман а̄ти, ос са̄в мо̄т тэ̄лат урыл китыглыянум. Тувыл ты урыл са̄всыр научный статьят хансэ̄гум. 
2021 та̄лт «Социальная компетентность» нампа нэ̄пакт ам хансум потрум «Этническая иден­тич­ность коренных малочи­сленных народов Югры: социологический анализ» та̄ратавес. Мо̄лты та̄л амки хансум научный потра­нум са̄всыр конференцият, конгрессыт о̄лум порат ловиньтасанум. Тамле хо̄нтхатыглапыт ань ищ­хӣпыӈ утыт туп ва̄рыгла­вет. 
Рӯпата щирыл Октябрь­ский, Советский, Хо̄нтаӈ ос Ха̄льӯсн районытын ялантэ̄гум. Ма̄хум ёт хо̄нтхатыглаӈкве ос та̄н ётаныл потыртаӈкве а̄нумн сака пӯмащ.
 Тот са̄в ёмас, сымыӈ, ка̄ркам ма̄хум о̄лэ̄гыт. Са̄в хо̄тпат анкета-нэ̄пак хансэ̄гыт ос та̄нки о̄луп­саныл урыл хоса потыр­тэ̄гыт. Та̄н потраныл ам диктофонын пуссын хан­сыянум.  
– Наталья Витальевна, наӈ ань манхурип ва̄р­маль щирыл рӯпитэ̄гын?
– Акв порат Хо̄нтаӈ районын ялсум, тот о̄лнэ ма̄ньщит ёт хо̄нт­ха­тыг­ласум. Ка̄сыӈ э̄лум­хо̄лас анкета-нэ̄пакыл мислум, тот са̄в китыглахтын ла̄тыӈ хансым о̄лыс: «Хо̄т самын патсын?», «Манах та̄л наӈын то̄влыс?», «Ща̄нь ла̄тыӈ ва̄гын?», «Оман-а̄тян юн ма̄ньщи ла̄тӈыл потыртэ̄г?». Ос са̄в мо̄т ла̄тыӈ тот хансым о̄лыс. 
Акв нэ̄ сака хоса ном­сахтас, тувыл а̄нумн ла̄выс: «Ам ат ва̄глум хотьют ам - рущ манос ма̄ньщи. Ам анēквам ма̄ньщииг о̄лыс. Ща̄нь ла̄тӈыл юн та̄н ат потыртасыт, анēквам хо­сат а̄тим. Ам пēс йис ва̄р­малит урыл щар нэ̄матыр ат ва̄глум, тувле нупыл тэ̄лам а̄тим. Ань ущты хо̄нтыслӯв, ма̄ньщииг пус­сын воратаӈкве патсӯв. Нё̄тмил винэ ма̄гсыл, улпыл, пуссын тув хасхатэ̄в». 
Ты порат са̄в ма̄ньщит, хантыт ща̄нь ла̄тӈаныл ат ва̄ганыл, пēс йис ва̄рмалит урыл о̄с са̄в ат ва̄гыт. Та̄н та̄нкина̄ныл хоты нупыл ловиньтэ̄гыт, та урыл акваг номсахтасум. 
Ань ты ва̄рмаль ёма­щакв ханищтылум ос ты тема щирыл рӯпитэ̄гум, рущ ла̄тӈыл тох намаим о̄лы: «Этническая иденти­фикация коренных мало­численных народов Севера Югры». Округ яны­тыл яласэ̄гум ос ма̄хум ты ва̄рмаль урыл китыг­лыянум. 
Ань Хо̄нтаӈ районт о̄лнэ ма̄ньщит та̄нки пēс йис ва̄рмалитыл пӯмща­лахтуӈкве мощ патсыт. Тот са̄всыр ма̄ньщи ялпыӈ хо̄талыт ос суссыл­тапыт, ханищтапыт ва̄рыг­лавет. То̄ва школат ня̄вра­мыт ма̄ньщи ла̄тӈыл ханищта­вет. 
2014 та̄лт Хо̄нтаӈ районт ма̄ньщи ла̄тыӈ ва̄нэ хо̄тпа Максим Семё­нович Шивторов ёт ам хо̄нтхатыгласум. Тав Шугур па̄вылт о̄лыс. Ань о̄йка а̄тимыг ēмтыс. Хо̄н­таӈ ма̄ньщи ла̄тыӈ ва̄нэ хо̄т­пат ам воссыг аты ва̄­щинь­тасум. 
– Ха̄льӯс районт о̄лнэ ма̄хум ёт о̄с хо̄нт­хатыгласын, тот о̄лнэ ма̄ньщит та̄нкина̄ныл пуссын ма̄ньщииг ло­виньтыяныл?
– Та районт о̄лнэ ма̄хум пуссын та̄ра ла̄вēгыт: «Ам ма̄ньщи». Ма̄ньлат хо̄тпат тот ща̄нь ла̄тӈыл ань о̄с ат потыртэ̄гыт кос, тувыл ма̄ньщи пēс йис ва̄р­маляныл ат ёрув­лыяныл. Ялпыӈ ма̄т ва̄­га­ныл, пӯр­лахтуӈкве тув ялан­тэ̄гыт. Ма̄нь па̄вылквет о̄лнэ ма̄ньщит во̄раим, хӯл алыщлым акваг яласэ̄гыт. 
Советский та̄лыт порат ма̄хум ща̄нь ла̄тӈыл по­тыр­таӈкве ат та̄рт­вēсыт, са̄всыр щирыл нам­та­ла­вē­сыт, тыима̄гсыл то̄ват э̄с­сам­тасыт. Ань ма̄хум щар ат э̄ссамтэ̄гыт, та̄ра ла̄вēгыт: «Ам ма̄ньщи».  
Я̄тил ма̄ньщи нэ̄кве Наталья Витальевна Ткачук наука хо̄тал кастыл янытлылӯв, са̄в ёмас, сымыӈ ла̄тыӈ тавēн кēтэ̄в. На̄й-О̄тыранэ̄н вос ӯргалаве, пус ка̄т, пус ла̄гыл! 
Ма̄ньщи нэ̄ ля̄па рӯ­танэ ос о̄лупсатэ урыл мо̄т газетат э̄лаль тах хан­сэ̄в. 
Людмила ТЕТКИНА
