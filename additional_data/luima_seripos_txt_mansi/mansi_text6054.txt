
Дмитрий Дмитриевич Качанов 
Хум Ха̄льӯс район Ха̄ӈла па̄вылт о̄лыс, самын патум хо̄талэ ос а̄тимыг ēмтум хо̄талэ ат ва̄ве. Ты ма̄ньщи хум омаге-а̄тяге Дмитрий ос Татьяна Васильевна Качановыг о̄лсы̄г. Ты колта̄гылт иӈ кит ня̄врам Матрёна ос Митрофан яныгмасы̄г. 
Пēс йис потрыт атнэ ма̄ньщи нэ̄ Татьяна Дмитриевна Слинкина Дмитрий Дмитриевич Качанов урыл тамле потыр хо̄нтыс. Насати хум хо̄нтлын нак порат порславес. Са̄ртын рӯ­танэ тав урēтыл щар нэ̄матыр ат хӯлыгласыт. 
Хо̄нт порат порсум ма̄хум киснэ пионерыт 1970 та̄лт ты щēмья палт пищма хассыт. Та пищмат хансым о̄лыс, Дмитрий Дмитриевич Качанов Ленинград ӯс ляпат хо̄нтлыматэ порславес. Тав мо̄т са̄лтатыт тот ёт ёл-щё̄питавес. Рущ щирыл «Братская могила» ла̄ваве. 
Хум ма̄гылн тагатан тамле по̄сыт о̄ньщис: орден «Отечественной войны», орден «Славы», «За отвагу» ос мо̄т по̄сыт. 
Дмитрий Дмитриевич рӯт ма̄хманэ Ха̄льӯс военкоматыт тав урē­тыл ты кос китыглах­тасыт, тох нэ̄матарыл ат ла̄ввēсыт. Тав урēт «Мемориал» нампа электронный архивт о̄с нэ̄матыр потыр а̄тим. 
Ка̄сыӈ та̄л Соляновыт ос Качановыт рӯт ма̄хум я̄ӈк на̄тнэ э̄тпос 9 хо̄талэ̄т Дмитрий Дмитриевич ка̄стыяныл. Та̄н пионерыт кēтум ма̄гылн тагатан по̄сыт но̄х-вуйла̄лыяныл, пасан ва̄тат таве ёмас номтыл номылматыглыяныл. Акв по̄санэ Матрёна йӣгирищēн о̄щвēсыт, мо̄тананэ ос Митрофан палт о̄лсыт. 
Ефим Николаевич Качанов 
Ха̄льӯс район Ха̄ӈла па̄вылт 1905 та̄лт рēтыӈ ю̄свой э̄тпос ловит хо̄­талэ̄т самын патыс. 2004 та̄лт апганэ Евгений Хозяинов ос Наталья Вьюткина тав урēтыл тамле потыр хассы̄г: «Ма̄н яныг ащо̄йкав Ха̄ӈла па̄вылт яныгмас. Война э̄лы-палт тав «В.В. Куйбышев» намыл маим хӯл алыщлан пирка̄тат кӯщаиг рӯ­питас. Тав сака ёмас хӯл алыщлан ос во̄раян хумыг о̄лыс. Ма̄хумн тав ём­щакв ва̄йвес. 
1941 та̄лт хо̄нтлын нак ēмтыс. Тав та̄ра Ханты-Мансийск ӯс военкоматыл армиян тотвес. То̄нт тав налы­ман нупыл хо̄т та̄лэ то̄влыс. Акв ма̄т хо̄нт­лыматэ ла̄глэ ня̄лын сакватавес. Пӯльницат ла̄глэ пусмуме мус хуяс. 
Тувыл Ефим Нико­лаевич Эстония ма̄т хо̄нтлыс. Тот 1943 та̄лт о̄йттур э̄тпост пуӈкет ня̄лын та̄кыщ хойвес, о̄с пӯльницат пусмалтавес. Ты юи-па̄лт тав во̄рты­пал сампалыг хультыс. 1945 та̄лт война холас, тав юв ёхтыс. 

Яныг хо̄нт юи-па̄лт о̄йка Саранпа̄выл кол­хозт хӯл алыщлан хо̄т­паг э̄лаль рӯпитаӈкве патыс. Хум ма̄гылн тагатан тамле по̄сыт о̄ньщис: «За Победу над Германией», «За оборону Ленинграда», «За оборону Сталинграда», «За отвагу» ос «За доблестный труд».
Ефим Николаевич Саранпа̄вылт яныг йӣвха̄пыт ма̄щтырыг ва̄рыс. Ты ха̄пытыл тэ̄нут-пормас тотыгла­вес. Тав па̄выл мирколт депутатыг о̄лыс. 
Хум война э̄лы-па̄лт Матрёна Петровна Таратова нэ̄г тотыстэ. Тэ̄н аквъёт хо̄т ня̄врам: Спиридон, Мария, Дарья, Григорий, Елена ос Афанасий янмалтасы̄г. 
Ефим Николаевич Качанов 1970 та̄лт яныгпо̄ль э̄тпос ва̄т нупыл китыт хо̄талт а̄тимыг ēмтыс. Янытлан нэ̄пакт тав урēтыл тамле потыр хансым о̄лыс: «6 ротат хо̄нтлам хум Ефим Николаевич Качанов 1944 та̄лт яныг таквс э̄тпос 18 хо̄талэ̄т фашистыт юил ня̄влым хо̄т са̄лтат писалил алас».
Никифор Николаевич Качанов 
Ха̄льӯс район Ха̄ӈла па̄вылт 1913 та̄лт самын патыс. Тав омаге-а̄тяге Николай Тихонович ос Евдокия Осиповна Качановыг о̄лсы̄г. 
Никифор Николаевич э̄кватэ Мария Семёновна Шешкина о̄лыс. Э̄кваг-о̄йкаг кит а̄ги янмалта­сы̄г: Пелагея ос Римма. 
Ты ма̄ньщи хум Ха̄льӯс военкоматыл хо̄нтлын ма̄н тотвес. Тав 85 стрелковый дивизият хо̄нтлыс. Качанов Н.Н. 1942 та̄лт сӯкыр э̄тпос китыт хо̄талт порславес. Хум Ленинградский область Колпино ӯст ёл-щё̄питавес. Воссыг мо̄т потыр тав урēтыл а̄тим. 
Николай Александрович Сангилев 
Ха̄льӯс район Ха̄ӈла па̄вылт 1922 та̄лт самын патыс. Оматэ наме нэ̄м­хотьютн ат ва̄ве. 
Николай Алексан­дрович 1941 та̄лт ма̄нь таквс э̄тпос китыт хо̄та­лэ̄т Ханты-Мансийск ӯс военко­матыл хо̄нтлын ма̄н тотвес. Тав 1944 та̄лт яныг­по̄ль э̄тпост хотты ма̄т ва̄нэ та̄л акваг та хультыс. Рӯтанэ тав урēтыл воссыг нэ̄матыр ат хӯлыг­ласыт. 

Ты потыр «Птицы светлой памяти» нэ̄пак хосыт газетан Николай МЕРОВ хассанэ
