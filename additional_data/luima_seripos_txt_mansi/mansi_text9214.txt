
Ма̄н ань лӯима̄ янытыл о̄лнэ мощщаг хультум мирытныл о̄лнэ хо̄тпат урыл на̄нан э̄лаль потыртэ̄в. Хурит Анатолий Николаев эвенк пыг по̄слым о̄лы. Тӯяг тав Москва ӯст о̄лыс ос тот ка̄тыл ва̄рум пормасанэ суссылтасанэ. Тав ётэ потыртамумēн юи-па̄лт ань таи та̄ра-паттыс. 
– Паща о̄лэ̄н, ам Анатолий Анатольевич Николаев, пормасыт ка̄­тыл ва̄рнэ ма̄щтыр хо̄т­паг о̄лэ̄гум ос Амурский область Тындинский район Усть-Уркима па̄­выл­ныл тыг ёхтысум. Ты сус­сыл­тапн янгӯй ос са̄лы а̄ньтныл ва̄рум пор­маса­нум тотсанум.
– Ла̄вен, тамле тэ̄лан хо̄т ос хотьютн наӈ ха­нищтавēсын?
– Ам щаквщуӈкве нэ̄м­хо̄т ат ханищтахтасум. Рӯтув халт Валентина Владимировна Акимова аквум ка̄тыл сыре-сыр пормасыт нё̄тнэ̄г ва̄руӈ­кве ха̄сы, тав ма̄щтыр нэ̄г о̄лы. Тав ты а̄нум пор­ма­сыт ва̄руӈкве ӯнттыстэ. Матыр йӣв-охса ма­нос а̄ньт-ло̄мт мыг ос ла̄ви, тыитыл таи манос тыи тэ̄лы тах. Ам маткем та капыртэ̄гум, ос со̄ль, матыр ва̄рнутум та а̄сты. 
– Ань сунсэн, наӈ нё̄тнэ пормасыт ва̄рмын. Тыи наӈки матыр номылма­тым щаквщēгын манос хотьют ла̄вавен, манос наӈки хоты а̄ньт-ло̄мтныл матыр ка̄салэ̄гын?  
– О̄влэ̄т ка̄тын вим ма­тыр ло̄мт ёмщакв сунсы­глылум ос номсахтэ̄гум, манарыг тав хо̄йхаты ман а̄ти. Тувыл ущ суве­нирыг та ва̄рилум. То̄ва­накт сака ёмас са̄всыр утыт щаквщуӈкве а̄ртми. Нас тай хотьют матыр ва̄рыл­тэ̄гыт, тох порма­сыт ат ва̄рыгласум. 
– Ты ва̄рнутан э̄л-тыналан ма̄гыс манос мӯйлуптан ма̄гыс ва̄рия­нын?  
– Ам ань мощща пормас тыг тотсум, ты э̄лы-па̄лт Благовещенск ӯс областной суссыл­тапн во̄виньта̄лвēсум. Тот са̄выӈпа̄лэ пормасанум ёвтвēсыт. Тувыл ос тыг во̄ввēсум, таима̄гыс туп хультум ва̄рнутанум ёт­висанум. Ань ты суссыл­тапт рӯпитым матыр-а̄ти о̄с тах ва̄рēгум. 
– Акв сувенир мана­са̄­вит щё̄с ман хо̄тал ва̄рилын? 
– Тох тай са̄в пора ат э̄ри, то̄ванакт акв ӯнтыл­матнэ̄н сыс матыр та ва̄­рапēгын. Ма̄щтырлан хо̄тпа пēлп касай ос мо̄т ёмас э̄рнэ ут вос о̄ньщи, то̄нт рӯпататэ кӯстыр­ну­вег тах о̄лы. Тувыл ма̄хар лув ма̄н ма̄вт щар ат хо̄н­тыглаве, матыр мо̄т ӯй ка̄тн ке паттэ̄в, та лувныл ман а̄ньтныл та рӯпитэ̄в. 
Ос о̄выл пормасанум амки щирумт хумле хань­щувласум, тох та ва̄рия­нум. Тыг ёхталанэ̄м сыс ос хоты ма̄щтыр хо̄тпа­ныл ханищтахтэ̄гум, та̄н рӯпатаныл сунсыглым матыр э̄лаль о̄с номсах­тэ̄гум. Тувыл ма̄нки халувт акваг ва̄йхатым о̄лэ̄в. 
– Наӈ па̄влыт са̄в хо̄тпа о̄лы, хотьют ōс щаквщи ман а̄ти?
– Амурский областьт туп ам щаквщēгум, вос­сыг нэ̄мхотьют а̄тим. Таи­ма̄гыс ка̄сыӈēмт ам суссыл­тапн кēтыглавем, Москван акваг ялантэ̄гум. Ань школат ка̄тыл ма̄щ­тырлан кружок ва̄руӈкве номсэ̄гум. Па̄влумт 250 са̄вит э̄лумхо̄лас о̄лэ̄гыт, та̄н халанылт 150 эвен­кат. Школат ща̄нь ла̄тӈув ханищтаслум, юн халувт мощ потыртэ̄в. 
– Ань наӈки о̄лупсан урыл ма̄навн акв-кит ла̄тыӈ ла̄вēн? 
– Ам о̄лнэ ма̄мт Перво­майский па̄выл школат ханищтахтасум, тот ин­тернатт о̄лсум. Акв­хуй­плов класс а̄стламум юи-па̄лт армиян вуйвēсум. Амурский областьт связь ма̄т лусытасум. Тувыл Благовещенск ӯст кол­леджит ханищтах­тамум юи-па̄лт ня̄врамыт каснэ ва̄рмальн ханищтан хо̄т­паг рӯпитасум. Ётыл по̄­хан минасум ос щакв­щуӈкве патсум. Ты коны­пал щēмьям ёт автопарк о̄ньщēв, тот рӯпитэ̄в. 
– Потрын ма̄гыс пӯма­щипа, тэ̄лан пуссын ём­щакв вос о̄лэ̄гыт, ань хотты ма̄ньлат хо̄тпа тамле ва̄рмальн э̄лаль ханищтэ̄лн.
Тамара МЕРОВА
