
Ка̄сыӈ хо̄тпа хуньт улпыл номса̄лы нё̄рытын ялуӈкве, такви самагēтыл нё̄р капаит сунсыглаӈкве. Ма̄н округувт Ха̄льӯс районт са̄в нё̄ранув о̄лэ̄гыт. Хуньт ма̄ньщи мирув са̄лыӈыт о̄лсыт, са̄лы пӯӈаныл нё̄рт нё̄ргата̄лсаныл. 
Ань ос «Ма̄нь Ӯсквен» ёхталан ня̄врамаквет ка̄­сыӈ туи нё̄рытын о̄с то­тыглавет. Кӯщаиг о̄лнэ нэ̄кве Любовь Павловна Стаканова такви та̄н ётаныл яланты, ялум лё̄ӈханыл урыл тох потыртас:
– Нё̄рн ялнэ сменав ты щар ма̄к э̄рнэ ва̄р­малюв. Ня̄врамыт тот та̄ксарыг, ё̄рыг ēмтэ̄гыт, нэ̄матарыл ат пилэ̄гыт, номтэ ё̄р хо̄тпаг о̄лэ̄гыт, халанылт нё̄тхатуӈкве ха­нищтахтэ̄гыт. Тот колта̄л ма̄т о̄лым са̄всыр ва̄р­маль ēмтапаӈкве вēрми, таима̄гыс нэ̄матарыл ул вос рохтэ̄гыт. 

Ты тув ма̄н Пуйва па̄­выл о̄лум ма̄н ялсӯв. Ты Са­ранпа̄вылныл алгаль нё̄рыт нупыл яныгса̄т арыгтем вēрыстат па̄выл о̄лыс. Тот нё̄р а̄хвтас но̄х-хилум ма̄хум рӯпитасыт, ты коныпал тот ня̄врамыт садик, о̄выл классытыт ханищтам школа, клуб-кол, ла̄пка, на̄йпос ва̄рнэ станция о̄лсыт. 
Ты сменав акв хо̄тал хольт молях тахас, молях оигпас. Ма̄н ня̄враманув ёт онтоловхуйплов хо̄тпа ялсӯв. Ты Саранпа̄выл, Кульпас, Касум па̄выл, Ха̄льӯс ня̄врамыт о̄лсыт. Тыгыл титхуйплов хо̄тпа­нув нэ̄мхуньт нё̄рн ат ялсыт. Хумус лё̄ӈхув номсаслӯв, тащир ты ялсӯв, туп ма̄н Усть-Пуйва мус ёхтумувт, я̄ сунсыслӯв, витэ сака хот-то̄сум, катамаран-ха̄пыл на̄тылтаӈкве ат вēрмынувув, таима̄гыс ювле я̄ хосыт ат минасӯв. 

Ялмув сыс акваг турап хо̄талыт о̄лсыт, туп титахтем хо̄тал хо̄талыӈыг ēмталас, ма̄н тай ханьщувлам ма̄­хум, ёт матыр-а̄ти э̄рнэ мас­нут пуссын о̄щсӯв. Акв­тох ня̄врамыт тот ханищ­тасанӯв, Сургут ӯс университетныл ма̄н ётув преподаватель-хо̄т­пат ялсыт, та̄н са̄всыр пум-лӯпта урыл ма̄навн потыртасыт, манарыл ро̄ви пусмалтахтуӈкве, аквтот та̄наныл суссылтасаныл. Шатмага нампа нё̄р алан ялсӯв, тот ё̄мыгтасӯв, сун­сыглахтасӯв. Нё̄рыт карсыт, хо̄тал палыт но̄ӈхаль ё̄мēв, тувыл мощ ӯщлахтэ̄в о̄с аквтув ёлаль та̄ртахтэ̄в. 
Пуйва па̄выл сунсыглым ё̄мыгтасӯв, ня̄врамытын тот о̄лум ма̄хум урыл потыртасум. Хуньт тот хӯрумса̄ттем хо̄тпа о̄лсыт ос рӯпитасыт.
Нё̄р а̄хвтас хот-щё̄пи­тан цех тот о̄лыс, са̄в нэ̄т а̄хв­тас ра̄тым ос ла̄кква-уртым рӯпитасыт.  

Ма̄н ётув акв ма̄ньлат лēккар ялыс, ты Гаврил Ануфриев, тав Ханты-Мансийский лēккар кол­ледж а̄стлас, ты коныпал сака ёмщакв по̄слуӈкве ха̄сы, тав ня̄врамыт ка̄тыл по̄слуӈкве ханищтасанэ. 
Нё̄рт хунь яласэ̄в, ам ня̄в­рамыт аквписыг титыг­лыянум, та̄н ма̄гсыланыл нё̄рыт – ты маныр, ань то̄ват тох ты ла̄всыт: нё̄рыт – ты ам рӯтанум о̄лум пēс йис ма̄, нё̄рыт – ты ам колум, нё̄рыт – ты о̄лупса мӯтратэ, нё̄рыт – ты э̄лумхо̄лас ха̄снэ ос ва̄рнэ нак. 
Л.П. Стаканова ёт 
Г. Кондина потыртас
Л.П. Стаканова тēтум хурит
