
Я̄ӈк на̄тнэ э̄тпос Победа хо̄талт Ханты-Мансийский округувт о̄лнэ мир мӯйлысыт, яныг хо̄нтыт патум ма̄хманыл ка̄стысаныл. Ма̄н ма̄вт ань хӯрум со̄тыра арыгтем ветеран о̄лы — хо̄нтлам ма̄хум, та порат рӯпитам мир, Ленинград ӯст блокадат ос концлагерьт саватым мир. Та̄н халанылт 111 хо̄тпа та пилыщмаӈ хо̄нтыт хо̄нтлысыт.
Ханты-Мансийск ӯст онтолов щё̄с порат са̄в со̄тыра мир Мира ӯсхулыт атхатасыт. Округ кӯщай нэ̄ яныг хо̄нт порат рӯпитам хо̄тпат по̄хат лю̄ляхо̄лыс, тав тох ла̄выс: «Победа хо̄тал — ма̄н ма̄гсылув сака та̄рвитыӈ, сака э̄рнэ хо̄тал. Таве ма̄н ща̄гтым ӯрилӯв, патум ма̄хманув ка̄сталыянӯв. Ты ялпыӈ хо̄тал порат ма̄н ущпылнэг та̄кыщ акван-юрщхатэ̄в — государствав коныпал, ка̄сыӈ колта̄гыл мӯйлы, ка̄сыӈ хо̄тпа порслым рӯтанэ урыл номсы. Та пилыщмаӈ хо̄нтыт са̄всыр мирыт хо̄нтлысыт. Ма̄н лӯи ма̄ ма̄хманув фашистыт ёт о̄с та̄кыщ алхатасыт. Лӯи ма̄ ма̄хманув сака ё̄рыт, пилта̄лыт, та̄нти Родинаныл сака э̄руптасаныл, таима̄гыс та̄кыщ та лю̄льсыт. Та̄н ва̄рум ялпыӈ тэ̄ланыл ма̄н номиянӯв, нэ̄мхуньт ат ёрувлыянӯв. Тыхо̄тал ма̄н та̄н хольтаныл «Бессмертный полкыт» ё̄муӈкве патэ̄в».
Ханты-Мансийск ӯс кӯщай хум Максим Ряшин о̄с мощ потыртас: «Хо̄нтлам ма̄хманув хольт ма̄н ань Россияв та̄кыщ ӯргалылӯв. Та̄н хольтаныл са̄в рӯпитэ̄в, ма̄в ма̄гыс э̄рнэ тэ̄лат ва̄рēв. Ань яныгман ня̄врамыт ёт акваг потыртэ̄в, ханищтыянӯв, о̄лнэ ма̄наныл вос э̄руптыяныл, вос ӯргалыяныл».
Ты юи-па̄лт ва̄ӈнаныл по̄сыӈ ма̄хум ӯсхулы хосыт ё̄мсыт. Янге-ма̄не — полицият рӯпитан нэ̄т ос хумит, Афганистан ма̄т хо̄нтлам ветераныт, пограничникыт, школат ханищтахтын ня̄врамыт пуссын военный формал масхатым о̄лсыт. Та̄н юи-па̄ланылт хо̄нт порат яласам ма̄шинат ос мотоциклыт минасыт.
Тувыл ма̄хум «Бессмертный полкын» та лю̄льсыт. Хо̄нтыт патум мир хурияныл ня̄враманылн, апыгрищанылн ос апыг апыгрищанылн акваг тэ̄нэ на̄й (Вечный огонь) нупыл тотвēсыт. Хо̄нтлум ма̄хум о̄влэ̄т ё̄мсыт, памятник палт хорамыӈ лӯптат пинсыт. Та̄н халанылт округ кӯщай нэ̄ Наталья Владимировна Комарова о̄лыс, тав о̄патэ Владимир Васильевич Федюченко хури пувим ё̄мыс.
Мир халт ма̄ньщи нэ̄ Галина Кондина ка̄саласлум. Тав ка̄тэ̄т о̄патэ Василий Никитич Меров хури пувыс. О̄патэ Ленинградский фронтыт хо̄нтлыс, юв ёхталас, 1983 та̄лт а̄тимыг ēмтыс. Тав по̄хатэ̄т о̄йкатэ Вячеслав Юрьевич ё̄мыс, тав о̄с о̄патэ Григорий Никифорович Кондин хури тотыс. Сосса ма̄хум са̄в о̄лыс, пуссын ляпа рӯтаныл хурит ёт ё̄мсыт.
Ты та̄л «Бессмертный полкыт» Ханты-Мансийск ӯст 13 со̄тыра арыгтем хо̄тпа ё̄мыс. Округ янытыл ос 166 со̄тыра арыгтем э̄лумхо̄лас тох ё̄мсыт.
Ханты-Мансийскат  мирн ва̄нэ памятник-капаит суссылтавēсыт. Та̄н ма̄нигнув ва̄рвēсыт, ӯсканувн тӯщталавēсыт. «Родина — мать зовёт!» памятник Волгоград ӯст Мамаев курган ма̄т лю̄ли. Та ма̄т ма̄н ма̄хманув фашистыт ёт 140 хо̄тал сыс щар щама хо̄нтлысыт. Та пилыщмаӈ хо̄нт тох намаявес: «Сталинградская битва». Та «Город-герой» ӯст лю̄льнэ памятник-капай сака яныг — карсытэ 85 метра, 8 со̄тыра тонна са̄вит āхвтасыл ва̄рим о̄лы.
Мо̄т памятник ла̄ваве «Материнская доблесть», тав Самарский область Кинельский район Алексеевка па̄вылт лю̄ли. Володичкин о̄парищ нам колта̄гылт онтолов пыг яныгмасыт. 1935 та̄лт а̄тяныл хотталь щалтыс. Хунь яныг хо̄нт о̄вылтахтас, пыгыт пуссын хо̄нтлуӈкве минасыт. О̄выл та̄л э̄ква ат пыганэ порслувēсыт. Атыт пищма ёхтуме юи-па̄лт, оманыл сыме ат вēритас, а̄тимыг ēмтыс. Хунь хо̄тыт тамле пилыщмаӈ пищма ёхтыс, коланыл та̄тлан ӯнлыс. Хо̄нт оигпаме юи-па̄лт хӯрум пыг юв ёхталасыт кос, ос пуссын сакватым о̄лсыт, са̄в нюлми о̄щсыт. Таима̄гыс хоса ат о̄лсыт, пуссын акв юи-па̄лт хотталь щалтсыт.
Родинав ма̄гыс э̄ква онтолов пыганэ пуӈканыл пинсаныл. Тамле памятник Алексеевка па̄вылт о̄лнэ ма̄хум та̄н ва̄руӈкве номылматсыт, Володичкин колта̄гыл о̄вылтыт кӯщаитн потыртасыт. Ань тав ка̄сыӈ ома ма̄гыс лю̄ли, та яныг хо̄нт порат са̄в ома я̄тил тыныӈ ня̄враматēныл, а̄гияныл ос пыганыл патсыт.
Акв памятник ос тох ла̄ваве «Детям, погибшим и умершим в годы Великой Отечественной войны 1941-1945 гг.», тав Владимир ӯст лю̄ли. Ань тыхо̄тал мус та̄ра-паттуӈкве ат вēрмаве, манах ня̄врам та порат порсыс. Историкыт ла̄внэ̄ныл щирыл — са̄в миллион ня̄врам.
Ӯс мир хо̄тал палыт мӯйлысыт. Хо̄талъя̄т юи-па̄лт хо̄нт ва̄рмаль суссылтавес. Ань мāхманув фашистыт ёт хумус хо̄нтлысыт, таи суссӯв. Ма̄ньлат а̄гит ос пыгыт аквнупыл патрон та̄л писалил па̄тлуптасыт, ха̄йтыгтасыт. Я-ты, ань ма̄н ма̄хманув но̄х та патсыт.
Тувыл концерт ва̄рыглавес, янге-ма̄не э̄ргысыт, йӣквсыт. Ма̄хум солдатский кашал тыттувēсыт, исум ща̄ил айтвēсыт. Э̄типа̄лаг «Салют Победы!» о̄лыс. Хунь нумын са̄всыр хорамыӈ на̄ит нэ̄глысыт, султсыт, сценат лю̄люм ма̄хум «День Победы» э̄рыг э̄ргысыт. Ӯс мир пуссын салют нупыл ща̄гтым суссыт, но̄х-патум мир янытласыт.
