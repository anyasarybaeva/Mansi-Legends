
Ювле хультум э̄тпос 25 хо̄талэ̄т округ Думан пēриим хо̄тпат сапра̄нин акван-атхатыгласыт. 
Дума кӯщай Борис Хохряков ма̄хум ёт па­щалахтас ос ла̄выс: «Ма̄н та̄л сыс туп ищхӣпыӈ ут хосыт рӯпитасӯв ос са̄к­коныт пирмайтасӯв, юи-о̄выл щёс ма̄н 2020 та̄л ма̄ньполь э̄тпост тамле сапра̄нит хо̄нтхатыгласӯв. Ам номсэ̄гум, ань э̄тпос сыс акв щёс тох акван-ат­хатыглаӈкве тах патэ̄в».
Сургут ӯс миркол кӯщаиг рӯпиты
Ма̄н округувт щар ма̄к яныг са̄кконэ щирыл Думавт 38 депутат-хо̄тпат рӯпитэ̄гыт. Рēтыӈ ю̄свой э̄тпост Андрей Филатов Сургут ӯс миркол кӯщаиг рӯпитаӈкве паттувес. Тав округ Думат рӯпитаӈкве воссыг ат вēрми, ань о̄лум сапра̄нит ты рӯпатаныл тав по̄хын кēтвес. 
Ань ты па̄сныл таквсы мус 37 депутат-хо̄тпат тах рӯпитэ̄гыт. Сӯкыр э̄тпос 19 хо̄талэ̄т пēриян хо̄тал ва̄раве, то̄нт тыт о̄лнэ мир мо̄т депутатыт пēриян ма̄гсыл нэ̄пак та̄ра­таӈкве тах во̄вавет.

Яныг намыл майвес
Ты юи-па̄лт ма̄хум по­становление-нэ̄пак пир­майтасыт ос Геннадий Федорович Бухтин «Почётный гражданин ХМАО-Югры» намыл мисаныл. Ты хум лов та̄л округ кӯщай нэ̄ Наталья Комарова палт ва̄ӈын хо̄тпаг рӯпитас, коронавирус āгмыл ēмтме юи-пāлт та̄л котиль э̄тпост а̄тимыг ēмтыс. 
Сапра̄нит нэ̄пак пир­майтавес, ань тав наме яныг миркол по̄хыт тӯщ­тым па̄ртыт хуритэ ва̄раве ос округувт вāрум рӯпа­татэ урыл тот хансаве.
Са̄в ня̄врамыӈ нэ̄т ма̄глын тагатан по̄сыл мивет
Ма̄н о̄лнэ ма̄вт рӯпитан са̄ккон щирыл, ат ня̄врам янмалтан нэ̄т ма̄глын тагатан «Материнская слава» по̄сыл мивет. Депутат-хо̄тпат ты са̄кко­ныт акв йильпи ва̄рмаль хассыт, ты по̄сыл туп тыт о̄лнэ нэ̄ хо̄тпат вос мивет. 
То̄ва щēмьят са̄в та̄л тыт о̄лэ̄гыт, ня̄враманыл тыт янмалтэ̄гыт, тувыл мо̄т ма̄н о̄луӈкве ва̄нт­лэ̄гыт. Пирмайтым сāккон-нэ̄пак щирыл, мо̄т ма̄н ва̄нтлам нэ̄квет ты по̄сыл воссыг ат мивет.   

Лēккарыт олныл ойтавет
«Земский доктор» ос «Земский фельдшер» кит программаг ат та̄л тыт рӯпитэ̄г. Ты пора сыс па̄влытын 400 арыгкем лēккарыт ос ма̄нь лēкка­рыт рӯпитаӈкве минасыт. Ма̄нь па̄вылн миннэ лēк­карыт акв щёс акв мил­лион солко̄вил ойтавет, фельдшер-хо̄т­пат атса̄т со̄тыра сол­ко̄вил мивет. 
Депутатыт лēккарытн нё̄тнэ программан мо̄т ла̄тыӈ хассыт. Ань йильпи са̄ккон щирыл, ты нэ̄пакн акушерыт хас­вēсыт, ты лēккарыт ма̄нь па̄вылн рӯпитаӈкв минэ̄гыт ке, о̄с олныл ойтавет. Ты ёмас ва̄рмаль 2021 та̄лныл тах ва̄раве.  

Округ Думат о̄лум сапра̄нин мир пусмалтан департаментыт кӯщай хум Алексей Альберто­вич Добровольский во̄выглавес. Та̄л сыс манаса̄вит лēккарыт коронавирус а̄гмыл ēм­таласыт, та урыл китыг­лавес. 
Тав ла̄выс, ты пора сыс кит со̄тыра арыгкем лēккарыт а̄гмыл ēмтала­сыт. Ань депутатыт о̄с акв йильпи ла̄тыӈ пирмай­тасыт, ма̄­хум пусмалтым корона­вирус а̄гмыл лēк­кар ке ēмты, тав акв щёс олныл о̄с ойтаве. Депу­та­тыт китыг­лахтасыт, лēк­кар а̄гмыӈ хо̄тпат пусмал­тым китынтыг ты а̄гмыл ēм­туӈкве вēрми ман а̄ти? 
Алексей Доброволь­ский ла̄выс, ань лēккарыт прививкал пуссын ва̄ра­вет, тыима̄гсыл та̄н ки­тын­тыг ты а̄гмыл ат ēм­тэ̄гыт. 
Та хо̄талт депутатыт 22 са̄ккон ёмащакв ло­виньтасаныл ос пир­май­тасаныл. Мо̄тыт щёс та̄н яныгпо̄ль э̄тпос оигпан э̄лы-пāлт акван тах ат­ха­тыглэ̄гыт.  
Людмила ТЕТКИНА
