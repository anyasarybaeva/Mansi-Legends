
Я̄ӈк на̄тнэ э̄тпос ва̄т нупыл китыт щислат округ губернаторув Наталья Комарова  ищхӣпыӈ ут хосыт ма̄хум ёт потыртас. Тамле потыртан тэ̄ла «Югра» нампа телерадиокомпания атыт щёс ва̄рыглавес. Ос округт о̄лнэ ка̄сыӈ хо̄тпа тув такви свонитаӈкве манос матыр ла̄тыӈ кēтуӈкве вēрмыс. Тувыл аквта колнакт кӯщай ёт атхатыглам ма̄хумн тав о̄с китыглавес.

	Потыр Михаил Епихин, та телекомпаният ля̄ххал тотнэ хумн, о̄вылтавес. Тав ла̄выс, округ янытыл ка̄сыӈ ӯст ос па̄вылт ищхӣпыӈ ут хосыт ма̄хум та̄н ётаныл рӯпитэ̄гыт. Тувыл ты э̄лы-па̄л та̄н палтаныл ниласа̄т са̄вит китыглан ла̄тыӈ кēтвес. Са̄выӈпа̄лэ хо̄тпат кол ӯнттын ва̄рмаль, пусмалтахтын ос ханищтахтын тэ̄лат урыл матыр-а̄ти о̄вылтыт ва̄ӈкве тахсыт.

	Хум э̄лаль потыртас, мо̄тыт хо̄тал Наталья Комарова Краснодар ӯсн тыламлы, тот Президентув ёт хо̄нтхатыглы. Та̄н тот спорт урыл тах потыртэ̄гыт, ань маныр ва̄рмалит округувт та̄ра-паттувēсыт ос маныр э̄лаль ва̄руӈкве э̄ри, то̄нт пуссын ты урыл кӯщай нэ̄в акв-кит ла̄тыӈ тах ла̄ви.

	Тувыл Анастасия Арифуллина Покачи ӯст ма̄ньлат ма̄хум тэ̄ланыл ёт рӯпитан а̄ги кӯщай нэ̄ китыгластэ. Та̄н ӯсаныл ляпат Атыр оспа тӯр о̄лы, тот ӯст о̄лнэ «дайверыт» фестивальн акван-атхатыглэ̄гыт. Ань тамле фестиваль округт о̄лнэ ма̄хум халт ва̄рыглаӈкве ке, ёмас о̄лнӯв. Наталья Владимировна тох ювле ла̄выс, Настя ты тэ̄лат такви э̄лаль паттуӈкве вуйхаты ке, то̄нт тав правительство па̄лыл нё̄таве тах.

	Тувыл Нижневатовский район Ларьяк па̄вылныл китыглахтасыт, тэ̄пкант янмалтан тэ̄нутыт, нё̄выль, щаквит тэ̄нутыт  ёмщакв уральтавет манос а̄ти. Кӯщай нэ̄ ла̄выс, ва̄им, пуссын Россельхознадзор па̄лыл ос округт ветеринарный служба па̄лыл уральтавет. 

	Нижневартовск ӯсныл «Покорителям Самотлора» нампа памятник по̄хат акван-атхатыглам ма̄хум потыртасыт. Ты памятник хосат та̄гыл хот-щё̄питаӈкве ат вēрмаве, то̄ва подрядчикыт вуйхатыглэ̄гыт кос ос олнаныл молях холтнэ̄ныл порат сысы та оēгыт. Ань ӯс кӯщай хум Василий Тихонов мо̄т компания ёт потыртахтас, тот кӯщаиг Артём Кривченков о̄лы. Тэ̄н ань сас ма̄хум э̄лы-па̄лт ла̄тыӈ тотсы̄г, ань сӯкыр э̄тпос ма̄-во̄й но̄х-винэ ма̄хум ялпыӈ хо̄таланыл кастыл памятник щё̄питыяныл.

	Аквта ӯсныл хум свонита̄лыс, тав колыт халт ма̄шина ӯнттын ма̄ ло̄мтыт урыл потыртас. То̄ват ма̄шинаныл лӯптат янмалтан ма̄н, ня̄врамыт ёнгын ма̄н ӯнттыяныл. Кӯщай нэ̄в ла̄выс, та ма̄хум та̄нки номтыӈнувег вос о̄лэ̄гыт, та̄н ётаныл потыртаӈкве э̄ри, тох воссыг ул вос ва̄рēгыт, та̄н лю̄ль наканыл вос суссылтаве. Тамле ва̄рмалит ма̄гыс улпыл штраф ойтнэ са̄ккон пирмайтаӈкве э̄ри, ань ос э̄рнэ нэ̄пакыт атуӈкв вос патэ̄гыт.

	Мегион ӯсныл Фещенко э̄кваг-о̄йкаг свонитасы̄г, тэ̄н балок-колт о̄лэ̄г. Ла̄вēг, округ янытыл таса̄вит кол ӯнттаве ос ма̄хум ань тыг мус балокыт о̄лантэ̄гыт. Тэ̄н пӯмщалахтэ̄г, хота мус иӈ балокт о̄луӈкве патэ̄г, са̄в ма̄хум колыӈыг ēмтсыт ман а̄ти.

	Кӯщаюв ювле потыртас, ты ма̄хум йильпи колыл минэ ма̄гыс 2012 та̄лныл государственный программа рӯпитаӈкве патыс, ань туп 40 процент щēмьят колыл майвēсыт. Ат со̄тыра хультум щēмьят 2020 та̄л мус колыл мивет тах.

	Тувыл Сургутский районт Кедровый па̄вылныл кол та̄л хультум хо̄тпат о̄с свонита̄лсыт. Тот 18 щēмьят коланыл на̄йн ё̄свēсыт. Ань тот рӯпитан кӯщаит ла̄ввēсыт, ты ма̄хумн вос нё̄тэ̄гыт.

	Губернатор ёт потыртаманыл порат колл-центр нампа колнакт Анна Свалова, ля̄ххал тотнэ нэ̄, рӯпитас. Тав округ янытыл хотыл свонитэ̄гыт ос маныр ла̄вēгыт, таит пуссын та̄ра-паттысанэ. Тавēн тот Оксана Макеева, «Открытый регион» центрыт кӯщаиг о̄лнэ нэ̄, нё̄тыс. Тав ла̄выс: «Кит щё̄с рӯпитанэ̄в сыс ма̄н 712 телефон потрыт ма̄хумныл ёл-хассанӯв. Ты коныпал са̄всыр сайтыт хосыт смс-ла̄тыӈ кēтэ̄гыт. Та̄н кēтум ла̄тӈаныл пуссын ловиньтавет ос ётыл пищмал ювле хансавет тах».

	Акв пӯмыщ ва̄рмаль видео хосыт суссылтавес. Тот хо̄т та̄л яныт пыгрищ Саша Анадеев кӯщай нэ̄в «Ат ла̄тыӈ» нампа ма̄ньщи ла̄тыӈ ханищтан проектын во̄выстэ. Ты проект Наталья Анадеева оматэ̄н щё̄питавес, тав «Новости Югры» газетат рӯпиты. Наталья Комарова лыпащ щё̄с ат кос о̄ньщи, ос Саша ёт то̄ва ла̄тӈыт ханищтаӈкве ла̄вхатас.
