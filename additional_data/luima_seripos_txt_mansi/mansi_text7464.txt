
Сосса ма̄хум та̄рвит ва̄рмаляныл мӯсхалыг щё̄питан ма̄гыс округ Дума депутатыт хӯрум э̄тпос сыс акв щёс мир ёт хōнтхатыглэ̄гыт. Ка̄сыӈ хо̄тпа тув ялуӈкве вēрми. 
Ань тамле ва̄рмальт ювле хультум э̄тпос 22 щислат округ Дума де­пу­тат нэ̄ Татьяна Гоголева сосса ма̄хум пирмай­тасанэ. То̄нт кит ва̄рмаль урыл потыр о̄лыс.
Ань Санкт-Петербург ӯс А.И. Герцен нампа уни­верситетт лӯима̄ ня̄в­ра­м­ыт ханищтахтын инсти­тутт ма̄ньщи ла̄тӈыл сту­дентыт ханищтан хо̄тпа а̄тим. Татьяна Гоголева та университет кӯщай хо̄тпа ёт телефон хосыт ты урыл потрамас. Таве хӯлтыс, тув туп ма̄ньщи ла̄тыӈ ёмщакв ва̄нэ хо̄тпа вос виве. 
Кӯщай нэ̄ ла̄выс: 
– Ты университет лӯима̄ мирыт ма̄гыс э̄рнэ тэ̄ла тоты. Тот ня̄врамыт наука э̄лаль тотнэ ва̄р­мальн ханищтавет. Намыӈ-суиӈ ос мирн ва̄нэ ма̄ньщи хо̄тпат Ана­ста­сия Ильинична Сайна­хова, Юван Нико­лаевич Шесталов, Евдокия Ивановна Ром­банде­ева ос мо̄таныт тот ты ханищ­тахтасыт. Ты университет а̄стлам хо̄тпат ань школат ня̄в­рамыт ханищтэ̄гыт, са̄в­сыр учебный про­грам­мат, пособие-нэ̄па­кыт хансэ̄гыт, сосса мир о̄лнэ-хӯлнэ накыт ос мо̄т научный тэ̄лат э̄лаль тотэ̄гыт. 
Татьяна Гоголева ла̄вме щирыл, Советский Союз ла̄кква-патум порат, тот сака мощща ма̄ньщи ня̄врам ханищтахтас. То̄нт та институтн Ленинград ӯсныл о̄лнэ ня̄врамыт тув патхатыгласыт. Акв тамле нэ̄ ань учителиг тув виӈкве ēмталавес. Ос та нэ̄ ма̄ньщи ла̄тыӈ щар ат ва̄гтэ.
Ань ма̄н ня̄враманув ма̄ньщи ла̄тӈыл ханищтан ма̄гыс по̄х хо̄тпа тув ул вос виве, Татьяна Гоголева ты ва̄рмаль тармыл ураль­тым о̄ньщитэ. Ты урыл тав округ ханищтап депар­та­мент кӯщай Алексей Дренин ёт потыртас. Та̄н ань ма̄ньщи ла̄тӈыл ня̄в­ра­мыт тот ханищтан ма̄­гыс акван-нё̄тхатым хо̄т­па кинсэ̄гыт. Э̄рыӈ, хотты хо̄тпа ман округувныл ищхӣпыӈ ут хосыт ня̄в­ра­мыт ханищтаӈкве тах паты. 
Тувыл о̄с акв ханты яныгпа̄ла о̄йка Владимир Николаевич Черкашин ёхталас. Тав иӈ ма̄ниг о̄лыс, ща̄няге-а̄щаге хот­таль щалтсы̄г, ня̄врам Ханты-Мансийский район Нялино па̄выл савалап колт яныгмас.
Владимир Николаевич пенсионный фондыл нёлолов со̄тыра хо̄тса̄т солко̄вил ойтаве, та нуми-па̄лыл социальный защитал хо̄т со̄тыра сол­ко̄вил о̄с миве. Тав ла̄в­мēт, са̄в та̄л са̄всыр ма̄тт рӯпитас ос матрыг пен­сия-олнэ мощща. 
Депутат нэ̄ Татьяна Гоголева та̄ра пенсион­ный фонд кӯщаин Татьяна Зайцева палт свонитас ос таве ты хум урыл китыгластэ. Кӯщай нэ̄ тох потыртас, Владимир Николаевич са̄всыр ма̄тт рӯпитас кос, ос рӯпата та̄ланэ ат то̄выл­ха­тасыт, тыима̄гыс мощща олныл ойтаве. 
Тав хо̄тпан та̄лэ ущты то̄влыс, ань страховой пенсия-олн винэ ма̄гыс тавēн йильпииг мōт нэ̄пакыт акван-атуӈкве э̄рēгыт. Ты нэ̄пакт пенсио­н­ный фондын тотыянэ, о̄йка са̄внув пенсия-ол­ныл ойтуӈкве тах патаве.
Николай МЕРОВ
