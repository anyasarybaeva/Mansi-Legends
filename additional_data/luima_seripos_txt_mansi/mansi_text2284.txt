

	Яныгпа̄ла хо̄тпат янытлан хо̄тал кастыл 

	Урай ӯст рӯпитан «Возрождение» нампа 

	клуб урыл потыр ам хансэ̄гум. Та ӯст о̄лнэ ма̄ньщи ос ханты яныгпа̄ла хо̄тпат тув ялантэ̄-гыт. Лидия Тихоновна Мотышева кӯщаиг тот о̄лы. Маныр рӯпата та̄н ва̄рēгыт, та урыл таве китыгласлум. Тав ос ювле тох потыртас:


		– «Возрождение» нампа клуб онтолов та̄л рӯпиты. Ма̄н ань ӯст о̄лнэ «Совет ветеранов» нупыл ловиньтахтэ̄в. Та̄н ётаныл акваг рӯпитэ̄в, са̄всыр ялпыӈ хо̄талыт, концертыт ос мо̄т ва̄рмалит аквъёт ва̄рыглэ̄в. 

		Урай ӯст са̄в ма̄ньщи хо̄тпа о̄лы. Та̄н пуссын Кондинский район янытыл тыг о̄луӈкве ва̄нтласыт. Ам Поло-винка па̄вылныл о̄лэ̄-гум. Рӯпата кинсым 

		Урай ӯсн хосат та̄гыл ёхтысум. Мо̄т ма̄хма-нув о̄с аквта щирыл тыг о̄лмыгтасыт. Рӯпатаныл по̄хын хунь минасӯв, пуссын «Совет ветеранов» нампа колн ялантаӈкве патсӯв. То̄нт ма̄нки халувт ва̄йхатсӯв. Ос та порат ма̄н ты организация  ва̄рыслӯв ос «Возрождение» намыл пиныслӯв. Ань ты клубн 25 э̄лумхо̄лас яланты. 

		Сакныл хартуӈкве, ю̄нсхатуӈкве, ма̄ньщи йӣквыт йӣквуӈкве ос э̄ргыт э̄ргуӈкве ханищтахтасӯв. О̄влэ̄т ма̄навн Людмила Митрофановна Анямова сака ёмащакв нё̄тыс. 

		Тав ма̄нав щаквщуӈкве ханищтасанэ. Ты нэ̄ Ха̄льӯс район Ло̄пмус па̄вылныл о̄лы. О̄влэ̄т ма̄н палтув акваг ёхталас. Тувыл хум ва̄рыс, ня̄врамы-ӈыг ēмтыс, ань ма̄н ётув рӯпитаӈкве щар 

		ат а̄лыми. Нина Демьяновна Тихонова о̄с ёмащакв нё̄ты. Ты э̄ква ма̄ньщи пēс йис ва̄рмалит урыл са̄в ва̄г. Э̄кват э̄ргуӈкве ос йӣквуӈкве ханищтасанэ. Ма̄н ань «Куренька»,  «Хӯл алыщлан хо̄тпа йӣкв» ос мо̄т йӣквыт йӣквуӈкве хасэ̄в. Ма̄нки ма̄гсылув ма̄ньщи супыт ю̄нтсӯв.  Тувыл тамле маснут ю̄нтуӈкве ат ха̄сэ̄в, хумус вēрмысӯв, тох та ва̄рсанӯв. Фаина Владимировна Хлопова ос ма̄ньщи ла̄тӈыл э̄ргуӈкве ёмащакв ха̄сы. Альбина Алексеевна Шабурова ос Светлана Владимировна Карнаухова тэ̄нки стиханэ̄н ялпыӈ хо̄талытт ло-виньта̄лэ̄г.

		Урай ӯст о̄лнэ музей, нэ̄пак ловиньтан колт ос мо̄т организацият ёт акваг рӯпитэ̄в. Округув янытлан хо̄тал кастыл соссаӈ ма̄хум о̄лупсаныл урыл тот потыртэ̄в. Ня̄врамыт а̄канит ю̄нтуӈкве ос сакныл хорамыт хартуӈкве ханищ-тыянӯв. Нэ̄квет  янытлан хо̄талт акван-атхатыглэ̄в, э̄кват янытлыянӯв. Ань ка̄-сыӈ та̄л «Ӯринэ̄ква хо̄тал» округувт янытлаве. Ма̄н тамле ялпыӈ хо̄тал ӯст о̄с ва̄рыглэ̄в, ма̄нь-щиянув, хантыянув ос ӯст о̄лнэ мир ты ялпыӈ хо̄талн во̄-виньта̄лыянӯв. Нина Демьяновна Тихонова пēс порат ма̄ньщи хумус ты ялпыӈ хо̄тал янытласыт, та урыл потырты. Ма̄н ос ня̄вра-мыт са̄всыр касылыл ва̄рыглыянӯв.  Победа хо̄тал янытлан кастыл о̄с са̄всыр рӯпата ва̄рēв. Акв та̄л Евра па̄вылн ялсӯв. Та па̄вылт хосат та̄гыл нэ̄мхотьют ат о̄лы. Та 

		ма̄т туп яныг а̄хвтасыӈ па̄рт тӯщтым о̄лы, вой-нат хо̄нтлам хо̄тпат наманыл тув хансым о̄лэ̄гыт. Ты памятник 

		ма̄н хот-щё̄питаслӯв, о̄льпыл сартыслӯв, хорамыӈ лӯптат тув пинсӯв. Ос та по̄хат йӣвыт ӯнттысӯв, ань ты ма̄ ӯргалым о̄ньщилӯв. Хо̄нтлаӈкве ялум яныгпа̄ла ма̄ньщи манос ханты хо̄тпа Урай ӯст ань а̄тим. Хӯрум яныг э̄кват «Труженик тыла» нам о̄ньщēгыт. Соссаӈ ма̄хум янытлан хо̄тал о̄с янытлылӯв. Мо̄лты та̄л во̄ртур э̄тпос 9 хо̄талэ̄т Ольга Александровна Фомичёван Силава па̄вылн во̄виньта̄лвесӯв. Урай ӯст, Половинка ос мо̄т па̄влыт о̄лнэ ма̄ньщит ос хантыт пуссын тот мӯйлысыт. Ма̄н тот э̄ргысӯв,йӣквсӯв.Урай ӯст «Дары осени» нампа суссылтап ка̄сыӈ та̄л таквсы порат ва̄рыглаве. Тот ма̄н тэ̄пкант янмалтым тэ̄нутанӯв суссылтыянӯв ос тыналыянӯв. Тот солвалыӈ хӯл, пилыӈ ня̄нь ос мо̄т тэ̄нут пасанын щё̄питалэ̄в. 2014 та̄лт «Родная 

		земля - кормилица» нампа номинацият но̄х-патсӯв ос кит со̄тыра солко̄вил майвесӯв. Еремей Айпин, округ Дума депутат,  ма̄н организациявн мо̄лты та̄лт олн майлас. Ань газета щирыл тавēн ма̄н яныг пӯмащипа ла̄тыӈ кēтэ̄в, тав ма̄-навн сака ёмащакв нё̄тыс. 

		Урай ӯст ма̄н ань ва̄вēв, са̄всыр ялпыӈ хо̄талын акваг во̄-виньта̄лавēв, ат ёрувла-вēв. Ма̄навн тамле рӯпата туп ща̄гт тоты.  

		 

		Людмила Теткина


	 
