

Округ кӯщай нэ̄ Наталья Комарова такви ва̄ӈын хо̄тпанэ ва̄тихал акван-атыглыянэ ос са̄всыр э̄рнэ ва̄рмалит урыл та̄н ётаныл потырты. Ты э̄тпос о̄вылтахтам порат о̄лум сапра̄нит ма̄хум ищхӣпыӈ ва̄рмалит урыл потыртасыт.

	 


		Наталья Комарова ла̄выс, са̄всыр ищхӣпыӈ утыт ма̄н о̄лупсав мощ кӯпнитыг ва̄рияныл, ты ма̄гсыл та̄н ты хосыт акваг рӯпитэ̄гыт ос са̄в олн тув та̄стыглэ̄гыт. Округувт о̄лнэ ма̄хум интернет хосыт лēккарыт палт хасхатуӈкве ань вēрмēгыт. Тувыл ма̄нь па̄влытыт о̄лнэ ма̄хукм тамле ут ат о̄ньщēгыт, тыи ма̄гсыл лēккарыт палт талон-нэ̄пак виӈкве ат вēрмēгыт. Ма̄н округувт о̄лнэ ма̄нь па̄вылквет ты ищхӣпыӈ утыл ань о̄с ва̄руӈкве о̄вылтавēсыт.

		Округ кӯщай нэ̄ ос акв тэ̄ла урыл потыртас, ань ка̄сыӈ хо̄тпа пӯльницат такви нэ̄пак о̄ньщи, манхурип а̄гмыт тав о̄ньщи, тот пуссын хансым о̄лы. То̄ва порат ты нэ̄пакыт пӯльницат хот-ӯставет ос ты э̄лы-па̄лт хо̄тпа хумус пусмалтавес ос манхурип тэ̄рпил хансыглавес, мо̄т лēккарыт ат ва̄ганыл. Тамле ва̄рмаль ул вос ēмталас, ка̄сыӈ хо̄тпа ищхӣпыӈ утыт тамле карточкал ва̄раве. Лēккар а̄гмыӈ хо̄тпа хумус пусмалты, пуссын тув хансуӈкве тах паты. Тот ва̄рим нэ̄пак ат ӯставе. Мо̄т пӯльницат рӯпитан лēккарыт ты ищхӣпыӈ утыт а̄гмыӈ хо̄тпа карточкатэ ловиньтаӈкве о̄с вēрмēгыт. Ты коныпал э̄лумхо̄лас, госуслуги нампа ло̄псыт такви ке хасхаты, ищхӣпыӈ утыт лēккарыт маныр хассыт, такви ловиньтаӈкве о̄с тах вēрми. 

		Тамле рӯпата образование магсыл о̄с ва̄рвес, ма̄хум ня̄враманыл хумус ханищтахтэ̄гыт, ищхӣпыӈ утыт о̄с ловиньтэ̄гыт.

 
