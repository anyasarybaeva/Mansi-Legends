
Свердловский область Ивдельский районт о̄лнэ ма̄ньщиянув та̄рвитыӈ ва̄рмаль о̄с о̄ньщēит. Аквмат порат Кēрасколыӈъя па̄выл улян тэ̄вес, ма̄ньщит пусcын Ушма па̄вылн ва̄нтласыт, тот колытыл ӯнттувēсыт, тувыл пусcын тув та о̄лмыйтасыт. 
Матах та̄л ма̄н та колытта о̄лсув, ётыл ос колыт илтый саюӈкв патсыт, ма̄н Ивдель ӯс мирколн пищма хассув. Ос мо̄лты та̄л коланув ущта ёмащакв щё̄питавēсыт. Са̄ртын рущитна ӯнттым колыт лю̄льсаӈ ва̄рыйлавēсыт. 
Сака ащирмаӈ порат колыт та̄ра во̄тыйлавē­сыт. Матыр витпӯт кол­канн ке ӯнттэ̄в, а̄лпыл мус я̄ӈкыл по̄ляве. Ис­на­сыт ос а̄вит халыӈыт, ащирмаӈ во̄т юв щалты. Норыт халт о̄лнэ хаслы – хот-патыйлас. Колкан норыт хот-сайсыт. Кӯрыт юв посымлэ̄ит. Тӯйтнэ ос раквнэ порат, ракв вит юв щуръи. 
Тувл та коныпал ос колыт па̄выл янытыл ла̄кква-ӯнтталавēсыт. Хотьют сыппуӈкыт, хотьют я̄ ва̄тат, хотьют сыппуӈк ёлы-па̄лт, та­щир о̄с лю̄ль. Я̄ ва̄тат ӯнлын колыт тӯяг, хунь вит но̄х-о̄нты, а̄лты витна ёхтавет. Сып­пуӈк ёлы-па̄лт ӯнлын колыт ос сыппуӈкныл витна овтавет, таимайс кол норанэ хот-сайēит. Тащир та хотум о̄лсӯв.

Мо̄лты та̄л ос лильпи кол ӯнттын рущит ёх­таласыт, та̄н тай мощ ёмащаквнув ва̄рсыт. Са̄ртын са̄в ма̄нь а̄хвтас тотсыт, па̄ртыт, кēр па̄р­тыт, стекловата, тувл та коныпал ос осэва̄та̄л пормас. 
Колыт аквта хо̄талыт торый ва̄руӈкв та тӯлт­хатсыт, са̄ртын акв кол хотло̄сталасаныл, ётыл тащир аквал-аквал пус­сын ла̄щлакв та ва̄­руӈ­кве патсаныл.
Та порат ам тот о̄лсум, суссус, хумыс ва̄рēит. Хунь та̄н колкан хотвисаныл, ам ка̄саласлум, мар колкан ёлы-па̄лт о̄лыс: сака мощ ло̄мт­рищ стекловата, тувл та. 

Па̄ртыт пуссын сай­мыт, ощщат, лю̄лит, кол­кан ёлы-па̄лт яный вит во̄ӈха. Тувл колкан ӯрнэ норыт о̄с акв тамлет, саймыт. Э̄лаль ос та̄н саюм па̄ртыт кон-па̄хв­тысаныл, тувл лильпи па̄ртыт нортсыт, тащир та хотум ла̄щал ма̄щ­тырлахтасыт.
Ётыл ос хунь колкан а̄стыс, та̄н кол норыт стекловатал тохруӈкве патсыт. Ма̄ньщит та̄нки колыт рēиный ва̄руӈкве о̄с нё̄тсыт. Ка̄сыӈ щēмья я̄нас такви колэ ва̄руӈ­кве нё̄тыс. Кол норыт стекловатал тохрувēсыт, тувыл хаслыл, нумыл ос э̄льмыӈ утыл, ётыл ущта кēр па̄ртыл. 

Кӯрыт мощ о̄с ёма­щакв ва̄рвēсыт, асыӈ ма̄т лап-сартвēсыт, то̄в ма̄т лильпи кирпащил ва̄рвēсыт. Иснасыт ос а̄вит пенал пенитавēсыт, колыт коныпа̄ланыл лильпи фундаментыл ва̄рвēсыт. Тувыл та, тащир пуссын колыт та ва̄рвēсыт. 
Ань Ушмаӈ колыт мощнув рēиӈый патсыт. Ты та̄л ма̄ньщит тэ̄лы ат по̄львēсыт, ёмащакв о̄лсыт, тувл по̄лям пора урыл аты номсасыт.
Евгений АНЯМОВ
