

	Рēтыӈ ю̄свой э̄тпос 28 хо̄талныл ма̄ньполь э̄тпос 6 хо̄талэ мус Ханты-Мансийск ӯст «Дух огня» нампа кина суссылтан мирхал фестиваль рӯпитас. Ты фестиваль тыт 12 щёс ва̄рыглавес. 

	Ювле хультум та̄лт ма̄н округувт Ха̄льӯс районт хо̄нтым газ 60 та̄лэ то̄влыс, тыи ма̄гсыл фестивалит ма̄-во̄й но̄х-винэ ма̄хум урыл кинат суссылтавēсыт. Са̄т хо̄тал сыс Ханты-Мансийск, Сургут, Нижневартовск, Излучинск, Советский, Югорск ос Нефтеюганск ӯсытт о̄лнэ мир кина сунсуӈкв ялантасыт. Фестивалин тотыглым кинат билетаныл 40 солко̄ви тынэ туп о̄лыс. Тув ма̄хум щēмьяӈ та̄гыл ялантасыт. Ты порат яныгса̄т арыгкем кина суссылтавес.  

	Ка̄сыӈ та̄л тыг Россия янытыл мирн ва̄нэ артистыт ос режиссёрыт во̄виньта̄лавет. Ты та̄л тыг Елена Яковлева, Алёна Хмельницкая, Эммануил Виторган, Станислав Говорухин ос мирн ва̄нэ мо̄т са̄в хо̄тпат тыг ёхталасыт. 

	Кина ва̄рнэ хо̄тпат та̄нки рӯпатаныл тыг суссылтаӈкве тотыгласаныл. Жюри-хо̄тпат ма̄к ёмас, пӯмащ  кина пēриясыт. Щар ёмас кина «Золотая тайга» нампа мӯйлупсал ос 300 со̄тыра солко̄вил майвес. Китыт места вим хо̄тпа ос «Серебренная тайга» нампа мӯйлупса ос 200 со̄тыра солко̄вил вис. Ос хӯрмит места ма̄гсыл «Бронзовая тайга» 100 со̄тыра солко̄ви майвес. Кинат ёмащакв ёнгын нэ̄г-хумыг о̄с пēриявесы̄г. Но̄х-патум хо̄тпаг

	ос янытлавесы̄г, мӯйлупсал ос 

	олныл майвесы̄г. Ань ты фестивальт манхурип кина но̄х-патыс, ма̄н мо̄тыт газетат тах хансэ̄в. 

	Людмила Теткина

	 
