
Ювле хультум са̄тыт Ханты-Мансийский районт «Остяко-Вогульск» нампа ӯщлахтын ма̄т касыл о̄лыс. Ты касыл Ханты-Мансийский район 100 та̄лэ то̄влын кастыл ва̄рыглавес.
Районт са̄всыр па̄влытт о̄лнэ во̄раян хумыт тот акван-атхатыгласыт. Ты касыл титыт щёс ты о̄лыс. Тув Нефтеюганский районныл ос Шапша, Ярки, Ягурьях ос мо̄т ма̄нь па̄влыӈ ма̄ныл ма̄хум ёхталасыт. 
Касыл о̄вылтан э̄лы-па̄лт хо̄талъят порат тув ёхтум ма̄хум акван-ат­вē­сыт, нэ̄пак–ло̄мт хар­туӈкв ла̄ввēсыт, халанылт хотьютаныл ха̄йтуӈкв хунь о̄вылтахты. Тувыл ма̄хум мощ пӯрлахтасыт, кӯщаитн янытлавēсыт, са̄в ёмас ла̄тӈыл ла̄ввēсыт. 
Та юи-па̄лт каснэ ва̄р­маляныл та о̄вылтавес. Каснэ лё̄ӈханыл хӯрум вēрыста палытэ о̄лыс. О̄влэ̄т та̄н ёсал нас ха̄йтсыт, тувыл па̄тлуптан ма̄н ёхтынэ̄ныл юи-па̄лт та̄нанылн тит щёс по̄сн па̄тамтаӈкв э̄рыс. О̄с мощ ха̄йтэ̄гыт, а̄ращ па̄лтнэ ма̄н ёхтыгпēгыт, а̄ращ па̄лтэ̄гыт. На̄й ёмащакв хунь но̄х-пēлаи, то̄нт ущ та̄н э̄лаль та нуйхатэ̄гыт.
То̄ва хумыт та̄нти ёсаныл ёт-тотыгласаныл, ёмащакв щё̄питаманыл. Паттаныл кот-ло̄мтыл ра̄т­маныл, та̄н сыпн но̄ӈхаль молях ты ха̄йтсыт. Ос хотьют нас ёсал ха̄йтыс, та̄н ла̄всыт – та̄нанылн сака та̄рвитыӈ о̄лыс. Та хо̄тал ащирма ва̄рыс, тӯйт осэ тув-по̄лясавес, сака вольк о̄лыс. 
Хумыт ха̄йтманыл юи-па̄лт пуссын акван-атвēсыт. Та̄наныл Ханты-Мансийский район кӯ­щай Кирилл Равильевич Минулин янытласанэ ос ка̄сыӈ хо̄тпа янытлан нэ̄пакыл мистэ. Но̄х-па­тум ма̄хум халт хӯрум команда пēриявес ос янытлавес. 
– о̄выл мēста Нефте­юганский районныл ёхталам хумыт (Ю. Шиш­кин, Н.Пустовалов, М. Жердев) висыт;
– титыт мēстат Шапша па̄выл хумыт (С. Спири­донов, И. Ващенко, А. Рещиков) майвēсыт;
– хӯрмит мēстан Ягурьях па̄вылт о̄лнэ хумыт (И.Слинкин, В. Простокишин, В. Слинкин) патсыт.
Ты касыл я̄ӈкылмаӈ ма̄т ва̄рыглавес, тот хӯ­рум ё̄рнкол тӯщталавес. Акватэ артист ма̄хум ма̄гыс о̄лыс, мо̄тыт каснэ хумыт ма̄гыс. Хӯрмит ё̄рн­колт мӯй ма̄хум исыл­тахтуӈкве вēрмысыт, та̄н тот исум ща̄ил, хӯл исмитыл, са̄в­сыр хӯлыл тыттувēсыт.
Шапша па̄вылныл «Мощ хот», ма̄ньщи ла̄тӈыл те ла̄вуӈкве – «Мо̄йт кол», нампа йӣквнэ ос э̄ргын колн ялантан а̄гит-пыгыт ёхталасыт. Та̄н кӯщаяныл Лидия Алексан­дровна Алясова о̄лы. Тув ялантан хӯрум пыгрищит, Женя Важенин, Кирилл Вьюткин ос акв пыгрищ, наме ат ва̄глӯв, хум йӣквыт, а̄гит ос «Куринька» йӣквсыт.
Мария Кузьминична Волдина ла̄тыӈ ла̄вуӈкве о̄с во̄выглавес, тав ма̄­хум янытласанэ. Ла̄выс, во̄раян хо̄тпат пуссын во̄р ӯргалым о̄лэ̄гыт, та̄н арген са̄в во̄руй нэ̄мхуньт ка̄тн ат паттэ̄гыт, туп э̄рнэ са̄вит. Ос во̄рт яласанэ̄­ныл сыс во̄р уральтыяныл. Тувыл э̄ква ханты э̄рге э̄ргыстэ ос ма̄хум во̄в­санэ, мувлахи ё̄ӈхатах­тыглым «света и добра» ла̄тӈыг са̄т щёс ла̄вуӈкве.Та юи-па̄лт ма̄хум ла̄кква та мингаласыт. 
«Остяко-Вогульск» нампа ӯщлахтын ма̄ мус нёлса̄т нупыл нила вē­рыста Ханты-Мансийск ӯсныл ма̄шинал минуӈкв э̄ри. Тот тит о̄лнэ колыг ӯнттымаг. Хотьют ка̄сащи, олн мус тув о̄луӈкв мощ­щан ёх­талы. «Охотничий биат­лон» нампа касыл тот титыт щёс ва̄рыглавес. Мо̄тыт та̄л во̄раян ма̄хум каснэ ма̄гыс тув о̄с тах атыглавет.
Валентина УЗЕЛЬ
