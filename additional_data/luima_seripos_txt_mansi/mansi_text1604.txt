

	Ханты-Мансийск ӯс ялпыӈ хо̄талэ о̄лум порат са̄в мир янытлавес. Та ма̄хум халт акв яныгпа̄ла рущ э̄ква о̄лыс, мēн тав ётэ мощ потыртасмēн. Тав та хо̄талт о̄с янытлавес. Тав такви урēтыл тох потыртас:


		– Ам намум Людмила Михайловна Вторушина, 1938 та̄лт Ханты-Мансийск ӯст самын патсум. Ань 76 та̄лум то̄влыс. Ма̄н щēмьявт хо̄т ня̄врам яныгмасӯв, ам ос ат каӈканум. Омам Прасковья Исааковна, а̄тяв Михаил Петрович Вторушин о̄лсы̄г, тэ̄н 

		Тобольский губернияныл тыг тēтвесы̄г. 

		Ма̄н Самарово па̄вылт о̄лсӯв, тот яныгмасӯв. То̄нт сака пӯмыщ о̄лыс,  ня̄врамыт пуссын тув атхатыгласыт. Самарово ма̄т ма̄нь пупкол тит урыг халт ӯнлыс. Та ма̄ «бараба» ма̄г ла̄ввес, ань ос Барабинский ӯсхулыг намаявес. Ма̄н ма̄ниг хунь о̄лсӯв, тот ты са̄в ня̄врам аквъёт атхатэ̄в, та ха̄йтыгтэ̄в, та ёнгасэ̄в. Ня̄врамыт мо̄т ма̄т те о̄лэ̄гыт, пуссын тув ёхтэ̄гыт. Я̄ ва̄тан минэ̄в, на̄иӈха̄пыт та ӯриянӯв. Ань тот са̄в йильпи кол ӯнттувес, пēс ма̄тэ ат хащхаты.

		Ам 2 школат ханищтахтасум. Школа юи-па̄лт Рыбников нампа клуб-колн ялсӯв. А̄гит тот акван-атхатэ̄в, э̄ргēв, йӣквēв. Тэ̄лы кос, тупельканув масыянӯв, та ха̄йтэ̄в, нэ̄матыр ат по̄львесӯв. Са̄в мир тув атхаты, а̄гит ос пыгыт халанылт румалахтэ̄гыт. Сака ёмас о̄лсӯв, пӯмыщ пора о̄лыс. Ханты-Мансийский районт о̄лнэ па̄влытн тотыглавесӯв, па̄влыӈ ма̄хум э̄лы-па̄лт э̄ргысӯв.

		Школа а̄стламум юи-па̄лт педтехникумн ханищтахтуӈкв минасум. Тит диплом–нэ̄пак о̄ньщēгум. Ня̄врамыт 8 школат о̄выл классытт ханищтасанум ос ётыл са̄в та̄л библиотекат рӯпитасум. То̄нт библиотека колэ сака ма̄нь о̄лыс, нэ̄пакыт 

		пуссын акв шкапт 

		о̄щвēсыт. Ётыл са̄в нэ̄пакыл тēтуӈкв пат-весӯв. 

		Школав о̄с яныгнувēг ӯнттувес. Ма̄н, школат рӯпитам ма̄хум, са̄всыр хо̄нтхатыглап ва̄рыгласӯв. 1963 та̄лт кукольный театр ва̄рсӯв, ня̄врамыт ёт садикытт ос мо̄т школатт пӯмыщ ёнгилыт суссылтасӯв. 

		Та порат ма̄хум нэ̄пак сака ловиньтасыт. Ущты та̄ратым йильпи ловиньтан нэ̄пакыт урыл потыртасӯв, читательский конференцият ва̄рыгласӯв. Ка̄сыӈ хо̄тпа матыр я̄нас нэ̄пак урыл потыртас. Ӯст о̄лнэ ма̄хум, мо̄т школаныл учителит, ня̄врамыт, 

		са̄в мир ма̄н палтув ёхталас.

		1995 та̄л мус 8 школат рӯпитасум. Тувыл ам ма̄нь ня̄врамыт ма̄гыс рӯпитан библиотека кӯщаиг 12 та̄л о̄лсум. 2009 та̄лт пенсиян минасум. «Ветеран труда» намыл майвēсум,  Почётный грамота ос мо̄т са̄всыр янытлан нэ̄пак о̄ньщēгум. Ань тыхо̄тал о̄ста янытлавēсум.

		Ма̄н, Ханты-Мансийск ӯст, яныгмам ма̄хум, ань ты мус акван-атхатыглэ̄в. То̄ванакт, аквъёт ща̄й аим хоса ӯнлахо̄лэ̄в, потрамēв. 50-60 та̄лытт хумус яныгмасӯв, хумус рӯпитасӯв, но-мылматыгла̄лэ̄в. Ма̄н ма̄гсылув то̄нт ты щар ёмас о̄лупса о̄лыс.

		 

		Тамле потыр ты рущ э̄ква та потыртас. Ань ӯсувн са̄всыр ма̄ныл мир ёхты, та̄н туп олн ма̄гыс тыг ювыт. Ос ӯсувт о̄лнэ ма̄хум халт са̄в рущ соссаӈ хо̄тпа, са̄в хатань соссаӈ хо̄тпа о̄лы. Матъёмас та̄н ат ёрувлавет, акван-атыглавет, янытлавет. Та̄н ты пēс о̄лупса ёмащакв номияныл ос ва̄ганыл.

		 

		Валентина васильева

		 

 
