
Мир пусмалтан департаментыт кӯщай хум Алексей Добровольский ищхӣпыӈ ут хосыт потыртас. Тав округувт о̄лнэ ма̄хумн са̄всыр ва̄рмалит о̄вылтыт китыглавес. О̄влэ̄т тав пуссын тэ̄лат урыл тох ла̄выс:
– Юграв – тыи ма̄хум ёмщакв о̄лнэ ма̄ ēр. Тыт о̄лнэ мир ка̄сыӈъēмт са̄вми. Ты та̄лт лов э̄тпос сыс 15 со̄тыра 411 ня̄в­ра­маквет самын пытсыт. Тыи 7 со̄тыра 981 – пыгрищакве ос 7 со̄тыра 520 – а̄гирищкве. Тувыл та̄н халанылт 148 юртыӈ ня̄врамаквет ос 5 щемьят аквторыг хӯрум юртыӈ ня̄врамыӈыг ёмтсыт. 
Югра ма̄ мо̄т регионыт халт ня̄врамыт самын патнэ тэ̄лат щирыл 8 местат о̄лы. Тувыл тыт мощща ма̄хум а̄тимыг ēмтэ̄гыт, таима̄гыс атыт местат ловиньтаве. 
Э̄лы ма̄т пусмалтан тэ̄лат хумле о̄лэ̄гыт
Ань ма̄хум пусмалтан тэ̄лат о̄вылтыт ла̄вуӈкве ке, округт та̄н сака ёмас ищхӣпыӈ утыл пусмал­тавет ос туп матыр та̄р­витыӈ ва̄рмаль ēмтнэ̄т порат лēккарн та̄ра нё̄та­вет. 
Ма̄н палтув сыре-сыр а̄гмыт пусмалтан лēкка­рыт пуссын рӯпитэ̄гыт, тувыл э̄лн о̄лнэ ма̄нь па̄в­лыт мус «санавиация» нампа вертолётыт ман товлыӈха̄пыт яласэ̄гыт. 
Округ янытыл э̄тэ-хо̄та­лэ ат база-колыт рӯпи­тэ̄­гыт – тыи Ха̄льӯст, Нижне­вартовск, Нягань, Сургут ос Ханты-Мансийск ӯсы­тыт. Тот ӯрхатым тов­лыӈха̄п ман вертолёт э̄лн о̄лнэ па̄в­лын молях тыламлаӈкве вēрми.  
Лов э̄тпос сыс акв со̄­тыра атса̄т щёс сани­тар­ный товлыӈха̄пыт хоталь-а̄ти тыламла̄лсыт ос акв со̄тыра китса̄т э̄лумхо̄лас ёмас ищхӣ­пыӈ утыт о̄щнэ пӯльни­цан тотвēсыт. 
Ма̄хум пусмалтан ма̄­гыс ма̄нь па̄влыт мус туи я̄т хосыт «Николай Пирогов» на̄иӈха̄п лēкка­рыӈ та̄гыл яласы. Тох ак­ван-ловиньтым 48 ма̄нь па̄влытыт о̄лнэ ма̄хум ка̄сыӈ туи лēк­карытын уральтавет. 
Ты коныпал тэ̄лы порат та̄наныл пус­малтан ма̄­гыс э̄рнэ ма̄­шинат о̄нь­щēв. Ань та ма̄шина кол­хусапēт пус­сын э̄рнэ ищ­хӣпыӈ утыт о̄лэ̄гыт ос ма̄хум тот уральтавет. 
Йильпи пусмалтан колыт ӯнттувēсыт
Ань тыг мус округ янытыл ма̄хум пусмал­тан ма̄гыс 8 йильпи колыт па̄лыг-пӯсвēсыт. Амбулаторияг намаим ма̄нь пӯльницат Рус­скин­ский па̄­вылт Сургут­ский районт, Бол­чары ос Леуши па̄в­лыгт Кондин­ский районт, Кульпаст Ха̄льӯс районт, Малый Атлым Октябрь­ский районт, Кирпич­ный па̄вылт Ханты-Мансий­ский районт рӯпатаныл о̄вылтасыт.  
Поликлиника-кол Мулымья па̄выл Кондин­ский районт ос ФАП-кол Согом па̄вылт Ханты-Мансийский районт ӯнттувесы̄г. Ты колытт пуссын э̄рнэ лēккарыт рӯпитэ̄гыт, ма̄хум ёмщакв пусмалтан ма̄гыс тэ̄рпил ос мо̄т э̄рнэ утыл тотвē­сыт. Лēккарыт пуссын о̄лнэ колыл мивет ос ол­ныл ёмщакв ойтавет.
Лēккарыт палт хасхатнэ ва̄рмаль
Яныг ӯсыӈ ма̄т о̄лнэ хо̄тпат лēккарыт палт «Госуслуги» ищхӣпыӈ ут хосыт талон виӈкве ат а̄лымēгыт. То̄ванакт тамле утыт лю̄льсаӈ рӯ­пи­тэ̄гыт, ма̄хум наска̄ссыг тот та ӯрхатэ̄гыт, тувыл вуньщалыг та хультэ̄гыт. То̄ва хо̄тпат наманыл э̄рнэ пӯльницат ат хо̄нтавет, таима̄гыс тот лēккарн сунсуӈкве ат вēрмавет. Тамле лю̄ль накыт ма̄гыс ань 33 со̄тыра э̄лумхо̄лас ла̄тыӈ кēтсыт. 
Ма̄н ань таи ювле-ла̄вēв, тамле тэ̄лат пуссын уральтавēсыт ос мӯсха­лыг ань ва̄рвēсыт. Туя̄г ос туи порат сака са̄в хо̄т­пат аквторыг талон кин­суӈ­кве патсыт, таима̄гыс ищхӣ­пыӈ утыт во̄рил рӯ­питасыт. 
Та порат лēккар палт хасхатнэ ма̄гыс округ ло̄псув федеральный ло̄псын ва̄руӈкве патвес. Ань ты ва̄рмалит йильпи щирыл щё̄питавēсыт, ань ма̄хум та̄рвит воссыг ат о̄ньщē­гыт. Пуста̄гыл пуссын о̄лэ̄н, на̄нкина̄­нын ӯргалэ̄н.
Тамара МЕРОВА
