
Во̄ртур э̄тпос нила щисланыл онтоловхуйплов щисла мус  «Регули-2020» нампа Нё̄рытын ялнэ экспедиция ва̄рыглавес. Ма̄-вит ос Э̄лумхо̄лас музейт рӯпитан нэ̄,  Лариса Поршунова ос Тюмень ӯсныл о̄лнэ нэ̄ Валентина Конева РИЦ «Югра» колт ля̄ххал тотнэ ма̄хумн Нё̄рытын ялум лё̄ӈханыл урыл потыртасы̄г. 
Антал Регули - тыи венгр учёный хум, тав 1843-1845 та̄лыт ма̄н ма̄вт яласаме сыс ма̄нь­щи ос ханты ла̄т­ӈыг ха­нищтас, пēс йис на­кыт та̄ра-паттысанэ, картат по̄слыс ос мирн э̄рнэ са̄в тэ̄ла ва̄рыс. Таи­ма̄­гыс Нё̄рытыт 1 со̄­тыра 711 мēтра карсыт акв нё̄р тав намēтыл пин­вес. Лӯима̄вт ос Нё̄ры­тыт ялме порат са̄всыр урыт, я̄т, тӯрыт пуссын нама­ныл ма̄ньщи ла̄т­ӈыл нэ̄пакн хассанэ, ос та̄наныл картан по̄слы­санэ. Та порат ма̄ньщи­янув акв сака карс Нё̄р ва̄нэг о̄щсаныл, таве Поеӈ-урыг ла̄всаныл. Ос ётыл рущ щирыл тав «Народная» хасвес, тав карсытэ 1 со̄тыра 896 метра. Ёмас хо̄тал порат Саранпа̄вылныл сунсым, тав сака ёмщакв на̄ӈки.

2019 та̄лт Антал Регули 200 та̄лэ то̄влы­нэ̄тэ кастыл музейт рӯпитан хо̄тпат ос эстонцыт тав намēтыл пиным урн во̄ртур э̄тпост но̄х-ха̄ӈсаӈкве кусыгласыт. Ос то̄нт турап, сэ̄ӈквыӈ хо̄талыт о̄лсыт, тув но̄х-ёхтуӈкве ат вēр­мысыт. Ань ты та̄лт хумус тув ялнэ ма̄гыс щё̄питахтасыт, ты ва̄рмалит палт пуӈк­тотнэ нэ̄ Лариса Поршу­нова потыртас:
– Ты та̄л коронавирус-а̄гм паттат тув ялуӈкве о̄влэ̄т ат кос та̄ратаве­сӯв. Юи-о̄вылт Глеб Чечевин, музеювт рӯпи­тан кӯщай хум, ка̄са­щас ос ма̄н проектув «Регули-2020» э̄лаль та тотыслӯв. Ты проектув ва̄рнэ ма̄гыс округ кӯ­щай нэ̄ «Кампус волон­тёров Югры» нампа грант-олн мис, тувыл Потанин нампа фонды­ныл олныл та̄стувесӯв. Ты коныпал тыгле-тувле пуста̄гыл ялнэ̄в ма̄гыс лё̄ӈх тармыл мо̄т са̄в­сыр органи­зацият ма̄навн о̄с нё̄тсыт. Тыи «Русское географичес­кое Общество» колт рӯ­питан хо̄тпат, «Югория» нампа страхо­вой ком­пания, «Валео­Фарм» аптека ос ООО «Альхон».
 
Ха̄льӯсн ма̄н я̄ хосыт метеорыл ми­на­сӯв, ту­выл Саран­па̄выл мус вертолётыл тылам­ласӯв. Корона­вирус-а̄г­мыл ул вос ха̄хтувесӯв, ма̄нки о̄с нэ̄мхотьют ул вос ха̄хттысув, минам лё̄ӈ­хувт акваг уральтым о̄щвесӯв. Тувыл сӯп ос нёл лап-пантнэ маскал, ка̄тн маснэ тулё̄влыӈ па̄ссал ос ка̄т ловтнэ мо̄й­такыӈвитыл ёт май­весӯв. Во̄рт ма̄ньӯйтн ос лё̄мвойн ул илямта­ве­сӯв, лё̄мвой­тэ̄р­пил май­лувесӯв, та хольт тыи щар ат э̄рмыглас. 

Нё̄рн ма̄н нила нэ̄ ос акв о̄йка ялсӯв. Са̄в хо̄тпа ёт-тотуӈкве ма̄н ат вēрмысӯв. Нас турис­тыт ма̄навн ат э̄рсыт, таима̄гыс ма̄н волон­тёр-хо̄тпат халт «про­бо­новолон­тёрыт» экс­пе­дициян пēриясӯв. Та̄н нё̄рт  хо̄нтум а̄хва­та­санув, са̄всыр ӯйит, лӯп­тат, ма̄-витэ по̄с­лы­саныл ос та̄наныл э̄лаль ханищтанэ̄ныл юи-па̄лт, потрыт тах хансэ̄гыт.
Ам коныпалум Тюмень ӯсныл географ ос ка̄тыл хурит по̄слын нэ̄ Валентина Конева ос полицият рӯпитан психолог-нэ̄ Инна Черноярова о̄лсы̄г, тувыл Волгоград ӯсныл социологический нау­кат кандидатыг о̄лнэ нэ̄ Дарья Моисе­ева ёх­та­ласыт. Саран­па̄выл­ныл нё̄рн ма̄н Николай Ива­нович Вокуе­вын тотыг­лавесӯв. Тав нё̄рт хо̄т-а̄ти о̄лнэ лё̄ӈхыт пуссын ва̄ганэ, хо̄т маныр о̄лы, пуссын суссылтыянэ ос ла̄ви­янэ. Тувыл Инна са̄в щёс нё̄рн о̄с тотыгла­вес, ань такви ханьщув­лам наканэ ма̄навн потыртас. 

Нё̄рт ма̄н о̄влэ̄т Парнук ӯщлахтын ма̄н ёхтысӯв. Тот 20 нотыт геологыт рӯпитанэ̄ныл па̄сныл пēс колыт хульт­сыт. Николай Вокуев туристыт тот ӯщлахтын ма̄гыс о̄ньщиянэ. Ань ма̄н тот турапыг о̄лум хо̄талыт сыс та колыт ёмщакв хот-щё̄пи­та­санӯв. Колсори рӯпата ва̄рсӯв, кӯре ёмщакв ва̄рыслӯв, нор халанэ хаслыл лап-тагсанӯв, а̄висӯнтэ а̄хвтасытыл пиныслӯв, а̄мпарыт хуиглам пормасыт сус­санӯв ос хот-щё̄пита­санӯв. Пормасыт халт ня̄нь ва̄рнэ форма ка̄саласӯв ос са̄всыр ма̄нь курыскат. Николай Иванович кит курыскаг ос ня̄нь ва̄рнэ форма музейн мӯйлуптасанэ.
Тувыл нё̄рныл ма̄н са̄всыр а̄хвтасыт тот­сӯв. Ань тувыл тотум пор­ма­санув ёмщакв хот-щё̄пи­тыянӯв ос «Югорский полевой музейный биен­нале» ва̄рнэ̄в порат ма̄хумн суссылтыянӯв. Тамле суссылтап Ханты-Мансийскат ва̄т са̄грап­нал э̄тпост ва̄рилув тах.
Ты экспедициявт ма̄н 400 вēрыстакем ё̄мсӯв, кит яныг урн но̄ӈхаль ёхталасӯв. Туп Регули намаим урн щар нуми­тэ̄н но̄х-ха̄ӈхуӈкве о̄ста ат вēрмысӯв. Ма̄н 1 со̄тыра 337 мēтра мус но̄ӈхаль ёхталасӯв ос сэ̄ӈквыӈ, турап хо̄талыг ēмтум ма̄гыс ювле та ё̄хсӯв. 

Тыгле-тувле миннэ лё̄ӈхувт ма̄н то̄ванакт ищхӣпыӈ ут хосыт музеюв ёт потыртасӯв. Музейт ва̄рнэ ЗУМ-группа щирыл ма̄н ётув Наталья Анадеева потыртас, пуссын по̄с­лум утанув тавēн сус­сыл­тасанӯв. Тав ос хотты хо̄тпат ма̄н ётув минуӈкве ат вēрмысыт, та̄нанылн кēтсанэ. 
Ты э̄лы-па̄лт ищхӣпыӈ груп­пан хасхатам ма̄­хумн Регули венгр о̄йка урыл музейт акван-атым потрыт Наталья Анадеева кēтыс. Тот Регули 180 ювле хуль­тум та̄лытыт по̄слум кар­татэ, са̄всыр хурит халт тав ка̄тыл хансыглам тетраде о̄лыс. То̄ва ло̄п­санэ̄т Регули ма̄ньщи хумныл са̄ӈквылтапыл саӈквылтам э̄рганэ нотаг хасманэ. Ань Ягримт «Зеленый попугай» нампа цент­рыт ханищтахтам ма̄нь­лат хо̄тпат та̄на­ныл ка̄саласаныл ос фортепьянал ёнгын а̄гирищиг тув ӯнтыл­матыгласы̄г ос хансум нотанэ щирыл ма̄ньщи э̄рыгсов ёнгыстэ̄н. Ты такем пӯмыщ о̄лыс. Ма̄н ань о̄лнэ̄в йист са̄ӈвылтапыл са̄ӈквыл­тым э̄рыгсов аквта щи­рēтыл мо̄т музыкаль­ный утыл хӯнтамласлӯв. 

Валентина Конева тув ялум тэ̄ла урыл тох ла̄выс: 
– Нё̄рт ла̄глыл ё̄мыг­тан ма̄гыс та̄ксар ос ё̄р хо̄тпаг о̄луӈ­кве э̄ри. Тот ва̄ӈ­ныт та̄рви­тыӈ рюкзак то­тым, а̄хв­тасыт тармыл хоса ё̄мēгын. Тувыл акван-атха­там хо̄тпат пуссын хала­нылт акван-нё̄тхатым вос о̄лсыт. 
Нё̄рт таса̄вит хора­мыӈ а̄хвтасыт хо̄нтсум ос то̄ват ёт-висанум. Ма̄н Регули ур но̄ӈхаль мин­амув порат нё̄тнэ а̄хвтасыӈ ма̄т та̄ра ём­щакв ат сунсыгласанӯв ос ювле миннэ̄в порат, сунсэ̄в, таса̄вит а̄хвта­сыт вольгим щар ла̄гыл паттат хуēгыт. Ам ань амки самагум­тыл такем нё̄тнэ ма̄ ка̄са­ла­сум, тыит номим ам ка̄тыл хурит по̄слуӈ­кве таӈхē­гум ос тувыл тотум а̄хв­тасанув музей­ный биеннале порат такта­лыянӯв. 

Ты ялум лё̄ӈхув ёмас о̄лыс, ма̄н нила нэ̄т, Николай Вокуев юи-па̄лт то̄­ва­накт во̄рил ё̄муӈкве а̄лы­масӯв. О̄йка 72 та̄лэ, ос тав иӈ та̄к­сар хо̄тпаг о̄лы.
Ты экспедициян ялум нэ̄т сосса ма̄хманув ёт ва̄йхатуӈкве тахсыт, то̄ва ма̄ньщи ла̄тӈыл намаим урыт, я̄т та̄ра-паттуӈкве, пēс мо̄йтыт нэ̄пакн хансуӈкве ном­сысыт кос. Тыи лю̄ль а̄гм паттат то̄ва ва̄рмалит ёл-по̄илтавēсыт. Ос мо̄тыт та̄лн музей мо̄т проект щё̄питы ке, о̄с олныл та̄ставе ке, та̄н нё̄тнэ а̄хвтасыӈ ма̄ сунсыглаӈкве э̄рыӈ о̄с ялэ̄гыт тах. 
Тамара МЕРОВА
Музейныл кēтым хурит
