
Ма̄н мирув яныг хо̄нтыт но̄х-патум ма̄гсыл са̄в ма̄хманув юв ат ёхтысыт, тот хо̄т та патсыт. Ань Победа хо̄талув ка̄сыӈ тӯя янытлылӯв, ка̄сыӈ ма̄т выставкат ос парадыт ва̄рыглавет. 
«То̄рум Маа» музейт сака ёмас выставка ва̄р­вес, таве тыщирыл намт­саныл: «Отыры Великой Победы». Округув са̄в районытныл хо̄нтлум ма̄­хум хурияныл тув акван-атвēсыт. Саранпа̄вылт «Птицы светлой памяти» нэ̄пак та̄ртавес, тот 338 ветераныт урыл хансым о̄лы. Ма̄н газетавт мо̄лты ка̄сыӈ фронтовикув урыл хансыгласӯв. 
Хо̄нтаӈ ма̄ныл о̄с са̄в хурит ос потрыт Н.С. Цехнова намыл маим Кондинский краеведчес­кий музейныл тотвēсыт. Ты хурит, э̄рнэ нэ̄па­кыт Междуреченский па̄вылт о̄лнэ ма̄хум ос Ханты-Мансийск ӯс №1 школат рӯпитан хо̄тпат та̄н атсыт. 

Яныг хо̄нт о̄лум та̄лыт сыс Ханты-Мансийский военкоматн 3 со̄тыра 258 э̄лум­хо̄лас во̄ввēсыт, та̄н пус­сын войнан хо̄нтлуӈ­кве та тотвēсыт. Ты халт Нах­рачинский (ань Кон­дин­ский) районныл 19 хо̄тпа ма̄ньщит ос хантыт о̄лсыт. 
Ма̄хум Ермак, Нахрачи, Ильичевка, Каурья ос мо̄т па̄влытныл тотвēсыт. Та̄н о̄лманыл сыс хӯл алыщ­лым, во̄раим рӯпитасыт, колта̄гланыл тыттысыт. Ос аквта щёс хо̄нтлуӈкве та тотыгпавēсыт, са̄лтатыг та ēмтсыт. 

Белоярский район Ванзеват па̄влыӈ ма̄хум ос та̄нти рӯтаныл урыл са̄в хури ос потыр хо̄нт­сыт. Тувыл 73 хум хо̄тпа хо̄нтлуӈкве минасыт. Тот библиотекат рӯпитан нэ̄квет ос то̄ва па̄влыӈ хо̄тпат войнат порслым рӯтаныл наградной лист-нэ̄пакыт, хурит мирн сус­сылтаӈкве мисаныл.
Ань ты герой-ма̄хманув урыл «То̄рум Маа» музейт Победа хо̄тал кастыл выставка рӯпитаӈкве паты. Ханты-Мансийск ӯст о̄лнэ мир ос мӯйлуӈ­кве ёхталан ма̄хум ты выставкан пуссын во̄вавет, та̄н Комсомольская ӯс­хулыт, 30 колт рӯпитэ̄гыт.

Ам ляпа рӯтанум о̄с хо̄нтлуӈкве тотвēсыт, о̄пам Василий Никитич Меров Ленинградский фронтыт хо̄нтлыс, тот ка̄­таге сакватавесы̄г, госпи­тальт хоса пусмалтавес ос юв тēтвес. 
Тав 1941-1943 та̄лыт сыс снайперыг хо̄нтлыс, Победав ма̄гыс такви ё̄ре пиныс. Мирыӈ порат тав хоса рӯпитас ос 1983 та̄лт а̄тимыг ēмтыс, о̄пав Хо̄сло̄хт ёл-щё̄питавес.  

Омам рӯтанувныл Юван аким хо̄нтлуӈкве тотвес, ты Иван Михай­лович Паланзеев. Тав ма̄нь таквс э̄тпос 1942 та̄лт хо̄нтлуӈкве тотвес, Калининградский фрон­тыт хо̄нтлыс ос ва̄т са̄гр­ап­нал э̄тпост саква­тавес, госпитальт пусмат­лаӈкве ат вēрмувес, нюлмиянэ̄­тыл савалым хотталь та щалтыс. Тав ёл-щё̄питым ма̄тэ нэ̄мхо̄т хансым ат о̄лыс, ань тынакт ущты хо̄нтыслӯв, Тверь ӯст «Большие перемерки» савынкант «Бобачевский Бор» нупыл тот та ёл-щё̄питым о̄лнэ̄тэ. 
Галина КОНДИНА
