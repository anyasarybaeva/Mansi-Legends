
Мо̄лты та̄лт «О̄влэ̄т мо̄йт о̄лыс» нампа касылн Октябрьский район Лӯи Ня̄рихумит па̄вылныл акв ва̄ти кина кēтвес. Тот китыт классыт ханищтахтын ня̄врамыг Милана Вострикова ос Борис Бартошкин «Катюпа» мо̄йт ма̄ньщи ла̄тӈыл мо̄йтсы̄г. 
Тэ̄н ань 7 та̄л ос 12 та̄л мус яныт ня̄врамыт халт но̄х-патсы̄г. Мо̄лал мӯйлупсатэ̄н ма̄гыс тэ̄н Ханты-Мансийск ӯсн ёхталаӈкве ат вēрмысы̄г. Тувыл диплом-нэ̄пакыл ос «наушники» мӯйлуп­сал ты а̄гирищиг-пыг­ри­щиг школатэ̄нт мӯй­лупта­весы̄г. 
Ты о̄вылтыт ма̄навн Лариса Николаевна Кар­пенко ла̄тыӈ кēтыс, Милана ос Борис хот-ща̄гтым о̄лсы̄г. Лариса Карпенко тэ̄натэ̄н ханищ­тыяге, касылт каснэ̄ныл ма̄гыс ма̄н ань та̄нанылн пӯмащипа ла̄тыӈ кēтэ̄в. Тувыл ты ня̄врамыг урыл Лариса Николаевна по­тыртас:
– Милана такви щирē­тыл номтыӈ а̄гирищиг о̄лы, ма̄ньта̄гыл хурит по̄слуӈкве тавēн мӯсты, по̄слум хуриянэ ёмщакв тэ̄лэ̄гыт. Тав мультикыт сунсы ос тот ка̄салым сыре-сыр утыт по̄слыянэ. Борис лӯима̄ ма̄хум каснэ накыт пӯмщалыянэ, тэ̄лы ёсал ха̄йтуӈкве таӈхи, туи мо̄т сыре-сыр ёнги­лыт ёнги. 
«Катюпа» мо̄йт китыт классыт ма̄ньщи литера­тура ханищтан урокыт ня̄врамыт ёт ловиньтылӯв. Са̄всыр мо̄йтыт манос потрыт ня̄врамыт ма̄гыс та̄н торгамтанэ̄ныл хольт нэ̄пакн хансавет. 
«Катюпа» мо̄йт кит ня̄врамыгн пēнтхатым щирыл ловиньтаве. Тот акватэ матаре китыглы, мо̄танэ ювле ла̄ви ос ка̄­тагēт матыр-а̄ти сус­сыл­ты. Ты э̄лы-па̄лт ма̄н мо̄йт ловиньтым тув хан­сум ла̄тӈанэ та̄ра-пат­ты­са­нӯв ос тувыл ня̄вра­мыт ёнгасым та̄нки ловинь­таӈкве вēрмияныл. 
Ань ща̄нь ла̄тыӈ нэ̄м­хотьютаныл ат ва̄г, ат потырты. Школавт нилыт та̄л э̄рнэ урокыт пуссын миннэ̄ныл юи-па̄лт ма̄н а̄гирищит-пыгри­щит ма̄ньщи ла̄тӈыл потыр­таӈкве ханищ­тыянӯв. Тыи а̄ти факуль­татив, рущ щирыл тамле тэ̄ла «вне­урочная деяте­льность» ла̄ваве. 
О̄влэ̄т ма̄ньщи ла̄тыӈ ос литература урокыт хольт ва̄рыглавēсыт, тэ̄н образование програм­ман хансым о̄лсы̄г. Ань тэ̄­на­тэ̄н мо̄т щирыл тотыя­нӯв, о̄выл классныл нила класс мус ма̄нь ня̄врамыт ялан­тэ̄гыт, та̄н са̄т хо̄тал сыс кит щё̄с ханищтавет. 
Ос атыт классныл он­то­лов класс мус яныгнув ня̄врамыт ма̄ньщи ла̄тыӈ са̄т хо̄тал сыс акв щё̄с сыс ханищтахтэ̄гыт. Клас­санувт тав кос ма̄ньщи, тав кос рущ манос мо̄т мирныл о̄лнэ ня̄врам, та̄н пуссын ма̄ньщи ла̄тыӈ хӯнтлуӈкве ёхталэ̄гыт. Школавт ня̄врамыт «Этно­культурное разви­тие детей» нампа про­грамма щирыл ханищ­тыянӯв.
Лариса Николаевна 1993 та̄лт Ханты-Мансийский педагоги­ческий училище а̄ст­ламе юи-па̄лт Лӯи Ня̄ри­хумит па̄выл школан рӯпи­таӈ­кве кēтвес. Тав та па̄сыл а̄гирищит-пыгрищит ма̄ньщи ла̄тӈыл потыр­таӈкве ханищтыянэ. Ты та̄л тав школат рӯпита­нэ̄тэ сӯкыр э̄тпост ва̄т та̄лыг тах ты то̄влы. 
Та сыс школа а̄стлам таса̄вит а̄гирищит-пыг­рищит са̄в ма̄н хотталь э̄лаль ханищтахтуӈкве  ос ётыл рӯпитаӈкве ла̄к­ква-миныгласыт. Та̄н ща̄нь ла̄тӈыл пуссын потыр­таӈкве ат ке патсыт, са­кати, ма̄ньщи ма̄хум пēс наканыл пӯмщаласыт, о̄луп­саныл мощ ва̄гыт ос тувыл са̄всыр касылыт касэ̄гыт.
Лариса Карпенко ща̄нь ла̄тыӈ ханищтан хо̄тпат халт такви о̄с Ханты-Мансийск, Белоярский, Нефтеюганск ӯсытн касуӈкве ялантас. Тот мо̄т ма̄хумн уроканэ сус­сыл­тас, ёмас рӯпататэ ма̄гыс хӯрмит места вуйлас ос китыт местан но̄х-патыглас. 
Тав са̄всыр тэ̄ланэ аквтох ёмщакв э̄лаль вос тотыянэ, ня̄врамыт хо̄т-а̄ти касуӈкве вос вēрмы­сыт. Ань та̄н нупыланыл сунсым, мо̄т хо̄тпат о̄с матыр-а̄ти ва̄руӈкве ка̄сащēгыт. Ща̄нь ла̄тӈув, пēс наканув хотты пора мус иӈ э̄лаль тах тотавет.  
Тамара МЕРОВА
