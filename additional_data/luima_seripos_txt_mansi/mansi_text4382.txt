
Соссаӈ мир Ассамблеят рӯпитан депутатыт, са̄всыр департаментыт о̄лнэ кӯщаит, тувыл тув во̄виньта̄лым яныгпа̄ла ос ма̄ньлат соссаӈ хо̄тпат сапрāнин атхатыгласыт. Та̄н хо̄т сыресыр ва̄рмалит урыл потыртасыт ос тув э̄рнэ ла̄тыӈ хӯлтсыт.
О̄влэ̄т образование департаментыт кӯщай хум Алексей Дренин ханты, ма̄ньщи ос ё̄рн ма̄хум ла̄тӈаныл ӯргалан са̄ккон урыл потыртас. Тав ла̄выс: «Соссаӈ ма̄хум ла̄тӈаныл э̄лаль тотнэ нак ма̄н кит ва̄рмаль щирыл но̄х-ӯрмыгтылӯв. Тыи ща̄нь ла̄тӈыт ма̄ньта̄гыл садикыт ос школат вос ханищтавет ос тувыл ёмас, номтыӈ ханищтан хо̄тпа ма̄нки вос о̄щсӯв. Округувт ань ща̄нь ла̄тӈытн 263 ма̄нь ня̄врам лов садикыт ханищтавет ос 1 668 ня̄врам 28 са̄всыр школат ханищтавет. Ты ня̄врамыт са̄тхуйплов школат ханты ла̄тӈыл ос аквхуйплов школат ма̄ньщи ла̄тӈыл ос Нижневартовский район Варьёган па̄выл школат ё̄рн ла̄тӈыл потыртаӈкве ханищтавет. Мо̄лты та̄л Касум школат 9 классыт ханищтахтын а̄гит-пыгыт  аттестация ма̄гыс ханты ла̄тыӈ экзаменыг пēриясыт. Федерация па̄лыл ёхталам кӯщаитн ты тэ̄ла мӯстыс, ань тамле ва̄рмаль э̄лаль тотуӈкве вēрмилӯв. 
Образование департамент соссаӈ ня̄врамыт ёт рӯпитан хо̄тпат ма̄гыс  ханищтапыт щё̄пита̄лыс. Та̄н «Педагог года Югры» касылыт я̄нас номинациял ва̄рвēсыт. Ты та̄л Полноват школат рӯпитан ма̄ньлат нэ̄ Анастасия Вахат но̄х-патыс. Ханты, ма̄ньщи ос ё̄рн ла̄тӈыт ханищтан хо̄тпат щё̄питаӈкве ма̄навн Санкт-Петербург ӯст о̄лнэ А.И. Герцен нампа университет нё̄ты. Ань Нижневартовский университет ёт о̄с потыртахтасӯв. Ханты-Мансийский педагогический колледжит ща̄нь ла̄тыӈ ва̄нэ āгит-пыгыт ма̄н физкультура ос труд урокыт ханты, ма̄ньщи ла̄тӈыл ха̄нищтан хо̄тпаг щё̄питаӈкве таӈхēв. Тамле ва̄рмаль а̄ртми ке, ёмас о̄лнув. 
Акв та̄рвит тэ̄ла э̄рнэ нэ̄пакыт та̄ратан порат о̄ньщēв. Школа ма̄гыс хаснэ ханищтахтын нэ̄пакыт образование Министерство па̄лыл «федеральный перечень» документын хансым вос о̄лсыт. А̄с-угорский институт та̄н ётаныл соглашение-нэ̄пак ат хансыглас, таима̄гыс та̄н нэ̄паканыл щирыл школат ня̄врамыт ханищтаӈкве ат вēрмавет. Ос ща̄нь ла̄тыӈ урок щё̄с щирыл ат ловиньтаве, тав факультатив щирыл э̄лаль тотаве. 
Мо̄т та̄рвит ва̄рмаль тамле – ханты ма̄хум ань тыг мус хоты алфавитыл рӯпитаӈкве ат потыртахтасыт, халанылт воритотэ̄гыт. Ма̄н ань хосат пирмайтым ос йильпи алфавитыг Москват о̄лнэ языкознание институтын кēтсагӯв. Тот учёныитн ёмщакв уральтавег ос матыр ла̄тыӈ та̄н кēтэ̄гыт, тох э̄лаль рӯпитаӈкве тах та патэ̄в». 
Ты ва̄рмалит о̄вылтыт Ассамблеят рӯпитан депутатыт, М.К. Волдина ос Г.И. Егорова мӯй э̄кваг, ла̄тыӈ ла̄всыт. Ты тэ̄лат та̄н э̄лаль уральтаӈкве патыяныл. Тувыл соссаӈ ма̄хум пуссын ва̄рмаляныл уральтан ма̄гыс та̄нки Уполномоченный хо̄тпа пēриим вос о̄щсыт, ты урыл са̄ккон щё̄питасыт ос округ кӯщаитн  ла̄тыӈ кēтсыт. Кӯщаит ты тэ̄ла нупыл номтаныл ат паты. Ань соссаӈ депутатыт ты са̄ккон э̄лаль тотнэ ма̄гыс иӈ рӯпитэ̄гыт ос ётыл мо̄т са̄пранит тах потыртэ̄гыт.
