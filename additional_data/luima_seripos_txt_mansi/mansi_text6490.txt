
Ма̄в ма̄вт ма̄ньщи ма̄хманув наука щирыл са̄в рӯпитэ̄гыт. Ты накт Светлана Алексеевна Попова ёт потыртасум. Тав татем ща̄гтым ла̄ви: «Ам Эстонияныл нэ̄пакыл тēтвесум, тот пēс йис ма̄ньщи потрыт эстонский ла̄тӈын толмащлавēсыт ос нэ̄пакыг та̄ратавēсыт. Ты хум наме Аадо Линтроп. Тыт ня̄враманум та̄нти ла̄тӈаныл ат ва̄ганыл, ща̄няныл-а̄щаныл ма̄ньта̄гыл та̄н ётаныл юн ат потыртэ̄гыт, ос мо̄т хо̄н ма̄т ма̄ньщи ла̄тӈув ханищтаве, янытлаве». 
Ам таве во̄выслум, ты нэ̄пак урыл потыр газетав ма̄гыс вос хансы. Ань тав потре ловиньтэлы̄н.
Нэ̄пак хаснэ рӯпататэ урыл
Со̄ль, мо̄т хо̄н ма̄т Эстоният мо̄лты 2019 та̄лт пēс ма̄ньщи потрыт, мо̄йтыт нэ̄пакыг ва̄р­вē­сыт. Ты нэ̄пак эстонец хум Аадо Линтроп тав та̄ратастэ. 
О̄влэ̄т тав ты ма̄ньщи потрыт такви эстонский ла̄тӈын толмащласанэ. 
Нила пēс потыр Е. И. Ромбандеева «Мифы, сказки, предания манси (вогулов)» нэ̄пакēныл висанэ ос толмащла­санэ. Пуссын аквъёт осыӈ нэ̄пакыг атхатас. 
Ты венгрыг Антал Регули ос Бернат Мун­качи, финныг Артури Каннисто ос М. Лиимола атум ос нэ̄пакн хансум потрыт, тувыл акв потыр А. Линтроп 1979 та̄лт такви Ха̄льӯс район Сӯкыръян ялме порат Прасковья Михайловна Сайнахованыл хансыс, ты Клавдия Васильевна Афанасьева тав оматэ. Ты потыр Аадо Клав­дия Васильевнал аквъёт транслитерациял ва̄­рыс­тэ̄н. 
Хум ты урыл такви тох потырты: «Ам ма̄ньщи ла̄тыӈ тыгыл ос ёмщаквнув ва̄ӈкве кос таӈхилум. Потрыт ёт рӯпитаӈкве патмум па̄сыл, ка̄сыӈ потыр хансым ла̄тыӈныл тол­мащ­лылум. Туп ам китайский, тибет­ский, коптский, удэгей­ский ла̄тӈытыл толмащлаӈ­кве ат вēрмēгум, ам ты мир потрыт англий­ский манос рущ ла̄тыӈ­ныл амти ла̄тӈумн хансыянум. Ты ла̄тӈы­тыл ам потыртаӈкве ат кос вēрмēгум, туп толмащлэ̄гум. 
О̄выл потыр ма̄нь Мо̄щнэ урыл, таве ам Сӯкыръят хансыслум, Клавдия а̄нумн нё̄тыс, транслитерациял хан­сысламēн, юн амти тол­мащласлум. 

Тувыл ам ма̄ньщи потрыт ёт хоса ат рӯ­питасум, акв порат Каннисто-Лиймола Wogulische Volks­dich­tung 5 нэ̄па­кытыл май­вēсум, тот потрыт пус­сын немец ла̄тӈыл ха­н­сым о̄лсыт, та ла̄тыӈ ам ат ва̄глум, таи­ма̄гыс ма̄ньщи ла̄тыӈ­ныл эстон­скийн толмащ­ласум. 
О̄выл потрум «Mäe­tagused» журналт са̄­тыт номерт 1998 та̄лт хансыглавес, таве тыт хо̄нтуӈкве ро̄ви: folklore. Ётыл са̄в ма̄ньщи потрыт амти наука щирыл ва̄рнэ рӯпатам ма̄гсыл толмащласанум. 
То̄ва предложеният сака та̄рвитыӈ торгам­таӈкве: «Па̄выл кан кантыӈ хум э̄квапыг, савиӈ сахип са̄в нэ̄». То̄ват ос толмащлаӈкве кӯпнит: «Мана намыӈ о̄тыр намыл намаяве» манос «Во̄т во̄тум во̄­тыӈ э̄нтап». Английский манос немецкий ла̄т­ӈын толмащлым пот­рыт щар мо̄т щирыл ловинь­тахтэ̄гыт, таима̄гыс ам туп ма̄ньщи ла̄тӈыл ловиньтэ̄гум. 
Мункачин ёл-хан­сым «Ма̄ тэ̄лум ялпыӈ мо̄йт» рущ ла̄тыӈныл эстонскийн ам молях, хӯрум хо̄тал сыс хас­нувлум, ос ма̄ньщи ла̄­тыӈныл эстонскийн ам тит э̄тпос капыртасум. Ос тох хансуӈкве а̄нум ёмаснув, ам ка̄сыӈ ла̄­тыӈ э̄рнэ щирыл тор­гам­тылум ос толмащлы­лум. Тувыл э̄лаль ка̄сыӈ потыр а̄нумн хансуӈкве кӯпнитнуве патыс. То̄ва ла̄тӈыт ам кӯпнитнувег хассанум, ловиньтаӈкве кӯстыр вос о̄лыс.  
Светлана Попова хансум потыр ма̄ньщи ла̄тӈыг Галина Кондинан толмащлавес
