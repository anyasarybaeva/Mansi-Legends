
Советский районт «Югра лылыēп» общественный рӯпата ва̄рнэ колт пуӈк кӯщаиг В. В. Вискунов о̄лы. Мощ мōлалнув «ВКонтакте» ищхӣпыӈ ма̄т потре ловиньтаслум. 
Тав Барышников тит ягпыгыг урыл тот хансыс. Тавēн свонитасум, ты хо̄тпаг урыл титыглахта­сум. Виктор Витальевич тох ла̄выс:
– Ты во̄раян ма̄ньщи хумыг – Михаил ос Александр Барышнико­выг. Са̄т та̄л минам порат Пионерский па̄вылт тэ̄н колэ̄н улян ё̄свес. Ты юи-па̄лт тэ̄н во̄рколэ̄нт о̄лсы̄г, о̄лнэ ма̄тэ̄н Алябь­ево па̄вылныл яныгса̄т вēрыстатемыг э̄лн о̄лы. 
Тэ̄н колыл вос мивēг, тэ̄натэ̄н 2020 та̄л па̄сныл нё̄туӈкве патсум. Миркол кӯщаин яныг пӯмащипа ла̄тыӈ ла̄вēгум, тав наме Венера Сагитовна Зубчик. 

Ты та̄л та̄л котиль э̄тпост ягпыгыг Пионерскийт кирпащ колт кварти­рал майвесы̄г. Тэ̄н во̄рныл юв ёхтысы̄г, кол нэ̄пакыт щё̄питаӈкве ос колэ̄нт матыр рӯпата ва̄рнэ ма̄­гыс. Ты торыг во̄рко­лэ̄н о̄с улян та̄йвес. Тамле ва̄рмаль ты о̄лыс. Тот лю̄ль нак ēмтыс, хӯрум ма̄нь­лат пыгыт пор­сысыт. Акв пыг тэ̄н рӯтэ̄н о̄лыс. 
Михаил ос Александр Барышниковыг па̄вылт ань лильпи колт о̄лэ̄г. Пормас щар ат о̄щсы̄г, пормас та̄л титынтыг хультсы̄г. Таима̄гыс «Югра лылыēп» общественный рӯпата хосыт ма̄н тэ̄на­тэ̄н пормасыт, а̄ны-са̄ныт атсӯв, тотсанӯв, мисанӯв. 
Маим колэ̄н ёмас, рē­гыӈ, хумыг номтанэ̄н ёмас. Туп сыманэ̄н во̄рн хар­тавēг, мощēрт во̄ра­яӈ­кве минэ̄г. Колэ̄нт рӯтэ̄н хультуптэ̄г, тав тит сава­лап ня̄врам янмалты, по­сыӈ, рēгыӈ колт та̄н вос о̄лэ̄гыт. 
Ма̄н ма̄ньщи хо̄тпанув тох ты о̄лэ̄гыт, а̄нумн ёмас, ам ляпамт о̄лнэ хо̄т­па­нумн о̄с вос ёмасыг паты. Воссыг маныр ла̄­вуӈкве, пуссын пуста̄гыл вос о̄лэ̄гыт. 
Виктор Вискунов потре Светлана ДИНИСЛАМОВА ма̄ньщи ла̄тӈыл хансыстэ
 
