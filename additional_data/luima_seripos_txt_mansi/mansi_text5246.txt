
Ханищтап ос ма̄ньлат мир политика департаментыт кӯщай хум Алексей Дренин Ханты-Мансийск ӯст «РИЦ» нампа ля̄ххал тотнэ колн ёхталас. Сосса ма̄ньлат а̄гит-пыгыт хумус ань нё̄тавет, та урыл тот потыртас.
2019 та̄лныл ма̄н ок-ругувт ма̄ньщи, ханты ос ё̄рн ма̄хум ма̄гсыл «Устойчивое развитие коренных малочисленных народов Севера» нампа йильпи программа рӯпитаӈкве о̄вылтахтас ос ханищтахтын а̄гит-пыгыт йильпи щирыл нё̄туӈкве  патвēсыт. 
Кӯщай хум ла̄выс: 
«Ты та̄лт пирмайтым программа щирыл, университетыт манос колледжит ханищтахтын а̄гит-пыгыт «региональный перечень профессий» нампа нэ̄пак щирыл та̄нки ойтнэ олнаныл ювле миӈкве патсанӯв. Ты э̄лы-па̄лт ма̄н туп нуса тотнэ а̄гит-пыгыт нё̄тсанӯв.
Та̄н ханищтахтынэ̄ныл ма̄гсыл олнаныл ювле ойтсанӯв, са̄всыр ханищтахтын нэ̄пакыт, хаснэйӣвыт ос мо̄т пормасыт, маснут ма̄гсыл олныл  та̄стыгласанӯв. 
Сапра̄нит олыглан порат ма̄ньщи ос ханты ма̄хум акваг китыглахтасыт, манрыг ма̄н туп ты а̄гит ос пыгыт олныл та̄стыглыянӯв. 
Мо̄т сосса ма̄ньлат ма̄хум о̄с вос нё̄тавет. Ты юи-па̄лт ма̄н номсахтуӈкве патсӯв, со̄ль, са̄в а̄гит пыгыт ханищтахтэ̄гыт, ща̄няныл-а̄щаныл та̄н ма̄гсыланыл олн  ойтэ̄гыт. 
Та̄н та̄нки диплом-нэ̄пак вуянтанэ̄ныл юи-па̄лт юв ёхтэ̄гыт ос са̄в э̄рнэ рӯпата тыт ва̄рēгыт. Таима̄гсыл ты программан ма̄н йильпи ла̄тыӈ хассӯв ос ты «региональный перечень» ла̄внэ  нэ̄пак  ва̄рсӯв». 
Нэ̄пакн 30 арыгкем профессият хасвēсыт. Ань а̄гит-пыгыт лēккарыг, ма̄-вит ӯргалан, ӯйхул пусмалтан, на̄й харыгтан хо̄тпаг ос са̄в мо̄т профессиян ханищтахтуӈкве вēрмēгыт. 
Ань университетыт ханищтахтын ма̄ньлат хо̄тпат акв та̄л сыс 100 со̄тыра солко̄вил ювле ойтавет, колледжит ханищтахтан ня̄врамыт 50 со̄тыра солко̄вил ювле мивет. Заочный щирыл ханищтахтан хо̄тпат ты нэ̄пак щирыл  о̄с  нё̄тавет. 
Манхурип профессиян тāн ань ханищтахтуӈкве вēрмēгыт, ты департамент ищхӣпыӈ ло̄псэ̄т ловиньтаӈкве ро̄ви. Нэ̄пак «Образование в Югре» нампа  ло̄псыт  о̄лы. 
Ханищтахтын ма̄ньлат хо̄тпат урыл кӯщай хум о̄с потыртас. Тав ла̄выс, нуса тотнэ а̄гит-пыгыт университет манос колледж а̄стлан мус аквта щирыл нё̄туӈкве патавет, э̄лаль ханищтахтын ма̄гсыл олныл та̄ставет. 
Тамле нё̄тмилыл ань 599 ма̄ньщи, ханты ос ё̄рн ма̄ньлат хо̄тпат мивет. Ты тэ̄ла ма̄гсыл акв та̄л сыс округ бюджетныл 30 млн. солко̄ви та̄ставе ос 8 млн. солко̄ви федеральный  бюджетныл  кēтаве. 
