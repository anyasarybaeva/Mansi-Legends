
«КИП» – ты рущ ла̄тӈыл «Команда искателей приключений» ла̄ваве. Тот Алексей Викторович Слепухин ос Наталья Юрьевна Бердюгина кӯщайлахтэ̄г, тэ̄н сас та̄рвит лё̄ӈхыт хосыт ёмщакв ё̄мыгтаӈкве ха̄снэ хо̄тпаг ос наманэ̄н Русский Географический Обществан хансым о̄лэ̄г.
Ты китыг ос тэ̄н ётэ̄н рӯпитан хо̄тпат то̄ват Екатеринбург ӯст ос то̄ват Свердловский областьт о̄лэ̄гыт. Та̄н атхуйплов та̄л сыс ма̄хманыл ёт акван-нё̄тхатым рӯпитэ̄гыт. Ань сӯкыр э̄тпос юи-о̄выл щислат та̄н намхо̄таланыл о̄лыс, ам о̄с тув во̄виньта̄лвēсум. Намхо̄таланылт та̄н «Земля предков» нампа паркыт мӯйлысыт. 
Та парк Свердловский областьт Серовский тракт миннэ лё̄ӈх хосыт 36 вēрыстат о̄лы, тот «Селен» хансым ма̄ нупыл минуӈкве э̄ри. 
Ам о̄влэ̄т Екатеринбург ӯс мус поездыл минасум, тот мо̄т мӯйлын хо̄тпат ёт кит яныг ма̄шинан та̄лттувесӯв ос паркын та тотвесӯв. Ма̄нав тот Алексей Викторович ля̄льт ӯрыстэ. Тувыл са̄в ма̄ныл ёхтум мӯйлын хо̄тпат э̄лы-па̄лт тав ла̄выс: «Я̄тил юртыт ос румат, ма̄н тыхо̄тал намхо̄талув ва̄рēв! 15 та̄л рӯпитанэ̄в сыс ма̄н сака са̄в ма̄хум ёт ва̄йхатасӯв, ка̄сыӈ хо̄тпа ва̄глӯв ос номилӯв. Ты хо̄тпанув ёт ма̄н са̄всыр лё̄ӈхыт хосыт са̄в ма̄н ялантасӯв, хо̄т нас ё̄мыгтасӯв, хо̄т я̄ хосыт ха̄пыл на̄тылтым товсӯв. Сыресыр ханищтапыт аквъёт ва̄рыгласӯв. Тыи сака та̄рвит, вēщкат рӯпата, ос ма̄н ка̄сыӈ хо̄тпа ёт ёмас, посыӈ номтыл рӯпитасӯв, сымыӈыщ о̄лсӯв. На̄н ань ма̄н палтув мӯйлуӈкве ёхтысын, ма̄навн на̄н ётын акван-хо̄нтхатыглаӈкве о̄с сака ёмас. Ма̄н аквъёт яласам лё̄ӈханув номиянӯв ос ща̄гтым о̄лэ̄в!»
Наталья Юрьевна аквъёт рӯпитан ма̄хманэ̄н ос та̄н щēмьянылн пӯмащипа ла̄тыӈ ла̄выс. О̄йканыл ман э̄кваныл то̄ванакт ня̄враманыл ёт юн хультэ̄гыт, хоса ӯрхатэ̄гыт. Тувыл та̄н ётаныл минэ̄гыт ке, матыр-а̄ти ва̄руӈкве акваг нё̄тэ̄гыт.
«Команда искателей приключений» Свердловский район янытыл са̄всыр пēс йис ма̄н ма̄хум тотыглэ̄гыт, тувыл Нё̄рыт сунсыглан лё̄ӈхыт ва̄рсыт, то̄ва ма̄т я̄ хосыт ха̄пыл яласэ̄гыт. Та̄н археологический экспедиция ва̄рēгыт ос пēс ма̄хум о̄лум наканыл ханищтэ̄гыт. Ня̄врамыт ма̄гыс я̄нас ханищтапыт, касылыт щё̄пита̄лэ̄гыт, та̄наныл са̄всыр мӯтраӈ тэ̄латн ханищтыяныл, аквъёт пēс ма̄хум о̄лупсаныл пӯмщалыяныл.
КИПыт рӯпитан хо̄тпат пēс накыт ёмщакв та̄ра-паттыяныл ос та юи-па̄лт проектыт хансэ̄гыт. Та̄н акв лēккар хум хосат ва̄рум хуриянэ хо̄нтсыт, та юи-па̄лт «Сенкевич. Человек. Исследователь. Врач» нампа тэ̄ла щё̄питасыт. Ань ос Михаил Заплатин, ма̄хум кинан по̄слум хум, урыл потыртаӈкве таӈхēгыт, ос таве ва̄м хо̄тпат кинсэ̄гыт. Мо̄лал пӯмыщ нэ̄пакыт та̄ратасыт: «Народ, живший когда-то в горах Урала», «Культура и быт уральских манси» ос мо̄таныт. Алексей Слепухин ос Наталья Бердюгина лӯсум ма̄ньщи ма̄хманув палт са̄в щёс ялсы̄г. Ты хо̄тпаг ма̄ньщиянув нупыл сака сымыӈыщ о̄лэ̄г, та̄нанылн матыр нё̄тмил ва̄рēг. Тэ̄н сас лēккарыг. Э̄рнэ лēккарыт ёт потыртахтэ̄г, ос ма̄ньщи ма̄хманув яныг ӯсн ёхталанэ̄ныл порат тув тотыглыянэ̄н. 
Тэ̄н ма̄ньщит о̄лупсаныл ёмщакв ханищтамēн юи-па̄лт, «Земля предков» нампа парк ӯнттысы̄г. Ань ты музеянылн нила та̄лыг ēмтыс. Мӯй ма̄хум тув ты атхатыгласыт ос тот ялпыӈ хо̄тал ва̄рыгласыт. Ты команда са̄в та̄л «Школа юного туриста» ёт рӯпиты, ня̄врамыт са̄всыр ханищтапытын, касылытын тыг атыглыяныл. 
Ань ня̄врамыг 19 нотыт о̄лум Александр Пушкин ос Наталья Гончарова, та пора хольт масхатам маснутыл о̄лсы̄г, ханищтан ма̄хманыл ёт пӯмыщ йӣкв ос э̄рыг щё̄питасыт. Команданыл ёт хосат акван-юрщхатам «Век», «Банда» ос «Шайка» нампа ма̄хум о̄с са̄всыр ощхулит щё̄пита̄лсыт, тувыл та̄нки ва̄рум мӯйлупсаныл мӯйлуптасаныл. 
Ёхталам хо̄талувт хо̄тал палыт раквыс, ос ма̄хум юв сака ат молямласыт, та ма̄т ё̄мыгтаӈкве, сунсыглахтуӈкве та̄нанылн сака мӯстыс. Тувыл команда мӯйлын хо̄тпаныл ма̄гыс о̄с са̄в тэ̄лат ва̄рсыт, ма̄хум а̄ращ ва̄тат исылтахтым лю̄ляхо̄лсыт, тот атыӈ тэ̄нутыл па̄йтвēсыт, тыттувēсыт. Ты мус ка̄с ва̄рсыт, ня̄врамыт тот о̄щнэ ӯйхулыт ос са̄лыт сунсыгласыт, ка̄тныл тыттысаныл. 
Юв пуссын ёмас номтыл та минасыт. Тувыл нэ̄мхотьют та̄тлан ювле ат мины, ма̄хум э̄лаль миннэ лё̄ӈханыл урыл номсахтэ̄гыт ос ты команда ёт потыртахтэ̄гыт. 
Та̄н пуссын састум лё̄ӈх вос о̄щсыт, пуста̄гыл, ёмщакв ос кӯстырыг вос яласасыт.
