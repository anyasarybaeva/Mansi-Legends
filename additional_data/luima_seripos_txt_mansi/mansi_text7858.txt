
Ам намум Анна Тос­манова, а̄нумн 20 та̄л. Кēрасколыӈъя па̄вылт са­мын патсум, Ушма па̄вылт яныг­масум, Полуночныйт ханищтахтасум. 
Тот ам онтолов класс холтсум, тувыл Красно­турьинский ӯст Сверд­ловский областной медицин­ский колледжит ханищтахтуӈкв минасум. Кит курс ха­нищтах­тасум ос ат ка̄сащасум холтуӈкв. Ётыл ам ла̄пкат рӯ­питаӈкв патсум, мощ рӯпитасум ос по̄хан ми­насум. Ушма па̄вылна юв минасум.
Ща̄нюм Галина Павлов­на, Лэ̄плат самын патыс. Ань тав Ушмат о̄лы, тот тав пӯркат ю̄нты, туи порат пил ва̄ты, ос ла̄хысна ялан­та̄лы, юн матыр щаквщи. 
А̄щум наме Андрей Миронович Бахтияров, тав Кēрасколыӈъя па̄вылт самын патыс. Ушмат о̄лы, тав во̄раи, хӯл алыщлаӈкв ялан­та̄лы, нё̄рна корень ма̄гыс о̄с яланта̄лы. 
Акв а̄пщи о̄ньщēгум, наме Вова, тавēн ань 17 та̄л, ва̄т са̄грапнал э̄тпост 18 та̄лый ēмты. Тав Екате­ринбургыта Ураль­ский колледж техно­логического пред­при­ни­ма­тельства 3 курсыта ханищтахты.
Лӯсум-я̄ ва̄тат кит ма̄ньщи па̄в­лыг о̄лэ̄г, Кēрасколыӈъя ос Ушма па̄выл. Керасколыӈъя па̄­вылт пēс порат са̄лы са̄в о̄ньщасыт, пуссын са̄лы­ӈ­ыт о̄лсыт. 
Ма̄хмыт ма̄ньщи мо̄йт мо̄йтала­сыт, э̄ргысыт, йӣквсыт, са̄ӈквылтасыт. Лӯсум ня̄врамыт пуссын ма̄ньщи ла̄тӈыл потыртэ̄гыт. 
Ань Кēрасколыӈъят нэ̄мхотьют ат о̄лы, нас во̄раюӈкв хумыт ялан­та̄­лэ̄гыт. Ань ма̄ньщит пуссын Ушман ва̄нтласыт. Па̄вылт Лӯсум-я̄ овты, кит па̄выл о̄ньщи: я̄ – ты па̄выл ос я̄ – та па̄выл. Ка̄сыӈ та̄­лыл мощща ма̄хум ēмты. Хотьют ханищтахтэ̄гыт ишколат, колледжит ос института, хотьютыт ӯсын ва̄нтласыт, тот рӯпитэ̄гыт.
Ушмат ань яный хо̄тпат о̄лэ̄гыт. Туи порат са̄в рӯ­пата о̄лы, хунь пил тэ̄лы, пил ва̄туӈкв ялантэ̄в. Ань Ушмат мощща пил о̄лы, э̄ри э̄лын ё̄минтаӈкв, таи ма̄йс ма̄сынал яланта̄лэ̄в, ос ла̄хысна ма̄йс яланта̄лэ̄в, па̄кв о̄с атэ̄в. Тэ̄лы порат ма̄н юн ӯнлахо̄лэв, ю̄нтэ̄в, юн щаквщēв. Хумыт во̄ра­ēгыт, «Бураныл» та̄н лэ̄сыт ӯнтталэ̄гыт ос аквай ураль­таӈкв яланта̄лэ̄гыт.
Ам ань Ханты-Мансийскан технолого-педагогический коллед­жин поступайтсум, «Дошкольное образование» отделение китыт курсыт ханищтахтэ̄гум.
Анна ТОСМАНОВА
 
