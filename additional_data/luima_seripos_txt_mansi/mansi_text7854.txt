
Ксения Ивановна Волосюк хӯрум та̄л сыс пенсият о̄лы. Тав ма̄нь лēккарыг 49 та̄л рӯпитас. 2019 та̄лт пенсиян щё̄питахтан порат лēккар-хо̄тпатн о̄с акв та̄л рӯпитаӈкве ла̄выглавес, Ксения Ивановна ат ка̄сащас, пōхын минас. Ты ва̄рмаль урыл тав ла̄выс:
– Ам «Светлячок» ня̄в­рамыт ӯргалан колныл пенсиян минасум. Тот онтолов та̄л рӯпитасум. 2019 та̄лт а̄нумн Ханты-Мансийск ӯст ханищ­тахтуӈкве э̄рыс. Лēккар ма̄хум ка̄сыӈ ат та̄л тув кēтыглавет, рущ ла̄тӈыл ты ва̄рмаль «повышение квалификации» ла̄ваве.  Тув ке ялсум, ōс ат та̄л рӯпитаӈкве вēрмыну­вум. То̄нт номтумн ёхту­вēсум, то̄влы рӯпитаӈкве, ханищтахтуӈкве ат мина­сум. Рӯпитан хо̄тпа­нумн ла̄выглавēсум, о̄с акв та̄л вос рӯпитэ̄гум, рӯпитан та̄ланум 50 та̄лыг вос ēмтэ̄гыт, ам тай ва̄гта̄л патсум, ат ка̄сащасум. Ань хӯ­рум та̄л пенсия-олн вуим юн о̄лэ̄гум.
– Ксения Ивановна, наӈ сака са̄в та̄л ма̄нь лēккарыг рӯпитасын, хōт ханищтахтасын?
– Ханты-Мансийск ӯст медицинский учили­щат юрт а̄гим ёт ханищ­тахтасамēн. Тувыл аквъёт Ха̄льӯс районын рӯпитаӈ­кве во̄вхатсумēн. Та порат са̄в ма̄ньлат ма̄ньщит ос хантыт лēккарыг ханищ­тахтасыт, ма̄хум пусмал­таӈкве ка̄сащасыт. Ма̄н группавт 40 а̄ги ос пыг о̄лыс, ма̄нь лēккарыг туп 25 хо̄тпат ēмтсыт. Ма̄ньщи­янув, хантыянув лēк­ка­рыг ань ат ханищ­тах­тэ̄гыт, Калмыкия ос мо̄т ма̄ныл ёхтум хо̄тпатын пусмал­та̄лавēв. 
Ам 1979 та̄лт ханищ­тах­туӈкве а̄стласум, ювле Ванзеватн, яныгмам па̄влумн, ёхтысум ос ня̄врамыт ӯргалан колт ма̄нь лēккарыг рӯпита­сум. То̄нт ам комсомолкаг о̄лсум, Ванзеват па̄вылт рӯпитан ячейкат кӯщаиг пēриявēсум. Па̄вылт порс хот-атуӈкве ке э̄рыс, ма̄н, ма̄ньлат хо̄тпат, ты рӯпа­тан та̄ра та вуйхата̄лсӯв. Ма̄н сав ат о̄щсӯв, акваг рӯпитасӯв. Ам тай тэ̄ла та̄л ӯнлуӈкве щар ат вēр­мысум, тэ̄лы ёсал, туи  ла̄глыл ха̄йтыгтасум, физ­культура акваг ва̄рсум. Ванзеватыт кит та̄л о̄л­сум, тувыл па̄вылт о̄луӈ­кве а̄нумн марщумыг ēм­тыс. 1972 та̄лт Ха̄льӯсн о̄луӈкве ва̄нтласум.
О̄влэ̄т скорый помощит диспетчерыг рӯпитасум, ты юи-па̄лт пӯльницат регистратура ма̄нь лēк­ка­рыг вуйвēсум. Ос тувыл хирург, терапевт ос мо̄т лēккарыт ёт рӯпитасум. Ётыл процедурный каби­не­тыт ма̄нь лēккарыг пат­тувēсум. Тот ам ма̄хум уколыл тӯщтысанум, кēлп висум. Ты юи-па̄лт ос ма̄нь ня̄врамыт поликлиника-колн во̄ввēсум. Ам щар ма̄нь ня̄врамыт ёт рӯпи­та­сум, юв ялантасум, а̄ги­ри­щит, пыгрищит пукня­са­ныл хот-щё̄питаӈкве оманыл ханищтасанум. Ня̄врам хумус щаквыл тыттуӈкве потыртасанум. Ты ня̄врамаквет акв э̄т­пос сыс пӯльницан то­тыг­лавēсыт, хумус та̄н яныгмēгыт, лēккарыл ёмащакв уральтасанмēн. Тот рӯпитаӈкве а̄нумн сака мӯстыс. 
Ма̄н участокув палт са̄в ня̄врам хансым о̄лыс, та̄наныл уральтым хо̄тал палыт Ха̄льӯс янытыл акваг та ё̄мыгтасум. Ма̄н, ма̄нь лēккарыт, акваг ла̄глыл ха̄йтсӯв, лēкка­рыт ма̄шинал туп тотыг­ла­вē­сыт. Тох ам 20 та̄л рӯ­пи­тасум, 60 та̄лум то̄в­лыс, тох акваг ё̄мыгтаӈ­кве ва̄гта̄л патсум. То̄нт «Свет­лячок» садик-колн рӯ­пи­таӈкве минасум. Тот ня̄в­рамыт прививкал ва̄р­са­нум, оманыл-а̄тяныл ты укол урыл по­тыртасум. Ань тай то̄ват ты при­вивкат ня̄в­рамытн ва̄руӈкве щар ат ка̄сащēгыт. 
– Ванзеват – наӈ яныгмам па̄влын, рӯта­н­ын тот о̄лэ̄гыт? Па̄вылн ялан­тэ̄гын?
– Ам ка̄сыӈ туи Ванзе­ват па̄вылн ялантэ̄гум, Галя э̄щум тот о̄лы. Ань мēн мēнккемēн хульт­сумēн. Щēмьят ма̄н ат ня̄врам яныгмасӯв. Ам щар яныг а̄гииг о̄лсум. Омав а̄тимыг хунь ēмтыс, ма̄нь э̄щум Люда 7 та̄лэ то̄влыс, Тоня 11 та̄л, а̄пщим Кузьма – 16 та̄л яныт о̄л­сы̄г. Та̄н савалап ня̄вра­мыг хультсыт. А̄тяв ты юи-па̄лт ат та̄л о̄лыс, ōс хот­таль щалтыс. Людав ам ос Галям нупыл акваг ла̄выг­лас: «Ам омагум». Та̄на­ныл янмалтаӈкве нё̄тсум, ам ка̄сыӈ туи юв ялан­тасум. Ма̄н пуссын аквъёт пум ва̄рсӯв, пил ва̄тсӯв, хӯл алыщласӯв. Галя э̄щум то̄нт мис, па̄ля, лув о̄ньщас.
Ам Соусланы па̄вылт самын патсум. Ты па̄выл Ванзеват ляпат о̄лыс. 1957 та̄лт колхозыт ак­ван-тотуӈкве патвēсыт, Соусланы па̄вылт о̄лнэ мир Ванзеватн ва̄нтлуп­та­вēсыт. Ма̄н щēмьяӈ та̄­гыл о̄с тув о̄луӈкве мина­сӯв. Та та̄лт ам нулевой классыт ханищтахтасум. То̄нт па̄вылт са̄в мир, рущит, хатанит ос мо̄т мирыт о̄лсыт. Война порат са̄в ма̄хум Ванзеват па̄вылн кēтыглавēсыт. Рущ ня̄врамыт о̄выл классын минасыт, ма̄н нулевой классыт рущ ла̄тыӈ ханищтасӯв. 
То̄нт ханты ос ма̄ньщи ма̄хум тот о̄с са̄в о̄лыс. Ам а̄тям ма̄ньщи хум о̄лыс, наме Иван Романо­вич Котляхумов. Ань Котляхумовыт Лӯи Няри­хумит па̄вылт ос Восыӈ­тӯр па̄вылт о̄лэ̄гыт. А̄тям война порат хо̄нтлас, Берлин ӯс мус ялыс. Юв хунь ёхтыс, омам Ека­терина Ефимовна Мол­данова ёт акван-минасы̄г, ам самын патсум. Тувыл аквъёт мощ о̄лсы̄г, кит­тыг-минасы̄г. Ты юи-па̄лт омам китыт хум ва̄рыс, яглаӈум наме Пётр Сте­панович Юрьев о̄лыс, тав о̄с ма̄ньщи хо̄тпа. Юрье­выт Соусланы па̄вылн пēс порат о̄лмыгтасыт. Ма̄хум потырта̄лсыт, та̄н та па̄вылн Ло̄пмусныл ва̄нтласыт. Война э̄лы-па̄лт Юрьевыт тот са̄в о̄лыс, тувыл хӯрум каӈк хо̄нтлаӈкве тотвēсыт, тот порславēсыт. Ам яглаӈум ос кит каӈкаге хультсыт.  
Яглаӈум а̄нум янмал­тастэ, ам таве сака э̄руптаслум, тав ёмас хо̄тпаг о̄лыс. Амки а̄щум хумус наме о̄с ёмащакве кос ва̄слум, тувыл Пётр Степанович Юрьев а̄тяг ла̄выгласлум. 
– Ксения Ивановна, наӈ пенсият хӯрум та̄л о̄лэ̄гын, ань маныр ва̄рēгын?
– Ха̄льӯс пӯльницат са̄в та̄л рӯпитан лēккарыт ёт ва̄тихал ва̄щинтахтэ̄гум. Ма̄н «Улыбка» нампа ня̄врамыт ӯргалан колт колнакыл майвесӯв. Та колт ма̄н акван-атхаты­г­лэ̄в, потыртэ̄в, сак хартэ̄в, ю̄нсхатэ̄в, сэ̄тапыл сагēв ос мо̄т щирыл ма̄щтырлэ̄в. Туи Россия ма̄в хо̄талэ янытласӯв, пуссын ма̄нки маснутыл масхатасӯв, аквъёт э̄ргысӯв, йӣквсӯв, пасан ва̄тат ӯнлахōлсӯв. Са̄в мо̄т ялпыӈ хо̄тал ма̄н о̄с янытлэ̄в, аквъёт мӯйлэ̄в. Ха̄льӯст рӯпитан сосса ма̄хум центрын о̄с ялантэ̄гум, тот рӯпитан нэ̄ хо̄тпатн акваг во̄выгла­вем. 
Ам 72 та̄лум то̄влыс, ос ты мус апыг ат о̄ньщē­гум, такос ӯрхатэ̄гум. Ам кит пыг янмалтасум. Ма̄ньлат нэ̄г о̄лсум, хум ва̄рсум, яныг пыгум са­мын патыс. Тувыл о̄йкам ёт хоса ат о̄лсумēн. Ам китыт хум ва̄рсум, ма̄нь пыгум самын патыс. Тав 11 этпос яныт о̄лыс, о̄йкам а̄тимыг ēмтыс. Ня̄вра­магум амк­кем ян­мал­тасагум. Яныг пы­гум нэ̄ тотас, са̄в та̄л аквъёт кос о̄лэ̄г. Ма̄нь пыгум нэ̄ ат тоты. Ты э̄лы-па̄лт акваг ла̄вы­глас: «Омам апыг ӯри, нэ̄ то­туӈкве э̄ри». Ань тай воссыг щар нэ̄­матыр ат ла̄ви, ам та ӯр­хатэ̄гум. 
Тамле ка̄ркам, мӯтраӈ нэ̄ хо̄тпа Ха̄льӯст о̄лы. Ам Ксения Ивановнан паща ла̄тыӈ кēтэ̄гум. Пуста̄гыл са̄в та̄л вос о̄лы. На̄й-О̄тыранэ̄н акваг вос ӯргалаве. 
Людмила ТЕТКИНА
