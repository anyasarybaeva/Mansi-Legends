

	Ха̄льӯс район Восыӈтӯр па̄выл школат нэ̄пак ловиньтан колнак о̄лы. Тот Роза Семёновна Новьюхова рӯпиты. На̄н ань э̄лаль тав потре ловиньтэлы̄н. 

	– Ловиньтан нэ̄пак 

	ма̄н са̄в о̄ньщēв. То̄ванакт э̄рнэ нэ̄пак 

	кисмаēв, а̄тим те, школа кӯщай нэ̄в Татьяна 

	Валерьевна та̄ра хасылты, тотавēв. Ня̄вра-мыт ханищтахтан нэ̄пакытыл тыт мыганув, ты ма̄гыс олн ат ойтэ̄гыт. Э̄рнэ тетрадит тай та̄нти ёвтэ̄гыт. 

	Соссаӈ мир урыл нэ̄пакыт о̄с о̄ньщēв. 5, 6 ос 7 классытыт ам ма̄ньщи ла̄тыӈ урок ханищтэ̄гум. Ня̄врамыт ханищтахтуӈкве а̄сты
	нэ̄ныл юи-па̄лт ма̄ньщи ла̄тыӈ урокув ущ о̄вылтылӯв, тав ань факультативыг ла̄ваве. Воссыг ты а̄ти, сакати тох ханищтэ̄гыт.

	Ань йис ня̄врамыт 

	ловиньтан нупыл тэ̄-ланыл а̄тим. Акваг ищхӣпыӈ ут нупыл 

	сунсым ӯнлэ̄гыт. Таима̄гыс ам нэ̄пак ловиньтан колнакт 

	са̄всыр конкурсыт, викторинат ва̄рыглэ̄гум. Сунсэ̄гум, та̄нанылн пӯмыщ, пуссын тыг атхатэ̄гыт, аквъёт ло
	виньтэ̄в, матыр хансэ̄в. Тувыл матарыл мӯй-луптыянӯв.

	– Роза Семёновна, 

	наӈ хо̄т самын патсын?

	– Ам Неремово па̄-вылт самын патсум. Омам Нина Игнатьевна Чукопеликова, ма̄ньщи нэ̄, 1935 та̄лт Кульпас па̄вылт самын патыс. А̄тям Семён Иванович Новьюхов, 1936 та̄лт самын патыс, Неремово па̄вылныл о̄лыс. Омам яныг вит порат 

	ты ма̄н рӯпитаӈкве 

	ёхтыс, а̄тям ёт акван-хо̄нтхатасы̄г, тыт акваг та хультыс. Лов та̄лум ущ то̄влыс, тэ̄н хотталь щалтсы̄г. Ат каӈк

	о̄щсум, акв увщи. Каӈканум ань пуссын а̄тимыт. Увщим Ягримт о̄лы, а̄ти сака хосат тув ва̄нтлыс. Восыӈтӯрт хус арыгтем та̄л фельдшерыг рӯпитас. 

	О̄йкам соссаӈ хо̄тпа-Олег Александрович Лельхов. Мēн нила 

	а̄ги-пыг о̄ньщимēн. 

	Яныг пыгмēн щē-мьяӈыг ēмтыс, китыт пыгмēн онтоловит классын минас. Яныг а̄гимēн атыт классыт 

	ханищтахты, ма̄нь а̄ги-мēн хӯрмит та̄лэ то̄влыс, садикын яланты. 

	Ам юил ялантым Санкт-Петербург ӯст 

	А.И. Герцен нампа университетт ханищтахтасум. 2007 та̄лт культуролог ос ма̄ньщи ла̄тыӈ ханищтан учитель диплом-нэ̄пакыл майвēсум. Ты школат ам 2005 та̄л па̄сныл рӯпитэ̄гум. Па̄вылт о̄луӈкве а̄нум сака ёмас, коны ма̄тэ сыстам, ня̄врамыт ёнгасан ма̄гыс площадкат ва̄рвēсыт. Школав йильпи, яныг спорткомплекс ӯнттувес. Туп таи та̄рвитыӈ – рӯпата а̄тим, са̄в хо̄тпа рӯпата та̄л о̄лэ̄гыт. 

	 

	Роза Семёновна 

	рӯпитан колнакēт хорамыӈ лӯпта са̄в 

	о̄лы. Тав ла̄ви, са̄всыр лӯптат акван-аты, янмалтыянэ, хусапсовыт тӣвырн ла̄кква-ӯнтталыянэ. Ты тэ̄ла сака э̄руптытэ. Со̄ль, 

	щар татем нё̄тнэ̄г сусхатэ̄гыт. Ты я̄тил ма̄ньщи нэ̄квēн ма̄н са̄в ёмас, сымыӈ ла̄тыӈ ла̄вēв. Колта̄глэ со̄тыӈыщ, щуниӈыщ 

	вос о̄лы! Пус ка̄т, пус ла̄гыл!

	Светлана 

	Ромбандеева

	 
