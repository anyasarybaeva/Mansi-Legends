
Ма̄ньлат хо̄тпат ос ня̄врамыт са̄лыӈ сун ӯлтта поргуӈкве, ощща йӣво̄выл кāтыт пувим кит манос ат вēрыста ха̄йтуӈкве, са̄грап пāхвтуӈкве, тыньщаӈ рēпыгтаӈкве, акв ма̄ныл э̄лаль поргуӈкве Якутск ӯст яныгпо̄ль э̄тпос 1-7 хо̄талыт акван-атхатыгласыт. 
Та ӯст Чемпионат ос Первенство ла̄внэ касылыг аквторыг ва̄рыглавесы̄г. Россия янытыл 164 спортсменыт касуӈкве тув ёхталасыт. 
Ма̄н округувныл 24 ня̄врамыт ос ма̄ньлат хо̄тпат тув ялсыт. Та̄н Нефтеюганский, Сургутский, Белоярский, Нижневартовский, Ханты-Мансийский, Ха̄льӯс районытныл ос Сургут, Урай, Нижневартовск ӯсытныл тув во̄выглавēсыт. 
Ма̄хмыт пуссын командат щирыл тот кассыт. Хоты хо̄тпат щар са̄внув щёс са̄лыӈ сун ӯлтта порыгмасыт, са̄г-рапаныл э̄лальнув вущкасасаныл, акв ма̄ныл э̄л порыгмасыт, та ма̄хмыт но̄х та патсыт.  «Чемпионат России» ла̄внэ касылт о̄выл места Красноярский крайныл ёхталам ма̄хмыт висыт. Китыт местал ма̄н округувныл ёхталам а̄гит-пыгыт майвēсыт. Хӯрмит места Ямал ма̄т о̄лнэ хо̄тпат висыт.  
«Первенство России» касылт Якутият о̄лнэ спортсменыт но̄х-патсыт. Китыт местат Ямалныл о̄лнэ хо̄тпат о̄лсыт. Ос хӯрмит места ма̄н округувныл ёхталам ма̄хум висыт. 
Ты касыл щирыл рӯпитан ма̄ньщи хум Олег Хатанев тув о̄с ялыс. Тав ты урыл тох ла̄выс: «Ань йильпи правилат щирыл а̄гит тыньщаӈ рēпыгтаӈкве о̄с ла̄вавет. А̄гиянув о̄выл щёс тох кассыт, то̄ват ёмащакв тыньщаӈ рēпыгтаӈкве ат вēрмēгыт. Тыима̄гсыл китыт  места  висыт». 
Ма̄ньщи ня̄врамыт Якутск ӯсн касуӈкве о̄с ялсыт. О̄выл хо̄талэ̄т Елена Тихонова йӣво̄выл ёт кит вēрыста ха̄йтыс, финишн щар са̄ртын ёхтыгпас ос о̄выл места вис. А̄ги Ха̄льӯс район Саранпа̄вылныл о̄лы, Андрей Дорофеевич Филиппов таве ханищтытэ. 
Мо̄тыт щёс тамле касыл Нижневартовский район Излучинск па̄вылт я̄ӈк на̄тнэ э̄тпост 1-6 хо̄талыт тах ва̄раве.
