
Ханты-Мансийск ӯст о̄лнэ ма̄ньлат пыг Александр Замиралов са̄ӈквылтапыл са̄ӈквылты. Таве Окружной Дом народного твор­чества колт ва̄слум, китыгласлум, э̄рыгсов та̄ныт са̄ӈквылтаӈ­кве хо̄т ханищтахтас. Пыг тох потыртас:
– Ам 2012 та̄лт «Лылыӈ со̄юм» ня̄врамыт ханищтахтын колт ка̄­саласум, ань а̄гирищит ос пыгри­щит татем са̄ӈквылтэ̄гыт, тувыл ам о̄с та̄н ётаныл ханищ­тахтуӈ­кве патсум. Са̄ӈк­выл­та­пыл са̄ӈквылта­нэм тынакт 12 та̄лыг ты ēмтыс. 
Школа а̄стламум юи-па̄лт, ЮГУ колн техно­сферная безопас­ность тэ̄лан ханищ­тахтуӈкве минасум. Ос са̄ӈквылта­пыл ань тыхо̄тал мус са̄ӈквылтэ̄гум, ты тэ̄ла а̄нумн сака мӯсты. Ома­гум-а̄тягум ам ма̄гсылум номтэ̄н ёмас, тэ̄н округ сосса мир, йис о̄лупса­ныл, э̄рганыл-йӣкваныл сака янытлыянэ̄н. 
Ма̄н Курганский об­ласть­ныл о̄лэ̄в, омагум-а̄тягум рущ нэ̄г-хумыг, иӈ ма̄ниг о̄лмум порат Ханты-Мансийск ӯсн ва̄нтл­ысӯв. 
Омам наме Светлана Григорьевна, тав ла̄вме щирыл, ма̄н сосса мир о̄лупса э̄рыгсов та̄ныт хосыт ханищтылӯв, ва̄ӈкве патыслӯв. 
Э̄ргын-йӣквнэ ма̄хум ёт хо̄т-а̄ти яласанэм порат, омам а̄нум акваг ӯритэ, хунь янытлан нэ̄пакыл мивем, тав ща̄гты. То̄ва­накт но̄х-патэ̄гум манос китыт мēстал мивем. Тынакт мēн Алексей Александрович Рещиков ёт Гран-при нампа нэ̄пакыл майвесамēн. 
Александр оматэ Светлана Григорьевна Замиралова о̄с акв-кит ла̄тыӈ ла̄выс:
– Пыгум ма̄ниг о̄лме порат, тамле Дом творчества кол а̄тим о̄лыс, ос матъёмас «Лылыӈ со̄юм» колт сосса хо̄тпат ня̄врамыт ёт рӯпи­тэ̄гыт. 
Ам Алексей Алексан­дро­вич Рещи­ковын са̄в ёмас сымыӈ ла̄тыӈ ла̄вē­гум, тав хосы­тэ̄т пыгум ма̄ньщи ос ханты э̄рыг­сов та̄ныт ва̄ӈкве патыс, э̄руптаӈкве патсанэ, са̄ӈк­вылтапыл са̄ӈквыл­таӈ­кве ха̄сы. Ты та̄л универ­ситет а̄стлы, ос са̄ӈк­выл­тапыл о̄с аквта хольт э̄лаль са̄ӈк­вылты. 
Ты хо̄нтхатыглап ва̄­рум хо̄тпатн ам пӯма­щипа ла̄тыӈ ла̄вēгум. Сосса мир э̄ргыт-йӣквыт э̄лаль вос тотыяныл, ма̄ янытыл о̄лнэ мирн вос ва̄вет.
Светлана РОМБАНДЕЕВА
