
Округ Дума о̄лме порат яныг кӯщаюв Наталья Комарова тув ёхталас. Мирн пēриим ма̄хум нупыл 2014 та̄л сыс ва̄рум рӯпататэ урыл потыртас.

	Тав тох ла̄выс, юи-о̄выл та̄лыт сыс ма̄н округув акваг ёмащаквнув о̄луӈкв патыс. Ка̄сыӈ та̄л 1 млн. квадратный метра са̄вит о̄лнэ кол тыт ӯнттаве. Мо̄лты та̄л – 1 млн. 115 метра са̄вит кол ӯнттыма. Ты метрат пуссын акван те ловиньтаӈкв, акв йильпи ӯсыг ēмты.

	2014 та̄л сыс ма̄нь ня̄врамыт ма̄гыс 22 садик-кол ӯнттувес. Ань очередь а̄тим, ня̄врамыт хӯрум та̄ланыл то̄влын юи-па̄лт та̄ра садикн минэ̄гыт. Ос матах та̄л мины, та колыт то̄ват ат э̄рмыглэ̄гыт. Ань номсахтуӈкв э̄ри, матыр мо̄т рӯпитан кол тот ва̄руӈкв вос ро̄выс. 

	Округ олн мощ юв-ӯрнэ ма̄гыс ань са̄всыр ма̄т рӯпитан кӯщаит мощ по̄хан тēтвēсыт, 22% са̄вит чиновник-хо̄тпат ань кӯщаиӈ ма̄ та̄л хультсыт. То̄ва кӯщаиӈ колыт лап-пантвēсыт. Ты рӯпата таима̄гыс ва̄раве, сака са̄в олн наска̄ссыг 

	ул вос холтаве.

	Са̄в ня̄врамыӈ щēмьят кол ӯнттын ма̄гыс ань ма̄-ло̄мтыл мивет. Ос округув янытыл ты очередин ань 5 со̄тыра арыгтем колта̄гыл хансым о̄лы. Ювле хультум та̄л сыс туп 102 щēмья кол ӯнттын ма̄гыс ма̄-ло̄мтыл майвēсыт. Ань кос ӯсытт, кос па̄влытт арыг ма̄ щар а̄тим. Ты ва̄рмаль щирыл кӯщаит э̄лаль рӯпитаӈкв тах патэ̄гыт. 

	Яныг кӯщаюв потыртаме юи-па̄лт са̄всыр политический партиян хасхатам хо̄тпат таве мощ титыгласаныл. Ка̄сыӈ я̄нас партия  туп тит щёс титыглахтуӈкв вēрмыс. 

	Акв депутат–о̄йка кӯщаювн та̄ра ла̄выс, ань округувт са̄в кол ӯнттаве, акваг та ла̄ваве – 1 млн. квадратный метра ӯнттыма. Ос тамле лю̄ль колыт ӯнттуӈкв ты патвēсыт. Акв подъездыт титса̄ттем квартира ва̄раве, акв этажт - нилахуйплов квартира. Тох колыт ӯнттуӈкв щар ат кос ро̄ви. Тамле 

	йильпи колыт ма̄х
	манувн ат э̄рēгыт.

	Ювле кӯщай нэ̄ тох ла̄выс, манхурип кол ӯнттуӈкв ро̄ви, специалист-хо̄тпат ёмащакв титыглавет. Та̄н ты ла̄вēгыт, хумус ӯнттуӈкв ро̄ви, хумус а̄ти. 

	Валентина 

	Хозумова
