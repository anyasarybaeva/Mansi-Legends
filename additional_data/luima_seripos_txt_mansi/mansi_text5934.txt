
Ханты-Мансийск ӯс «Ма̄-вит ос Э̄лумхо̄лас» нампа музейт акв суссылтап ва̄рыглавес. Тот а̄гирищит-пыгрищит «Легенды Югорской земли» нампа касыл ма̄гсыл по̄слум хурияныл суссылтавēсыт. 
Выставка рēтыӈ ю̄свой э̄тпос 21 хо̄талныл ос ма̄ньполь э̄тпос 21 хо̄талэ мус рӯпитас. А̄гирищит-пыгрищит акв нэ̄пак тармыл та̄ра нила хури ка̄тыл по̄слысыт, рущ ла̄тӈыл та̄н «комиксыг» ла̄вавет.  
Ты касыл «Ма̄-вит ос Э̄лумхо̄лас» нампа музейт рӯпитан ма̄ньщи нэ̄ Наталья Анадеева,  «Новости Югры», «Лӯима̄ сэ̄рипос» ос «Ханты ясаӈ» газетат рӯпитан хо̄тпат пуссын аквъёт щё̄пита̄лсыт. 
Ань китыт касыл ва̄рыглавес. Ня̄врамыт ма̄ньщи, ханты ос ё̄рн ма̄хум мо̄йтыт, пēс пот­рыт щирыл ка̄тыл ху­рит по̄слысыт ос ща̄нь ла̄тӈыл хансуӈкве вēр­мысаныл. Ты та̄л 35 ӯсыт ос па̄влыт о̄лнэ 200 арыгкем ня̄врамыт та̄нки рӯпаныл кēтыг­ласаныл. 
Ты хурит халт жюри-хо̄тпат 35  ёмас, пӯмыщ рӯпата пēри­ясыт. «Новости Югры», ма̄ньщи ос ханты га­зе­тагт рӯпитан хо̄т­пат, ка̄тыл хурит по̄слын финка нэ̄ Санна Хукка­нен, комиксыт по̄слан нэ̄ Анна Воронкова, искусствоведыг о̄лнэ нэ̄ Анна Лебедева, А̄с-угорский институт рӯ­питан нэ̄ Клавдия Ай­васеда ос испанка нэ̄ Ирен Домингес Маркес  жюри-хо̄тпаг о̄лсыт. 

«Новости Югры» газета кӯщай хум Владимир Меркушев ты урыл тох ла̄выс: «Наталья Анадеева ты касыл урыл хунь ла̄выс, то̄нт ам аты номсы­сум, насати таса̄вит ня̄врамыт сосса ма̄хум мо̄йтаныл ос пēс потра­ныл урыл ва̄гыт. Мо̄лты та̄л ва̄рыглам касылн яныгса̄т арыгкем а̄ги­рищит, пыгрищит рӯ­патаныл кēтсаныл. Ты та̄л китса̄т ня̄врамыт хурит по̄слысыт. Ма̄н ты рӯпатат округув 90 та̄лэ то̄влын кастыл акв нэ̄пакн щё̄питаӈкве ном­сэ̄в. Ты э̄рнэ ва̄рмаль ма̄гсыл ань олн кинсэ̄в». 
Ханты газетат рӯ­питан нэ̄ Людмила Гурьева ты касыл щё̄пи­таӈкве о̄с нё̄тыс. Тувыл ханты ла̄тӈыл кēтум рӯпатат суссанэ. Ты урыл тав ла̄выс: «Ань Свердловский областьт о̄лнэ ма̄ньщи ня̄врамыт по̄слум хурияныл тыг кēтыгласаныл. Ам ном­сэ̄гум, ты касыл фести­валиг ва̄руӈкве э̄ри, мо̄т ма̄т о̄лнэ а̄гит-пыгыт рӯпатаныл кēтыяныл ке, о̄выл места виӈкве о̄с вос вēрмēгыт».
Ма̄ньщи ня̄врамыт 15 арыгкем рӯпата кēтсыт. Та̄н халанылт ты а̄гит ос пыгыт но̄х-патсыт: 
7-13 та̄л яныт ня̄врамыт халт: 
– О̄выл места Юлия Герасимова (Саранпа̄выл), Егор Ендырев (Ягрим), Владислав Ермолаев (Югорск ӯс) висыт. 
– Китыт местал Ня̄рихумит па̄вылт о̄лнэ ня̄врамы̄г Владимир Карпенко ос Анна Карсанова майвесы̄г.  

14-16 та̄л яныт ня̄врамыт халт:
– О̄выл местал Светлана Колова (Ханты-Мансийск ӯс), Анна Гындыбина ос Тихонова Анжела, Саранпа̄вылт о̄лнэ а̄гииг, майвēсыт. – Китыт местал Ягримт о̄лнэ ня̄врамыг Татьяна Ефименко ос Макар Мелентьев висы̄г.
Касылт кит-хӯрум ня̄врам акв хури ка̄тыл по̄слуӈкве вēрмысыт. Ты номинацият 7-13 та̄л яныт ня̄врамыт халт о̄выл места Юлия Иванова ос Ева Попова, Саранпа̄вылт о̄лнэ а̄гииг, висы̄г. 14-16 та̄л яныт ня̄врамыт халт о̄выл местал Зинаида Ванюта ос Кристина Хатанзеева майвесы̄г. 
Но̄х-патум ня̄вра­мыт тах янытлавет ос диплом-нэ̄пакыл мӯй­луптавет. Та̄н по̄слум хӯрияныл ма̄н ма̄ньщи газетан тах ва̄риянӯв. Ма̄н, редакцият рӯпи­тан ма̄хум, ня̄врамыт янытлыянӯв ос са̄в ёмас, сымыӈ ла̄тыӈ кēтэ̄в.
Н. АНАДЕЕВА кēтум потыр Людмила ТЕТКИНА ма̄ньщи ла̄тӈыл хансыстэ 
