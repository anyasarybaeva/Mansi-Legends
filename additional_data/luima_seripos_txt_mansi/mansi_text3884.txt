
Ты э̄тпос о̄вылтахтам порат культура департаментыт кӯщай нэ̄ Надежда Казначеева ос «Открытый регион» нампа колт рӯпитан нэ̄г Оксана Макеева ос Жанна Котова ля̄ххал тотнэ хо̄тпат ёт хо̄нтхатыгласыт.

	Та̄н некоммерческий организацият рӯпатаныл урыл потыртасыт. Ань йильпи са̄кконыт щирыл, ты организацият са̄всыр э̄рнэ рӯпата ва̄рнэ̄ныл ма̄гсыл субсидия-олныл мивет.

	Надежда Казначеева ла̄выс, культура щирыл рӯпитан организацият ты олныт ка̄тын-паттын ма̄гсыл нэ̄паканыл та̄н палтаныл вос кēтыяныл. Олныт та̄н касыл щирыл уртыяныл.

	Ты та̄л о̄вылтахтам порат та̄н са̄т млн. солко̄ви тув та̄стыгласыт. Ма̄хум ты олныл са̄всыр ялпыӈ хо̄талыт, концертыт, ня̄врамыт ма̄гсыл ханищтапыт ва̄рыгласыт. Ка̄сыӈ та̄л лӯпта э̄тпост Сургут ӯст яныг ялпыӈ хо̄тал ва̄рыглаве, рущ ла̄тӈыл «Сабантуй» ла̄ваве. 

	Ӯст о̄лнэ са̄всыр мирыт пēс йис ва̄рмаляныл тот суссылтэ̄гыт ос концерт порат та̄нки йӣкваныл йӣквēгыт ос э̄рганыл э̄ргēгыт. Ялпыӈ хо̄тал таима̄гсыл тот ва̄рыглаве, ӯст о̄лнэ савсыр мирыт халанылт юртыӈыщ вос о̄лэ̄гыт ос мо̄т мирыт культураныл вос янытлэ̄гыт.

	Ты э̄лы-па̄лт Сургут ӯс миркол ос культура щирыл рӯпитан ма̄хум ты ялпыӈ хо̄тал та̄н ва̄рыгласыт, ты та̄л некоммерческий организация щё̄пита̄лыстэ. Ты ма̄гсыл та̄н субсидия-олныл та̄стыглавēсыт.

	«Открытый регион» нампа кол кӯщай нэ̄ Оксана Макеева ла̄выс, ма̄н округувт кит со̄тыра арыгкем тамле организация о̄лы. Та̄н яныгхо̄тпатн нё̄тэ̄гыт, мо̄таныт соссаӈ ма̄хум пēс йис ва̄рмаляныл но̄х-во̄рмалтэ̄гыт.

	Пуссын аквъёт та̄н яныг ос э̄рнэ рӯпата ва̄рēгыт, тыи ма̄гсыл та̄н о̄с олныл ойтуӈкве э̄рēгыт. Тувыл са̄в ма̄хум ты нё̄тмил урыл ат ва̄гыт, нэ̄паканыл ты олныт ма̄гсыл ат кēтыглыяныл. Мо̄таныт нэ̄паканыл мӯсхал щирыл щё̄питаӈкве ат ха̄сэ̄гыт.

	Жанна Котова ла̄выс, ты олн-нё̄тмил урыл са̄внув мирыт вос ва̄гыт, ос нэ̄паканыл вос кēтыяныл, ты центрыт рӯпитан хо̄тпат округ янытыл яласэ̄гыт ос ханищтапыт ва̄рыглэ̄гыт. 

	О̄йттур э̄тпост та̄н Советский ос Урай ӯсыгн ялсыт. Во̄ртур э̄тпос хӯрмит щислат Ха̄льӯс районт рӯпитасыт. Интернетыт «Югражданин» нампа ло̄псыт ты ва̄рмаль урыл пуссын хансым о̄лы.

	Тав ос ла̄выс, округ янытыл яласым са̄в ма̄хум ёт та̄н хо̄нт-хатыглэ̄гыт ос потыртэ̄гыт. То̄ват ла̄вēгыт, са̄всыр отчёт-нэ̄пакыт хансуӈкве ат ха̄сэ̄гыт, мо̄таныт са̄в олн виӈкве пилэ̄гыт. Ты ханищтапт та̄н са̄в-сыр проектыт, отчёт-нэ̄пакыт хансуӈкве потыртавет. Ты та̄л оигпан мус 12 районыт ос ӯсыт тамле ханищтапыт тах ва̄рыглавет.
