
Нягань ӯст «Патриот» нампа центр рӯпиты, кӯщаиг тот Игорь Илык о̄лы. Тав 2013 та̄л па̄сныл ма̄хманэ ёт нё̄рн яланта̄лы.  
Ты э̄тпост Россия яны­тыл о̄лнэ мӯй ма̄хум Нё̄ро̄йка сунсуӈкве то­тыянэ. Ты пӯмащ ва̄рмаль урыл тав РИЦ «Югра» нампа колн потыр­таӈкве рēтыӈ ю̄свой э̄тпос 16 хо̄талэ̄т ёхталас.
Ювле хультум та̄лт та̄н нэ̄паканыл грант-олн ма̄гсыл кēтыгласаныл ос но̄х-патсыт, олныл та̄с­тувēсыт. Ань та̄н Россия янытыл о̄лнэ ма̄хум Нё̄ро̄йкан ялуӈкве во̄в­саныл. 
Игорь Илык ла̄выс: «Нё̄рыт сунсуӈкве ма̄н кина по̄слан ма̄хум, бло­гер-хо̄тпат во̄всанӯв. Ма̄­хум Сургут, Новосибирск, Москва, Сочи, Казань, Ханты-Мансийск ӯсытныл ёхтысыт. Рēтыӈ ю̄свой э̄тпос 19 хо̄талэ̄т ты ма̄­хум пуссын Нягань ӯст акван-атсанӯв. Нё̄рн 45 э̄лумхо̄лас минэ̄гыт.
О̄влэ̄т мӯй ма̄хумн Нягань ӯс суссылтылӯв, ӯсув урыл кина ос хурит вос по̄слэ̄гыт. Сосса ма̄­хум ёт та̄н о̄с хо̄нтхатыг­лэ̄гыт, о̄лупсаныл, пēс йис ва̄рмаляныл урыл тах пӯм­щалахтэ̄гыт. 
Аквта хо̄талэ̄т «Нягань­ский ГРС» сунсуӈкве то­тыглыянӯв. Тамле на̄йпос ва̄рнэ яныг станция-капай туп Нягань ӯст о̄лы, мӯй ма̄хум экскурсиял тот тах ва̄рыглавет. На̄й­пос ва̄рнэ ут сунсуӈкве о̄с пӯмащ. 
Ӣтипа̄лаг мӯй хо̄тпат Нягань ӯс миркол кӯщай ёт хо̄нтхатыглэ̄гыт. Ос мо̄т хо̄талэ̄т нё̄рныт нупыл ма̄шинал минэ̄в. Нё̄ро̄йка мус миннэ лё̄ӈхув Ягрим ос Саранпа̄выл та̄ра паты. Нё̄рыт мус то̄ва ма̄хманув снегоходыл ми­нэ̄­гыт, мо̄­таныт ла̄глыл тув ё̄мē­гыт. Та̄н пуссын та̄нки миннэ лё̄ӈханыл кинан по̄с­лы­яныл. 
Мо̄лты та̄л ва̄т са̄грап­нал э̄тпос округув 90 та̄лэ то̄влыс. То̄нт Югра ма̄в йильпи герб ва̄рвес. Ты йильпи по̄с ма̄хум Нё̄ро̄йкан ань тотыяныл ос тот о̄лнэ яныг āхвтас тармыл тах ва̄рияныл.  
Ювле ёхтум порат та̄н­ки по̄слум кинаныл ищ­хӣпыӈ утыт суссылтаӈкве патыяныл. Мӯй ма̄хум нё̄рн таима̄гсыл ань то­тыянӯв, Россия янытыл о̄лнэ мир ма̄в нё̄ранув урыл са̄внув вос ва̄гыт ос ӯщлахтуӈкве тув ва̄тихал вос ёхталэ̄гыт». 
Людмила ТЕТКИНА
