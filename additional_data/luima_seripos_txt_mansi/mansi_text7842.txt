
Санкт-Петербург ӯст «Просвещение» издательстват лильпи нэ̄пак хаснэ ва̄рмаль ква̄лтапаптувес. Минам та̄лыт сыс хансым «Ма̄ньщи ла̄тыӈ» нэ̄паканув мощēртын электронныиг ва̄равет. 
То̄нт ка̄сыӈ ня̄врам ишколат ос юн ищхӣпыӈ ут хосыт такви ла̄тыӈ ханищтаӈкве тах вēрми. Ка̄сыӈ разделыт номт а̄рталан тестыт по̄слым о̄лэ̄гыт, та̄наныл э̄рнэ щирыл ва̄рнэ ма̄гыс нила ответ о̄лы, э̄ри ёмащакв номсахтуӈкве ос э̄рнэ ла̄тыӈ хӯлтуӈкве. 
Ма̄нь таквс э̄тпос о̄выл са̄тыт ты тэ̄ла ма̄гыс Татьяна Мерова, Альбина Станиславец, Раиса Хозумова ос ам Санкт-Петербург ӯсн ял­сӯв, ты хащта̄л ва̄рмалин ханищтахтасӯв.
Издательстват мир нупыл ёмащакв суснэ ос номтыӈ хо̄тпат рӯпитэ̄гыт, та̄н ётаныл кӯстырыг пуссын та̄ра-паттуӈкве ро̄ви ос ханищтаӈкве. Ты рӯпатав коныпал ма̄н ты э̄лы-па̄лт хансум «Ма̄ньщи литература» нэ̄паканув титынтыг-хӯрмиттыг ёма­щакв ловиньтасанӯв, нэ̄­матыр лю̄льсаӈнув тэ̄­лум предложеният та̄н ул вос о̄щсыт. Та̄н о̄с лильпииг ос са̄внувег та̄ратаӈ­кве патавет. Нэ̄пакыт нё̄т­нэт, ёмасыт, нэ̄пак хаснэ хо̄т­панув, писателянув, щар пӯмщиг хансыглам потраныл тув ва̄рим о̄лэ̄гыт.
Санкт-Петербургыт о̄лнэ̄в сыс акв хо̄талт рӯпатав ва̄рмув юи-па̄лт Марина Рачинская ёт ма̄н Лӯима̄, Сибирь ос Дальний Восток сосса мир Ассоциациян ялсӯв. Тот Нина Вейсалова ёт хо̄нтхатыгла̄лсӯв, пӯмща­лахтасӯв, манхурип ва̄р­малит та̄н ва̄рēгыт сосса мир ла̄тӈаныл э̄лаль о̄л­нэ̄­ныл ма̄гыс, ман­хурип проектыт хосыт ань рӯ­питэ̄гыт. Тав ма̄навн по­тыртас «Песни Победы», «Голос Севера» ос «Все­российский этно­диктант» урыл. Ос тамле ля̄ххал хӯлсӯв, ты та̄л яныг таквс э̄тпост Москва ӯст учите­лит ма̄гыс Съезд ва̄раве ос 2023 та̄лыт туи порат сосса мир нэ̄ хо̄тпат ма̄­гыс яныг Форум Санкт-Петер­бургыт паты. Ты ва̄рмаль кастыл ма̄н нэ̄т ма̄гыс гимн э̄рыг хан­суӈ­кве ла̄вв­есӯв. Ос та урыл ла̄вēв: ань Ассо­циация я̄нас колна­кытл майвес. 
Светлана ДИНИСЛАМОВА
 
