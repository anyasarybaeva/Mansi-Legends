
Мо̄лал та̄нки рӯпатаныл ва̄рнэ хо̄тпат Ханты-Мансийск ӯст акван-атхатыгласыт. Та̄н тыт тэ̄нутаныл тыналасыт ос манырсыр пормас ва̄рēгыт, таияныл суссылтасыт. Та порат Белоярский район Касум па̄вылныл акв ханты нэ̄ ёхталас. Ты Нина Кузьминична Тасьманова, тэ̄н о̄йкатэ̄нтыл са̄лы о̄ньщēг. Нэ̄ а̄нумн такви о̄лупсатэ урыл потыртас.

	Нина Кузьминична колта̄глэ ёт йис ма̄т о̄лы. Тав о̄йкатэ наме Николай Павлович Тасьманов, ты хум ща̄няге-а̄щаге ос рӯтанэ пēс йис та̄гыл са̄лы ӯрим о̄лсыт. Николай ты тэ̄ла ма̄ньта̄гыл ёмщакв ва̄гтэ. Таима̄гыс ты ва̄рмаль щирыл э̄лаль рӯпитаӈкве патыс. Ань ты накт тэ̄н яныгса̄ткем са̄лы о̄ньщēг. Э̄кваг-о̄йкаг кит ня̄врам янмалтасы̄г. Яныг а̄гитэ̄н Ханты-Мансийск ӯст рӯпиты, пыгēн ос Касум па̄вылт я̄нас щēмьял о̄лы.

	Тэ̄н йис ма̄тэ̄н Алы Касум па̄выл по̄хыт, нёлолов вēрыстат, о̄лы. По̄х хо̄тпат тот ул вос яласасыт, ма̄тэ̄н та̄ра тэ̄нки нупылэ̄н хансыстэ̄н. О̄йкатэ акваг во̄рт яласы. Са̄лыянэ̄н пӯсас кӣвырт ат о̄ньщиянэ̄н, та̄нкирот во̄рт ё̄мыгтэ̄гыт.

	О̄йкатэ каӈк Александр Павлович о̄с са̄лыт ӯруӈкве нё̄ты. Тав па̄вылт рӯпиты, ка̄сыӈ ӯщлахтын хо̄талт тэ̄н палтэ̄н ёхталы. Юи-о̄выл та̄лытт сака са̄в ма̄колыӈо̄йка во̄рт ё̄мыгтаӈкве патыс. Э̄лумхо̄ласн ат кос нов-хатэ̄гыт, ос ма̄нь па̄сгыт пувумтыяныл. Тӯяг, хунь са̄лыт ущ ӯнттэ̄гыт, то̄нт а̄пщиквет а̄лымēгыт. Па̄сгыт мощ яныгманэ̄ныл порат воссыг юил ёхтуӈкве ат вēрмияныл.

	Нэ̄ ла̄выс: «Тыима̄гыс са̄лы пӯӈув ат са̄вми, аквтаса̄витыг о̄лы. Ань о̄йкам каӈке ёт са̄лыт акваг ӯргалым о̄ньщиянэ̄н. Тэ̄н халэ̄нт пēнтхатым акваг во̄рт яласэ̄г. Ты тэ̄ла урыл охотоведытн ты кос ла̄выгласы̄г. Ос та̄н нэ̄матыр тох ат та ва̄рēгыт. Тэ̄нки ос а̄пщиквет ат новиянэ̄н».

	Пӯсас вāрим о̄лы кос, ос ма̄хум са̄лыяныл намыл лыпащ о̄ньщияныл. Тот ма̄тэ тэ̄пыӈ. Ляпат мо̄т са̄лыӈ мāхум о̄лэ̄гыт. Та хо̄тпат са̄лыяныл о̄с лыпащ ё̄мыгтэ̄гыт, хот ат тыпēгыт. Ка̄сыӈ са̄лы палēт по̄с о̄ньщи, кӯщаянылн та̄ра ханьщавет. Ты коныпал ань та̄н пуссын электронный чипыл, тамле ма̄нь ищхӣпыӈ утыл, ва̄рвēсыт, ловиньтавēсыт.

	Туи порат са̄лыт палмытын ос лё̄мвоитын илямтавет, та̄нки юв ёхтэ̄гыт. Хо̄тыл порат посымыл ва̄рияныл. Э̄типа̄лаг сэ̄квыгнувēг ēмты ос во̄рн тэ̄пъялаӈкве минэ̄гыт. А̄лпыл ювле ха̄йтыл ёхтыгпēгыт, ханьщувлым о̄лэ̄гыт. Коланыл по̄хыт солвал щё̄питасыт, са̄лыт солвал нёлантаӈкве сака таӈхēгыт, таима̄гыс ва̄тихал юв ёхтыгпа̄лэ̄гыт. Нё̄вляныл ул вос пасэ̄гыт, са̄лыт хӯлыл ат тыттыяныл. Комбикормыл о̄с ат майлыяныл, ёвтуӈкве сака тыныӈ.

	Тāн ма̄ныл ляпат па̄влыт о̄лэ̄гыт. Соссаӈ хо̄тпат пӯрлахтын ма̄гыс тāнанылныл са̄лы выгыт, то̄ват ос тэ̄ӈкве ёвтэ̄гыт. Тувыл ка̄сыӈ та̄л ва̄т са̄грапнал э̄тпост са̄лы нё̄выль ва̄рēгыт. Ляпат ӯнлын па̄влытын ос ӯсытын та нё̄вляныл тотыяныл, тот тыналыяныл. Ханты-Мансийск ӯсн ма̄шинал тотыглэ̄гыт. Йильпи та̄л э̄лы-па̄лт тот тэ̄нутпормас тыналан ма̄хум атхатыглэ̄гыт. Са̄лыӈ хо̄тпат ущты ва̄рум нё̄вляныл тув тотыяныл, ма̄хумн молях ла̄кква-ёвтавет.

	Нина Кузьминична ла̄гылн маснэ пӯркат, ва̄ит, ня̄рат ос мо̄т маснут тыналан ма̄гыс ю̄нты. Ӯст о̄лнэ ма̄хум пӯркат акваг кинсэ̄гыт. Тувыл музейт рӯпитан хо̄тпат о̄с матыр пормас во̄вēгыт. Нэ̄ рӯпатта̄л щар ат ӯнлы. Тэ̄лы порат э̄кваг-о̄йкаг са̄лыӈ та̄гыл Советский ӯсн ялантэ̄г. Тот ма̄хум олн ма̄гыс са̄лыӈ суныл тотыянэ̄н. Та ӯсн нё̄выль тыналаӈкве о̄с тотыглэ̄г. Тыщир ты олн сэ̄лым о̄лэ̄г.
