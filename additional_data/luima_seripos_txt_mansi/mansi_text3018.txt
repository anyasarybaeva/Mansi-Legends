

	Наталья Комарова губернаторувн о̄йттур э̄тпос оигпан э̄лы-па̄лт то̄ва кӯщаит акван-атыглавēсыт. Та̄н округувт о̄лнэ ма̄хум  о̄лупсаныл щуниӈыг, со̄тыӈыг вос о̄лыс, ты о̄вылтыт потыртасыт.  Ань  то̄ва рӯпитан ма̄т ма̄хум олныл та̄ра ат ойтавет, рӯпата кӯщаит манаса̄вит солко̄ви а̄рнта о̄ньщēгыт, ты урыл потраныл о̄лыс.


		Ма̄хум рӯпата та̄л хоса ул вос о̄лсыт, округ кӯщаит номсахтэ̄гыт ос са̄всыр тэ̄лат ва̄рēгыт. Таима̄гыс туи сыс са̄внув хо̄тпа рӯпатал хо̄нтвēсыт ос Уральский федеральный округт ма̄н ма̄в мо̄т регионыт халт ва̄рмалянэ ёмасыг ēмтсыт. Ань рӯпата киснэ ма̄хум ма̄гыс та̄л охса сыс 6 со̄тыра 873 рӯпитан йильпи ма̄ та̄стувес. Мо̄лты та̄л 730 рӯпитан ма̄ мощ-щанув о̄лыс. Ты та̄л та̄нки рӯпатал олн сэ̄л-нэ хо̄тпат государство па̄лыл олн-нё̄тмилыл майвēсыт  ос та̄н та̄нки палтаныл акв со̄тыра са̄вит хо̄тпа рӯпитаӈ-кве висаныл. Тамле ва̄рмалит кӯщаитн э̄лаль уральтаӈкве о̄с э̄рēгыт, таквсы порат то̄ва кӯщаит  та ма̄хум арыгтаптыяныл ос та̄н оста рӯпата та̄л хультэ̄гыт.

		Тувыл ма̄хумн олн ойтнэ ва̄рмалит уральтавēсыт. Ты урыл рӯпата ос мир тэ̄ланыл та̄рапаттын Департаментыт кӯщай ва̄ӈын хум Валерий Беспояско ла̄выс: «Ань хӯрумхуйплов рӯпитан ма̄т мир олныл торыӈ ат ойтавет. Та предприятият 41,1 млн. солко̄ви а̄рнтаг о̄ньщēгыт. Ты э̄лы-па̄лт а̄рнтаг о̄лум 87 млн. солко̄ви ойтвēсыт. Ань хо̄т предприятият а̄рнта воссыг ат о̄ньщēгыт, мо̄т нёлолов – па̄ланыл туп ойтсаныл». 

		Ань тыг мус кит со̄тыра онтоловса̄т атпан нупыл нила э̄лумхо̄лас сэ̄лум олнаныл ка̄тн иӈ ат та паттуманыл. Ты тэ̄лат ёмасыг ва̄рнэ ма̄гыс кӯщаит номсахтэ̄гыт. 

		 

		Тамара Мерова

 
