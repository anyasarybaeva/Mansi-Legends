

	Ювле хультум э̄тпос 8 хо̄талныл та̄л оигпанэ̄тэ мус округув янытыл 18 та̄ланыл то̄влум пыгыт армиян вивет. Кӯщаит ла̄вēгыт, ань тыхо̄тал мус са̄в хо̄тпа армият лусытаӈкв ат ка̄сащēгыт, са̄в хо̄тпа хотты ма̄т хот-тӯйтхатасыт, призывной ма̄н ат ёхталэ̄гыт. 


		Ань ты ва̄рмаль та̄ра-паттын ма̄гсыл ма̄н, Ханты-Мансийск ӯст о̄лнэ ля̄ххал тотнэ ма̄хум, Пыть-Ях ӯсн тотыглавесӯв. Тот ӯс ляпат рущ ла̄тыӈ щирыл «сборный пункт» о̄лы. Ӯсныл тув мус атхуйплов вēрыста минуӈкв э̄ри. 

		Тув ёхтумув порат ма̄н ётув «Комитет солдатских матерей» кӯщай нэ̄ Ирина Филипповна Браун потыртас. Тав ла̄выс, тӯяг ос таквсы пыгыт армиян винэ порат тав акваг тув ёхталы, пыгыт ёт потырты. Та̄н ща̄няныл-а̄щаныл тув о̄с ёхталэ̄гыт, ка̄сыӈ хо̄тал э̄типа̄лаг акв щё̄с та̄н ня̄враманыл ёт тот о̄луӈкв вēрмēгыт. 

		Ань ты мус округув янытыл туп 440 ня̄врам армиян вуйвēсыт. Ты э̄тпос оигпанэ̄тэ мус иӈ 1 со̄тыра 700 пыг виӈкв э̄ри. О̄выл пыгыт пуссын Восточный военный округ Хабаровск ӯс нупыл тотвēсыт, та палыт ма̄т лусытаӈкв та патэ̄гыт. Ма̄н тот о̄лмув порат пыгыт Елань нампа военный частин тотвēсыт. Та юи-па̄лт Ульяновский частин тēтвēсыт. 

		Ты армиян винэ ма̄т призывникыт хӯрум-нила хо̄тал о̄лэ̄гыт. О̄выл хо̄талт та̄н та̄ра лēккарытн ёмащакв сунсавет, хо̄псыяныл по̄славет. Та юи-па̄лт та̄н психолог-лēккарн сунсавет, рущит ла̄внэ̄ныл щирыл  «психологический портрет» ва̄раве. Пыг о̄лупсатэ̄т манхурипа,  ищхипыӈ ут хосыт ты ва̄рмаль та̄ра-паттаве. Та юи-па̄лт комиссия ма̄хум ла̄вēгыт, хоты войскыт пыг лусытаӈкв вēрми.

		Пыть-Ях ӯст, пыгыт армиян винэ ма̄т, яныг кӯщаиг Сергей Борисович Коваленко яныг кӯщаиг о̄лы. Тав ты ма̄навн пуссын потыртас. Журналист ма̄хум ёт хо̄нтхатыглан ма̄гыс тав ётэ казак хум ёхталас – Артём Николаевич Еремеев. Ма̄н округувт «Обь-Иртышское казачье общество» о̄лы, та̄н округ янытыл рӯпитэ̄гыт. Артём Еремеев Сургут ӯст о̄лнэ казакыт халт кӯщаиг о̄лы. Та̄н ты та̄л ущты призывной ма̄т рӯпитаӈкв патсыт. 

		Ты хум ла̄выс, мо̄лты та̄л са̄в офицер ос прапорщик хо̄тпа по̄хан тēтвēсыт. Ань пыгыт армиян винэ порат военный хо̄тпа ат то̄вылхаты. Таима̄гыс ты казак-ма̄хум тув нё̄туӈкв во̄ввēсыт.

		Полковник хум Сергей Коваленко ла̄выс, казакыт та̄нанылн сака ёмащакв нё̄тэ̄гыт. Та̄н пыгыт ёт а̄лпыл зарядка ва̄рēгыт, рат щирыл ёмащакв ё̄муӈкв ханищтыяныл. Армият хумус лусытаӈкв э̄ри, та̄н ётаныл ты урыл потыртэ̄гыт

		Э̄лаль ты кӯщай ла̄выс, ань армиян винэ пыгыт пуссын ёмас частит лусытаӈкв таӈхēгыт. То̄ват «Президентский полкын» во̄вхатэ̄гыт. Ос 2008 та̄лныт ка̄сыӈ та̄л тӯяг туп атхуйплов хо̄тпа тув виве, «ВДВ» ма̄н - налыман хо̄тпа, «специальный назначение» ма̄нва̄т нупыл ат хо̄тпа. Таквсы нэ̄мхотьют тув ат виве.

		С. Коваленко, полковник о̄йка, ань о̄лнэ та̄рвитыӈ пора урыл тох ла̄выс: «Ань ты йист ка̄сыӈ яныг ос ма̄нь военный частит акваг «боевой готовностит» о̄лэ̄гыт. Кос хоталь пыгыт ань лусытаӈкв вос тотавет, та̄н армиян са-ка э̄рēгыт».

		 

		Валентина Хозумова

		 


	 
