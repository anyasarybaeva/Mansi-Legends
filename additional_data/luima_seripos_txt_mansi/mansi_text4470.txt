
Округувт 2004 та̄л па̄сыл «Семья года Югры» касыл ва̄рыглаве. Щēмьят ма̄гыс ат номинация о̄лэ̄гыт ос ка̄сыӈ колта̄гыл хо̄т касуӈкве патэ̄гыт, та̄нки пēриēгыт.
Ты та̄л 20 са̄всыр районытт ос ӯсытт о̄лнэ 49 щēмьят та̄нки халанылт кассыт. О̄влэ̄т та̄н номинацият щирыл сусвēсыт ос тувыл хотьютаныл но̄х-патыс, та̄н Россия янытыл о̄лнэ касылн кēтавет.
Та оигпам са̄тыт Нефтеюганск ӯст округувт атхуйплов но̄х-патум щēмьят янытлавēсыт. Мо̄лты та̄лт ты ӯсныл о̄лнэ щēмья но̄х-патыс, ань таима̄гыс мо̄т щēмьят каснэ ма̄гыс пуссын тув ёхталасыт. Та̄наныл округ кӯщай нэ̄ Наталья Комарова янытласанэ ос мӯйлупсал мисанэ. Ты та̄л «Семья года Югры» Ивановыт колта̄гыл ла̄ввес. Та̄н Ханты-Мансийск ӯст о̄лэ̄гыт ос та̄нки яныг рӯтаныл о̄вылтыт нэ̄пак хассыт.
«Аборигенная семья» акв номинация о̄лы, тот ань хо̄т щēмьят та̄нки халанылт кассыт. Ты та̄л Кондинский район Шугур па̄вылт Ирина ос Марк Шивторовыг но̄х-патсы̄г, китыт места Ха̄льӯс район Восыӈтӯр па̄вылт о̄лнэ Собяниныт висыт, хӯрмит местат Нижневартовский район Варьёган па̄вылныл о̄лнэ Казамкиныт о̄лсыт. Ос Ха̄льӯс район Хулюмсӯнт па̄вылныл о̄лнэ Мерцаловыт «Многодетная семья» нампа номинацият мӯйлупсал майвēсыт.
Тувыл Шивторовыт щēмья «Сельская семья» номинация щирыл российский касылт э̄лаль касуӈкве ла̄ввēсыт. Ты коныпал Ханты-Мансийск ӯст о̄лнэ кит щēмьяг «Многодетная семья» ос «Семья — хранитель традиции» номинацият касуӈкве о̄с минэ̄г. Та̄нанылн сымыӈ ла̄тыӈ ла̄вēв, ёмщакв вос щё̄питахтэ̄гыт ос тувыл яныг мӯйлупса вос тотэ̄гыт.
