
Ты э̄тпост 21 хо̄талэ̄т Ха̄льӯс район Саранпа̄вылт са̄лыӈ ма̄хум касуӈкве акван-атхатыгласыт, тот «71 Олимпиада» о̄лыс. Ты ялпыӈ хо̄тал Ха̄льӯс район миркол, «Саранпаульский»  совхоз ос па̄влыӈ миркол ва̄рыгласыт. Ты э̄лы-па̄лт са̄лыӈ ма̄хум 2013 та̄л кассыт. Ты та̄л  Саранпа̄вылн са̄в мӯй мир ялпыӈ хо̄талн ёхталасыт.

	Сакв я̄ ва̄тат са̄т ё̄рнкол тӯщтыглавēсыт. Тот мӯй ма̄хум ня̄рнё̄влил тыттувēсыт ос исум ща̄ил айтвēсыт. Ка̄сыӈ хо̄тпа тот са̄лыӈ нё̄выль, хӯл, пил, ла̄хыс ос мо̄т са̄всыр тэ̄нут ёвтуӈкве вēрмыс.

	Са̄лыӈ ма̄хум Ха̄льӯс район кӯщай Владимир Фомин янытласанэ. Тав ла̄выс: «На̄н ань 71 олимпиадан касуӈкве ёхтысын. Тамле ялпыӈ хо̄тал акваг тыт Саранпа̄вылт ва̄рыглаве. Ка̄сыӈ са̄лыӈ хо̄тпа ё̄рыл вос пинаве, са̄лыянын вос молях ха̄йтэ̄гыт».  Ты юи-па̄лт тав «Саранпаульский» совхозт рӯпитан хо̄тпат янытлан нэ̄пакыл мӯйлуптасанэ. Ма̄ньщи ма̄щтыр нэ̄ Тамара Егоровна Гындыбина о̄с янытлан пищмал майвес. Тав хус арыгкем та̄л совхозт са̄всыр маснут ос сувенирыт ю̄нтым рӯпиты. Ты юи-па̄лт са̄лыӈ ма̄хум касыланыл та о̄вылтавес. Та̄н са̄всыр щирыл кассыт, са̄лы сун тармыл лю̄лим, ёсал ос мо̄т щирыл та̄нки халанылт кассыт. 

	Григорий Хозяинов  ма̄ньлат хум са̄лыянэ щар молях ха̄йтсыт тав мо̄т хо̄тпат халт но̄х-патыс ос о̄выл места вис. Тав «Газ-промТрансгазЮгорск» па̄лныл «Бураныл» майвес. Мо̄т касылт Василий Ромбандеев но̄х-патыс, о̄с «Буран» вис. Мо̄т касылт но̄х-патум са̄лыӈ ма̄хум ос са̄всыр тыныӈ мӯйлупсал майвēсыт. 

	Анатолий Валей «Саранпаульский» совхоз кӯщаиг о̄лы, тав ла̄выс, ты та̄л 25 са̄лыӈ хо̄тпат касуӈкве на̄лув ва̄глысыт. Та̄н халанылт щар яныг хо̄тпа 54 та̄лэ то̄влыс ос щар ма̄ньлат пыг туп 17 та̄лэ то̄влыс. Итипа̄лаг са̄лыӈ хо̄тпат ос мӯй ма̄хум концерт сунсуӈкве ос йӣквуӈкве во̄виньта̄лвēсыт. 

	 

	Людмила Теткина

	 
