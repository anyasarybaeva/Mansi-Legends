
Ма̄щтыр хум Дмитрий Алексеевич Прибыльнов Тобольск ӯст о̄лы. Тав ётэ Ханты-Мансийск ӯст о̄лум суссылтапт хо̄нтхатыгласум, потрамасум, ва̄рнэ тэ̄латэ урыл китыгласлум. Дмитрий Алексеевич тох ла̄выс:
– Ам Тобольск ӯсныл ёхтысум, тот «Сибирская бронза» нампа ма̄щтырлан колнак о̄ньщēгум, 2002 та̄лт пӯнсыслум. Та колт ам са̄всыр пормасыт ва̄рēгум – финно-угорский мирыт пēс йис потранылт ла̄вылтан ӯйхулыт ху­рияныл щё̄питэ̄гум, экс­педициятыт хо̄нтым пēс пормасыт щирыл йиль­пи хурит ва̄рēгум, тувыл Тобольск ӯсув ма̄гыс сы­ре-сыр памятникыт ма̄щ­тырлэ̄гум.
– Дмитрий Алексеевич, наӈ ты тэ̄лан хо̄т ханищтахтасын?
– Свердловск ӯст ар­хитектурный институт о̄лы, тот дизайн нам­па факультетт ханищтах­тасум. Ты тэ̄лан институт а̄стламум юи-па̄лт вуй­хатасум, 1993 та̄л па̄с­ныл щаквщēгум. То̄нт Тобольск ӯст музей-заповедник колт ам наука щирыл рӯпитан мӯтраӈ ма̄ньлат ма̄хум ёт ва̄йхатасум, та̄н ётаныл рӯпитасум. То̄ваныл ань намыӈ-суиӈ хо̄тпат – Анд­рей Головнёв, Игорь Белич, Елена Перевалова. 

 
Са̄в ёмас тэ̄ла а̄нумн Александр Вешкурцев суссылтас, тав кēрныл матыр-а̄ти ва̄ри, пēс пор­масыт йильпииг щё̄пи­тыянэ. Анатолий Литви­новын ма̄нь пормасыт ва̄руӈкве ханищтавēсум, тав ювелирыг рӯпиты. Ка̄тыл по̄слын, йӣвныл ос лувныл са̄всыр пор­масыт ма̄щтырлан хум Гавриил Хазов палт йӣв ос лув ёт рӯпитаӈкве ханищтахтасум. Та̄н ёта­ныл лов та̄л щаквщисум, тувыл ма̄щтырлан кол­нак амти ва̄руӈкве номыл­матсум.
– Ма̄н ма̄ньщи мирув о̄вылтыт матыр о̄с щё̄­питэ̄гын?
– Са̄в пормас ва̄рēгум. Кос тыт, кос ма̄н ма̄вт о̄лнэ мир сосса ма̄хум урыл сака мат са̄в ат ва̄­гыт, на̄н пēс наканын, йис потранын о̄с янгыщ ат ва̄ганыл. Ма̄ньщи ос ханты мирыг халт Мощхум ос янгуй урыл акв тамле йис потыр о̄лы: Янгуй хо̄т ла̄гыл о̄ньщас, пēлпыщ яласас, нэ̄мхотьютн юил-ёхтуӈкве ат вēрмувес. Мощхум таве хӯрум э̄т, хӯрум хо̄тал ня̄влыстэ, акв ма̄т юил-ёхталастэ, кит ла̄глаге хот-са̄грапасаге. Та па̄сыл янгуй туп нила ла̄гыл о̄ньщи. 
 

Янгуй ос мо̄т ӯйхулыт, пēс порат о̄лум пормасыт ам ань йӣвныл, кēрныл ос совныл ва̄риянум. Ка̄­сыӈ пормас ва̄рнэм э̄лы-па̄лт, тав урēт нэ̄пакт по­тыр ловиньтэ̄гум, хурит сунсыглэ̄гум, ва̄нэ хо̄тпат китыглыянум. Пēс йис о̄лупса о̄вылтыт наука щирыл рӯпитан учёный ма̄хум са̄в хансэ̄гыт, ма­тыр-а̄ти та̄ра-паттэ̄гыт. То̄­ванакт экспедицияныл хо̄н­тым пормасыт тотэ̄гыт, тувыл та̄наныл мӯсхал щирыл ханищтыяныл, хотьютн о̄щвēсыт, маныр ма̄гыс ва̄рыглавēсыт. 
– Наӈ пормасанын ма̄­хумн ань улпыл ва̄вет, ёвтавет?
– Пӯмщалавет, ёвтавет, то̄ва ва̄рнутанум нас мӯйлуптыянум. То̄ва пор­масанум «Тобольский кремль» колт ос «Тю­рем­ный замок» колнакт ка̄­салаӈкве ро̄ви, тув мисанум, то̄ванум ос тот о̄лнэ ла̄пкат тыналавет. 
Ты рӯпата сака пӯмыщ. Ам номсэ̄гум, ка̄тыл ва̄рнэ утанум та̄ра Тобольск ӯст ос Югра ма̄т о̄лнэ ма̄хум мощ ва̄ӈкв патэ̄гыт, пēс йис порат ты ма̄т сосса мирыт хумус о̄лсыт, маныр урыл номсысыт, хотьют янытласыт, э̄руптасыт. 

Светлана Ромбандеева   
