
Ма̄-вит ос во̄р ка̄сыӈ ма̄т ӯргалаве, ты торыг са̄в мир рӯпиты. Потрум ань «Белоярский лесхоз» кол урыл мины. Тот о̄с са̄в ка̄ркам ма̄хум во̄р ӯргалэ̄гыт, ма̄-вит сыстамтэ̄гыт.
Ты колт рӯпитан нэ̄г ёт потрамасум – Елена Сергеевна Токарева йӣ­в­ыт янмалтан инженерыг рӯпиты, Ирина Евгеньевна Вихрева ос Полноват­ский лесни­честват пуӈк­тоты. Елена Сергеевна тох потыртас:
– «Белоярский лесхоз» кол рӯпататэ 1992 та̄лт о̄вылтавес. То̄нт Ха̄льӯс район кит районыг ва̄р­вес – Ха̄льӯс ос Белояр­ский районыг. Нила та̄л овумлас, ма̄хманув о̄с акв организация щё̄пи­тасыт, «Белоярский лес­хоз» намаясаныл. 
Тувыл ты лесхоз хӯрум участко­вый лесничестваг уртвес, та̄н ань тох ла̄вавет: Казымское, Полноватское ос Лыхминское. Ма̄тэ 4 миллион са̄вит гектар. 
Лесхозувт (хӯрум лес­ничестват ёт) 30 хо̄тпа рӯпитэ̄гыт. Ма̄н ань ка̄сыӈ рӯпатат хольт тэ̄ланув государственный зада­ният щирыл щё̄питыянӯв. Округ янытыл акв план о̄ньщēв, тэ̄ланув тув сунсым ва̄риянӯв.
Ам йӣвыт янмалтан тэ̄ла палт пуӈктотэ̄гум. Ущ тэ̄лнэ йӣвыт ма̄гыс ма̄ щё̄питэ̄в, пēс йӣвыт хот-атыянӯв, тувыл ущ ма̄н ӯнттыянӯв. Ка̄сыӈ та̄л во̄рт 50 са̄виттем гектар янмалтэ̄в. 
– Рӯпатант матыр та̄рвитыӈ тэ̄ла ēмталы?
– Таи пилыщмаӈ, хунь во̄рт на̄й пēламлы, во̄ркве щараве. Ма̄н о̄лнэ ма̄вт туп акв лё̄ӈх о̄лы, ма̄ши­натн во̄р тӣвырн хосан минуӈкве сака рӯпатаӈ. Таима̄гыс вертолёт во̄вēв, на̄й хоргын ма̄т витыл нумыл со̄сантавет. Ты та̄л районувт мо̄рсыӈ ма̄т на̄й но̄х-пēламла̄лыс, Ха̄льӯс район ма̄тэ сака щарвес, маттем та харыгтавес.
Ос таи та̄рвитыӈ, ма̄­хум о̄лнэ ма̄наныл, ӯщлах­тын ма̄т ат ӯргалыяныл – порс мори па̄хвтэ̄гыт, кумыскат ра̄тэ̄гыт, то̄ват а̄ращаныл лап ат ха­рыг­тыяныл, тох оссувлыяныл. Тамле ма̄т э̄лнаӈ ма̄н ма̄нти сыстам­та­санӯв, юи-о̄выл та̄лытт са̄всыр организациятт рӯпитан ма̄хум нё̄туӈкве во̄винь­та̄лыянӯв. Ань татем ёмас, кӯпнитыг ēмтыс.
– Хуритт ня̄врамыт по̄слым о̄лэ̄гыт, на̄нан улпыл о̄с нё̄тэ̄гыт?
– Атхунь нё̄тэ̄гыт. Полноват па̄вылт школь­ный лесничество о̄лы, 2000 та̄л па̄сныл рӯпиты. Тот са̄в та̄л Нетунаев о̄парищ намыӈ нэ̄г-хумыг рӯпитасы̄г, ня̄врамыт ёт ма̄навн нё̄тсы̄г, ань пенсиян минасы̄г.
Ты хуритт 1970 та̄лыт па̄сныл рӯпитам ма̄хум по̄слым о̄лэ̄гыт. Мо̄лты порат лесхозув 30 та̄лэ то̄влыс, ты кастыл пēс хурит акван-атсанӯв, ты тэ̄лав намаяслӯв «Лента времени».
Ка̄сыӈ та̄л «Огонь – враг леса» касыл щё̄­пи­та̄лэ̄в, щар ма̄к ёмас хурит по̄слын а̄гири­щит-пыгрищит яныт­лыянӯв, мӯйлупсатыл майлыянӯв. Хурияныл колнор онтсыл но̄х-тагата̄лыянӯв, мирн вос ка̄салавет. 
Ам о̄влэ̄т школат рӯ­питасум, история урок ня̄врамытн ханищтасум. Тувыл лесхозын патха­та­сум, о̄йкам о̄с тыт рӯпиты, ма̄шинал яласы, тыт 15 та̄л ты рӯпитымēн. Во̄рн ва̄тихал ялантэ̄в, рӯпитэ̄в, сыстам лылыēпыл лыл­тэ̄в. Ам номсэ̄гум, ма̄н ва̄рнэ тэ̄лав о̄лнэ ма̄вн ос ты ма̄т о̄лнэ мирн па̄рыс тоты, таима̄гыс рӯпатам сака э̄руптылум.
Светлана РОМБАНДЕЕВА
