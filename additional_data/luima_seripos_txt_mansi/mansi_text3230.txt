

	Сӯкыр э̄тпост  «То̄рум Маа» нампа музейт рӯпитан хо̄тпат о̄с акв  пӯмыщ суссылтап ва̄рсыт. Таве «Вязаный сундучок-корневатик» намтысаныл. Тот Ханты-Мансийскат о̄лнэ кит музеигн атым пормасыт мӯй ма̄хумн суссылтавет. Мо̄танэ тыи «Ма̄-вит ос Э̄лумхо̄лас» нампа музей. То̄ват сака хосат Белоярский, Ха̄льӯс, Сургутский ос Нижневартовский районытыт акван-атвēсыт. 


		Тēранакыт сагуӈкве соссаӈ ма̄хум йис та̄гыл ханьщувласыт. Пēс по-рат са̄всыр пормасыт та̄нки ва̄рсыт. Ма̄н ма̄вт са̄всыр йӣвыт, лӯптат яныгмēгыт. Ос хантыянув, ма̄ньщиянув ӯльпа та̄рыт а̄рталаманыл юи-па̄лт  тēранакыт ва̄руӈкве ханьщувласыт. Ощща ля̄м йӣвыт ӯльпа та̄рыл акван-сагвēсыт Ты та̄рныл сагим утыт та̄кыт, хоса ат саквалэ̄гыт, кӣвырн пиннэ тэ̄нутыт молях ат сакēгыт ос ма-тыр пормасыт са̄в та̄л тот о̄ньщуӈкве ро̄ви. Ты о̄вылтыт ма̄навн Ирина Ксенофонтова, «То̄рум Маа» музейт рӯпитан нэ̄, потыртас, ӯльпа та̄рыл ос ощща ля̄м йӣвыл ва̄рим хусапыт суссылтас.

		Ты утыт халт щар пēсыг акв тēранак ос а̄ны о̄лсы̄г. Ты пормасы̄г «Ма̄-вит ос Э̄лумхо̄лас» нам-па музейт рӯпитан хо̄т-патн ӯргалым о̄ньщавēг. Тэ̄н тув Ло̄пмус па̄вылт о̄лум ма̄щтыр хумн Пётр Ефимович Шешкинын мӯйлуптавесы̄г. Пēс ма̄хманув тамле а̄нын ня̄нь пинтласыт. Хусап кӣвырт тай са̄всыр тэ̄нутыт о̄щвēсыт.  

		Соссаӈ ма̄хманув яныг хусапанылт ла̄гыл маснут ю̄нтнэ кот о̄щсыт. Тот кот хот ат саи, витн ат ёсаве. Лё̄ӈхыт хотталь миннэ̄ныл сыс пормасыт тув пинтлысаныл ос тащир мо̄т ма̄н тотыгласаныл. Акв сагим хусапт ра̄кт а̄ныт мо̄т ма̄н тотыглавēсыт. А̄ныт ат сакваласыт, нэ̄мат лю̄ль ат ēмталас. Тамле хусап Ха̄льӯс район Саранпа̄вылныл Тамара Савельевна Ва-нюта (Вьюткина) музейн суссылтаӈкве мистэ. 

		Ань ӯльпа та̄рныл тēранак ва̄руӈкве мо̄рсыӈ хо̄тпа ха̄сы. Хусапыт хоты йӣвныл ва̄равет, хунь щё̄питавет о̄с ва̄ӈкве э̄ри. Ӯльпа та̄рыл сагим тēранакыт нот палыт о̄ньщуӈкве вēритэ̄гыт. Ос матыр сагуӈкве тыи сака та̄рвит рӯпатаг о̄лы. Са̄ртын ты рӯпата туп хум хо̄тпат ва̄рсыт. Ань юи-о̄выл та̄лытыт нэ̄ хо̄тпат ос ва̄руӈкве ханьщувласыт. 2000 та̄лт «То̄рум Маа» музей рӯпитан хо̄тпат тēранак сагнэ ханищтап ва̄рыгласыт. То̄нт Нижневартовский район Варъёган па̄вылныл Ульяна Фи
		липповна Иуси, Полина Васильевна ос Тамара Михайловна Казамкиныг ёхталасыт. Та̄н тē-ранак урыл потыртасыт ос ма̄хум та̄рныл сагуӈкве ханищтасыт. Ты суссылтапыт та̄н ва̄-рум утаныл о̄с о̄лэ̄гыт. Ва̄рнутаныл о̄вылтыт ос ма̄нь кина по̄слым о̄лы, тав тот о̄с суссылтавес. 

		Ты пӯмыщ суссылтап, на̄н тув сунсуӈкве ялэгы̄н ке, на̄нки са̄внув ва̄ӈкве патэгы̄н. 

		Тамара Мерова

		 

 
