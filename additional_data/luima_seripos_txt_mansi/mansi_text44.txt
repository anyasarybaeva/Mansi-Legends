
 
Ӯйхул янмалтан, хӯл алыщлан хо̄тпат Ханты-Мансийск ӯсн сапра̄нин акванатыглавēсыт. Та̄н 2012 та̄л сыс хумус рӯпитасыт, та урыл потыртасыт.
Ӯйхул янмалтан ва̄рмаль ма̄гсыл округув ак­ваг са̄в олн холты. Ювле хультум та̄лт бюджетныл акв миллиард арыгкем солко̄ви хансыглавес. Ань «Развитие агропромыш­ленного комплекса, заго­товка и переработка дико­росов в ХМАО-Югре до 2015 года» нампа яныг програм­ма рӯпиты. Ты хосыт ӯйхул янмалтан ма̄хум нё̄тавет.
Александр Киселёв, природный ресурс депар­таментыт рӯпитан хум, та урыл потыртас, 2012 та̄л сыс манаса̄вит тон­на хӯл тыт пуввес, манху­рип хӯл тэ̄нутыг ва̄рвес. Манаса̄вит щаквит посвес, мис нё̄выль, са̄лы нё̄выль тыналавес. Та та̄лт ӯйхул янмалтан 57 йильпи ферма рӯпитаӈкве о̄вылтахтасыт. Та̄н пуссын ты программа щирыл нё̄тавет ос субси­дия-олныл ойтавет.
Соссаӈ ма̄хум общи­нат о̄с тувыл нё̄тавет, та̄н хӯл алыщлан, ӯйхул янмалтан, пил ва̄тнэ ос ла̄хыс атнэ ма̄гсыл грантолныл мивет. Сельский хозяйстват рӯпитан хо̄тпат ёмащакв кос рӯпитасыт, тувыл ань тыг мус иӈ са̄в та̄рвитыӈ ва̄рмаль о̄лы. Ты урыл кӯщай хум таи ла̄выс: «Округувт ань нила со̄тыра арыгкем э̄лумхо̄лас ӯйхул янмалтэ̄гыт, хӯл алыщлэ̄гыт. Таи туп лю̄ль, та̄н тамле та̄рвитыӈ рӯпата ва̄рим, мощща олн сэ̄лэ̄гыт. Ма̄ньлат хо̄тпат па̄вылн минуӈкве ос ты рӯпата ва̄руӈкве ат ка̄сащēгыт. Ос мо̄т та̄рвит, тыт лӯима̄т ӯйхул тыттын ма̄гсыл са̄всыр комбикорм мо̄т ма̄ныл тыг тотуӈкве э̄ри. Ты хосыт нё̄выль тыныӈнувег ēмты». Сэ̄мыл охсар янмалтан предприятие урыл кӯ-щай тох ла̄выс. Та̄н мӯсхалыг рӯпитаӈкве о̄с ат вēрмēгыт. Охсар сованыл тынта̄л э̄лаль тыналыяныл ос охсар янмалтаӈкве, тыттуӈкве са̄в олн э̄ри. Тыил олн сэ̄луӈкве щар ат вēрмēгыт. Ма̄н округувт туп Белояр­ский район Касум па̄вылт ос Кондинский район Шу­гур па̄вылт о̄лнэ совхозыгт сэ̄мыл охсарыт янмалта­вет. Хӯрум частный пред­приятие ты рӯпата о̄с кос ва̄рēгыт. Та̄н о̄с торыӈ щирыл олн сэ̄луӈкве ат вēрмēгыт.
Са̄всыр районныл ёхталам хо̄тпат та̄нки рӯпатаныл ос та̄рвитыӈ ва̄рмаляныл урыл кӯщаит э̄лыпа̄лт потыртасыт.
