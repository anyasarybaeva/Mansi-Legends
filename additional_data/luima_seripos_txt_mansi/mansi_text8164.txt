
Ха̄льӯс районт тэ̄лы лё̄ӈхыл яласан сыс Денис Вынгилев «То̄рум А̄щ ла̄тыӈ» проектэ ёт ма̄нь па̄влыӈ школатн о̄с ялыс. «Онлайн-переводчик с озвучкой мансийского языка» ищхӣпыӈ утэ урыл ос хумус тав ётэ рӯпитаӈкве э̄ри, тав ма̄хумн тот потыртас. 
Тав Саранпа̄выл ос Кульпас школагн, Ло̄пмус ос Кимкъясӯй ма̄нь ня̄в­рамыт ханищтахтын шко­лагн щалтсас. Ма̄ньщи ла̄тыӈ ханищтан ня̄вра­м­ыт ос та̄н ётаныл рӯпи­тан хо̄тпат ёт ва̄йхатас. Ётыл Санкт-Петербург ӯсн минас ос тот А.И. Герцен нампа университетт ха­нищтахтын а̄гит-пыгыт ёт хо̄нтхатыглас. 
Тув ялум тэ̄ланэ урыл Денис Вынгилев китыгласлум, тувыл маныр ва̄руӈкве э̄лаль номсы, та урыл тав тох потыртас:
– Ам ань ва̄рнэ тэ̄ла­нум пуссын ёмщакв э̄лаль минэ̄гыт. 2018 та̄лныл ва̄рум ищхӣпыӈ утыт ма̄ньщи ла̄тыӈ тол­мащ­лан ло̄псув ма̄­хумн сус­сылтылум. Ты рӯпа­тав хосыт ань 5 со̄тыра ма̄ньщи ла̄тӈыт рущ ла̄тӈыг толмащлым ка̄са­лавет, тувыл хум хо̄тпа манос нэ̄ хо̄тпа турсуил хӯнтамлаӈкве ро̄вēгыт. Ла̄тӈыт пуссын Е.И. Ром­бандеева хансум сло­варь-нэ̄пакныл ловинь­та­вēсыт.
Ань компьютерт манос щēпт о̄щнэ телефонытт ма̄н щё̄питан веб-при­ложенияв хумус рӯпиты, тамле тэ̄лат ма̄хманувн суссылтэ̄гум. 
О̄влэ̄т ты программав ка̄сыӈ хо̄тпа такви щēпт о̄щнэ телефонэ̄н ва̄ритэ ос тувле нупыл сунсым рӯпиты. Ня̄врамыт молях ханищтахтэ̄гыт, матыр ла̄тыӈ кинсуӈкве ла̄вē­гын, та̄н тув хансыяныл ос та̄ра хо̄нтыяныл. 
Ва̄им, та̄н щēпт о̄щнэ телефонын ханьщувлым о̄лэ̄гыт. Яныг хо̄тпат я̄нас ханищтаӈкве э̄рēгыт, то̄ванакт тулё̄влыл мо̄т клавиша понигтэ̄гыт ос хот-тыпылтахтэ̄гыт. Тувыл а̄латы хот-по̄йтэ̄гыт, э̄лаль кисхатуӈкве пилэ̄гыт. 
Ма̄н ты веб-приложе­ние ва̄рнэ̄в порат кисхат­нэ тэ̄лат кӯпнитыг кос ос ка̄сыӈ хо̄тпан торгамта­нэ̄г щё̄питасанӯв. Тувыл та̄наныл ханищтан ма̄гыс кина-охса по̄слыслӯв. 
Ты рӯпатав ва̄рнэ̄в юи-па̄лт ма̄н ань ма̄ньщи предложеният акван-атыянӯв ос ищхӣпыӈ утувн хансыянӯв ос хӯнтлын ма̄гыс ла̄виянӯв. То̄нт э̄лумхо̄лас са̄внув ма̄ньщи ла̄тӈыт хӯнтам­лы, торгамтыянэ ос та̄на­ныл номуӈкве патыянэ. 
Рӯпатав э̄лаль тотнэ ма̄гыс ос э̄рнэ щирыл ва̄­руӈкве, ва̄им, са̄в олн э̄рыс. О̄влэ̄т ты рӯпатав ма̄н ма̄нки сэлнэ олнытыл ва̄­руӈкве о̄вылтаслӯв, ётыл ущ олн-нё̄тмил хо̄нтсӯв. Ос проектыт а̄нумн нё̄тнэ хо̄тпат олныл ойтсанум. Ам номсытемт, ты проект хосыт мо̄т сосса мирыт халт ма̄ньщи ла̄тыӈ ханищтан накыт ань щар о̄вылт о̄лэ̄гыт.
Денис са̄в ма̄хум ёт хо̄нтхатыгламе юи-па̄лт ань ты тэ̄латэ ма̄гыс э̄с­гувес. Ма̄хум ла̄вēгыт, ань ищхӣпыӈ утыт ща̄нь ла̄тыӈ ханищтан ло̄пс та̄нанылн сака э̄ри. Та̄н ань ты ло̄пс ва̄тихал сунсыглыяныл ос тох ла̄тыӈ ханищтэ̄гыт. 
Ксения Ануфриева, А. И. Герцен нампа уни­вер­ситетт ханищ­тахтын а̄ги, тох хансыс: «Ищхӣпыӈ ут хосыт ма̄ньщи ла̄тыӈ ханищтан нак щар ёмас тэ̄лаг о̄лы. Ам школат ханищтахтамум порат пēс словарь-нэ̄пакыл майлувēсум, нэ̄пакыл пуссын о̄с ат то̄влавēв. Тувыл а̄гирищит-пыгрищ­ит хоса кисхатэ̄гыт. Ань сунсэ̄н, такем ёмас, ка̄сыӈ хо̄тпа такви щēпт о̄щнэ телефонэ̄т ма̄ньщи ла̄тыӈ толмащлан ло̄пс о̄ньщи. Тав щирēтыл кӯпнитыг рӯпитаӈкве ро̄ви. Тот са̄в ла̄тӈыт хӯнтлэ̄в, то̄ват хурил по̄слувēсыт. Ань ты ма̄хум рӯпатаныл ос э̄лаль вос тотнуваныл». 
Тувыл та университетт уральский ла̄тӈыт ха­нищтан колт кӯщаиг о̄лнэ нэ̄ Марина Дмитриевна Люблинская тамле ла̄тыӈ хансыс: «Лингвистика ханищтан тэ̄латыт «То̄рум А̄щ ла̄тыӈ» проект сака пӯмщалавес, тав ма̄ньщи ла̄тыӈ ва̄нэ ма̄гыс ос ёмщакв потыртан щирыл мӯсхалыг ва̄рвес. Ма̄н ань мо̄т сосса мирыт акв тамле толмащлан ут щё̄питан ма̄гыс аквъёт рӯпитаӈкве потыртахта­сӯв».
Тамара МЕРОВА
