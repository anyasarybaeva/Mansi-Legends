
Ка̄сыӈ та̄л сӯкыр э̄тпос хӯрмит ӯщлахтын хо̄талэ̄т Россия янытыл во̄р ӯргалан хо̄тпат ялпыӈ хо̄таланыл ва̄рыглаве, рущ ла̄тӈыл «День работников леса» ла̄ваве. 
Ты та̄л янытлан хо̄тала­ныл сӯкыр э̄тпос 17 щислат о̄лыс. Ты кастыл округувт рӯпитан во̄р ӯргалан ма̄хум рӯ­пата­ныл урыл потыртаӈкве Ханты-Мансийск ӯст ты э̄тпос 14 хо̄талыт акван-атхаты­гласыт, рущ ла̄тӈыл сапра̄нияныл «Югорский лесной форум» намаим о̄лыс. 
Ань недропользова­ние департамент па̄лныл 14 лесхозыт ос 24 ма̄-вит-ӯргалан ма̄т, заказ­ни­кыт рӯпитэ̄гыт. Во̄р ос ма̄-вит ӯргалан хо̄тпат та̄нки ва̄рмаляныл урыл потыртаӈкве ты яныг сапра̄нин округ янытыл ёхталасыт. 
О̄влэ̄т та̄н «совет лес­ничих» сапра̄нит на̄й ха­рыгтан тэ̄ла урыл потыр­тасыт. Ка̄сыӈ тӯяг ос туи сыс са̄в во̄р на̄ин ё̄саве, ма̄хум о̄лнэ ма̄н на̄й ул вос ёхты, во̄р ӯргалан хо̄тпат тӯяг ка̄сыӈ па̄выл ос ӯс по̄хат мувлахи ма̄ хилыяныл, ма̄нь йӣвыт хот-са̄грияныл. Лесхозыт рӯпитан хо̄тпат ла̄всыт, округув сака яныг, акв ма̄т тӯйт са̄ртын толы ос ма̄ то̄самыг ēмты, мо̄т ма̄т я̄ӈк на̄тнэ э̄тпос оигпан порат толуӈкве туп о̄выл­тахты. Округ янытыл ты рӯпата акв порат ва̄руӈ­кве та̄н ат вēрмēгыт. 
Сапра̄нит недро­поль­зование департамент кӯщай ва̄ӈын хум Егор Збродов пуӈктотыс. Тав ма̄хум ёмащкв хӯнт­лы­санэ ос ла̄выс, ты рӯпата хоты порат ва̄руӈкве э̄ри, та̄н тах номсахтэ̄гыт. 
Ос акв тэ̄ла урыл та̄н потыртасыт, ка̄сыӈ па̄выл по̄хыт порсаня о̄лы. Ты порс акван-атнэ ма̄т ань «Юграэкология» нампа организация нупыл хас­вēсыт. Тувыл лесхозыт рӯпитан хо̄тпат порсанят э̄лаль уральтыяныл. Егор Михайлович ла̄выс, ты организацият рӯпитан хо̄тпат тамле ма̄т ураль­таӈкве ань та̄нки тах патэ̄гыт. 
Потраныл оигпан  юи-па̄лт во̄р ӯргалан ма̄хум хара ма̄н минасыт, ӯль­пат, на̄ӈкыт ос мо̄т ма̄нь йӣвыт пуссын аквъёт ӯнттысыт.
Округ янытыл ёхталам хо̄тпат КВЦ «Югра-Экспо» колт та̄нки я̄нас кол­накыт щё̄пита̄лсыт, са̄всыр хурит, нэ̄пакыт, ка̄тыл ва̄рим пормасыт сус­сылтасыт ос рӯпата­ныл урыл мирн потыр­та­сыт. 
Евгений Платонов Нижневартовский лес­хозт са̄в та̄л рӯпиты. Хум ла̄выс: 
– Ма̄н ка̄сыӈ та̄л тыг яныг сапра̄нин ёхталэ̄в. Ӯргалан ма̄в сака яныг, рӯпата са̄в о̄ньщēв. Юи-о̄выл та̄лыт са̄в ма̄ на̄ин ё̄саве, ань во̄р уральтаӈ­кве акваг ялантэ̄в. Тувыл лесни­чествав тув мус яныг, ты туи на̄й тэ̄нэ  ма̄н ялуӈкве ат вēр­мы­сув. Пилотыт ла̄в­сыт, тув ялнэ ос ювле ёхтын ма̄гсыл керосин ат товыл­хаты. Тамле на̄й лап-харыг­таӈ­кве сака та̄рвит. Тувыл ма̄н лес­ничествавт ма̄-во̄й но̄х-винэ са̄в ком­па­ният рӯпитэ̄гыт, сосса щēмьят во̄раим, хӯл алыщлым, са̄лы ӯрим о̄лэ̄гыт. Та̄н ётаныл о̄с са̄в рӯпата о̄ньщēв.
Белоярский районт «Нумто» ма̄-вит ӯргалан ма̄т кӯщаиг Людмила Матвеева о̄лы. Тав ты сапра̄нин о̄с во̄выглавес. Кӯщай нэ̄ ла̄выс: 
– Ма̄н ка̄сыӈ та̄л во̄р ӯргалан хо̄тпат янытлан хо̄тал кастыл тыг ёхта­лэ̄в. Ма̄хманув ма̄-вит ӯргалэ̄гыт, ты тэ̄ла урыл мирн ва̄ӈкве о̄с э̄ри. «Нумто» ма̄-вит ургалан ма̄в 26 та̄л рӯпиты, хо̄т ты ӯргалан ма̄в о̄лы, ман­хурип рӯпата ва̄рēв, то̄ват щар ат ва̄гыт. Тахо̄тал сыс са̄в ня̄врамыт, ма̄нь­лат хо̄тпат тыг ёхталасыт, ма̄нки рӯпатав урыл та̄­нанылн потыртасӯв.
Во̄р ӯргалан ма̄хум ялпыӈ хо̄таланыл кастыл ка̄ркамыг рӯпитан хо̄тпат ты сапра̄нит янытлан нэ̄пакыл майвēсыт. 
Людмила ТЕТКИНА
