
Ханты-Мансийск ӯст округ здравоохранение Департамент колт ля̄ххал тотнэ ма̄хум акван-атыглавēсыт. Ань округув янытыл пусмалтан ва̄рмаль палт ма̄к яныг кӯщаиг Александр Вячеславович Филимонов о̄лы. Ты хум китыглавес, ма̄н ма̄вт пусмалтан ва̄рмаль манхурипаг о̄лы, ма̄хум пусмалтан ма̄гыс олн то̄вылхаты ман а̄ти. На̄н ань э̄лаль тав потре ловиньтэлы̄н:
– Ма̄н, округт о̄лнэ ма̄хум, э̄лы хо̄талув урыл номсуӈкве вēрмēв. Ты ма̄гыс олн о̄ньщēв. Пӯльницанувн са̄всыр тыныӈ оборудованият ва̄тихал ёвтыглэ̄в, йильпи пӯльницат ӯнттэ̄в, округувн номтыӈ лēк-карыт во̄вēв, рӯпата олныл мӯсхал щирыл ойтуӈкве вēрмиянӯв. Россияв янытыл воссыг нэ̄мхотты область ман округ тох ат о̄лы, тыса̄вит олн ат о̄ньщи.
Округувт ма̄хум янгыщ давление а̄гмыл савалэ̄гыт, кēлпаныл келпта̄рс хосыт мӯсхал щирыл овуӈкве ат вēрми. Ущ самын патум са̄в ня̄врам а̄тимыг ēмты. Хо̄псы ос бронхиальная астма а̄гмыл о̄с сака са̄в хо̄тпа савалы. Са̄в наркоманыт о̄лэ̄гыт, вина айнэ ос хохса хартнэ хо̄тпа о̄с са̄в. 
Описторхоз ос туляремия а̄гмыл сака са̄в хо̄тпанув а̄гмыӈыт. Ма̄н тыт ань хӯлыӈ ма̄т о̄лэ̄в, таима̄гыс описторхоз а̄гмыл ма̄хманув ēмтэ̄гыт. Ты сака пилыщмаӈ а̄гм, ма̄йт ӯйитын щалтаве, тувыл рак нампа а̄гмыл э̄лумхо̄лас та ēмты. Тамле а̄гм пусмалтаӈкве та̄рвитыӈ, хо̄тпа хоса пыл ат савалы, а̄тимыг та ēмты. Ты а̄гм пусмалтаӈкве э̄ри, ма̄йт ӯйит алуӈкве э̄рēгыт. Ты а̄гм щирыл Россияв янытыл ма̄н о̄выл местат хансым о̄лэ̄в. Ам номсытēмт, ма̄ янытыл ма̄н о̄с о̄выл местан хаснувēв. 
Са̄в ма̄хум ма̄шинал яласан порат лё̄ӈхыт холэ̄гыт. Ты о̄с сака пилыщмаӈ ва̄рмаль. Тамле ма̄т са̄в ня̄врам порсы, то̄ват ос лылыӈ та̄гыл хультэ̄гыт те, а̄гмыӈ-мосыӈыг ēмтэ̄гыт. 
Мир пусмалтан ма̄гыс, ма̄н округт о̄лнэ лēккарыт ёт яныг рӯпата ва̄рēв. Ма̄нь па̄влытыт о̄лнэ пӯльницат ань пуссын лап-пантыянӯв, ма̄хум туп хо̄тыл тот пусмалтавет. Ос матыр та̄рвитыӈ а̄гм та̄ра-паттаве те, хо̄тпа яныг лēккарыӈ ма̄н тотаве, тот мӯсхал щирыл уральтаве, пусмалтаве. 
Тамле пӯльницатын номтыӈ лēккарыт во̄вуӈкве э̄рēгыт. Лēккар хо̄тпа ма̄нь па̄вылн ёхтуӈкве ка̄сащи те, тав акв миллион солко̄вил ойтаве, о̄лнэ колыл миве. Ма̄нь хо̄тпа ман яныг хо̄тпа ты э̄лы-па̄лт хо̄т рӯпитас ман а̄ти – ты нупыл сунсуӈкве ат патэ̄в. Ма̄к таи, ань хо̄тпа рӯпитаӈкве вос тахнув ос рӯпататэ ёмащакв вос ва̄гтэ. Округув янытыл ка̄сыӈ пēс пӯльница пēнтсыл, йильпи пӯльница ӯнттэ̄в, иӈ налыман нупыл ат пӯльница ӯнттын щирыл о̄лы.
Округт о̄лнэ я̄тил тыныӈ ма̄хум, матыр а̄гмын сумыллы те, лēккар палт та̄ра минэ̄н, уральтахтэ̄н. То̄ванакт пилыщмаӈ а̄гм ущ суйтнэ̄тэ порат та̄ра-паттаве те, пусмалтаве, хо̄тпа э̄лаль о̄с са̄в та̄л о̄лы. Пуссын пуста̄гыл о̄лэ̄н!
 
Светлана РОМБАНДЕЕВА
 
