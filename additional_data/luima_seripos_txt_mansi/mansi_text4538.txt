
Восыӈтӯр па̄выл ляпат яныг тӯр-капай о̄лы, рущ ла̄тӈыл тав ла̄ваве – Ванзетурский сор. Ты тӯр палытэ 17 вēрыста. 1970-ит та̄лытт тот сака ёмас рӯпата ва̄руӈкв о̄вылтавес, та тӯрт ма̄нь хӯлыт янмалтаӈкв патвēсыт.
Тувыл матах та̄лн ты рӯпата ёл-по̄илтта̄лвес. Ань юи-о̄выл та̄лытт тот хӯлыт янмалтаӈкв о̄ста патвēсыт. Александр Бориславович Поляков ат та̄л кӯщаиг тот о̄лы. Ань ты та̄л лӯпта э̄тпос о̄выл хо̄таланэ̄т са̄в ма̄нь хӯл та тӯрн та̄ртвес. Ты урыл кӯщай хо̄тпа ам титыгласлум, тав тох потыртас:
— Ка̄сыӈ тув о̄вылтахтын порат ма̄н са̄в ма̄нь хӯл ты тӯрн та̄ртыянӯв. Ты рӯпата уральтан ма̄гыс са̄в кӯщай хо̄тпа ма̄н палтув ёхталы. Ань ты та̄л 70 млн са̄виткем ма̄нь хӯл тыг тотвес. Ты сорх ос писъян хӯлквет. Та̄н татем ма̄ньрищит, туп саманыл на̄ӈкēгыт. Ты э̄лы-па̄лт па̄вылт о̄лнэ хум хо̄тпат хӯлпыт тот ӯнтталасыт, сорт, хулюмхул ос мо̄т хӯлыт пувсаныл, та̄н ма̄нь хӯлквет юв ул вос тэ̄ганыл.
Ань ам ётум са̄т хо̄тпа рӯпиты, та̄н туп мощщан рӯпитаӈкв вуйлавет. Тэ̄лы та̄н тӯрт о̄с хӯлпыт ӯнтталэ̄гыт, яныг хӯлыт пувияныл. Ты пувим хӯлыт Ха̄льӯсн рыбокомбинатн тотавет. Ты рӯпата ва̄рнэ ма̄гыс хумыт тувыл ты олныл ойтавет.
Туи сыс тӯрн та̄ртым хӯлквет мощ яныгмēгыт. Та̄н тит-хӯрум э̄тпос сыс 5 см янытыг ēмтэ̄гыт. Тувыл ос я̄н та̄наныл та та̄ртыянӯв. Тыи ма̄гыс тӯрув ос я̄в акван-о̄лтым о̄лэ̄г, тот тēрныл яныг ут ва̄рима, тав рущ ла̄тӈыл «шлюзыг» ла̄ваве. Тав акваг лап-пантым о̄лы, туп во̄ртур э̄тпост ма̄н таве па̄лыг-пӯнсылӯв, ты яныгмам хӯлквет тӯрныл я̄н та та̄ртыянӯв.
Александр Бориславович титыгласлум, ты ма̄нь хӯлквет хотыл тотавет. Хум ювле ла̄выс, хӯл по̄рныл Тобольск ӯст янмалтаве. Тувыл машинал Приобье мус тотавет. Приобье па̄вылныл та̄н катерыл Восыӈтӯр па̄вылн та тотавет, ты катерт «живорыбица» нампа яныг утыт о̄лэ̄гыт. Ущты по̄рныл нэ̄глум ма̄нь хӯл-квет тот о̄ньщавет. Тот витэ сака сыстам, хӯл-квет аквтуп я̄т уигтэ̄гыт. Тувыл Восыӈтӯрт тит-хӯрум э̄тпосн яныг тӯрн та та̄ртавет.
Мо̄лты тув о̄вылтахтам порат 65 млн (сорх — 63 млн, писъян — 1,9 млн) арыгтем ма̄нь хӯл та тӯрн тартвес, ты та̄л са̄внув — 70 млн. Хӯл хунь мощ яныгми, тав Тагт я̄н та мины. Тох ты сорт ос писъян хӯлыг Ха̄льӯс районт са̄вмалтавēг.
Ты хум хо̄тпа во̄выслум, такви урēтыл мощ вос потырты. Тав ла̄выс, Луганск ӯсныл о̄лы. Ма̄н округувн 1989 та̄лт рӯпитаӈкв ёхтыс. Пуровск ӯс ӯнттуӈкве комсомол тэ̄ла щирыл тēтвес, тот ты тав э̄кватэ ёт акван-хо̄нтхатасы̄г.
Э̄кватэ ма̄ньщи нэ̄, наме Вера Егоровна Тасманова. Тэ̄н нила ня̄врам янмалтасы̄г, та̄н ань пуссын са̄всыр ма̄тт я̄нас о̄лэ̄гыт. Та̄нти ня̄врамыӈыг ēмтсыт. Ань э̄кваг-о̄йкаг лов апыг о̄ньщēг. Ты яныг колта̄гыл пус ка̄т, пус ла̄гыл э̄лаль вос о̄лы. Ня̄врамыт о̄паныл хольт хӯл янмалтаӈкв вос ханищтахтэ̄гыт, ос ма̄н я̄нанув ущпылнэ̄г хӯлыӈыг вос ēмтэ̄гыт.
