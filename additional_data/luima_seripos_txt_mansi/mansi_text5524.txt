
Ханты-Мансийск ӯст «То̄рум Маа» музейт  рӯпитан хо̄тпат «Югорская Долина» нампа колныл мо̄т колн рӯпитаӈкве ва̄нтлысыт. На̄н ань та̄наныл Комсомольский ӯсхулы 30 номер о̄щнэ колэ̄т хо̄нтуӈкве вēрмияны̄н.
Ты норкол ӯс котиль ма̄тэ̄т ӯнлы, тав на̄й харыгтан хо̄тпат ма̄гыс пēс порат 1934 та̄лт ӯнттувес ос ӯсыӈ мирн «Пожарная каланча» ла̄ваве. Ётыл йильпииг щё̄питавес, ос конытэ тох ва̄рвес, аквтупмат норыл ӯнттым кол.
Музейт рӯпитан ма̄хум ань во̄ртур э̄тпосныл та колн ва̄нтлысыт. Ты коланылт та̄н йильпи суссылтапыт щё̄пи­таӈ­кве патэ̄гыт ос тув мӯй ма̄хум тах во̄вияныл. Ань пормасаныл иӈ ла̄щал хотталь-а̄ти ла̄кква-ӯнттыяныл, э̄рнэ нэ̄паканыл ём­щакв ва̄рияныл. Кол ёмас ищхӣпыӈ утыл щё̄питаве, на̄й кēр­ква̄глыт пēнтавет. Ос суссылтап ва̄рнэ кӯмыскаӈ хусапыт ёмщакв тӯщтавет.
Та сыс музейт рӯпитан хо̄тпат пēс ва̄рмалит ханищтан ма̄гыс та̄нки рӯпатаныл э̄лаль тоты­яныл, пēс о̄щнэ пор­масыт о̄вылтыт матыр та̄ра-паттэ̄гыт ос нэ̄пакн хансыяныл. Та̄наныл  ханищтанэ̄ныл юи-па̄лт та̄н щаквщин ханищ­тапыт щё̄пита̄­лэ̄гыт. 
Янгыщ тамле ханищ­тапаныл та̄н «То̄рум Маа» кант ва̄рыглыяныл.  Тот сосса ма̄хум «Уринэ̄ква хо̄тал», «Э̄тпос пӯри» ос «Ворщик хо̄тал» порат мӯйлэ̄гыт, та рӯпитан ма̄наныл Собянина ӯс­хулыт о̄лы. Хантыт, ма̄ньщит пēс о̄лупсаныл о̄вылтыт потыртан порат мӯй хо̄тпат экскурсиян тув тотыглавет.
Ма̄нь таквсы э̄тпос «То̄рум Маа» музей намхо̄таланыл о̄лы, то̄нт та̄н ка̄сыӈ та̄л мӯй­луптым пормасытыл йильпи суссылтап ва̄рē­гыт. Ты коныпал та̄н мӯйлупса о̄с пирмай­тэ̄гыт. Тамле ва̄рмаляныл та̄н «Дары и дарители» намтсаныл. Мощēртын та̄н ма̄хум тув во̄вияныл ос та порат ты ва̄нтлум коланыл о̄выл щёс сус­сылтыяныл.
Яныг таквс э̄тпост кит ма̄ньщи намыӈ-суиӈ хо̄тпаг Анфиса Михайл­овна Хромова ос Юван Николаевич Шесталов урыл суссылтап щё̄пи­т­э̄гыт. Пēс э̄ргыт э̄лаль тотнэ нак урыл Ха̄льӯст о̄лнэ нэ̄ Любовь Василь­евна Кашлатова ханищ­тап ва̄ри тах. Тувыл яныг таквс э̄тпос нилыт хо̄талт Россия янытыл «Ночь искусств» нампа ва̄рмаль о̄лы. Хотьют ка̄сащи, тув вос ёхталэ̄гыт. 
Ва̄т са̄грапнал э̄тпост музейт нэ̄пак ловинь­тан колнакēт ма̄хум Николай Михайлович Садомин хансум потранэ урыл потыртаӈкве во̄ва­вет. Ты ма̄ньщи о̄йка о̄лмет «Паща рума!» ща̄нь ла̄тӈыл ёмас потыр хансыс. Ос «Лӯима̄ сэ̄рипос» газетан ля̄х­халыт кēтыглас.
Ань пуссын ва̄рнутыт сака пӯмщит, та̄наныл сунсуӈкве, потрыт хӯнт­луӈкве ты коланылн щалтсуӈкве тах во̄вавēн. 
