
Ты э̄тпос атхуйплов щислат Ханты-Мансийскат о̄лнэ ма̄хум са̄выӈпа̄лэ  «Югра-Классик» колын щалтсуӈкве тахсыт. Ка̄тыт билет о̄щнэ ма̄хум молямтахтым тув щалтсыт, мо̄таныт кон мо̄т хо̄тпат халт ё̄мыгтасыт ос арыг билет китыгласыт. Та э̄типа̄лаг тот «Тэ̄лы пора КВН» касыл ва̄рыглавес. Ханты-Мансийск ӯсн нила команда ёхталасыт, тыи: «Союз» Тюменский областьныл, «Парапапарам» Москваныл, Сборная физтеха Долгопрудный ӯсныл ос Астраханский ēрныл Камызяк ӯсныл мӯй хо̄тпат. Та̄н пуссын хӯрум касылыт ощхуль  ва̄рим та̄нки халанылт кассыт. 
Жюри-хо̄тпаг тот Государственный Думат рӯпитан депутат Леонид Симановский, округ Дума кӯщай Борис Хохряков, телевидениет рӯпитан хум Вячеслав Смуров, чемпионыг о̄лнэ боксёр Руслан Проводников ос Мариинский театрыт э̄ргын нэ̄ Ольга Кондина о̄лсыт.
Ка̄с ва̄рнэ ма̄хум халт «Союз» командат акв нэ̄ туп о̄лыс, мо̄т команданылт нэ̄ хо̄тпа ёныг пыгытн ёнгувēсыт. Ань Камызякыт палт акв та̄лква хум сака пӯмащиг ощхуль ва̄рыс. Акв касыл ва̄рнэ порат «Парапапарам» намаим пыгыт залныл кит а̄ги во̄виньта̄лсыт. Тэ̄натэ̄н турсуил са̄всыр суит ва̄руӈкве э̄рыс, тыи а̄ви хумус щихыртым па̄лыг-пӯсхаты, матыр са̄ӈлатым ёл-паттаве ос са̄всыр э̄рыгсовыт. Ма̄хум маткем тот та мовиньтасыт. Тувыл «Разминка» касылыт хоты хо̄тпа матыр китыглаӈкве ка̄сащи, такви микрофонын ла̄вуӈкве вēрмыс. Ос щар ощмарыӈ ла̄тӈаныл ма̄гыс та̄н хотты командан мӯстысыт, тувыл мӯйлупсал (футболкал) мӯйлуптавēсыт. 
Тамле пӯмащ  ва̄рмалит аквта щёс молях оигпасыт. Ма̄хум са̄в мовиньтасыт, ёмащакв ӯщлахтасыт. Камызяк ӯсныл ёхталам пыгыт ва̄рум ощхуляныл жюри ос пуссын ма̄хмытн сака мӯстысыт, та̄н но̄х-патсыт. Китыт местан «Парапапарам» ос «Союз» командаг пēриявесы̄г. Долгопрудный ӯсныл ёхталам пыгыт хӯрмит места висыт.
 
