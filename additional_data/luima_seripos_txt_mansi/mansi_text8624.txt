
Галина Петровна Самбиндалова ёт мēн 1990 тāлыт пāсныл вāйхатуӈкве патсумēн, то̄нт тав Ягрим пāвылт пыгаге ёт о̄лыс, рӯпитас. Тав яныгмам пāвлэ – Алы-Няхлыӈ пāвыл. Ань, хосат тāгыл, нэ̄ Ня̄хщамво̄льт о̄лы. Ты хо̄тал мус кāсыӈ тāл такви пāвлэ̄н ялантāлы.
Номилум, акв щёс мēн тав ётэ Хулюмсӯнт пā­вылт мāнь тēрхāприщин тāлсумēн, тит мāнь «Ве­те­рок» моторыг хāпын тагатасмēн, Тāгт пāвылн титсāт вēрыста палытын та минмыгтасмēн. То̄нт тāланмēн янгыг ат о̄лсыт, таимāгыс нэ̄матарныл ат хурахласмēн, ӯльпаӈ мāт пāкв атсумēн, карыс сӯйт сӯйпил вāтсумēн, ты­хал нясыл хӯл алыщлас­мēн. Лё̄хмēнт рущ э̄р­гыт э̄ргысамēн, турман э̄т котильт Алы-Няхлыӈн ущ ёхтысамēн. Тот о̄лнэ хо̄тпан ты кос э̄т хӯлуӈкве лāвсавесмēн, ат кāсащас­мēн. Э̄лаль минмыгта­мумēнт, мощ пилуптавес­мēн… 
Ты потыр та урыл но­мыл­матаслум, Галина Петровна сака тāксар хо̄тпа, нэ̄матарыл ат пилы, вā­руӈкве тахмаям вāр­малянэ пус­сын ёма­сыг тэ̄­лэ̄гыт. Пот­рум тав лильпи вāрмале урыл паты – туризм урыл. Ты тэ̄лан нэ̄ 2014 тāлт вуй­ха­тас. То̄нт тав пыге, Алек­сандре, пред­при­нимателиг патхатас, Тāгт я̄ хосыт туристат тотыг­лаӈкве тахмаяс. Галина Петро­вна Тимофей Кон­стантино­вич Самбинда­лов о̄йкатэ ёт та тāл пāс­ныл туристат ёт рӯпи­таӈкве патсы̄г. Сāр­тын ты ма̄хум мāгыс тāн хā­пыт, палат­кат, хуйнэ хӯргыт, āнысā­ныт, я̄ хосыт ялнэ рēгыӈ маснутыт ёвтсыт. Саран­хāпытл мā­хум Алы-Нях­лыӈ пāвылн, то̄ванакт Во̄лиӈ-я̄н тотыг­лаӈкве патсаныл. Ёхталан ма̄хум, ты сāвыӈпа̄лэ хум хо̄тпат, хӯл няслуӈкве Челя­бинсканыл, Екате­рин­бургныл, Тюмень­ныл, Нижний Тагилныл тыхо̄­тал мус ёхталэ̄гыт. То̄ва­ныл ёт татем юрщхата­сыт, кāсыӈ тāл тāн Ня̄х­щам­во̄льн Сам­бинда­ло­выг палт ёхталэ̄гыт. 
Ты тāлыт сыс иӈ мо̄т мāн хӯл няслын хо̄тпат тотыглавет, Тāгт я̄ хосыт алгаль лё̄ӈханыл о̄с о̄лы­глы. Мӯйлын ма̄хум ань Яныг­пāвыл тāра Мāнья­сӯнт пāвылн тотыглавет, тувыл ос Няйс я̄ хосыт яныгсāт вēрыстан алгаль ялантэ̄гыт. 
Ань акв-тит лāтыӈ туризм урыл хансэ̄в. Та хо̄тпат, хотьютыт Тāгт я̄н минуӈкве тахмаē­гыт, Галина Петров­нан свонитэ̄гыт, тав тāна­нылн товлыӈхāпын биле­тыт ёвты. Хотьют ло̄ӈ­халь минуӈкве кāсащи, тāнанылн Советский ӯсныл Хулюмсӯнт мус билетыт ёвтавет, тот Тимофей Константино­вич ос Александр мāхум ӯрияныл ос лōӈхаль тотыяныл. Хотьют алгаль минуӈкве таӈхи, тāна­нылн билетыт Ня̄хщам­во̄ль мус ёвтавет. Сāт хо̄талын мāхум ӯщлах­туӈ­кве то­тыглавет, сāт хо̄тал сыс ялнэ тынэ – хус со̄тыра солкови. Тэ̄нут ос хӯл алыщлапыт кāсыӈ турист такви­нāтэ̄н такви тоты. Ӯщлахтын мāт мā­хум палаткатыт о̄лэ̄гыт. 
Мāн Галина Петровна титыгласлӯв, тāрвитыӈ ман āти ты рӯпата вāруӈ­кве. Тав лāвыс: «Мāнавн ты рӯпата вāруӈкве пӯм­щиг о̄лы. Сāв мир ёт вāй­хатэ̄в, сāв юрт о̄ньщēв. Туристатн ёмас ӯщлахтын мāгыс Няхлыӈ пāвылт мāн лильпи пувлынкол ос тэ̄нут пāйтнэ кол ӯнтты­сӯв, тувыл ос яныг саран­хāп вāрылтасӯв. 
Кāсыӈ хо̄тпан, хунь ювле минмыгтэ̄гыт, мӯй­лупса щё̄питэ̄в, нё̄лыг лэ̄г (сэ̄мыл āхвтас) ман сāккар ёт пāйтым морых мыгӯв. Мāхум, мā-витыт ӯщлахтаманыл мāгыс, сāв ёмас лāтыӈ лāвēгыт, э̄лаль ōс ёхталаӈкве таӈ­хēгыт. Ёхталэ̄гыт. Туристаг о̄луӈкве, улпыл, о̄с сака пӯмыщ, тāн хунь няслэ̄гыт, хӯл те пувēгыт, по̄слах­тэ̄гыт, тувыл хӯланыл акв ювле, я̄н, тāратыяныл. Ты урыл номтум сака ёмас. Ёхталэ̄н мāн палтув, мāн мā-витанув сака нё̄тнэ̄т!»
Мāн ос лāвēв: «Я̄тил Галина Петровна! Мāн миранув мāгыс тамле хащтāлнув вāрмалин – туризман, нāнан ос нāн палтын ёхталан хо̄тпатн щāгт вос тоты!»
Светлана ДИНИСЛАМОВА
