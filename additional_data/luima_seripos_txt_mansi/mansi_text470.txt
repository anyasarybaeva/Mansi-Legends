
Сӯкыр э̄тпос 26-28 щислат Мордовия ма̄т Саранск ӯст Россият о̄лнэ финно-угор махум атыт съездын атхатыгласыт. Тув са̄в ма̄ныл 214 делегат ёхталасыт, ты коныпал наблюдателиг пēриим 96 хо̄тпа о̄лсыт, ос во̄виньта̄лым яныг кӯщаит манос учёныит - 25 хо̄тпа о̄лсыт, ты халт Финляндияныл, Венгрияныл, Эстонияныл ёхталасыт.Атхатам мир потраныл финно-угор мир урыл о̄лыс, ос хумус акв ма̄т,  Россият, о̄лнэ мирыт юртыӈыщ, акван-нё̄тхатым вос о̄лнувыт.  О̄выл ла̄тыӈ М. Магометов ла̄выс, тав В.В. Путин щё̄питам ла̄тӈе ма̄хумн ловиньтас. 
Президентув тамле ла̄тӈыт ты тēтыс: "Финно-угор мирыт са̄в ёмас ва̄рмалит наукат, образованият, искусстват 
Россияв ма̄гыс ва̄рēгыт. Та̄н о̄щнэ  ос э̄лаль тотнэ пēс йис потраныл, 
о̄лтуланыл, ялпыӈ хо̄таланыл ма̄н яныт-лыянӯв, туп ка̄сыӈ мир хосыт ма̄н Россияв ё̄рыг ты о̄лы". 
Тав юи-па̄лэ̄т атхатам ма̄хмытын В.Д. Волков ла̄тыӈ ла̄выс, тав Мордовият пуӈк кӯщаиг о̄лы. Хум мир ёт сымыӈыщ пащалахтас, потре ма̄тэ урыл о̄лыс. Тав ла̄выс: «На̄н ань ка̄саласлы̄н, манхурип нё̄тнэг ма̄н ӯсув ēмтыс, са̄в йильпи кол ӯнттувес, ӯсхулыт па̄хвыӈыг ва̄рвēсыт, 
хот-хорамтавēсыт. 2018 та̄лт тыт мирхал касыл ва̄раве – футболыл ёнгын Чемпионат».
Финно-угор ассоциацият кӯщаиг о̄лнэ хум П.Н. Тултаев ёхталас. Таве хӯнтлаӈкве сака пӯмыщ о̄лыс: "Нила та̄л минам порат ма̄н рӯпатав хосыт са̄в ва̄рмаль ат торгамтасӯв, мощ хурахласӯв, сыманув то̄ргим то̄-ванакт путгысыт. Ва̄им, 
то̄нт ма̄н нупылув сунсуӈкве, ма̄нав хӯнт-лаӈкве кӯщаит ат тахсыт. Ань мо̄т щирыг ēмтыс, тыхо̄тал ма̄н ва̄рмалянув э̄сгавет, янытлавет. Ма̄н ань акван-юрщхатым рӯпитэ̄в, ла̄тӈанув но̄х-во̄рмалтэ̄в. Кӯщаитын  хӯнтлавēв, нё̄туӈкве патвесӯв".
Овыл хо̄тал кӯщаит та̄нти ла̄тӈаныл потыртасаныл, та юи-па̄лт делегатыт потраныл ловиньтасаныл. Ка̄сыӈ мирныл 
акв хо̄тпа такви ща̄нь 
ла̄тӈēтыл потыртас. Ханты мирныл Т. В. Волдина докладэ ловиньтастэ, ма̄ньщи мирныл доклад ам щё̄пита̄лсум.  
27 щислат съезд титыт хо̄тал рӯпитас. Нила 
секциян уртхатсӯв, хо̄т-пат потраныл тот ловиньтасаныл. Ма̄ньлат хо̄тпат ма̄гыс я̄нас секция о̄лыс. Тот ма̄ньлат хо̄тпат та̄нти рӯпата-ныл урыл потыртасыт, 
маныр та̄н пӯмыщ ва̄рмалит, проектыт щё̄питасыт, маныр та̄рвит рӯпатанылт о̄лыгла̄лы. 
28 щислат ма̄хум о̄с акван-атхатсыт, резолюцияг ла̄внэ нэ̄пак ёт рӯпитасыт. Съезд рӯпататэ а̄стлан э̄лы-па̄лт пēриян ва̄рмаль о̄лыс, финно-угор ассоциация кӯщаиг  Пётр Николаевич Тултаев о̄с э̄лаль пēриявес. Ты хо̄тпа, со̄ль, сака са̄в ва̄рмаль ма̄н миранув ма̄гыс ва̄ри, ёмас хо̄тпат тав 
ётэ рӯпитэ̄гыт, са̄в рӯ-пата ва̄руӈкв а̄лымē-гыт. Кӯщаиг о̄луӈкве тавēн, ва̄им, хо̄йхаты. 
Ловиньтам потрум ты:
«Ам ма̄ньщи ма̄м – ам колум»
Паща о̄лэ̄н, я̄тил финно-угор рӯтанум!
Ам тыг ма̄ньщи ма̄ныл ёхтысум, ам ма̄нь-щи хо̄тпа. Ка̄сыӈ мир о̄лупсатэ  хосыт такви 
ла̄тӈе та̄л о̄луӈкве ат вēрми. Ла̄тыӈ хосыт са̄всыр номт, сымныл миннэ са̄всыр ла̄тыӈ ля̄галаӈкв ро̄ви. Пēс йис потранув, йильпииг 
хаснэ потранув, хумус 
пēс порат ма̄н мирув 
о̄лыс, э̄лаль потыртаӈкв вēрмиянӯв. Тыхо̄тал 12 
со̄тыра 269 ма̄ньщи хо̄тпаныл туп со̄тыра-ныл мощщанув э̄лум-хо̄лас ща̄нь ла̄тӈыл потыртэ̄гыт. 
Ма̄н ма̄ньщи ла̄тӈув тыпылтаӈкве вēрмилӯв, ты урыл сыманув лов 
та̄л минам порат  ща̄ргысыт, то̄нт щар ма̄к 
ла̄тӈув урыл номсахтуӈкве ты патсӯв. Ос 
тыса̄вит та̄л ювле 
хультыс, ханты ос ма̄ньщи миранув халт ном-тыӈ, ка̄ркам хо̄тпат 
ялтсыт, та̄н са̄в ва̄рмаль ва̄руӈкве о̄вылтахтасыт. Та̄н хосытанылт ма̄ньщи мирув такви о̄лупсатэ ос ла̄тӈе торгеннув янытлаӈкве патыстэ.   
Та минам та̄лытт ма̄н округувт яныг кӯщаянув ма̄н ётув э̄рнэ щир рӯпитасыт-нё̄тсыт. Округувт я̄нас Департамент о̄лыс, тот соссаӈ ма̄хманув нё̄тмилыл ва̄рвēсыт. Ань ты Департамент хот-вуйвес, ос ань Югорский университетт о̄лум институт, хо̄т ханты ос ма̄ньщи а̄гит-пыгыт ханищтахтасыт,  лап-пантвес. 2010 та̄лт ма̄ньщи, ханты ла̄тӈыг ханищтан ос «Финноугроведение» кафедра о̄с лап  пантвēсыт. 
Та урыл тох ēмтыс: сака мощща студентыт ма̄н институтувн ханищтахтуӈкве ёхталасыт: тот ханищтахтын ма̄гыс та̄нанылн иӈ тит экзамен миӈкве э̄рыс. Ос школа а̄стлан порат ты экзаменыг миӈкве хот-пēрнямавет, тот рӯпитан хо̄тпат ху-рахлэ̄гыт: ня̄врамыт лю̄льсаӈ ул вос хансэ̄гыт.
Ань ма̄ньщи ла̄тыӈ ханищтан школат щар мощщаг ēмтсыт. Тот са̄т 
сыс туп акв урок ва̄раве. Тыхо̄тал ма̄ньщи ла̄тыӈ ханищтан са̄т школа туп хультыс: тыи  Саранпа̄вылт, Та̄гт па̄вылт, Восыӈтӯрт, Ня̄х-щамво̄льт, Ло̄пмуст ос Кимкъясӯйт. Акв тамле школа Октябрьский 
районт о̄лы - Ня̄рихумит па̄вылт. Ос Хо̄нтаӈ район Шугур па̄вылт  ня̄вра-мыт ма̄ньщи ла̄тыӈ кружокт ханищтыяныл.
Са̄т сыс акв урок, ва̄им, сака мощща. Образование Департаментыт рӯпитан хо̄тпат ловиньтасыт, минам та̄л сыс 
ма̄ньщи ла̄тыӈ 372 ня̄в-рам ханищтасыт.
Ань э̄лаль ёмас ва̄р-малит урыл потыртэ̄гум. 2007 та̄л порат Ханты-Мансийск ӯст "Лылыӈ со̄юм" центр пӯсвес. Тот 
ня̄врамыт ёт ла̄тыӈ ва̄нэ 
хо̄тпат рӯпитэ̄гыт, та̄н ня̄врамыт нарсъюхыл 
ос са̄ӈквылтапыл са̄ӈквылтаӈкве, э̄ргыт э̄ргуӈкве ос йӣквыт йӣквуӈкве ханищтыя-ныл. Ты ва̄рмаль 
Алексей Рещиков 
ос Владимир Меров 
ва̄рēг. Тэ̄н коллектива-нэ̄н намаим о̄лэ̄г – «Торые» ос «На̄й султум».
Ка̄сыӈ туи сыс ня̄врамыт ма̄гыс тот лагерь рӯпиты, тав ла̄ваве «Лӯима̄ мо̄йт», ты та̄л тув 23 ня̄врам ялсыт. Ты тув сыс  та̄н мирн ва̄нэ хо̄т-пат ёт хо̄нтхатыгласыт, по̄слуӈкве ман ма̄щ-тырлаӈкве ханищтахтасыт. 
Яныг нё̄тмил этностойбищат ва̄рēгыт. Акв тамле рӯпитан ма̄ намаим о̄лы – «Ма̄нь Ӯскве», тав Ха̄льӯс район Я̄сунт па̄вылт о̄лы, 1994 та̄л порат тав рӯпататэ о̄вылтавес. Ка̄-сыӈ тув сыс тот хӯрум смена рӯпиты – тыи ма̄щтырлахтын смена «Анēквам ханса», тот ня̄врамыт  йинуӈкве, ю̄нсхатуӈкве ос йӣвныл матыр ёргуӈкве ханищтавет, титыт сменат яныг 
ня̄врамыт Нё̄рн тотыглавет, «Э̄ргын ня̄лыт пора» сменан 40 ня̄врам ёхталэ̄гыт.  
"Ма̄нь Ӯсквет" ня̄в-рамыт ёт ма̄к ла̄тыӈ ос 
ма̄ньщи пēс йис о̄лупсав ва̄нэ  хо̄тпат рӯпитэ̄гыт. Ня̄врамыт  хунь та̄нти ла̄тӈаныл акваг те хӯлэ̄гыт, то̄нт  ща̄нь ла̄т-ӈаныл моляхнуве но-мылматэ̄гыт ос та̄нти мираныл о̄лупса ва̄ӈкв патэ̄гыт. Хо̄тпа такви мире урыл хунь са̄в ва̄г, то̄нт тавēн кӯстырнувег о̄луӈкве тах паты.
Ос та урыл ла̄вēв: Ханты-Мансийск ӯст ты та̄л №3 школат ос №1 гимназият ня̄врамыт соссаӈ мир ла̄тӈын ос литературан ханищтавет. Ос 
педколледжит соссаӈ 
мир  ма̄гыс я̄нас отделение пӯсвес.
Ма̄н округувт матъёмас ма̄ньщи ра̄дива, кина по̄слын ма̄ иӈ рӯ-питэ̄гыт, "Лӯима̄ сэ̄ри-пос" нэ̄пак  та̄ратаве, ловиньтан нэ̄пакыт хансавет. А̄с ма̄хум институтт КАМИС нампа йильпи программа ва̄рвес, тот ма̄ньщи ос ханты пēс йис 
потрыт ёл-хансавет, ка̄-сыӈ хо̄тпа вēрми тыи хӯнтлаӈкве. 
Ла̄вēгыт, та ла̄тӈыт молях ёрувлахтэ̄гыт, хоты ла̄тӈыл  нэ̄пак ат та̄ратаве ос ла̄тыӈ школат ат ханищтаве. Номтанув ёмасыт кос, ос сыманув иӈ ща̄ргēгыт: ра̄дива хосыт са̄т сыс туп 40 минута потыртаве , телевизор хосыт ма̄ньщи ла̄тӈын 2 кина туп э̄тпос сыс суссылтаве. 
«Лӯима̄ сэ̄рипос» нэ̄-пакув мощ мо̄лалнув ка̄-сыӈ са̄т сыс та̄рата̄лвес, ань э̄тпос сыс туп тит щёс 
та̄ратаӈкве патвес. Таи ёмас - ань ма̄ньщи мирув газета ма̄гыс олн та̄нти ат ойтэ̄гыт, ка̄сыӈ хо̄тпан тамле нэ̄пак олнта̄лтотаве. 
Ма̄н номсэ̄в, ма̄ньщи мир ёт акваг хо̄нтхатыглаӈкв э̄ри, 
ла̄тыӈ урыл ос о̄лупса урыл та̄н ётаныл акваг потыртаӈкве. Ты ва̄рмаль Ха̄льӯс районт о̄лнэ соссаӈ мир ма̄гыс ва̄руӈкве э̄ри. 
Та̄н ла̄тӈаныл ёмащакв кос ва̄ганыл, ос та̄нти ня̄враманылн пēс йис о̄лупса урыл ат 
потыртэ̄гыт, ща̄нь ла̄т-ӈын ня̄враманыл ат ханищтыяныл. Ты хо̄тпат ма̄гыс программат ва̄руӈкве э̄рēгыт, тот са̄в-сыр лекцият ос семина-рыт урыл хансуӈкве э̄ри, ос ты ва̄рмаль ва̄рнэ ма̄гыс олн тинсуӈкве э̄ри - па̄влытн миннэ лё̄ӈх олн.
Та минам та̄лт  ЮГУт "Нёхс пити" ла̄тыӈ ханищтан курсыт ва̄-рыгла̄лсӯв. Ма̄н палтув ма̄ньлат ма̄ньщи хо̄тпат, рӯпитан хо̄тпат ёхтала̄лсыт. Ты курсыт 3 хо̄тпа ва̄рсыт, та̄н потраныл туп та̄нти ла̄тӈыл о̄лыс, са̄в 
потыр потыртасыт, мо̄йтсыт, пēс йис потрыт номыл-матыг-ла̄лсыт. Ёхталам хо̄тпат, хотьют ма̄ниг о̄лманыл порат ма̄ньщи ла̄-тыӈ хӯлыгласыт, та̄н титынтыг ёхтуманыл порат та̄нти ла̄тӈаныл-тыл потыртаӈкве та патсыт, ла̄тӈаныл та номылматсаныл.Та̄наныл хӯнтлым сыманув ща̄гтсыт – ла̄тӈув суе ат соймыс.  Ты ма̄ньлат хо̄тпатын ла̄т-ӈув э̄лаль ӯргалаӈкве патаве.
 
 
 
