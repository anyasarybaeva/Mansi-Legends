
Ха̄льӯс район Ягрим па̄вылт щаквщин ханты нэ̄кве о̄лы, наме Любовь Ефимовна Игнатьева. Тав са̄всыр пормасыт ва̄ри - ла̄гыл маснут ю̄нты, сакныл турло̄псыт, пальсакыт ос мо̄т э̄рнэ хорамыт харты. Тӯяг Ягримт пēс щирыл турло̄пс ва̄рнэ семинар о̄лум порат ты нэ̄ ёт потрамасум. 
 
Любовь Ефимовна Шухтунгорт па̄­вылт самын патыс. Ань та па̄выл ат о̄лаве, хосат оссувлавес. Тот «Малая Сосьва» нампа государственный при­родный заповедник ва̄рвес. Ты урыл нэ̄ тох потыртас:
—  Шухтунгорт  па̄влувт хӯрумса̄т арыгкем э̄лум­холас о̄лыс. Са̄всыр мирыт – рущит, хантыт, хатанит ос мо̄т ма̄хум халанылт юртыӈыщ о̄лсыт, ханты ос рущ ла̄тӈыл потыртасыт. Тот школа, интернат, пӯльница, ла̄пка, пēкар­ня, клуб, библиотека, почта та маныр пуссын о̄лыс. Яныг зверо­ферма капай ӯн­лыс, тот сэ̄мыл охсарыт сованыл э̄лтыналан ма̄гыс янмалтавēсыт. Хотталь минуӈкве э̄ри те, товлыӈха̄пыл ос вертолётыл яласасув, ёл-иснэ ма̄гыс я̄нас ма̄ о̄лыс. ПОХ-кол рӯпитас, хум хо̄тпат во̄раēгыт, матыр ка̄тын-паттэ̄гыт, тув тотыяныл. 
Омам Мария Ива­новна ханты нэ̄, Шеркалы па̄вылт яныг­мас, а̄ги о̄парищ наме Нюлякова. Нэ̄мхо̄т ат ханищтахтас, са̄всыр ма̄т рӯпитас.  А̄тям Ефим Александрович Игнатьев рущ хум, та̄н колта̄гланыл лӯи ма̄н ё̄рва̄гыл кēтвес. А̄тям во̄раяс, хӯл алыщлас. Омагум-а̄тягум нёлолов ня̄врам янмалтасыг, ам щар ма̄нь, питипатта. Тэ̄н ань сас а̄тимыг. 

Ам 1956 та̄л лӯпта э̄тпосэ̄т самын патсум. О̄выл классытыт амти Шухтунгорт па̄влумт ханищтахтасум. Щар яныг увщим Валентина школат ня̄врамыт ханищ­тым рӯпитас. Хунь нилыт класс а̄стласум, па̄­выл мир пуссын мо̄т ма̄н минуӈкве ла̄в­вēсыт. Хосат та ма̄т «Малая Сосьва» заповед­ник ва̄руӈкве номыл­матвес. Тувыл па̄влыӈ ма̄хум хоталь ва̄рхат­э̄гыт, ла̄ввēсыт мо̄т ма̄н ва̄нтлуӈкве, та̄н о̄лтуланыл атуӈкве та патсаныл. 1967-1969 та̄лыт сыс ма̄хум Ха̄льӯсн, Полноватын, то̄ват Горноправдинскын о̄лмыгтасыт. Ма̄н кол­та̄глув Ягримн ва̄нт­лыс. Номилум, яныг па̄рса ёхтыс, ма̄н пор­масанув-лӯтанув ёт тув та̄лттувēсув, Ягримн та тотвесӯв. Э̄лаль тыт ханищтахтасум. 
Акв пыг о̄ньщēгум, наме Петр. Ня̄враматем иӈ ма̄нь о̄лыс, о̄йкам хотталь щалтыс. Ань пыгум налыман нупыл ни­ла та̄лэ то̄влыс. Тыт учи­лищат про­граммистыг хани­щтахтас, тувыл Екате­ринбург ӯст университет а̄стлас, экономика тэ̄ла ханищтас. Ань Архангельск ӯст о̄лы, рӯпиты. Ягрим па̄влэ̄н отпускан акваг ёхталы, а̄нум уральтытэ, юн мощ о̄лы. Ань акв каӈкум туп хультыс – Александр. Хунь пенсиян минас, колта̄глэ ёт Ялта ӯсн ва̄нтлыс, тот хо̄т та о̄лы. 
Любовь Ефимовна турло̄пс ва̄рнэ̄тэ коны-пал мо̄т сыре-сыр пор­масыт сакныл харты – хорамыӈ лӯптат, а̄мпыт, пупа̄пщит, мӯӈит та маныр ва̄ри. 
Па̄вланылт Коо­перативная ос Королёва ӯсхулыиг акван-ёхтын ма̄т газ хо̄нтум ма̄хум янытлан памятник лю̄ли, тав та па̄мятник о̄с татем ма̄щтырыг ва̄рапамтэ. Ты урыл Любовь Ефимовна тох ла̄выс:
— Ягрим па̄влувт лю̄льнэ памятник хосат таӈхыслум ва̄руӈкве. Акв ма̄нь а̄гирищ ка̄ттēтэ по̄слыслум, тувле сунсым щакщуӈ­кве та ӯнтсум. Хӯрмах э̄тпос ва̄рсум, о̄влэ̄т акв па̄лэ сакныл хар­тыслум, тувыл мо̄т па̄лэ щё̄питаслум.
Любовь Ефимовна нёмса э̄лумхо̄лас, сымыӈ нэ̄. Щēмьятэ ёт пус ка̄т, пус ла̄гыл вос о̄лы, То̄рум ёт, О̄тыр ёт!  
 
