
Яныг таквс э̄тпос 17-24 хо̄таланэ̄т Югра ма̄т «Информационный мир Югры» нилахуйпловит форум рӯпататэ о̄лыс. Ты форум са̄т хо̄тал минас. 
Ты та̄л пуссын аквъёт атса̄т са̄виткем ля̄ххал тотнэ хо̄тпа акван-ат­хатыглас. Та̄н ищхӣпыӈ ут хосыт акван-о̄лтвē­сыт ос та̄нки халанылт са̄всыр ва̄рмалит урыл потыр­тасыт.
Акв хо̄тал «Ханты ясаӈ» ос «Лӯима̄ сэ̄ри­пос» газетаг кӯщай нэ̄ Галина Кондина ля̄ххал тотнэ кӯщай хо̄тпат ищ­хӣпыӈ ут хосыт потра­маӈкве акван-атыгла­санэ. 
Са̄внув мирн вос ловиньтавесӯв
Россият о̄лнэ са̄всыр ща̄нь ла̄тӈыл потыртан ма̄хум организацият рӯпитан кӯщай нэ̄ Маргарита Лянге ла̄выс: 
«Ань хащта̄л а̄гм паттат о̄лупсав йильпи щирыл э̄лаль минуӈкве патыс. Сосса ма̄хум ля̄ххал тотнэ газета­ныл, интернет ло̄псаныл о̄с йильпииг ва̄руӈкве э̄рēгыт. Россият ща̄нь ла̄тӈыл потрыт хаснэ ма̄хум са̄в ва̄рмалит о̄ньщēгыт. То̄ва порат олныл ат то̄влавет, по­тыр хаснэ ма̄хум мощща о̄лы ос газетат ла̄кква-тотуӈкве ат ро̄влахты. 
Ань газета ловинь­тан сосса ма̄хманувн пӯ­мащ вос о̄лыс, матыр йильпи тэ̄ла щё̄питаӈ­кве э̄ри. То̄нт ущ ты газета са̄внув хо̄тпа ловинь­таӈкве паты». 
Аквъёт рӯпата ва̄рēв
Округувт ля̄ххал тотнэ департамент кӯщай нэ̄ Елена Шумакова ла̄вме щирыл, интернет-ло̄п­сыт та̄ратан ма̄н газе­та­гув мощ йильпииг ва̄руӈкве э̄рēг. Са̄всыр тэ̄ла щирыл рӯпитан сосса ма̄хум тот акван-о̄лтуӈкве номсыянув. Ты та̄нки ля̄ххал тотнэ хо̄тпат (блогерыт), газета нё̄тнэ̄г ва̄рнэ ма̄хум (дизайнерыт), йӣквнэ ос са̄ӈквылтан, ёнгын колыт ос мо̄т са̄всыр рӯпата ва̄рнэ сосса хо̄тпат аквъёт вос рӯпитанувыт. 
Газетагувт са̄внув ханищтапыт ос номт тотнэ ля̄ххалыт хансуӈ­кве э̄ри. Интернет-ло̄п­сыт сосса потрыт хаснэ коныпал, видео ос аудио потрыт тув о̄с вос нё̄­тумтавет. 
Ханты ос ма̄ньщи газетагув та̄ратан колт ща̄нь ла̄тыӈ э̄лаль тотнэ щирыл са̄в рӯпата ва̄рēв. Газетагув ловиньтаӈ­кве ат ке патавēг, ла̄т­ӈагув о̄с ла̄щал-ла̄щал со̄й­муӈкве патэ̄г. Тот хансум потрыт ловинь­таӈкве пӯмащ вос о̄лыс, ань тыима̄гыс йильпи щирыл рӯпитаӈкве ты э̄ри. 
Финно-угор рӯт ма̄х­манув о̄с ищхӣпыӈ ут хосыт потыртасыт. Марий Эл ма̄ныл Йошкар-Ола ӯст «Кугарня» ма̄нь­лат ма̄хум газета кӯщай хум Эдуард Има­наев ла̄выс: 
«Ань са̄в хо̄тпа «Вконтакте» ос «Одно­классники» интернетыт сунсыглахтым ӯнлэ̄гыт. Ща̄нь ла̄тӈыл хансым ля̄ххаланув са̄внув мир вос ловиньтасыт, ма̄н потранув тот о̄с хансы­янув. Ты коныпал ань Instagram ос YouTub интернет-ло̄псыт по­транув о̄с хансыянув. Тув ма̄ньлат хо̄тпа хасхатым о̄лэ̄гыт. Та̄н ма̄н потранув сунсэ̄гыт ос хӯнтлэ̄гыт, тувыл са̄всыр тэ̄лат урыл ки­тыглахтэ̄гыт. Марий Эл ма̄т 43 процент мариец  ма̄хум о̄лэ̄гыт, та̄н ща̄нь ла̄тӈыл ёмщакв потыр­тэ̄гыт». 
Сыктывкар ӯст «Коми» нампа колт саран ла̄т­ӈыл хаснэ газетат ос журналыт палт кӯщай нэ̄ Инесса Орёл ла̄вме щирыл, та̄н ма̄нанылт ща̄нь ла̄тӈыл ля̄ххалыт хансым атах газета та̄ратаве. Тот пуссын аквъёт ва̄т са̄вит э̄лум­хо̄лас рӯпиты. Ты газе­тат яныг мир­колныл олныл ойтавет. Тот ты газетат сака ловиньтавет. 
Ма̄н нэ̄паканув урыл
Тувыл ма̄н округувт ня̄врамыт ма̄гыс та̄ра­тан «Витсам» ма̄ньщи журнал кӯщай нэ̄ Светлана Динисламова о̄с мощ потыртас. Ань ты накт 56 журнал нэ̄г­лыс. Тот ня̄врамыт ма̄­гыс пӯмащ потрыт, мо̄й­тыт ос а̄мщит хансавет. 
Светлана Динисла­мова ла̄выс: «Ань ма̄нь­щи мирув халт туп акв со̄­тыра арыгтем ща̄нь ла̄тыӈ ва̄нэ э̄лумхо̄лас хультыс. Ла̄тӈув ул вос со̄ймыс, школат ханищ­таӈкве ос газетат хан­суӈкве э̄ри. Округувт ханты ос ма̄ньщи ла̄тӈыг э̄лаль тотнэ ма̄гыс теле­видение, радио ос кит редакцияг рӯпитэ̄г. 
Ма̄н округувт «Хатлые» нампа ханты ла̄тӈыл ня̄врамыт ма̄гыс журнал та̄ратаве. Тот кӯщаиг Надежда Вах рӯпиты. Тав ла̄выс, та̄н та̄л сыс хо̄т щёс ты та̄ратэ̄гыт. Тот ня̄врамыт ма̄гыс касылыт, мо̄йтыт, а̄мщит ос мо̄т пӯмащ ва̄рмалит урыл хансаве. 
Тувыл «Ханты ясаӈ» ос «Лӯима сэ̄рипос» газетаг кӯщай нэ̄ Галина Кондина потыртас, тав ла̄выс: «Ма̄н, ханты ос ма̄ньщи ла̄тӈыл кит га­зе­таг та̄ратэ̄в. Ты ко­ны­пал 2019 та̄лт «Рос­комнадзорт» «Ханты Манси Мир» интернет-ло̄псув регистрациял ва̄­рыслув. Ань рущ, ханты ос ма̄ньщи ла̄тӈыл хаснэ потранув пуссын тот ловиньтаӈкве ро̄ви». 
Николай МЕРОВ
