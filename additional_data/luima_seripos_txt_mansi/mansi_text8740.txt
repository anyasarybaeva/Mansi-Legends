
Ювле хультум э̄тпос 27 хо̄талэ̄т Альбина Васильевна Попова, такви о̄парищ наме Вадичупова, 75 та̄лэ то̄влыс. Ма̄ньщи э̄ква Ха̄льӯс район Саранпа̄вылт 52 та̄л сыс ня̄врамыт ханищтан хо̄тпаг рӯпитас. 
Пенсиян патхатнэ̄тэ э̄лы-па̄лт тав «Поиск» нампа кол кӯщаиг о̄лыс, 2020 та̄лт ты рӯпатаныл по̄хын минас. Альбина Васильевна «Отличник народного просвещения», «Заслуженный учитель ХМАО» яныг намыг ос са̄всыр янытлан нэ̄пакыт о̄ньщи. 
Ма̄ньщи э̄ква Няхлаӈ па̄вылт самын патыс. Тав ща̄няге-а̄щаге Василий Николаевич Вадичупов ос Елена Ивановна Тара­това ма̄ньщи хо̄тпаг о̄л­сы̄г. Щēмьят тав яныг а̄гииг о̄лыс. Э̄щанэ ос а̄п­щияге са̄всыр ӯсытт ос па̄влыт колта̄гланыл ёт ань о̄лэ̄гыт. 
Альбина Васильевна учитель-хо̄тпаг Ханты-Мансийск ӯст ханищтах­тас ос Ха̄льӯс район Сӯкыръя па̄вылн рӯпи­таӈ­кве минас. Та па̄вылт хӯрмит классын ялантан ня̄врамыт ханищтас, ётыл та школа кӯщаиг паттувес.
Тувыл Саранпа̄выл школан рӯпитаӈкве во̄в­вес, ты юи-па̄лт та па̄выл интернатын воспитателиг патхатас, ётыл кӯщаиг са̄в та̄л тот о̄лыс. Ювле о̄выл школан рӯпитаӈкве ми­нас, тот ня̄врамыт ха­нищ­тасанэ. 2007 та̄лныл «Поиск» нампа центр колт кӯ­щаиг са̄в та̄л рӯпитас. 
Ма̄н, редакцият рӯпи­тан ма̄хум, Альбина Василь­евна самын патум хо̄талэ кастыл янытлылӯв ос паща ла̄тӈыл кēтылӯв. Ма̄ньщи э̄ква са̄в та̄л сыс ня̄врамыт ханищтым, яныг ос э̄рнэ рӯпата ва̄рыс. 
Ма̄ньщи хōтпакве пус­та̄гыл э̄лаль вос о̄лы, Най-О̄тыранэ̄н акваг вос ӯргалаве. Са̄в со̄т, са̄в щунь!
Людмила ТЕТКИНА
