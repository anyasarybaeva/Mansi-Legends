
Ханты-Мансийск ӯст сапра̄ни ва̄рыглавес, тув хӯл алыщлан хо̄тпат, общественный организациятт  ос общинатт рӯпитан ма̄хум во̄виньта̄лвēсыт. 2017 та̄лт манаса̄вит ёмас хӯл округувт пувуӈкве тах ро̄ви, та урыл ма̄хум тот потыртасыт.

	Ты ва̄рмаль 2009 та̄л па̄сныл ва̄рвес, та порат соссаӈ ма̄хум квота щирыл хӯл алыщлаӈкве ла̄ввēсыт, пēс щирыл ке – ты норма са̄витыл хӯл алыщлаӈкве ро̄ви. То̄нт акв э̄лумхо̄лас та̄л сыс туп 57 кила са̄всыр хӯл пувуӈкве вēрмыс ос туп лов кила ёмас хӯл. Ты юи-па̄лт учёный хо̄тпат я̄т ос тӯрыт ёмащакв ханищтасаныл, тувыл ма̄ньщи, ханты манос ё̄рн хо̄тпа та̄л сыс 300 кила са̄вит хӯл пувуӈкве та̄ртвес, ты халт туп 36 кила ёмас хӯл.

	Ань соссаӈ ма̄хум ӯсхул, сорх, нялк ос мо̄т хӯл пувуӈкве ке ка̄сащēгыт, заявка-нэ̄пак агропромышленный комплекс Управление колн кēтэ̄гыт. Ты нэ̄пак па̄влыӈ мирколт манос МФЦ колт хансуӈкве  ро̄ви. Ты коныпал хо̄тпа намнэ̄пак ос паспорт копиянэ кēтуӈкве о̄с э̄рēгыт. Ма̄хум нэ̄паканыл та̄л котиль э̄тпосныл сӯкыр э̄тпос о̄выл хо̄талэ мус пирмайтавет. Ты юи-па̄лт соссаӈ ма̄хум халт квотат уртавет.

	Сапра̄нит о̄влэ̄т Сергей Ефимов, «Госрыбцентр» нампа ма̄т рӯпитан хум потыртас. Тав ла̄выс, учёный ма̄хум я̄т, тӯрыт ханищтасаныл ос мо̄тыт та̄л манаса̄вит хӯл ēмты – ань ва̄гыт. Та̄н хансум нэ̄паканыл щирыл 2017 та̄лт округувт ты са̄вит хӯл пувуӈкве тах ро̄ви:

	– ӯсхул – 15,6 тонна;

	– мохсаӈ – 45 тонна;

	– сорх – 178  тонна;

	– сӯкыр - 5 тонна;

	– писъян – 4 тонна;

	– нялк – 15,5 тонна;

	– ка̄рай – 5, 5 тонна. 

	Пуссын аквъёт 268,6 са̄вит тонна ёмас хӯл округув янытыл пувуӈкве тах ро̄ви. Ты са̄вит хӯл соссаӈ ма̄хум, тувыл няслуӈкве ка̄сащан хо̄тпат, община ос хӯл щё̄питан колыт  хӯл алыщаӈкве вēрмēгыт. Тыгыл са̄внув хӯл пувуӈкве ат ро̄ви. 

	2012 та̄л порат ма̄н округувт «О перечне ры-бопромысловых участков на территории ХМАО-Югры» нампа нэ̄пак пирмайтавес. Ты постановление щирыл округув янытыл 2 со̄ты-ра 412 хӯл алыщлан ма̄ уртвес. Соссаӈ ма̄хум ма̄гсыл 793 участок округ янытыл ва̄рвес, щар са̄в Сургутский районт –287, Кондинский районт –175 ос Ха̄льӯс районт –108  хӯл алыщлан я̄ ва̄та о̄лы.  

	Сапра̄нин Олег Шатин, общинат Союзыт кӯщаиг о̄лнэ хум, ёхталас. Тав ты тэ̄ла урыл ла̄выс: «Ань соссаӈ ма̄хум квота щирыл хӯл алыщлаӈкве ла̄вавет. Тувыл ма̄ньщит, хантыт ос ё̄рн ма̄хум пēс пора та̄гыл туп тэ̄нэ ма̄гсыл хӯл пувēгыт, тыгыл са̄в ат алыщлэ̄гыт. Ам номсэ̄гум, соссаӈ ма̄хум тох саватаӈкве ат э̄ри ос ты квота хот вос виве. 2015 та̄лт соссаӈ хо̄тпат са̄в заявка-нэ̄пак кēтыгласыт, тувыл округув янытыл яныг вит о̄лыс, ма̄хманув ты са̄вит хӯл аты пувсыт».

	Природный ресурс департаментыт рӯпи-тан хум Руслан Романчук ювле ла̄выс, ань ка̄сыӈ та̄лныл я̄т, тӯрыт мощщанув хӯлыӈыг ēмтэ̄гыт, тыи ма̄гсыл ань ма̄хум туп норма щирыл хӯл алыщлэ̄гыт. 

	Сапра̄нин ёхталам хо̄тпат о̄с акв ва̄рмаль урыл потыртасыт. Ань пēс йис ма̄т ос па̄вылт о̄лнэ соссаӈ ма̄хум квотал мивет. Сургут, Нижневартовск, Нефтеюганск ос Ханты-Мансийск ӯсытт о̄лнэ ма̄ньщит, хантыт манос ё̄рн хо̄тпат заявка-нэ̄паканыл ат пирмайтавет. 

	Департаментыт рӯпитан хум ювле ла̄выс, ань са̄ккон щирыл туп па̄вылт ос пēс йис ма̄т о̄лнэ щēмьят хӯл алыщлан ма̄гсыл нэ̄паканыл кетэ̄гыт. Тувыл рēтыӈ ю̄свой э̄тпост 2015 та̄лт акв йильпи нэ̄пак пирмайтавес, ань ма̄хум пуссын 50 метра палыт хӯлпыл алыщлаӈкве вēрмēгыт. Са̄всыр нэ̄пакыт та̄нанылн акван-атуӈкве ат э̄ри. Ӯст о̄лнэ соссаӈ хо̄тпа хӯл алыщлаӈкве ялантаӈкве о̄с вēрми. 

	Светлана Гындышева, природный ресурс департаментыт рӯпитан ханты нэ̄, сапра̄ни юи-па̄лт ла̄выс, та ма̄хум, хотьют ёмас хӯл алыщлан ма̄гсыл та̄нки нэ̄паканыл кēтыгласаныл, та̄н ты управленияныл журналыл кēтавет. Соссаӈ хо̄тпа манса̄вит кила ёмас хӯл пувыс, тув хансыянэ. Тувыл ты нэ̄паке ювле кēтытэ. 

	Ты та̄л о̄вылтахтам порат округ Правительство нэ̄пак пир-майтас, тот хансым о̄лы, 2016 та̄л сыс  264 тонна ёмас  хӯл округ янытыл пувуӈкве тах ро̄ви. Соссаӈ ма̄хум халт 85 тонна хӯл уртаве.

	 

	 

	Людмила Теткина хансыс ос хури ва̄рыс.
