
Югра ма̄ урыл о̄выл щёс потрыт хансуӈкве хунь о̄вылтавēсыт, та па̄сныл ань онтоловса̄т та̄лыг то̄влыс. Ты кастыл округувт о̄лнэ мир ма̄гыс «Открытый регион» колт рӯпитан ма̄хум касыл щё̄питасыт. Тот кӯщаиг Оксана Макеева рӯпиты. Тав ты касыл урыл мощ потыртас.
Кӯщай нэ̄ ла̄вме щирыл, ма̄н ма̄в онтоловса̄т та̄лэ то̄влын кастыл са̄в э̄рнэ ва̄рмаль та̄стувес. Ань ты касылт ка̄сыӈ хо̄тпа таквина̄тэ а̄рталаӈкве вēрмитэ. Яныгхо̄тпат ос ня̄врамыт та̄нки хансум пӯмащ потраныл тув кēтуӈкве вēрмияныл. Ка̄сыӈ я̄нас тэ̄ла щирыл акв потыр миӈкве ро̄ви. Ма̄хумаквет, на̄н тот ты урыл хансэ̄н:
— о̄выл потрыт — на̄н на̄нки ӯсын, па̄влын манос щēмьян урыл проза ос поэзия щирыл потыр хансэ̄н.
— китыт ва̄рмаль — «Вконтакте», «Одноклассники», «Инстаграмм» ос «Фейсбук» нампа социальный сеть ищхӣпыӈ ут щирыл матыр пӯмащ потыр кēтэ̄н.
— хӯрмит тэ̄ла — на̄н ӯсын, па̄влын ос щēмьян урыл кина по̄слэ̄н, ос тот ты урыл ёмщакв потыртэ̄н.
— нилыт ва̄рмаль — ӯсын, па̄влын ос щēмьян урыл хурит по̄слэ̄н ос кēтэ̄н.
— атыт тэ̄ла — «Ня̄врамыт ка̄тыл по̄слын хурит», ты ва̄рмаль щирыл са̄всыр та̄л яныт ня̄врамыт хӯрум группа щирыл я̄нас касуӈкве патэ̄гыт. Ты: 7, 7-12 ос 13-17 та̄ланыл яныт ня̄врамыт.
— хо̄тыт ва̄рмальт ос ма̄нь ня̄врамыт ма̄гыс пӯмащ мультфильм по̄слын тэ̄ла кēтуӈкве э̄ри.
Ка̄сыӈ тэ̄ла щирыл туп акв потыр кēтуӈкве ро̄ви. Ты потыр э̄лумхо̄лас такви вос хансытэ, ос тав туп ма̄н ма̄в урыл вос о̄лыс. Тот пēс йис пора манос ань о̄лум ва̄рмаль урыл хансуӈкве ро̄ви.
Ты ва̄рмальт каснэ ма̄гыс на̄нан «Открытый регион — Югра» интернет хосыт электронный заявка-нэ̄пак кēтуӈкве э̄ри. Ты нэ̄пакыт лӯпта э̄тпос о̄выл хо̄талныл во̄ртур э̄тпос ва̄т нупыл нёлоловит хо̄талэ мус пирмайтавет.
Ня̄врамыт ка̄тыл по̄слын хурияныл на̄н ос Ханты-Мансийск ӯс Комсомольская ӯсхулы, 31 колэ̄н, «Открытый регион» нампа Центрын кēтэ̄н.
Ты рӯпатат пуссын сӯкыр э̄тпос о̄выл хо̄талныл ловит хо̄талэ мус жюри-хо̄тпатын уральтаӈкве патавет. Ка̄сыӈ номинация щирыл я̄нас группа ва̄рвес. Та̄н рӯпатат уральтыяныл ос но̄х-патнэ хо̄тпат ла̄вияныл. Ты коныпал ма̄хум щар ёмас потыр манос хури ма̄гыс социальный сеть хосыт о̄с пēрияӈкве тах патэ̄гыт.
Жюри кӯщаиг нэ̄пак хаснэ хум Игорь Ширманов паттувес. Тав ла̄выс: «Ты потрыт ос хурит пēс йис ва̄рмаль э̄лаль тотнэ, нэ̄пак хаснэ, ня̄врам ханищтан, по̄слын хо̄тпат ос мо̄таныт уральтаӈкве патыяныл. Та̄н пуссын ты ва̄рмалит ёмщакв ва̄ганыл, э̄рнэ щирыл рӯпатат сунсыяныл ос хо̄йхатнэ хо̄тпат пēриēгыт тах».
Ка̄сыӈ номинация щирыл хӯрум хо̄тпа пēрияве. Но̄х-патнэ ма̄хум наманыл «Открытый регион — Югра» ло̄псыт хансавет тах. Щар ёмас потыр хансум ос ёмас хури ка̄тыл по̄слум хо̄тпат мӯйлупсал мивет. Ты касыл урыл на̄н 8-800-101-0086 телефон, ugra900@gmail.com электронный адрес ос «Вконтакте» нампа социальный сеть хосыт та̄ра-паттуӈкве вēрмегы̄н.
Ань тыг мус округ янытыл са̄всыр ма̄ныл налыман нупыл ат хо̄тпа та̄нки рӯпатаныл тув кēтсаныл. Ма̄хум са̄выӈпа̄лэ та̄нки ӯсаныл, па̄вланыл ос щēмьяныл урыл потрыт хассыт. Каснэ хо̄тпат халт щар ма̄нь ня̄врам нила та̄лэ, яныгхо̄тпа ос са̄тлов нупыл нёлолов та̄лэ то̄влыс. Ма̄хумаквет, на̄н ос матыр пӯмащ потыр манос нё̄тнэ хури на̄нки щēмьян, па̄выл о̄лупсан урыл кēтэ̄н, э̄рыӈ, тот но̄х-патэгы̄н тах.
