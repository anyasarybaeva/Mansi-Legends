
Лӯпта э̄тпос 6-10 хо̄талытт «То̄рум Маа» музейт «Та̄ксар ма̄хум» нампа ня̄врамыт ӯщлахтын хо̄талыт щё̄пита̄лвēсыт. Та̄н тот са̄всыр э̄рнэ ва̄рмалитын ханищтавēсыт. Ты урыл ханты хум Вячеслав Юрьевич Кондин потыртас, тав ты рӯпата о̄вылтахтын па̄сныл ня̄врамыт тот ханищтыянэ. 
Ты ва̄рмаль 2014 та̄л­ныл э̄лаль тотаве. Ня̄вра­мыт во̄рт а̄ращ па̄лтуӈкве ханищтавет. Э̄лумхо̄лас «кремень» а̄хвтас во̄рн ёт выг ке, тавēтыл на̄й пē­ламтаӈкве вēрми. Тувыл марганцовка ос гли­це­рин тэ̄рпииг ёт о̄нь­щегы̄н ке, глицерин марган­цовкан мощ-лōмт па̄с­самтэ̄гын, о̄с та̄ра на̄й но̄х-­хораи. Ос тулё̄выл яныт батарейка золотинка ёт акван-ханлым о̄с на̄й пē­ламтаӈкве вēрмегы̄н.
«Та̄ксар ма̄хум» тыи­ма̄гыс намаявес, во̄рт са̄в­сыр та̄рвит нак ēмтуӈкве вēрми, щēранка хот-ёсаве ке, ты утытыл на̄й пēлам­таӈкве ро̄ви. Хумус во̄рт о̄луӈкв, тув миннэ порат маныр ёт тотуӈкв, а̄гит-пыгыт ма̄ньта̄гыл ты ӯщ­лах­тын колт ханищ­тавет. Та̄н во̄рт хот ул вос тып­сыт, тот хӯл­тыглавет. Пӯт ёт а̄тим ке, манарыл ща̄й па̄йтуӈкве ро̄ви, та̄н ань о̄с ва̄гыт. 
Ня̄врамыт ханищтан хум Вячеслав Кондин ла̄выс: 
– «Та̄ксар ма̄хум» нампа ӯщлахтын колн са̄всыр та̄л яныт ня̄врамыт ялан­тэ̄гыт. Щар ма̄нь ня̄врам ат та̄лэ, яныгхо̄тпа ос ат­пан нупыл кит та̄лэ о̄лыс. Та̄н ты тэ̄лат яныг пӯм­щил ханищтэ̄гыт. 
Ка̄сыӈ та̄лныл мо̄т-мо̄т ня̄врамыт ма̄н пал­тув ханищтахтуӈкве ёх­та­лэ̄гыт. Та̄нанылн ма̄н палтув ӯщлахтуӈкве сака пӯмащ. «То̄рум Маа» музей во̄рщахлэ̄т та̄н са̄в­сыр во̄руй алыщла­пыт сунсыглаӈкве вēрмē­гыт. Тыт лылыēп сыстам, ханищтахтын ма̄ныл а̄с­ты­нэ̄ныл юи-па̄лт ма̄н та̄н ма̄гсыланыл ёнгилыт щё̄пита̄лэ̄в. 
Ань ты порат ня̄врамыт во̄рн ёт тотнэ о̄лтул хӯ­рыг атуӈкве ханищтавēсыт. Во̄рн миннэ порат щар ма̄к э̄рнэ тэ̄нут-пормас виӈкве э̄ри, ты ня̄нь, ща̄й, са̄ккар, солвал ос молях а̄стын хусапыӈ исмит ёт тотуӈкве ро̄ви. Тувыл вильт сэ̄гнэ то̄р, мōйтак, пуӈкыт ловтнэ утыт ёт виӈкве э̄ри. 
Щēранка матыр хусап манос хӯрыгсов кӣвырн пинуӈкве э̄ри, хот ул вос ёсаве. Тувыл сэ̄тап ос нясыт ёт вуēн, я̄т хӯл пувуӈкве вос вēрмысы̄н. Та̄н тот потыртавет, манхурип лӯптал ща̄й па̄йтуӈкве ро̄ви. Во̄рт маныр тэ̄рпи о̄лы, ня̄врамыт ань о̄с ва̄ӈкве патсыт, тот о̄с ханищтавет.  
Кит-хӯрум хо̄талн во̄рн ке атхатэгы̄н, тэ̄нут са̄в­нув ёт вуēн, хунь ва̄глын, во̄рт маныр та̄рвит ēмты, со̄пас вос о̄лы. Ос сака та̄рвитыӈ тэ̄нут-пормас ёт ул тотэ̄н, лё̄ӈхыт ё̄мнэ порат кӯпнит вос о̄лыс.
Ань ты порат ня̄врамыт «кремень» а̄хвтас харгал­тым та̄нки а̄ращ па̄лтсыт ос са̄сныл лё̄мвой тэ̄рпи ва̄рсыт. 
Лё̄мвой тэ̄рпи тох та̄ставе: 
ма̄т ма̄нь во̄ӈха хи­лаве. Тув ма̄нь кēр па̄нка ӯнттаве, нуми-па̄лыл кē­рыл лап-пан­таве. Та кēр па̄нка торыг нумыл асыл пасатаве. Тувыл ос акв яныг кēр па̄нка са̄сыл тох­раве, та ас торыг хоми пинаве, ну­мыл на̄й та пēламтаве. Са̄сыӈ па̄нка та̄кыщ исыл­таве, тувыл щирва ёлаль па̄с­гуӈкве о̄вылтахты, ос лё̄мвой тэ̄рпи та ēмты. 
Щирва ка̄тын ос виль­тын сартуӈкве ат ро̄ви, хот-котаравēн, туп мас­нутын ро̄ви. Пēс порат ма̄хум щирва хӯл во̄й ёт тэ̄лыгтасаныл манос мас­ну­таныл сартсаныл. Лё̄мво­ит ты атыл сака пилэ̄гыт, э̄лумхо̄лас палт ат исэ̄гыт. 
Ты ӯщлахтын хо̄талытт ня̄врамыт са̄сныл са̄н ва̄рсыт ос тавēтыл ща̄й па̄йтсыт. Ат хо̄тал сыс та̄н тот са̄в э̄рнэ тэ̄лан ханищтавēсыт. 
Николай МЕРОВ
