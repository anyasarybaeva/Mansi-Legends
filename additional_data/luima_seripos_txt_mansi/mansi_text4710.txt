
Сӯкыр э̄тпос 15 хо̄талэ̄т Россия янытыл общероссийский народный фронт акв ёмас тэ̄ла ва̄рыгласыт, та̄н ма̄хум порс атуӈкве во̄выгласаныл, рущ ла̄тӈыл «Генеральная уборка страны» намаим о̄лы.
Тамле рӯпата китыт та̄л щё̄пита̄лаве. ОНФ колт рӯпитан хум Евгений Печерица ла̄выс, ты та̄л округувт о̄лнэ са̄в ма̄хум порс акванатсыт. 
Ханты-Мансийск ӯст тамле тэ̄ла о̄с ва̄рыглавес. Акват коланыл по̄хат порсыт атсыт, мо̄таныт ос я̄ ва̄та хотсыстамтасаныл. 
Михаил Исламов «Чистый берег» нампа сыстамтан ва̄рмаль ӯст ва̄рыс ос ма̄хум я̄ ва̄тат порыс атуӈкве во̄всанэ. Ты урыл тав ла̄выс: 
«Ам амки юртанум ёт хӯл алыщлаӈкве акваг ялантэ̄гум. Няслым таи ка̄саласум, я̄ ва̄тат акваг са̄в па̄нкат, сульят, мо̄т порсыт хуиглэ̄гыт. То̄нт ма̄н юрт ма̄хманув ёт я̄ ва̄та хотщё̄питаӈкве вуйхатасӯв. Та̄н пуссын э̄кваныл, ня̄враманыл ос мо̄т рӯтаныл ёт тув ёхтысыт. 
Ма̄н лӯпта э̄тпост порс атуӈкве акван-атхатыгласӯв. Ханты-Мансийск ӯс по̄хат о̄лнэ хӯл янмалтан завод ляпат я̄ ва̄та ты накт хотщё̄питаслӯв. Таи ёмас, акваг са̄в мир тув ёхталэ̄гыт ос я̄ ва̄та хотсыстамтыяныл». 
Мо̄т ма̄хум ос коланыл по̄хат порс хотатсыт. Валентина Масалова ӯст о̄лнэ мир тув во̄выгласанэ. 
Ты ва̄рмаль урыл нэ̄ тох ла̄выс: «Мēн руманэм  ёт колув по̄хыт порс атуӈкве патсумēн, тувыл ос мо̄т ма̄хум мēн ёт мēн рӯпитаӈкв  во̄всанмēн. То̄нт о̄с са̄в ма̄хум ёхталасыт, ма̄н пуссын аквъёт са̄в порс акван-атсӯв ос колув по̄хыт о̄лнэ во̄р хотщё̄питаслӯв».
Округ янытыл о̄лнэ мир порс акван-атуӈкве пуссын во̄выглавēсыт. Ка̄сыӈ ӯст ос па̄вылт ма̄-хум ты рӯпата ва̄рсыт.  
