
Ювле хультум э̄тпост «То̄рум Маа» музейт рӯпитан хо̄тпат хурит суссылтан ва̄рмаль щё̄пита̄лсыт. Та̄н ты тэ̄ла «Обские угры. Фоторетроспектива» намаясаныл. Ты нам щирыл на̄н ищхӣпыӈ ут хосыт интернет ло̄псыт кисхатым ты пēс хурит хо̄нтуӈкве вēрмияны̄н. Тот о̄лнэ хурит са̄всыр музеитныл, архивытныл вуйвēсыт, то̄ва хурит ос сосса ма̄хум та̄нки мисаныл.
Музей-колт рӯпитан хо̄тпат 1870 та̄лныл ос 1970 та̄лэ мус по̄слыглым хурит акван-атуӈкве о̄вылтахтасыт. Та порат та̄н я̄ӈк-сэ̄мыл харпаг о̄л-сыт. Ка̄сащан хо̄тпат ты хурит интернет ло̄псыт ёмщакв сунсыглаӈкве вēрмияныл. Та̄н пуссын тот акв ма̄н атым о̄лэ̄гыт. 
«То̄рум Маа» музей кӯщай нэ̄ Людмила Алфёрова ты урыл тох ла̄выс: «Ты проект ма̄н музеюв ос «Redcat» нампа компаниял аквъёт ва̄руӈкве номылматаслув. Ётыл ты хурит ёт пēс йис тэ̄ла киснэ хо̄тпат рӯпитаӈкве вēрмēгыт. Та̄н тыщир сосса мирув пēс йис о̄лум нак о̄с ханищтаӈкве вēрмēгыт.  

Тыима̄гыс ам ты рӯпата ва̄рнэ хо̄тпатн яныг пӯмащипа ла̄тыӈ ла̄вēгум. На̄н сака э̄рнэ ва̄рмаль ва̄регы̄н. Пēс хурит акван-атнэ тэ̄ла а̄нумн о̄с сака мӯстыс. Тыщир ма̄н ма̄нки пēс йис о̄лупсав э̄лаль тотылӯв. Ам номсэ̄гум, ань са̄в сосса хо̄тпа та̄нки хурияныл музейн миӈкве тахмаияныл».
Ань та̄н та̄нки о̄паныл, щащēкваныл, ащо̄йканыл, анēкваныл ос мо̄т рӯтаныл пуссын акв юи-па̄лт нэ̄пакын хансыяныл. Ня̄врамыт пēс йис та̄гыл миннэ то̄ваныл ва̄ӈкве сака таӈхияныл. Тыима̄гыс юи-о̄выл та̄лытыт ты ва̄рмаль са̄в сосса хо̄тпат э̄лаль тотуӈкве патсаныл. 
Ты накт ос хурит акван-атнэ ва̄рмаль матъёмас ква̄лтапаптувес. Ты тэ̄лаг акван-о̄лтавег ке, о̄с иӈ са̄внув йис нак та̄рапаттаве. Ма̄нки о̄лупсав ос о̄лнэ-хӯлнэ наканув са̄в та̄лытн э̄лаль тотыянӯв. 

Кӯщай нэ̄ ла̄выс, хотьют пēс хурит о̄ньщи ос та порат о̄лум рӯт ма̄хманэ янытлыянэ, тав ты хуриянэ музейн вос мыганэ. Та̄н ищхӣпыӈ ут кӣвырн ханлавет, тот пусыг о̄ньщуӈкве патавет. Та кӣвырт та̄наныл са̄в ма̄т о̄лнэ хо̄т-пат ка̄салаӈкве вēрмияныл. 
Ань тот яныгса̄т атпан са̄вит пēс хури атвес. На̄н суснэ ма̄гыс кӯстырыг тув щалтсуӈкве вēрмегы̄н. Ка̄сыӈ хури я̄нас сунсыглаӈкве ро̄ви. Хури по̄хыт по̄слум хо̄тпа наме хансым о̄лы. Тувыл хури хунь по̄слувес, ос маныр рӯпата тот ва̄раве, тот о̄с хасвес. 
Хурит по̄слум хо̄тпа наме хо̄нтылы̄н ке, тав мо̄т хуриянэ тот о̄с пуссын нэ̄глэ̄гыт тах. Хотты хурит сунсуӈкве ка̄сащегы̄н, та̄н та̄ланыл щирыл пуссын тот хансым о̄лэ̄гыт. 
Хуньт ня̄враманув, апганув ос мо̄т хотты хо̄т-пат ты хурит хосыт ма̄н о̄лупсав сунсыяныл манос ханищтаӈкве патыяныл тах. 
Ты суссылтапн «Геология, Ма̄-во̄й ос газ» музейт рӯпитан хо̄тпат 1920-ыт та̄лыт порат хурит по̄слум то̄тап тув тотыгласыт. Ма̄хум ты утыл о̄с сака пӯм-щалахтасыт. 
Ма̄хумаквет, на̄н ты ёмас ва̄рмаль э̄лаль тотуӈкве о̄с нё̄тэ̄н, юн о̄щнэ пēс хурияны̄н «То̄рум Маа» музейн кēтэ̄н манос тотэ̄н.
