

	Ювле хультум э̄тпост соссаӈ мир округ Дума депутат нэ̄ Надежда Алексеева Ассамблеят сапра̄ни щё̄пита̄лыс. Тот та̄н йис ма̄ ӯргалан са̄ккон урыл потыртасыт. Ты ва̄рмаль щирыл ма̄-вит ӯргалан департамент кӯщай Евгений Платонов тув о̄с во̄виньта̄лвес. Соссаӈ ма̄хманув манхурип нё̄тмилыл ва̄равет, на̄н тав потре э̄лаль ловиньтэлы̄н.


		– Ань юи-о̄выл та̄лытт пēс йис ма̄т са̄в соссаӈ ма̄хум та̄нки рӯпата ва̄руӈкве патсыт. Округ янытыл 2013-2014 та̄лыг сыс 1 со̄тыра 312 хо̄тпа йис ма̄т рӯпитэ̄гыт. Ань ты мус тот о̄лнэ ма̄хум пуссын аквъёт 4 со̄тыра 375 хо̄тпа ēмтыс. Ма̄хум йис ма̄т акваг о̄лэ̄гыт, тот рӯпитэ̄гыт, олныл нё̄тавет. 

		Ты та̄лт йис ма̄т рӯпитан ма̄хум ма̄гыс 21 миллион солко̄ви ойтвес. Яныгса̄т арыгтем хо̄тпа нё̄тмилыл ва̄рвēсыт. Ты олнытыл соссаӈ ма̄хум моторха̄пыл, «Бураныл» ёвтвēсыт ос мо̄т э̄рнэ тэ̄ла ма̄гыс олныл майвēсыт. Ты олныт хумус холтавет, ма̄н ты ва̄рмаль ёмащакв уральтылӯв.

		Тувыл йис ма̄т колыт, а̄мпарыт ӯнттын ма̄гыс олн о̄с майлэ̄в. Хо̄тпа хӯл алыщлан ма̄тэ̄т манос во̄раян ма̄тэ̄т матыр кол ӯнттуӈкве таӈхи ке, ма̄н тавēн о̄с нё̄тэ̄в. Маныр ӯнттуӈкве ро̄ви, э̄рнэ нэ̄пакт ты урыл хансым о̄лы. Ты хосыт йис ма̄т во̄ркол, пувлын кол, а̄мпар, сӯмъях ос са̄лы о̄щнэ пӯсас ӯнттуӈкве ро̄ви.

		Хотты хо̄тпа са̄лы ёвтуӈкве ке ка̄сащи, та̄н о̄с нё̄тавет. 2013 та̄лт хо̄тхуйплов хо̄тпа 51 са̄лыл ёвтвēсыт. Ос та па̄сныл воссыг заявление-нэ̄пак нэ̄мхотьют ат хансыглас. Аман ма̄хум ты урыл нэ̄матыр ат ва̄гыт, аман мо̄т матыр рӯпата ва̄руӈкве патсыт.

		Кӯщай хум ла̄выс, во̄рт о̄лнэ соссаӈ ма̄хумн на̄йив щё̄питан ма̄гыс олн ойтуӈкве ат э̄ри. Тувыл та̄н во̄рт матыр ӯнттын ма̄гыс но̄р яктуӈкве вēрмēгыт. Мо̄лты та̄л тыи ма̄гыс аквхуйплов миллион солко̄ви та̄стыглавес. Ты хосыт ва̄т нупыл хӯрум хо̄тпа нё̄твēсыт.

		 

		Николай МЕРОВ


	 
