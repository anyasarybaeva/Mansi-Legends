
Округт рӯпитан «Лэ̄пк» нампа община «То̄рум Маа» музейл акван-нё̄тхатым мо̄лты та̄л оигпан ляпат Российский Федерация Президент намыл пиным касылн нэ̄паканыл тēтсысаныл ос тот но̄х-патсыт. Та̄н ва̄рнэ рӯпатаныл урыл «Лӯима̄ сэ̄рипос» ос «Ханты ясаӈ» газетагт акваг хансыглаве. Ань тув ты касылн нёлолов со̄тыра арыгтем са̄всыр организацият та̄нти нэ̄паканыл тēтсысаныл. Община «Лэ̄пк» та̄н халанылт но̄х-патыс.
Ань о̄лнэ йист мощщаг хультум мирыт мо̄т ма̄хум халн тэ̄лыгласыт, пēс йис о̄лупсаныл хот-ёрувлаӈкве патсаныл. Юи-о̄выл хусва̄т та̄л сыс яныгман ма̄ньлат ма̄хум та̄нти о̄паныл-щащēкваныл, ащо̄йканыл-анēкваныл о̄лум пора щар ат ва̄ганыл, ка̄тыл матыр ва̄руӈкве са̄выӈпа̄лэ нэ̄матыр ат ха̄сэ̄гыт.
Ты общинат ос музейт рӯпитан ма̄хум ань ма̄ньлат хо̄тпат пēс йис ва̄рмалитын ханищтаӈкве патэ̄гыт. «То̄рум Маа» музейт хусахтем та̄л сыс са̄всыр семинарыт ва̄рыглавет, тот ханты ос ма̄ньщи ма̄хум та̄нти ха̄снэ тэ̄ланыл ма̄ньлат ма̄хмытын ос ня̄врамытын суссылтыяныл, хотьют ка̄сащи щаквщуӈкве — та̄наныл ханищтыяныл.
«Лэ̄пк» нампа община ва̄рим па̄сыл ты музей ёт акван-нё̄тхатым, акван-потыртахтым рӯпитэ̄г. Ань хансум проектаныл хосыт та̄н хӯрум семинар тах ва̄рыглэ̄гыт. О̄влэ̄т ё̄рнколса̄с ю̄нтуӈкве патэ̄гыт. Ты мӯтраӈ ва̄рмаль хосат хот-ёрувлаӈкве патвес. 1980 та̄лыт порат парщин нэ̄глыс, тамле парщиныл ма̄хум ю̄нтуӈкве патсыт. Тох кӯстыр, во̄рт са̄с нуюӈкве, са̄с па̄йтуӈкве ат э̄ри, та̄с парщин ла̄пкат ёвтэ̄гыт, ман яныт э̄ри — ю̄нтэ̄гыт. Таима̄гыс ань ё̄рнкол са̄с ю̄нтуӈкве туп яныгпа̄ла хо̄тпат ва̄ганыл, ма̄ньлат ма̄хум ат ва̄щинтасыт, ат ха̄сэ̄гыт. Общинат рӯпитан нэ̄ Любовь Иосифовна Кондина ма̄нь порат анēкватэ̄н са̄с щё̄питаӈкве нё̄тыс, ётыл янгыгнув ēмтмēт тамле са̄с та̄нти ва̄рсыт. Ань тав ма̄ньлат ма̄хум ханищтаӈкве патыянэ, хумус э̄ри ва̄руӈкве — тав тах суссылты. Пēс порат ё̄рнколса̄с хӯрум пис ю̄нтвес, тав та̄к вос о̄лыс, ань о̄с тох ва̄руӈкве тах патэ̄гыт.
Титыт семинарт общинат рӯпитан тит яныгпа̄ла хумыг Рудольф Васильевич Меров ос Юрий Григорьевич Кондин ма̄ньлат хумытын суссылтаӈкве ос потыртаӈкве патэ̄г, хумус лувкол, мискол ӯнттаве, лув ос мис о̄щнэ ощ хумус ва̄раве. Туи пум ва̄рнэ ма̄гсыл о̄щнэ пормасыт — пум са̄грын тēр, пум коснэ йӣв, кӯпна а̄лумтан йӣв ос мо̄т э̄рнэ утыт тот ва̄руӈкве патэ̄гыт.
Ос хӯрмит семинарт хум хо̄тпат тēр ва̄рнэ кол тах ӯнттэ̄гыт. Пēс ийс порат соссаӈ ма̄хум ма̄н ма̄вт та̄нти тēр ва̄руӈкве ха̄ссыт, са̄грап тēрыт, касай тēрыт ва̄рсыт. Ты кастыл кол о̄с о̄щсыт. Ань та кол тӣвырт э̄рнэ пормас о̄с тах та̄нти ва̄рēгыт. Округувт Нягань ӯс ляпат Эмдер нампа пēс о̄лым ӯс хо̄нтвес, тот тамле кол хуньт о̄лум. Ань общинат ос музейт рӯпитан хо̄тпат аквты хурип кол тах ӯнттэ̄гыт. Екатеринбург ӯст «Волот» нампа центрыт рӯпитан археологыт общинан по̄слым хурит мыгыт, ман яныт кол тот ӯнттым о̄лыс.
Пуссын ты проектыт са̄в та̄л рӯпитаӈкве патэ̄гыт. Ты ва̄рнэ рӯпата тах ма̄ньлат хо̄тпатын, ня̄врамытын сунсыглан ос рӯпитан ма̄гсыл хульты. Тамле проектыт ва̄рнэ порат пēс йис о̄лупса но̄х-во̄рмалтаве, ма̄ньлат а̄гит, пыгыт ты рӯпатан ханищтэ̄гыт ос музейт сунсыглан ма̄гсыл са̄внув колыг ēмты.
Ты э̄рнэ ос та̄рвитыӈ рӯпатан «Лэ̄пк» общинат рӯпитан хо̄тпат вуйхатсыт. Та̄н музейт ос тит газетагт рӯпитан ма̄хум ёт акван-нё̄тхатым ты рӯпата ва̄руӈкве вēрмēгыт. Пēс йис о̄лупсав хот ат ёрувлылӯв ос ня̄враманув э̄лаль ва̄ӈкве патыяныл. Тыима̄гыс рӯпитаӈкве хо̄йхаты.
Вячеслав КОНДИН 
рущ ла̄тӈыл хансум потре ма̄ньщи ла̄тӈыг 
Галина МЕРОВА 
толмащластэ
