
Ма̄ньполь э̄тпост Сургутский район Русскинская па̄вылт са̄лыл каснэ ва̄рмаль о̄лыс. Тот ам ханты ма̄хум ёт хо̄нтхатыгласум, потрамасум. На̄н ань та ма̄т о̄лнэ то̄ва хо̄тпат урыл ловиньтэ̄н.
Са̄лыӈ ма̄хум
Ты хурит Олег Прокопьевич Короб Серёжа апыгрище ёт по̄слым о̄лы. Тав ё̄рнколэ Тяновский ос Контлорский нампа ма̄-во̄й но̄х-хилнэ ма̄г халт лю̄ли. Олег Прокопьевич такви о̄вылтытэ акв-кит ла̄тыӈ ла̄выс.

	– Э̄квам наме Елизавета. Ня̄враманмēн яныгмасыт, щēмьяӈыг ēмтсыт. Ань туп ма̄нь а̄гимēн, Екатеринамēн, лов клас-сыт ханищтахты. Та̄н пуссын Русскинская па̄выл школат ханищтахтасыт, интернатыт о̄лсыт. Во̄рт ма̄н налыман арыгтем са̄лы о̄ньщēв, янмалтэ̄в. Хӯл алыщлэ̄в, пил ва̄тэ̄в, ла̄хс атэ̄в. Тувыл ма̄нти тыналыянӯв, тох хотмус та о̄лэ̄в. А̄гиянмēн пуссын матыр ма̄щтырлэ̄гыт, са̄лы котыл пӯркат, ва̄ит ос ня̄рат ю̄нтэ̄гыт, хансал ва̄рияныл.  

	 

	Та̄н Улы тӯр ва̄тат о̄лэ̄гыт


		 

		Покачев э̄кваг-о̄йкаг, Александр Ефимович ос Евдокия Фё-доровна, Улы тӯр ва̄тат ё̄рнколт о̄лэ̄г. Тэ̄н ма̄тэ̄н мус яныгса̄т ляпатем вēрыста минуӈкве э̄ри. Нила ня̄врам янмалтасы̄г, ань пуссын щēмьяӈыг ēмтсыт, лов апыгрищ о̄ньщēг. Пēс йис ма̄нылт са̄лыяныл ӯрим о̄лэ̄гыт. 

		Ялпыӈ хо̄талын та̄нти янмал-там са̄лыл ёхтысыт. Владик апыгрищēн тэ̄н ётэ̄н хо̄т-а̄ти акваг яласы. Ты та̄л пыгрищ онтолов та̄лэ то̄влыс. 

		Ань та̄н хӯрум ёмас тув о̄с та ёхтыгпасыт, ханты ма̄хманыл ёт са̄лыл мощ кассыт, яласасыт. Мӯй ма̄хум та̄н ётаныл маттем та по̄слахтасыт.

		 

		Са̄лыӈ э̄кваг-о̄йкаг

		 


			Данил Николаевич ос Эльвира Никитовна Покачевыг Нижневартовский район Тромаган я̄ ва̄тат о̄лэ̄г. Каснэ ма̄н са̄лыл ёхталасы̄г. Нила ня̄врам о̄ньщēг, ань пуссын яныгмасыт, щēмьяӈыг ēмтсыт. Данил Николаевич Ӯй йӣквнэ ва̄рмаль ва̄нэ хум. Ань округув янытыл ты тэ̄ла о̄вылтыт хо̄т-а̄ти матыр хо̄нтхатыглап о̄лыглы те, тав тув акваг во̄выглаве. Ханты э̄ргыт ва̄г, тӯлыглахтуӈкве ха̄сы. Во̄ртур э̄тпост Мегион ӯст Ӯй йӣквнэ тэ̄ла ва̄нэ соссаӈ ма̄хум акван-хо̄нтхатыгласыт, ты урыл ēӈта пасан ва̄тат потыртасыт. Данил Николаевич э̄кватэ̄нтыл тув о̄с ялсы̄г. 

			 

			Во̄р ма̄т о̄лнэ нэ̄

			 


				Ма̄щтыр нэ̄ Римма Романовна Покачева Русскинская па̄вылт яныгмас. О̄йкатэ наме Яков, Ко-нитлор нампа ма̄т самын патыс. Тэ̄н хунь акван-минасы̄г, о̄йкатэ яныгмам ма̄тэ̄н о̄лмыгтасы̄г. Ань тот во̄рколт са̄лы ӯрим о̄лэ̄г, нила ня̄врам о̄ньщēг – кит а̄ги, кит пыг. Э̄кваг-о̄йкаг ня̄враманэ̄н нё̄тавēг – во̄рт пил ва̄тэ̄гыт, ла̄хс атэ̄гыт. Яков хӯл алыщлы, во̄раи. Матыр ка̄тын-паттэ̄гыт, та̄нти тыналыяныл. Римма Романов-на акваг матыр ма̄щтырлы – хорамыӈ сахит, мольщаӈыт ос ла̄гыл маснутыт ю̄нты. 

				 

				Тав о̄патэ Касум ēрныл о̄лыс

				 


					Надежда Ивановна Покачева Фёдоровский па̄выл ӯнлын ма̄т самын патыс, яныгмас. Ты па̄выл Сургут ляпат ӯнлы, э̄лнаӈ тот ханты ма̄хум о̄лсыт. Ань тав Водораздел ма̄т о̄лы. Надежда Ивановна ат а̄ги янмалтас. О̄патэ Касум ēрныл о̄лыс. Хунь репрессия тэ̄ла ква̄лтапаптувес, тав Сургутский районын оймалтахтас, тув о̄лмыгтас, нэ̄ тотыс. Надежда Ивановна тамле ма̄н мӯйлуӈкве ва̄тихал яланта̄лы, ё̄рнколт рӯпитан нэ̄ хо̄тпат халт касы. Мӯй ма̄хум ос са̄лыл каснэ ма̄хум ма̄гыс тэ̄нут па̄йты - хӯл исмит, со̄ламат, ня̄рхул, ня̄рнё̄выль, ща̄й исылты. Тынакт тав китыт места вис. 

					 

					Аган па̄вылт о̄лнэ нэ̄г

					 


						Ты нэ̄г ос Нижневартовский район Аган па̄вылныл ёхталасы̄г – Марина Михайловна Айпина ос Оксана Анатольевна Ляшко. Тэ̄н Центр ремёсел колт рӯпитэ̄г, ань тот ка̄тыл ва̄рим пормасыт тыналасы̄г. 

						Марина Михайловна ла̄вме щирыл, та̄н Центр коланылт хо̄т ма̄щтыр хо̄тпа рӯпиты. Хум хо̄тпат янгыщ йӣвныл матыр ва̄рēгыт, ёргēгыт. Нэ̄квет ос совныл маснут ман мо̄т са̄всыр пормас ма̄щтырлэ̄гыт, са̄сныл сыре-сыр хусапсовыт ва̄рēгыт. Ка̄тыл ва̄рнэ пормасаныл округ янытыл о̄лыглан выставкатын тотыглыяныл, мирн суссылтыяныл. Хотты пормас хо̄тпан мӯсты те, тыналыяныл. 






	 

	Русскинская па̄вылт самын патум нэ̄г

	 


		Ты хурит Римма Антоновна Мултанова ос Капитолина Ивановна Покачева по̄слым олэ̄г. Тэ̄н сас Русскинская па̄вылт самын патсы̄г, тот яныгмасы̄г. Римма Антоновна о̄йкатэ Муравленко ӯсныл о̄лы, хунь акван-минасы̄г, тав тув ва̄нтлыс. Хӯрум ня̄врам ос нёлолов апыгрищ о̄ньщēг. Капитолина Ивановна о̄с хӯрум ня̄врам о̄ньщи, та̄н ань пуссын щēмьяӈыг ēмтсыт, са̄т апыгрищ о̄ньщи.

		 

Ты ма̄хум ёт С. Ромбандеева потыртас
