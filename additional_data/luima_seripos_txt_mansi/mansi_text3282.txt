
Округ мирколт ля̄ххал тотнэ хо̄тпат образование  департамент ос ма̄ньлат ма̄хум политика палт пуӈктотнэ нэ̄ Любовь Ковешникова ёт хо̄нтхатыгласыт. Тав Урай ӯст ма̄ньлат колта̄глыт фестиваляныл урыл потыртас.

	Тув атпантем щēмья ёхты. Ща̄нь-а̄щит ма̄хум э̄лы-па̄лт выступайтаӈкве патэ̄гыт – ань ня̄врам янмалтан о̄вылтыт ма-ныр ва̄гыт, нэ̄г-хумыг халэ̄нт ёмащакв о̄лнэтэ̄н ма̄гыс маныр ва̄руӈкве э̄ри, пуссын ты урыл тот тах та потыртэ̄гыт. Ты фестиваль Лангепас ӯст 1999 та̄лт ва̄руӈкве номылматвес. Та порат ты о̄выл колта̄гыл грант-олныл майвес.

	Любовь Ковешникова ла̄выс: «2000 та̄лт Нижневартовск ӯст «Молодая семья» нам-па организация рӯпитаӈкве о̄вылтахтас. Тав ань округув яны-тыл ма̄к яныг, тот 250 арыг хо̄тпа акваг акван-хо̄нтхатыглэ̄гыт, аквъёт рӯпитэ̄гыт, са̄всыр конкурсыт, та маныр щё̄питэ̄гыт. Ялпыӈ хо̄талыт о̄лыгланэ̄ныл порат та̄н палтаныл кит со̄тыра са̄вит хо̄тпа ёхтала̄лы. 

	Тамле акван-хо̄нтхатыглан ва̄рмаляныл фестивалиг 2001 та̄лт намаявес, ущ акван-минам ма̄нь ма̄хум та па̄сныл та мӯйлэ̄гыт. Нэ̄г-хумыг акв хотьютэ̄н та̄ланэ̄н 35 та̄лныл ма̄ньнувет те, тув хас
	хатуӈкве вēрмēг. Фестиваль порат нэ̄квет ос хумыт колта̄гланыл о̄вылтыт потыртэ̄гыт, маныр ва̄руӈкве ха̄сэ̄гыт, маныр ва̄гыт, пуссын потыртэ̄гыт. Тувыл ня̄врам хунь ущ самын паты, хумус таве тыттуӈкве, мастуӈкве ман ма̄нигтаӈкве, ты о̄вылтыт о̄с акваг потрамēгыт. Матыр пӯмыщ номт ман потыр о̄ньщēгыт те, ты урыл ла̄вēгыт, тувыл таве тэ̄лаг (проектыг) ва̄руӈкве ро̄ви. Ма̄ньлат колта̄глыт ма̄гыс сыре-сыр ёнгилыт ос мастер-классыт щё̄пита̄лавет.

	Ма̄ньлат колта̄глыт фестиваляныл – ты сака э̄рнэ суссылтап. Ма̄нь-лат ма̄хум халанылт юртыӈыщ о̄луӈкве ха-нищтахтэ̄гыт, йильпи потрыт хӯнтлэ̄гыт, ка̄сыӈаныл матыр ёмас номт о̄ньщи те, ла̄вуӈ-кве вēрми. Ань Югра ма̄в янытыл 60 тамле клубыт рӯпитэ̄гыт. Ты организацият щēмьятын сака нё̄тэ̄гыт, округт о̄лнэ мирн яныг па̄рыс тотэ̄гыт. Таима̄гыс ма̄н та̄наныл нё̄тыянӯв, янытлыянӯв. Касыӈ та̄л ма̄н ань «Развитие образования в Югре на 2014-2020 годы» нампа тэ̄ла торыг сыре-сыр конкурсыт ва̄рыгла̄лэ̄в. Ма̄ньлат щēмьятын ос ня̄врамытын ёмас тэ̄ла ва̄рнэ некоммерческий организациятын ка̄сыӈ та̄л 10 миллион солкови та̄сталэ̄в».

	Образование  департамент ос ма̄ньлат ма̄хум политика палт пуӈктотнэ нэ̄ ла̄вме щирыл, фестивалин са̄в хо̄тпа ёхталы, ка̄сыӈ та̄л мир акваг та са̄вми. Ты ва̄рмаль о̄лупсавт улпыл э̄ри, ань колта̄гыл ма̄хманув халанылт ёмас тэ̄лан ханищтахтэ̄гыт, тувыл э̄лаль со̄тыӈыщ, щуниӈыщ о̄лэ̄гыт.

	Светлана Матвеева  
