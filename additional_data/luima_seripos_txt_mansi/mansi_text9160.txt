
Туи о̄вылтахтын поратэ̄т са̄в ёмас ля̄ххалыт о̄лсыт, пуссын та̄ра ат потыртасанӯв, ань мощ юв хультым хансыянӯв. Тох ма̄ньщи учёныит халт кит нэ̄пакыг та̄ратавесы̄г. 
О̄влэ̄т таи ла̄вуӈкве э̄ри, акв нэ̄пакēт А̄с ма̄ньщит ла̄тӈаныл щирыл э̄ргыт акван-атвēсыт, мо̄та­нэ̄т хо̄нтаӈ ма̄ньщит ла̄тӈаныл щирыл сыресыр я̄т, тӯрыт наманыл та̄ра-паттувēсыт. Тыи сака ёмас ва̄р­малиг о̄лы, тамле ла̄тӈыг ва̄нэ щар мощща э̄лумхо̄лас хультыс. Сакати нэ̄пакыт хансым вос хультэ̄гыт. Ань ка̄сыӈ нэ̄пак урыл я̄нас потыртэ̄в. 
А̄с ма̄ньщит э̄рганыл
Тынакт история наукат кандида­тыг о̄лнэ нэ̄ Раиса Калистратовна Бардина «Песни обских манси второй половины XX века» намаим нэ̄паке ма̄навн мӯйлуптас. Нэ̄пак яныгса̄т са̄витыг Новосибирск ӯст та̄ратавес, тав такви сэ̄лум олнэ̄тыл ос ма̄хум маим олн-нё̄тмилыл щё̄питастэ. Раиса Калистратовна ка̄сыӈ хо̄тпан пӯмащипа ла̄тыӈ ла̄ви ос са̄внув олн кēтум э̄лум­хо̄лас наме китыт ло̄псэ̄т нумын хансым о̄лы.   
Йильпи нэ̄пакēт Раиса Бардина А̄с ма̄ньщи хо̄тпатныл 18 акван-атым э̄ргыт урыл потыртас. Ты э̄ргыт 1989-1995 та̄лытыт ос 2000 о̄вылтан та̄ланэ̄т Ха̄льӯс район Восыӈтӯр, Новинский, Ягрим па̄влытын ялнэ̄тэ сыс А̄с ма̄ньщит э̄ргум э̄рганэ ёл-хаснэ утытн турсуяныл хасманэ. Нэ̄пакēт ты э̄ргыт пуссын нёловов группаг уртсанэ ос тув хассанэ. Та̄н ань тох уртым о̄лэ̄гыт: э̄лум­хо̄лас о̄лупсатэ урыл э̄ргыт, са̄ли­тан э̄ргыт, э̄сгилыӈ э̄ргыт, йӣквнэ э̄ргыт, Советский пора э̄ргыт, ма̄-вит урыл э̄ргыт, э̄рупсаӈ э̄ргыт ос ёмас ла̄тыӈ ла̄внэ э̄ргыт. 
Тувыл э̄ргыт ёл-хансым порат Раиса ма̄хманэ хурин по̄слысанэ, ань тыит ос щēмьянылт о̄ньщум хурияныл ты нэ̄пакн ва̄рсанэ. Хотьют пēс пора урыл матыр ва̄ӈкве таӈхи ке, ты нэ̄пак тавēн сака пӯмщиг о̄лы тах.  
Хо̄нта я̄н патнэ я̄т ос сōймыт ма̄ньщи наманыл
Лӯпта э̄тпос ва̄т нупыл са̄тыт хо̄талэ̄т А̄с-угорский институтыт рӯпитан хо̄тпат «Словарь топони­мов мансийского языка. В системе реки Конда» йильпи нэ̄пак урыл мӯй ма̄хумн потыртасыт. Ты нэ̄пак Татьяна Дмитриевна Слинкина иӈ о̄лмēт щё̄питаӈкве патыстэ. Тот тав Хо̄нта я̄н патнэ со̄ймыт ос я̄т пуссын хумус ла̄вавет, таит ма̄ньщи ла̄тӈыл та̄ра-паттысанэ ос тувыл нэ̄пакн хассанэ. 
Рӯпататэ о̄вылтаме порат Т.Д. Слинкинан, ва̄им, сака та̄рвит о̄лыс, то̄ва хащта̄л ла̄тӈыт щар ат торгамтахтасыт. Ма̄ньщи хо̄нтаӈ ла̄тыӈ ва̄нэ хо̄тпа нэ̄мхо̄т ат хо̄н­тыглас, нас то̄ва ла̄тӈыт хӯлтыг­лан хо̄т­пат ёт са̄в рӯпитас, тыи М.И. Анкина, А.Д. Бочкарёва, С.В. Карнаухова, М.Т. Кисилева, А.Ф. Копьева, О.А. Кошманова, Л.Т. Мотышева, В.П.Филатов, О.А.Фомичёва, А.Н. Хомяков. 
Ты э̄лы-па̄лт Татьяна Дмитриев­на финно-угор нēлм рӯт учёныит хансум пēс потраныл хо̄нтыс. Тох тав Бернат Мункачи 1888-1889 та̄лытыт ёхталам венгр-о̄йка, Артури Каннисто 1901-1903 та̄лытыт ёхталам финн-ойка ос Тобольский ӯсныл о̄лнэ о̄йка Александр Дунин-Горкавич 1890-1903 та̄лытыт хансум потраныл ловиньтас. Тувыл тот ва̄рмалит та̄ра-паттуме юи-палт, аквтох хо̄нтаӈ ма̄т о̄лнэ сосса хо̄тпат нё̄тмиланыл кастыл тамле э̄рнэ нэ̄пак щё̄питаӈкве о̄вылтас. 
Ты нэ̄пакēт Хо̄нта я̄, тӯрыт ос мо̄т намыт пуссын мӯсхалыг та̄ра-паттувēсыт, ка̄сыӈ суй диалект ла̄тӈанэ хольт я̄нас хӯлтыглым ос хансым о̄лы. Ёмас пēс карта по̄слым о̄ньщи ос хо̄нтаӈ ма̄ хурил суссылтаве. Т.С. Слинкина а̄тимыг ēмтме юи-па̄лт, ты нэ̄пак ма̄ньщи учёный нэ̄тн, тыи М.В. Кумаева, С.С. Динисламова ос А.Р. Станисла­вец э̄лаль щё̄питавес ос а̄стлавес. Ты нэ̄пак мо̄т учёныитн сака пӯмщалаве, мощēртын та̄н таве о̄с ловиньтыяныл. 
Тамара МЕРОВА
