
 
 – Ам камка ва̄рнэ ма̄гыс са̄глат ёргēгум (тав та̄наныл рущ ла̄тӈыл жалинкаг ла̄виянэ). Камка ань улпыл нэ̄мхо̄т ат ва̄раве. Половинка па̄влумт, хунь ам музей ва̄руӈкве о̄вылтаслум, камка урыл номылматсум. Камка кисмаясум, акв ма̄ньщи хо̄тпа Илья Григорьевич Мотышев палт хо̄нтсум. Тав камкатэ кēрта̄ныл ва̄рим о̄лы. Хумус ва̄раве, тав номыстэ, ха̄сыс ва̄руӈкве, ос ӯльпа та̄р ат о̄ньщис, проволкал ва̄рыстэ. Ты камка музеювт о̄лы. Тувыл Карым па̄вылт кит камка хо̄нтсум, насати ма̄ньщи хум тав ва̄рыгламаге. Ӯльпа та̄рыл татем ма̄щтырыг сагим о̄лэ̄г. Хӯрмах та̄л ювле хультум порат, ам амти о̄с акв камка ва̄рсум. Ты хӯрум камкат пēс щирыл ва̄рим о̄лэ̄гыт.  
Ам ащо̄йкам наме Иван о̄лыс, тамле талква о̄йка, ос Марья анēквам сас ма̄ньщииг о̄лсы̄г. Тэ̄н акваг камка ва̄рсы̄г, яныг хо̄нт порат ущпылнэ̄г са̄в ва̄рсы̄г. Хӯл алыщ-ласы̄г, тыхал камка сагсы̄г. Колхоз па̄лыл ма̄-хум тэ̄натэ̄н камка ва̄-рылтэ̄гыт, заявка-нэ̄пак хансэ̄гыт. Туи порат 
са̄глат щё̄питэ̄г, йӣв та̄рыт хилэ̄г, тувыл та̄рыт ёмащакв щё̄питыянэ̄н, акван-со̄хтыянэ̄н. Тэ̄лы ос камкат 
ва̄рсы̄г.  Ащо̄йкагум-анēквагум рӯпататэ̄н тамле та о̄лыс.
Ам пуссын номилум, хумус тэ̄н ма̄щтырласы̄г. Э̄лнаӈ май тэ̄лы порат матыр пормас юн 
ва̄раве. Тэ̄н о̄с юн рӯ-питасы̄г. Ань ты хо̄тал мус номилум, камка яныг, карс, колала мус а̄ла ты ёхты, ащо̄йкам уласн но̄х-лю̄ли, тох та саги. Тэ̄н холамēн юи-па̄лт, са̄в пормас хультыс, щё̄питалум йӣванэ̄н, хилыглам та̄ранэ̄н, та маныр. Ётыл 
ам о̄с та патсум ма̄щ-тырлаӈкве. О̄влэ̄т акв камкам ва̄рыслум, тувыл китыт, хӯрмит. 
Аквам щар пēс щирыл на̄ӈк йӣвыл, ӯльпа та̄рыл сагыслум. Дуня а̄квум та̄ра кит камка ёвтыс. О̄влэ̄т ам тавēн миӈкве ат кос ка̄сащасум, тав а̄нум мӯӈи, щищкурек ос олн тотыс, по̄йкщим во̄всаге. Омам ла̄ви: «Маēгын, тавēн сака э̄рēг, 
наӈтина̄н тах мо̄тан ва̄-рēгын». То̄нт хум хо̄тпат хо̄нтлын ма̄н вуйвēсыт, э̄кват та̄нти хӯл алыщласыт. Ра̄хта я̄т а̄рпи о̄лыс, камкаге тув ӯнттысаге, тувыл уральтаӈкве такви ялантас, вит во̄ӈха ва̄ри. Ты юи-па̄лт ос хус арыгтем ва̄рыгласум. 
Акв камка хӯрмах хо̄тал ва̄раве, хо̄тал палыт туп таве те ва̄руӈкве. Ос ты э̄лы-па̄лт йӣв щё̄питаӈкве э̄ри, ӯльпа щахылт та̄р хилуӈкве та маныр, тай сака хоса, сака рӯпатаӈ. Яныг хо̄нт порат э̄кват о̄с ва̄рсыт. Ам юн воссыг ат ва̄рēгум, ань камкал хӯл ат алыщлэ̄в. Ань ос тыг семинарын во̄ввēсум. Никита Партанов ам палтум ёхталас, мēн тав ётэ э̄рнэ йӣвыт щё̄питасмēн, тыг тотсанамēн, ань тыт ты ёргащлымēн. 
Анатолий Николаевич ам ща̄няге-а̄щаге урыл китыгласлум, хо̄т яныгмас. Э̄лаль о̄йка мощ о̄с потыртас:
– Омам Анастасия Ивановна ма̄ньщи нэ̄ о̄лыс, Учинья па̄вылт самын патыс. Тот пуссын ма̄ньщит о̄лсыт, о̄парищ 
наманыл Кауртаевыт. А̄тям ос рущ, Николай Власович, ма̄ньщи ла̄тӈыл ёмащакв потыртас. 
Учинья па̄выл ло̄ӈхаль Та̄п па̄выл ӯнлыс, Иван ащо̄йкам ты па̄влыг халт, Ра̄хта я̄т, хӯл алыщлан ма̄л майвес. Тав тот о̄лнэ кол ӯнттыс, тувыл мо̄т ма̄хум о̄с тув о̄лмыгтасыт. Ло̄ӈхаль Учинья па̄выл мус ми-нуӈкве хус вēрыста, ос 
алгаль Та̄п па̄выл мус хус вēрыста. Тувыл тув о̄лмыгтам ма̄хум па̄в-ланыл Половинкаг ла̄-вуӈкве та патсаныл.
Ам ань онтырса̄т нупыл хӯрмит та̄лум ты то̄влыс. Ат ня̄врам о̄нь-щēгум, пыгум а̄тимыг ēмтыс. А̄гиянум хум ва̄рсыт, ня̄враманыл янмалтэ̄гыт. Са̄в апыг о̄ньщēгум, аман манах, ловиньтаӈкве э̄ри. 
Анатолий Николаевич тамле ка̄ркам, мӯтраӈ о̄йка, сымыӈ хо̄тпа, ощхульлы, потрами. Такви та̄ланэ янытаг ат сусхаты, ма̄ньнувēг а̄ӈк-ватахты. Ты я̄тил хо̄тпав пуста̄гыл вос о̄лы, На̄янэ̄н-О̄тыранэ̄н вос ӯргалав.
 
