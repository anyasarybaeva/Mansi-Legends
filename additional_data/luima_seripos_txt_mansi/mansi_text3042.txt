
(мо̄йт)

	Анēквам а̄ращ ва̄тан ӯнтыс ос мо̄йтуӈкве о̄вылтахтас:

	– Ха̄лиӈ ва̄тат, вуйкан витуп я̄ ва̄тат Во̄нтыр Ма̄нь Во̄нтыртēтэ ёт о̄лсы̄г. Я̄т тэ̄н хӯл пувыгла̄лсы̄г ос сэ̄й ва̄тат тэ̄пъяла̄лсы̄г ос ӯщлахтасы̄г. Ма̄нь Во̄нтыртēтэ иӈ ма̄нь ос оссамрищ о̄лыс. Ща̄не тав ма̄гсылэ акваг пилыс, хурахлас. Хунь хӯл алыщлаӈкве мины, пыге акваг ёт тотытэ. 

	Я̄ ва̄тан ӯнттытэ ос ла̄витэ:

	– Пыгкве, ам ань хӯл алыщлаӈкве мил ма̄н мӯрмēгум, наӈ я̄ ва̄тат ӯнлэн, а̄нум ӯрēлн. Пувлуӈкве те тахмаēгын, вит ва̄тат полщтэн, мил ма̄н ул уен, щаквын тотавен.

	Тох та олсы̄г, о̄лым аквмат Во̄нтыракве ты яныгмас. Хунь тав янгыг ēмтыс, номсахтуӈкве патыс:

	– Маныр ам акваг вит ва̄тат ӯнлэ̄гум, омам акваг такви та мӯрми, хӯл та алыщлы? Амти хӯл алыщлаӈкве патэ̄гум.

	Аквматнакт тэ̄н хо̄талъят порат тэ̄пъяласы̄г, Во̄нтыр-ща̄нь ла̄ви:

	– Ам ва̄гтал патсум, мощщан ёл поварттахтыглэ̄гум, мощ ӯщлахтэ̄гум, наӈ ос та ёмас ва̄рен, нэ̄мхотталь ул минэн.

	Ос Во̄нтыракве номса̄лы:

	– Омам вос хуи, хунь ояве, ам амти хӯл алыщлаӈкве минэ̄гум. Но̄х-са̄йкалы – тав э̄лы-па̄лэ̄т йильпи хӯл. Тав ща̄гты ос а̄нум тах э̄сгитэ. 

	Тав тащир ты ва̄рыс. Оматэ туп ойвес, Во̄нтыракве – витн мӯрмыс ос хӯл тинсуӈкве та уйис. Уйис-уйис, сунсы – тав э̄лы-па̄лэ̄т яныг, пуӈкыӈ сорт капай. Тав хот-рохтыс, номса̄лы:

	– А̄ти, ты хӯл тай ат пувилум, тав ётэ ам ё̄рум ат ёхты. 

	О̄с э̄лаль та уи. Уйис-уйис, вольгын щапакыт ка̄салас о̄с номсы:

	– Тамле хӯл пувуӈкве о̄с ат патэ̄гум, тав сака ма̄нь. 

	О̄с э̄лаль та уйи. Уйис-уйис, татем ва̄гтал патыс, щар ё̄р ат о̄ньщи, мощертын ёл ты уйттаве. Сунсы, хоталь но̄х-ха̄ӈхуӈкве. 

	– Э̄рыӈ а̄нумн ва̄тан уюӈкве э̄ри? Ос ё̄рум ат то̄вылхаты. Э̄рыӈ тапал ва̄тан минэ̄гум? А̄ти, тув мус о̄с хоса, ат ёхтэ̄гум – ёл-уйттавем. 

	Во̄нтыракве илттыг а̄ӈквал ка̄салас, тув уйлыгтас ос но̄х та ха̄ӈхыс. Ёмщакв ӯнтыс, илттыг тав пуӈке нумпа̄лт матыр та ва̄рщатас. «А̄ӈквал» ё̄ӈхыгпас, Во̄нтыракве ёл-хисатаптувес, витн та рагатас. Витныл но̄х-нэ̄глапас, нёлсамасагēтыл па̄ргалтахтас ос титыглахты:

	– Наӈ, А̄ӈквал, манарыл тох ва̄рщалтэ̄гын ос манрыг ё̄хсэ̄гын?

	– Ты щар а̄ти а̄ӈквал, ты ам пуӈкум, – хотьют осыӈ турсуил ла̄выс.

	Во̄нтыракве хот-рохтыс, таглуӈкве патыс: 

	– А н-наӈ хотьют?

	– Хумус – хотьют? Ам Янгуй.

	– Янгуй аки, ос наӈ наӈти хо̄т о̄лэ̄гыт, алпин ат на̄ӈки?

	– Ам витыт.

	– Ос наӈ манрыг наӈтина̄н витын нарыгтаслын?

	– Хумус манрыг? Рēгыл ос лё̄мвоитыл тӯйтхатсум. Лё̄мвоит ва̄глын хумус пурхатэ̄гыт.

	– Ос наӈ манарыл, Янгуй аки, тох та̄кыщ ва̄рщалтэ̄гын?

	– Ам хӯнтпагумтыл (палягумтыл) ва̄рщалтэ̄гум. 

	– Ос манрыг тэ̄натэ̄нтыл ва̄рщалтэ̄гын?

	– Ам хӯнтпагум янгыг, тэ̄н о̄с лё̄мвоин сака пуравēг, таима̄гыс ам тэ̄натэ̄н акван-ра̄тащлыя-гум, лё̄мвоит хот-ня̄влыянум. 

	– Янгуй аки, наӈ хӯнтпагын о̄с витн нарыгтэ̄гын…

	– А̄ти, апыгкве, хӯнтпыг витн нарыгтаӈкве ат ро̄ви. Тув вит щалтуӈкве вēрми, ам хӯлуӈкве ат патэ̄гум. Ам май па̄ль во̄р тӣвырт о̄лэ̄гум. А̄нумн матыр-а̄ти пуссын хӯлуӈкве э̄ри, та̄л ёл-патнэ суй пыл вос хӯлэ̄гум. 

	– Янгуй аки, наӈ лэ̄гынтыл лё̄мвоит хот ат хосгиянын?

	Янгуй татем ка̄смоста̄лыг патыс ос ювле та̄ра ат ла̄выс:

	– Апыгкве, наӈ ва̄глын, ма̄н, янгуит, лэ̄г ат о̄ньщēв.

	– Хумус тох, щар ат о̄ньщегы̄н?

	– Мащк о̄ньщēв, тав сака ма̄нь. Наӈ, апыгкве, ам сыплувумн ха̄ӈхен, мощ ӯщлахтэн.

	Во̄нтыракве вольк Янгуй сыплувн воратас, ёмщаквег ӯнтыс, ос тав хӯнтпаге, вильтъя̄тэ сунсыглаӈкве патыс: «Ос манрыг ам тав вильтъя̄тэ̄т ӯнлахо̄луӈкве ат вēрмēгум, тав нёлэ мокариӈ».

	– Янгуй аки, нёлын хотталь хо̄илта̄лыслын, тамле мокари хультыс?

	– А̄ти, ма̄н, янгуит, пуссын нёланув мощ тамле мокариӈыт. 

	Во̄нтыракве Янгуй хӯнтпагēт лё̄мвоит ка̄салас, та̄наныл хот-вотумтасанэ ос ла̄выс:

	– Тамле яныг хӯнтпы̄г, ка̄сыӈе ам янытам. Ва̄им тох лё̄мвоитын пуруӈкве патавēг. 

	О̄с та лё̄мвоит хот-осгасасанэ, мощ вотгащласаге. Тувыл тав сыплувēныл ёл-тахамтас, акитэ мащк сунсуӈкве уйлыгтас. Тав мащке ка̄саластэ ос са̄литым ла̄выс:  

	– Тамле яныг ӯй ос лэ̄ге тамле та ма̄нь. Тав ам омам лэ̄гныл о̄с ма̄нь. 

	Тох ла̄выс ос та̄ра оматэ урыл номылматас:

	– Я-та, Янгуй аки, ос ёмас ӯлум! Ам молях омам палт минэ̄гум. 

	– Ла̄щал, апыгкве, ам сыплувумн ха̄ӈхен, ам наӈын та па̄лн унсуптылум.

	Янгуй уйи, Во̄нтыракве тав сыплувēт ӯнлы ос хосыгхата̄нты. Янгуй мо̄т ва̄тан ёхтыс, пуӈке ёл-хӯтылтастэ ос ла̄выс:

	– Я-та, апыгкве, ань ёл-ва̄глэн ос оман палт молях минэн, тох воссыг э̄л тавēныл ул оен. 

	Во̄нтыракве Янгуй нупыл ка̄тэ хосувла̄лыс ос молях вит ва̄та хосыт оматэ палт та уйис.

	Мо̄йт оигпам юи-па̄лт ам иӈ хоса аквтуп Янгуй ос Во̄нтыра-кве нупыл суссум ос хӯлсум, хумус тэ̄н халэ̄нт потыртэ̄г. Тувыл номылматаслум, хумус во̄нтырыт витыт о̄лэ̄гыт, ос анēквам титапаслум:

	– Анēква, во̄нтырыт о̄с щак-выт порсуӈкве вēрмēгыт?

	– Вēрмēгыт, во̄нтырыт о̄с щаквыт порсуӈкве вēрмēгыт. Та̄н о̄с ма̄н хольтув лылтэ̄гыт, о̄с ма̄н хольтув ма̄ та̄л о̄луӈкве ат вēрмēгыт. Ма̄кве, айкве, ка̄сыӈ хо̄тпан, ка̄сыӈ ӯйн э̄ри.

	 

	Анна Конькова 

	хансум мо̄йт 

	ма̄ньщи ла̄тӈыг 

	Галина Кондина толмащластэ  
