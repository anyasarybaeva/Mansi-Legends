
Ва̄т са̄грапнал э̄тпос о̄выл хо̄талэ СПИД а̄гм ёт воритотнэ мирхал хо̄талыг ла̄ваве. Ты кастыл ля̄ххал тотнэ ма̄хум округ мирколн во̄виньтавēсыт. Округ янытыл медицинский профилактика Центрыт рӯпитан яныг лēккар Алексей Молостов ос «Центр СПИД» пӯльница яныг лēккар Андрей Петровец та урыл потыртасы̄г — ань ты пилыщмаӈ а̄гм та̄ра-паттын ма̄гыс лēккарыт хумус рӯпитэ̄гыт, а̄гмыӈыг ēмтум хо̄тпат манарыл пусмалтыяныл.

	Алексей Молостов ла̄вме щирыл, ань ма̄хум ты а̄гмыл ул вос ха̄хтавет, СПИД а̄гмыл ēмтум янге-ма̄не вос пусмалтахтэ̄гыт, ты ма̄гыс лēккарыт сака са̄в рӯпитэ̄гыт, са̄в э̄рнэ тэ̄лат ва̄рēгыт. Лēккар хум тох ла̄выс: «Округув янытыл о̄лнэ ма̄хум ма̄н ка̄сыӈ та̄л уральта̄лыянув, ос ты ВИЧ а̄гм о̄щнэ хо̄тпат ка̄сыӈ та̄л са̄вмēгыт, нэ̄пакын йильпи намыт хансэ̄в. Округ кӯщаит ос лēккарыт э̄рнэ нэ̄пакыт щё̄питасыт, ты а̄гм о̄щнэ ма̄хум мо̄т э̄лумхо̄лас а̄гмыл ул вос ха̄хтыяныл, ты ма̄гыс та̄н сутытаӈкве вēрмавет. Ты э̄рнэ нэ̄пак 2020 та̄л мус хасвес, тувыл тах э̄лаль о̄с нё̄тумтаве. Щар ма̄к номт таи — округт о̄лнэ ма̄хум ВИЧ а̄гм ос ты ляпа пилыщмаӈ а̄гмыт урыл вос ва̄гыт, вос ловиньтэ̄гыт. Ты а̄гм о̄щнэ ма̄хум ул вос торастыяныл, ул вос лю̄камтыяныл».

	Ань ты а̄гм урыл ма̄хум вос ва̄ганыл, округ янытыл о̄лнэ пӯльницатыт лēккарыт са̄всыр хо̄нтхатыглапыт ос сыре-сыр акцият ва̄рыглэ̄гыт. ВИЧ а̄гм та̄ра-паттын ма̄гыс я̄нас колнакыт щё̄питасыт. Тот психолог лēккарыт рӯпитэ̄гыт, накн патум э̄лумхо̄лас ёт потыртэ̄гыт, нё̄тыяныл. Онтолов э̄тпос сыс 5 со̄тыра 372 хо̄тпа кēлпаныл вуйвēсыт. Ювле хультум та̄лытт кēлп миӈкве сака мощща хо̄тпа ка̄сащас.

	Яныг таквс э̄тпос 20 хо̄талэ̄ныл ос ва̄т са̄грапнал э̄тпос 3 хо̄талэ мус округув янытыл ка̄сащан ма̄хум уральтахтасыт. Хунь хо̄тпа а̄гме хо̄нтаве, тав та̄ра пусмалтахтуӈкве паты, лēккарытын нё̄таве. То̄нт а̄гме э̄лаль ат мины, тэ̄рпит ё̄рыл колта̄глэ ёт э̄лаль о̄с са̄в та̄л о̄луӈкве вēрми.

	Округув янытыл ань 18 со̄тыра хо̄тпа ВИЧ а̄гм о̄ньщēгыт. Янгыщ 30-40 та̄л яныт нэ̄т ос хум хо̄тпат та̄н тамле а̄гмыл ха̄хтавет.

	Андрей Петровец ла̄выс: «Ма̄н округув Россия янытыл 60 областит ос округыт халт ты а̄гм пусмалты, 44% са̄вит хо̄тпа мӯсхал щирыл пусмалтахтэ̄гыт. То̄ва ма̄хум ат ва̄ганыл, ань ВИЧ а̄гм о̄щнэ хо̄тпа пусмалтахтуӈкве о̄вылтахтас те, тав мо̄т хо̄тпа а̄гмыл ат ха̄хтытэ, тавēныл пилуӈкве ат э̄ри. Югра ма̄вт ма̄хум пусмалтахтынэ̄ныл ма̄гыс олн ат ойтэ̄гыт».

	Я̄тил ма̄хум, ты а̄гм урыл матыр китыглахтын ла̄тыӈ о̄ньщēгынте, ты телефоныт хосыт сво̄нитэ̄н:

	Ханты-Мансийск ӯс — 8 (3467) 32-45-10; 32-91-72; 35-97-23.

	Сургут ос Сургутский район — 8 (3462) 24-60-77.

	Ха̄льӯс ос Белоярский район — 8 (34674) 2-64-33; 8 (34673) 2-65-03.
