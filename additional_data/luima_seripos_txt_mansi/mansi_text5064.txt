
Ювле хультум та̄лт Мегион ӯст сосса ма̄хум акван-атхатыгласыт. Тот сапра̄ни ва̄рыглавес. Ты сапра̄нит хо̄тал нэ̄глын ēрт о̄лнэ ханты э̄ква Аграфена Семёновна Песикова такви ща̄нь ла̄тӈе э̄лаль тотнэ урыл потыртас.
Тав Сургутский районт о̄лнэ ханты ма̄хум ла̄тӈыл ма̄нь та̄гыл потырты. Э̄ква такви ща̄нь ла̄тӈе урыл тох ла̄выс: «Ма̄н учёный хо̄тпав Николай Иванович Терёшкин хансыглам нэ̄пакыт хосыт э̄лаль ханищтахтэ̄в. Ты учёный о̄йка 1950 та̄лт Вах я̄ вāтат ос Сургутский районт о̄лнэ ханты ма̄хум потраныл хумус суйтэ̄гыт, та щирыл ёлхассанэ ос нэ̄пак та̄ратас. Ма̄н Касум па̄вылт о̄лнэ ханты ма̄хум ла̄тӈаныл щар ат торгамтэ̄в. Ма̄навн ма̄нки ща̄нь ла̄тӈув э̄лаль тотуӈкве э̄ри».
Ань «Ханты ясаӈ» газетат потрыт Касум ма̄хум ла̄тӈыл хансавет. Тыима̄гыс Сургутский районт кит та̄л палыт ханты ос рущ ла̄тӈыл «Айкол» (Ля̄ххал) газета та̄рата̄лвес. Ты газета э̄тпос сыс акв щёс ва̄рыглавес, ма̄хум сака ловиньтасыт. Ос тувыл ётыл матрыг тав лаппантвес.

Аграфена Семёновна ла̄выс: «Ань Еремей Айпин ос координационный Советыт рӯпитан хо̄тпат Югорский университетн, А̄с-угорский институтн ос ханищтап э̄лаль тотнэ институтын ла̄тыӈ вос кēтэ̄гыт. Та̄н хо̄тал нэ̄глын ēрт о̄лнэ ханты ня̄врамыт ма̄гыс ща̄нь ла̄тыӈ ханищтан хо̄тпа вос хо̄нтэ̄гыт. Ты накт тот учитель-хо̄тпа щар ат ханищтаве. Ма̄н ща̄нь ла̄тӈув ханищтан нэ̄пакыт о̄с ат та̄ратавет». 
Сургутский ос Ниж-невартовский районыгт Тромаган, Аган, Пим ос Юган я̄ ва̄тат са̄в ма̄ньлат ханты а̄гит-пыгыт о̄лэ̄гыт. Тыгыл онтырса̄ткем процент са̄вит ня̄врамыт та̄нки ща̄нь ла̄тӈаныл сака ёмщакв ва̄ганыл. Ос та̄н ханты ла̄тӈыл хансуӈкве ат ха̄сэ̄гыт. Ханищтан хо̄тпа тот а̄тим. 
Ань Лямина, Русскинские, Угут па̄влытт пуссын яныгпа̄ла хо̄тпат учителиг рӯпитэ̄гыт. Та̄н юи-па̄ланылт нэ̄мхотьют ат хульты. Тыима̄гыс ань э̄ква ла̄выс, округ ханищтап департаментын о̄с ла̄тыӈ кēтуӈкве э̄ри. Та̄н хо̄тал нэ̄глын ēрт о̄лнэ хантыт потыртан ла̄тыӈ щирыл ханищтап ва̄тихал вос ва̄рыглэ̄гыт. 
2017 та̄лт Сургутский университетыт ща̄нь ла̄тыӈ ханищтан ва̄рмаль щё̄пита̄лвес. Ирина Семёновна Тырлина, Мегион ӯс ляпат о̄лнэ ханты нэ̄, о̄с тув ялыс. Ты нэ̄ ла̄внэ̄тэ щирыл, тот ань туп акв ханищтан хо̄тпа о̄лы. Па̄влыӈ сосса ня̄врамыт ханищтахтын ва̄рмальн тот акван-атыглавēсыт. 
Ос та̄н ётаныл э̄лыл ищхӣпыӈ ут хосыт ханищтан ва̄рмаль щё̄питануве ке, ёмас о̄лнув. Ты ня̄врамыт акваг тыгле-тувле яласаӈкве ат вēрмēгыт. Тамле ханищтапыт ва̄рыглаӈкве патавет ке, а̄гит-пыгыт мӯсхалыг хансуӈкве ханищтахтэ̄гыт. Ма̄ньлат хо̄тпат ща̄нь ла̄тыӈ ханищтаӈкве акв о̄вылтахтэ̄гыт, та̄н ты тэ̄ла щирыл акваг э̄лаль вуйхатэ̄гыт.
Аграфена Семёновна са̄в ханищтан нэ̄пак та̄ратас. Атахкем та̄л ювле хультум порат ханты ла̄тӈыл сака ёмас букварь-нэ̄пак та̄ратас, ос школат тав нэ̄мхо̄т а̄тим. Насати та̄н А̄с-угорский институт нас тох хуēгыт. Ты нэ̄пакыт ня̄врамыт ханищтан ма̄гыс школатын вос минувет. Тот ань Виктория Ивановна Сподина кӯщаиг о̄лы. Ты букварь винэ ма̄гыс о̄влэ̄т кӯщайн заявление-нэ̄пак хансуӈкве, тувыл ос винэ ма̄гыс ӯсн ялуӈкве э̄ри.
