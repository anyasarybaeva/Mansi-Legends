
Ка̄сыӈ та̄л округув янытыл ханты ос ма̄ньщи ла̄тӈыл хаснэ олимпиада ва̄рыглаве. Ханищтахтын ня̄врамыт ань нэ̄мхотталь ат минэ̄гыт, та̄нти о̄лнэ ма̄нанылт касэ̄гыт. Ты та̄л 9-11 классыт ханищтахтын ва̄т нупыл хӯрум ня̄врам халанылт кассыт. 
 
Та̄н хансум рӯпатаныл ла̄тыӈ ва̄нэ хо̄тпат уральтасаныл ос ла̄всыт, юи-о̄выл та̄лытт матъёмас ня̄врамыт та̄нти ла̄тӈаныл татем ка̄сащим ханищтаӈкве патсаныл. Ты коныпал ханты ос ма̄ньщи ла̄тӈыл хансым потрыт ловиньтэ̄гыт. 
Ма̄ньщи ла̄тыӈ ос литература касылт ты ня̄врамыт но̄х-патсыт:
- о̄выл места Лена Чупрова вис, тав Ха̄льӯс район Саранпа̄выл школат 11 класст ханищтахты;
- титыт местал Лиана Анямова майвес, а̄ги Ха̄льӯс район Кульпас па̄выл школат 11 класст ханищтахты;
- хӯрмит места Екатерина Енизорова вис, тав Октябрьский район Лӯи Ня̄рихумит па̄выл школат 10 класст ханищтахты.
Ханты ла̄тыӈ ос литература хансум ня̄врамыт халт но̄х-патсыт:
- о̄выл местат Алиса Ибрагимова, Белоярский район Касум па̄выл школат 11 класст ханищтахтын а̄ги;
- титыт местат Валентина Тарлина, о̄с аквты па̄выл школат 10 класст ханищтахтын а̄ги;
- хӯрмит местат Мария Гришкина, «Лылыӈ союм» нампа колн ялантан а̄ги, тав Ханты-Мансийск ӯст 10 класст ханищтахты.
Но̄х-патум ня̄врамыт янытлан нэ̄пакытыл ос олныл мӯйлупта-вēсыт. О̄выл места ма̄гыс – 5 со̄тыра солко̄ви, титыт – 4 со̄тыра ос хӯрмит места ма̄гыс 3 со̄тыра солко̄ви миве. Ма̄н та̄наныл пуссын янытлыянув, ос э̄лаль та̄нти ла̄тӈаныл ёмщакв вос ханищтыяныл. 
Ля̄ххал ма̄ньщи ла̄тӈыл Галина Кондина хансыстэ.
