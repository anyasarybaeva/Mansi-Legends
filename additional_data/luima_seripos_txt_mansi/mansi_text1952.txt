

	Я̄ӈк на̄тнэ э̄тпос 15 хо̄талэ̄т ля̄ххал тотнэ ма̄хум акван-во̄выглавēсыт, ня̄врамыт туи порат ӯщлахтынэ̄ныл урыл потыр о̄лыс. Тув ань ща̄нь-а̄щ та̄л яныгман ня̄врамыт ос са̄всыр нё̄тмил мирн ва̄рнэ Департаментыт рӯпитан нэ̄ Елена Владимировна Немчинова тав ёхталас. На̄н ань э̄лаль тав потре ловиньтэлы̄н. 


		- Ма̄н школат ханищтахтан ня̄врамытн туи порат ӯщлахтуӈкве нё̄тэ̄в. Округув янытыл ань 200 со̄тыра мощ арыгнув ня̄врам школат ханищтахты. Ты туи 95% са̄витаныл ӯщлахтуӈкв вēрми. То̄ваныл ща̄нь-а̄щаныл ёт ща̄рщиӈ ма̄н ялантэ̄гыт, 120 со̄тыра ня̄врам са̄всыр лагеритн ялантаӈкве патэ̄гыт, 30 со̄тыра ляпа ня̄врам ща̄рщиӈ ма̄н тотыглавет. 

		Ты туи ня̄врамыт ӯщлахтынэ̄ныл кастыл арыг олн майвес – 16 миллион солко̄ви, пуссын аквъёт ань 1 миллиард 16 миллион солко̄ви о̄ньщēв. Ма̄н номсытēвт, ты туи мощ са̄внув ня̄врам ӯщлахтан ма̄н ялэ̄гыт тах. 

		Та̄н янгыщ Сэ̄мыл ос Азовский нампа ща̄рщ ва̄тан тотыгла̄лавет. Россия ма̄в янытыл о̄с ӯщлахтэ̄гыт – Тюменский областьт, Башкирият, яныгнув ня̄врамыт Нё̄рыт хосыт ӯщлахтым яласэ̄гыт. Ань ос то̄ваныл Крым республикан ос Севастополь ӯсн тотавет – 2 со̄тыра 700 са̄вит ня̄врам. Мо̄лты та̄л тув 1 со̄тыра 300 ня̄врам ялыс. Санаторно-курортный путёвкат о̄с о̄ньщēв, тув а̄гмыӈ-мосыӈ ня̄врамыт оманыл ёт пусмалтахтуӈкве яланта̄лэ̄гыт. Ты та̄л тамле путёвкатыл о̄с мощ са̄внуве майвесӯв – 1 со̄тыра 426. Та̄н Алтайский крайн, Кавказские Минеральные Воды ма̄н, Тюменский областьн, Анапа ӯсн ос Крым республикан кēтыгла̄лавет. 

		Ёмащакв ханищтахтан ос са̄всыр конкурсытт но̄х-патум ня̄врамыт э̄лы-хо̄н ма̄н тотыглавет тах – Болгариян, Венгриян. Ма̄-во̄й но̄х-винэ ма̄т рӯпитан ма̄хум ня̄враманыл Англиян, Американ, Венгриян ос Грециян ӯщлахтуӈкве тотыгла̄лавет.

		Са̄в ня̄врам во̄рыӈ ма̄т я̄ ва̄тат ӯщлахтэ̄гыт, парщин хасапыт (палаткат) хартэ̄гыт, э̄тпостем тот о̄лэ̄гыт. Ювле хультум та̄лт 39 тамле лагерь рӯпитас, ты та̄л 50 рӯпитаӈкве паты. Тот янгыщ ла̄тыӈ ат хӯнтлын ма̄ньлат ма̄хум та̄н ӯщлахтэ̄гыт. Лēккарыт ла̄внэ̄ныл щирыл, тамле ня̄врамыт во̄рыӈ ма̄т о̄лыманыл номтаныл мощ ка̄мнямēгыт, ла̄тыӈ хӯнтлуӈкве патэ̄гыт. Ка̄сыӈ та̄л ма̄к са̄в тамле лагерь Кондинский район янытыл ва̄рыглавет. Тувыл Нижневартовский, Ханты-Мансийский, Советский ос мо̄т районыт янытыл о̄лыгла̄лэ̄гыт. 

		Ты туи манах ня̄врам ӯщлахты, ма̄н тах ты урыл таквсы порат ущ потыртэ̄в. Я̄тил ня̄врамаквет, ма̄ньлат хо̄тпат, ёмащакв ӯщ-лахтэ̄н, пуста̄гыл о̄лэ̄н, со̄тыӈыщ яныгмēн. 

		 

		Светлана 

		Хозумова 

		 

 
