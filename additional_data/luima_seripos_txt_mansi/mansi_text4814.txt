
Ма̄ньщи ос ханты мирыг культуратэ̄н суссылтан «То̄рум Маа» музейт ка̄сыӈ таквс кадетыг ла̄внэ ня̄врамыт ма̄гсыл ёнгасан хо̄тал ва̄рыглаве. Ань ма̄нь таквс э̄тпос нилахуйплов щислат Россияв янытыл «День в музее для российских кадет» мӯйлын хо̄тал о̄лыс. 
Тув Ханты-Мансийск ӯс №8 школаныл атыт ос хо̄тыт классыт ханищтахтын ня̄врамыт тотыглавēсыт. Музейт рӯпитан хумыт та̄н ма̄гсыланыл пӯмыщ ёнгил ва̄рыгласыт, рущ щирыл «квест-путешествие» ла̄ваве. 
Ёхтум ня̄врамыт о̄влэ̄т а̄мщил а̄мщувēсыт, хотьютаныл са̄ртын ханьщистэ, тав кӯщаиг та паттувес. Тот во̄раян ма̄гыс са̄всыр алыщлапыт ва̄рим о̄лэ̄гыт. Ня̄в-рамыт титыглавēсыт, та̄н номсахтасыт ос ювле ма̄кыг те ла̄всыт, та̄н ё̄вт акв ло̄мтыл майвēсыт. Ты пӯмыщ ёнгиланыл тох намтым о̄лыс – «Загадки охотничьей тропы». Пыгрищит ос а̄гирищит титыглавēсыт, хоты алыщлап манырсыр ӯйхул ка̄тын-паттын ма̄гсыл ва̄рим о̄лы. Та̄н, ва̄им, ат ва̄саныл, музейт рӯпитан хумыг Вячеслав Кондин ос Анатолий Брусницин та̄нанылн ка̄сыӈ алыщлап урыл потыртасы̄г, хумус ва̄равет ос хумус та̄н во̄ртавет. 
Юи-о̄вылт пуссын ёмщакв ювле те потыртасыт, та̄н во̄ртнэ ё̄вт акван-атуӈкве вēрмысаныл. Ос ня̄врамыт халт кӯщаиг пē-риим пыгрищин яныг ё̄втныл ня̄л та̄ртуӈкве ро̄выс. 
Ёхталам а̄гирищит ос пыгрищит сосса мир о̄лупса урыл са̄в ва̄ӈкве патсыт, та̄нти ща̄гтым маттем о̄с пӯмщалахтасыт. Рущ ня̄врамытын ханты ос ма̄ньщи культураг урыл матыр йильпииг ва̄ӈкве сака пӯмыщ, «То̄рум Маа» музейн та̄н ка̄сащим ёхталэ̄гыт, тот во̄р тӣвырт та̄нанылн ӯщлахтуӈкве сака ёмас. 
 
