
Ювле хультум э̄тпос юи-о̄выл хо̄таланэ̄т ля̄ххал тотнэ ма̄хум РИЦ «Югра» колн атыглавēсыт, яныг лēккарыт мир то̄рум ма̄гыс пусмалтан ва̄рмаль о̄вылтыт потыртасыт. Тув округ янытыл рӯпитан Территориальный фонд обязательного медицинского страхования колт пуӈктотнэ хум Владимир Смирнов, «АльфаСтрахование-ОМС» кол кӯщай Михаил Малицкий, «РГС-Медицина» колт пуӈктотнэ нэ̄ Инеса Кузнецова ос «СОГАЗ-Мед» кол кӯщай нэ̄ Ольга Антонова ёхталасыт.
Ма̄н государствавт ма̄хум хоты программат щирыл олн ойттāл пусмалтавет, ты урыл Владимир Смирнов потыртас:
– Ма̄н ань пуссын ва̄глӯв, Конституция РФ щар ма̄к яныг са̄кконув 41 статьятэ щирыл, Россият о̄лнэ ка̄сыӈ хо̄тпа то̄рум ма̄гыс вос пусмалтаве. Ты ма̄к э̄рнэ нэ̄пак ка̄сыӈ та̄л йильпииг ловиньтаве, э̄рнэ потыр-охсат тув о̄лтавет. Ка̄сыӈ область манос округ тув о̄с я̄нас потрыт хансы, сосса ма̄хум о̄лнэ ма̄нанылт та коныпал мо̄т нё̄тмилыл щё̄питавет. 
Ты э̄рнэ нэ̄пак щирыл, хо̄тпа илттыг матаре а̄гмыӈыг ēмтапи те, пӯльницат та̄ра пусмалтаӈкве о̄вылтаве. Пӯльницан такви минуӈкв ат те вēрми, лēккарыт ма̄шинал молях ёхтыгпēгыт, тотыгпаве – ты ма̄гыс олн ойтуӈкв о̄с ат э̄ри. 
Ля̄ххал тотнэ ма̄хум китыглахтасыт: «Хо̄тпа а̄гмыл ēмтыс те, лēккарын тэ̄рпил хасвес, са̄ккон-нэ̄пак щирыл тав хунь пусмалтаӈкве о̄вылтаве?» Михаил Малицкий тох ла̄выс:
– Ма̄н ма̄хманув пӯльницат хӯрум нак щирыл пусмалтавет: «плановая», «неотложная» ос «экстренная». О̄выл нак порат, хо̄тпа 24 щё̄с сыс уральтаве, анализанэ ва̄равет. Тувыл 14 хо̄тал сыс са̄всыр лēккарытн сунсаве. Хунь а̄гме та̄ра-паттаве, то̄нт пусмалтаӈкве вос о̄вылтаве. То̄ванакт ма̄хум кантлэ̄гыт, ла̄вēгыт, молях вос пусмалтавет. Са̄ккон-нэ̄пак щирыл – 14 хо̄тал сыс пӯльницан пиннэ ма̄гыс вос уральтаве. Китыт нак – «неотложная помощь», ты порат хо̄тпа 2 щё̄с сыс вос сунсаве, матаре а̄гмыӈ те, та̄ра пӯльницан вос пинаве. Хӯрмит нак – «экстренная помощь», ты порат тай хо̄тпа та̄ра пӯльницан пинаве. Ты накт тай туп 20 кӯм ӯрхатуӈкве ро̄ви. Тыгыл э̄лаль хо̄тпа лēккарытн ат те сунсаве, ты урыл тах яныг кӯщаитн ла̄вуӈкве, пусмалтан ма̄к яныг Департамент колн свонитаӈкве манос нэ̄пак хансуӈкве э̄ри. 
А̄гмыл ēмтапам хо̄тпа э̄лынт о̄лы те, тав палтэ лēккарыӈ ма̄шина вос ёхтыгпи. Ты ма̄шина 20 кӯм ӯруӈкве э̄ри, тувыл хо̄тпа та̄ра пӯльницан тотыгпаве. Мирыӈ ма̄т манос па̄выл э̄лынт ӯнлы те, ты ма̄шина мощ хосанув мины, ма̄хум воссыг хоталь ва̄рхатэ̄гыт, мощ вос ӯрхатэ̄гыт. Лēккарыӈ ма̄шина ёхты, пӯльницан тотыгпавет.
Инеса Кузнецова китыглавес, маныр ма̄гыс ма̄навн ойтхатуӈкве ат э̄ри, ос хунь олн ойтуӈкве э̄ри? Нэ̄ тох потыртас:
– РФ са̄ккон-нэ̄пак щирыл, страховка о̄щнэ ма̄хум ты ма̄гыс ат ойтхатэ̄гыт: пӯльницат хуйнэ̄ныл порат олнта̄л тэ̄рпил мивет, ю̄нтупыӈ тэ̄рпил тӯщтавет, пусмалтавет, па̄йтым тэ̄нутыл тыттавет. Ты коныпал, э̄рнэ порат, ма̄хум мо̄т хо̄тпа кēл-пыл па̄сыгтавет, тыныӈ тэ̄рпил та̄ставет. 
Округт о̄лнэ ма̄хманув вос ва̄ганыл, хунь хо̄тпа пӯльницан пинаве, тэ̄рпи ёвтуӈкве ат э̄ри. Хотты лēккар ла̄ви те, тэ̄рпи ма̄гыс ойтхатуӈкве э̄ри, ул агтэ̄н, та̄ра яныг лēккарытн свонитэ̄н, китыглахтэ̄н. 
Ань округув янытыл ӯлщ-пуӈкыт пусмалтан порат пуӈк-хусап лаппо̄щгын ёмас пломба ма̄гыс ойтхатуӈкве э̄ри ос ва̄рнэ̄ныл ма̄гыс ат ойтхатэгы̄н.
Олн ойтым пусмалтан тэ̄ла са̄в кос о̄лы - хо̄тпа хунь нё̄тылтахты, ма̄ньлатыг сусхатуӈкве таӈхи, вильтэ̄т манос алпитэ янытыл хотты ма̄т операциял ва̄раве. Хо̄тпа тох те таӈхи о̄луӈкве, тав тэ̄латэ, вēрми те, олн вос ойты.
Хунь хо̄тпа пӯльницан пусмалтаӈкве ат виве, лēккарытн по̄хан ӯраве, хоталь свонитаӈкве э̄ри, хотьютн ла̄вуӈкве? Ты урыл Ольга Антонова потыртас:
– Пӯльница кӯщаин ат те хӯнтамлавēн, пусмалтан страховой организациян свонитэ̄н. Полис-нэ̄пак мо̄т па̄лэ̄т телефоныт хансым о̄лэ̄гыт, тув э̄тэ-хо̄талэ свонитаӈкве ро̄ви. Округ мир пусмалтан Департамент колн свонитаӈкве вēрмегы̄н, телефоныт ка̄сыӈ пӯльницат колнор онтсыл но̄хтагатым о̄лэ̄гыт. Мо̄лты та̄л сыс китса̄т атпан арыг хо̄тпат свонита̄лсыт, яныг кӯщаит ка̄сыӈ э̄лумхо̄ласн нё̄тсыт. Округт о̄лнэ я̄тил мир, матыр китыглахтын ла̄тыӈ о̄ньщегы̄н те, свонитэ̄н, пищма хансэ̄н, ма̄н ка̄сыӈ хо̄тпа ёт потыртаӈкве патэ̄в, ка̄сыӈ хо̄тпан нё̄тэ̄в.
