
Мо̄лал Саранпа̄вылныл пищма ёхтыс. Ма̄навн музеит рӯпитан кӯщай нэ̄ Вера Павловна Комкова хансыс. Тав тамле ща̄гт ла̄тыӈ кēтыс: ты э̄тпос хӯрмит хо̄талэ̄т Анастасия Ивановна Сангилева 95 та̄лэ то̄влыс. Тав та па̄влыт щар яныгпа̄ла хо̄тпаг о̄лы.
Э̄ква Алы Няхлаӈ па̄вылт самын патыс, а̄ще Иван Иванович Вынгилев тувыл о̄лыс, оматэ ос Дарья Яковлевна Ромбандеева Мувынкēс па̄вылныл о̄лум нэ̄. Ты э̄кваг-о̄йкаг хӯрум пыг ос кит а̄ги янмалтасы̄г. Колта̄гланыл щёлыӈыг о̄лыс, са̄в са̄лы ос ӯйхул о̄щсыт. Каӈканэ а̄ще ёт са̄лы ӯрим яласасыт, Наста ма̄нь та̄гыл Марья увщитэ̄нтыл оматэ̄н колсори рӯпата ва̄руӈкве нё̄тсы̄г.
1938 репрессия пилыщмаӈ та̄лытыт Сангилевыт колта̄гыл са̄лыяныл, ӯйхуланыл хотняртумтавēсыт. Туп акв мисыл, лувыл ос матахмат са̄лыл хультуптымат. Александр, Фома, Семён каӈканэ о̄с хотталь ва̄та̄л ма̄н тотыгпавēсыт. Мо̄лтынув ущ та̄ра-патыс, та̄н пуссын Ханты-Мансийскат порслымат.
Яныг хо̄нт ēмтум порат Наста 23 та̄лэ то̄влыс. То̄нт нэ̄ хо̄тпат пуссын хӯл алыщласыт. Тыи сака та̄рвитыӈ рӯпата, э̄тэ-хо̄талэ ва̄гта̄л патнэ мус ма̄хум тот та рӯпитасыт.
Хӯл алыщлым яласыматэ тав тот Иван Сангилев ёт хо̄нтхатас. Ётыл тэ̄н акван-минасы̄г. Иван Егорович Ха̄ӈла па̄вылныл о̄лыс. 1945 та̄л тӯяг тэ̄н ты па̄вылн ва̄нтлысы̄г, аквъёт хӯл алыщлан пиркатат рӯпитаӈкв патсы̄г. Э̄кваг-о̄йкаг Николай, Пётр, Дорофей пыганэ̄н ос Даша а̄гитэ̄н янмалтасы̄г.
1952 та̄л та̄н Саранпа̄вылн ва̄нтлысыт. Анастасия Ивановна мис поснэ ма̄т рӯпитаӈкве патыс. Ос э̄типа̄лаг юн ла̄мпатэ пēламтытэ, колканын ӯнтым маснут ю̄нтыс. О̄йкатэ ос ня̄враманэ ла̄гыл маснутыл, сахил, мольщаӈыл такви ю̄нтыгласанэ.
Анастасия Ивановна сака ёмас ос нёмса хо̄тпа. Тав нэ̄мхуньт мо̄т э̄лумхо̄лас нупыл лю̄ль ла̄тыӈ ат ла̄выглас, тав ёмас сымыл, ёмас номтыл о̄лы. Ма̄ньлат а̄гитн-пыгытн э̄ква ла̄выглы, са̄ртын ма̄хум сака щёлыӈыг ат о̄лсыт, нуса ва̄сыт ос та̄нки халанылт сака юртыӈыщ о̄лсыт, пуссын акван-нё̄тхатсыт. Ань тай ла̄кква ма̄н миныгласыт, мо̄рсыӈ порат акван-хо̄нтхатыглэ̄гыт. Щир мус та̄нки халанылт потыртаӈкве аман ат ха̄сэ̄гыт, аман ат таӈхēгыт.
Э̄ква ань Дарья а̄гитэ̄нтыл аквъёт о̄лэ̄г. Апганэ̄н уральтаве, та̄н пуссын мӯйлуӈкве ёхталэ̄гыт. Анастасия Ивановна ла̄ви, тав акваг ка̄ркамыг рӯпитас, таима̄гыс са̄в та̄л о̄лы. Э̄лумхо̄лас рӯпатаныл нэ̄мхуньт ул вос пилы ос таквина̄тэ ул вос са̄литытэ.
Я̄тил Анастасия Ивановна, ма̄н наӈын яныг намхо̄талыл янытлылӯв! Са̄в та̄л сыс наӈ са̄всыр та̄рвит ва̄рмалит ва̄щиньтасын. Та̄наныл пуссын ёмщакв ва̄рсанын, по̄хан лаквтысанын. Таима̄гыс ма̄н яныг пӯмащипа ла̄вēв, ма̄н ань наӈынныл аквтох э̄лаль о̄луӈкве ханищтахтэ̄в. Мо̄т э̄лумхо̄лас нупыл сымыӈыщ суснэ хо̄тпаг, ёмас номтыл о̄лнэ хо̄тпаг вос хультэ̄в. Са̄в со̄т, са̄в щунь наӈын ла̄вēв!
Ма̄н, ма̄ньщи газетат рӯпитан хо̄тпат, Анастасия Ивановнан паща ла̄тыӈ кēтэ̄в ос 95 та̄лыл янытлылӯв! Пус ка̄т, пус ла̄гыл тавēн, То̄рум ёт, О̄тыр ёт!
