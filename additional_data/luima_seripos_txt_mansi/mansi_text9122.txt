
Лӯпта э̄тпос 21 хо̄талэ̄т Ха̄льӯс район Ло̄пмус па̄вылт ялпыӈ хо̄тал ва̄рыглавес, рущ щирыл намая̄лвес: «День деревни Ломбовож». 
Мо̄лты порат па̄выл 130 та̄лэ то̄влыс, ос мир ань ущ акван-атхатуӈкве вēрмысыт. Ма̄ньщи ма̄хум Ха̄льӯсныл, Ягримныл, Саранпа̄вылныл, Кимкъя­сӯйныл, Кульпасныл ос мо̄т па̄влытныл ос ӯсыт­ныл ёхталасыт.
Кульпас миркол кӯщай нэ̄ Людмила Петровна Албина ма̄хум ёт пащалахтас, тох ла̄выс:
– Ло̄пмус па̄выл мир ос мӯй ма̄хум, матъёмас акван-атхатасӯв. На̄нанн ам па̄выл ялпыӈ хо̄талыл янытлыянум! На̄н пуссын са̄в рӯпитэгы̄н, э̄рнэ тэ̄лат ва̄регы̄н, таима̄гыс па̄в­лын тамле нё̄тнэ, сыстам, са̄в йильпи колыт ӯнт­тувēсыт. Тыт ла̄пка, пӯль­ница, школа ос мо̄т э̄рнэ колыт о̄лэ̄гыт. 
Ам о̄с Ло̄пмуст яныг­ма­сум, таима̄гыс ты ма̄ э̄руптылум, тыг ва̄тихал ёхталэ̄гум. Ло̄пмус па̄выл я̄тил мир, пуссын пус­та̄­гыл о̄лэ̄н, со̄тыӈыщ, щу­ниӈыщ о̄лэ̄н! 
Тувыл Людмила Петров­на ос Саранпа̄выл миркол па̄лыл ёхталам хо̄тпат Ло̄пмус ма̄хум янытлан нэ̄пакытыл ос мӯйлуп­сатыл мисаныл. Ло̄пмуст о̄лнэ щар яныг хо̄тпа наме ла̄ввес – Светлана Николаевна Хозумова, щар ма̄нь хо̄тпаныл Людмила ос Николай Сайнаховыг тэ̄н пыгри­щен Матвей, ты та̄л самын патыс. Та̄н о̄с я̄нас мӯй­лупсатыл щё̄­питавēсыт, янытла­вēсыт.
Саранпа̄вылныл ос Кульпасныл э̄ргын-йӣ­к­внэ ма̄хум ёхталасыт, э̄ргысыт, пӯмыщ сценкат сус­сылтасыт. Ло̄пмус ма̄хум о̄с выступайтасыт, ма̄ньщи ос рущ э̄ргыт щё̄пи­тасыт, ня̄врамыт стихыт ловиньтасыт.
Татем нё̄тнэ сцена ва̄­рыглавес, са̄всыр шарикы­тыл хорамта̄лвес, хурит но̄х-тагата̄лвēсыт. Мощ э̄лыннув ня̄врамыт ма̄гыс ёнгасан, поргын кан щё̄пита̄лвес, ма̄нь ма̄хум тот маттем та ёнгасасыт, ха̄йтыгтасыт.
Са̄всыр палаткат тӯщ­талавēсыт, ма̄хум матыр-а̄ти ёвтуӈкве вēрмысыт – тэ̄нут, пормас ос ёнгы­ну­тыт. Ягримныл та̄нти рӯпата ва̄рнэ хо̄тпат ёх­та­ласыт, ня̄врамыт ма̄гыс атыӈ тэ̄нут тотыгласыт, тыналасыт. Па̄выл мир ос мӯй ма̄хум ня̄рхулыл тыттувēсыт, хӯл исмитыл ос исум ща̄ил айтвēсыт. 
Саранпа̄вылныл «Сде­ла­но в пауле» ма̄щ­тыр­лан колт щаквщин нэ̄квет ёхталасыт, ма̄хум са̄всыр пормасыт ка̄тыл ва̄руӈ­кве ханищтасаныл. Тувыл ма̄ньщи ос ханты мир ёнгилыт ёт тотыгласыт, ня̄врамыт ос яныгхо̄тпат тот маттем та ёнгасасыт.
Э̄типа̄лаг, аквхуйплов щё̄с порат, салют о̄лыс – ань писаль но̄ӈхаль па̄­тамты, нумын са̄всыр хорамыӈ на̄ит нэ̄глапē­гыт, мощ султгēгыт, тувыл хотталь та со̄ймēгыт. Ло̄пмус ма̄хум ла̄всыт, тамле ут па̄вланылт нэ̄м­хуньт ат о̄лыс. 
Ма̄н, «Лӯима̄ сэ̄рипос» газета ва̄рнэ хōтпат, Ло̄п­мус па̄вылт о̄лнэ ма̄ньщи ма̄хманӯв ялпыӈхо̄талыл янытлыянӯв! Пус ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет!
Светлана РОМБАНДЕЕВА
