
Та̄л котиль э̄тпос 30 хо̄талэ̄т Ханты-Мансийск ӯст округ Думат депутат-хо̄тпат сапра̄нин акван-атхатыгласыт. То̄нт та̄н хӯрумхуйплов са̄ккон пирмайтасыт. 

	О̄влэ̄т та̄н э̄лы-па̄ланылт округ яныг кӯщай нэ̄ Наталья Комарова мо̄лты та̄л сыс ва̄рум рӯпатаныл урыл потыртас. Государственный Думан пēриим депутатыт, Совет Федерацият рӯпитан хо̄тпат, миркол кӯщаит, округ правительстват рӯпитан ма̄хум таве хӯнтлуӈкве ёхталасыт.

	Наталья Комарова ла̄выс, ювле хультум та̄лт та̄н ёмас бюджет пирмайтасыт. Ка̄сыӈ программа э̄рнэ щирыл рӯпитас, ты хосыт тыт о̄лнэ ма̄хум акваг нё̄твēсыт.

Олн сэ̄лнэ урыл

	Ань округ бюджетын са̄в  олн  ма̄-во̄й  но̄хвинэ ма̄хум ойтэ̄гыт. Мо̄лты та̄л ма̄-во̄й о̄щнэ йильпи ат ма̄ хо̄нтвес, ос са̄т ма̄т ма̄хум рӯпитаӈкве о̄вылтахтасыт. Кондинский районт во̄р са̄грын компаният рӯпитэ̄гыт, та̄н кол ӯнттын ма̄гсыл нор яктэ̄гыт, па̄ртыт сылэ̄гыт. Норыт, па̄ртыт, иснасыт Великобританиян, Швециян, Индиян ос мо̄т хо̄н ма̄н тыналыяныл. Ӯйхул янмалтан хо̄тпат о̄с ёмащакв рӯпитэ̄гыт. Мо̄лты та̄л сыс та̄н са̄в мӯӈи, щаквит, нё̄выль ос мо̄т тэ̄нут тыналасыт. Ос 16 со̄тыра арыгкем тонна хӯл тыт пуввес.

	Ка̄сыӈ та̄лныл са̄внув хо̄тпат та̄нки ма̄гсыланыл рӯпитаӈкве о̄вылтахтэ̄гыт ос рӯпата та̄л о̄лнэ ма̄хум рӯпитаӈкве выгыт. Ань сака мощща хо̄тпа рӯпата та̄л о̄лэ̄гыт. Са̄всыр тэ̄нут, пормас тыналым олн сэ̄лэ̄гыт. То̄ва ма̄хум ань пормасаныл, тэ̄нутаныл Россия янытыл ос мо̄т хо̄н ма̄н тыналаӈкве патсыт. Ёмащакв рӯпитан хо̄тпат округ правительства па̄лыл нё̄тавет, са̄всыр субсидия-олныл та̄ставет.

	Та та̄л сыс округ янытыл интернет ва̄рвес. Ты ищхӣпыӈ ут ёмащакв вос рӯпитас, кēрква̄лгыт ка̄сыӈ па̄выл мус хартавет. Ювле хультум та̄лт 550 вēрыста кēрква̄лыг пинвес. Ань Нижневартовский, Белоярский ос Октябрьский районыт 12 ма̄нь па̄вылкветт ты ут ёмащакв рӯпиты. Тамле ищхӣпыӈ ут о̄с акв ёмас тэ̄ла тотыс, ань округ янытыл о̄лнэ мир телефон хосыт 112 номерн свонитаӈкве вēрмēгыт. Ань Югра ма̄т интернет о̄щнэ 630 со̄тыра э̄лумхо̄лас единый порталн хасхатасыт. Ма̄хум ты ут хосыт ня̄враманыл ма̄гсыл намнэ̄пакыт ос са̄всыр мо̄т э̄рнэ нэ̄пакыт ва̄рēгыт.

	Мо̄лты та̄л сыс 48 вēрыста палыт ма̄шинал яласан лё̄ӈх ва̄рвес ос 23 вēрыста ёмащакв щё̄питавес. Ты рӯпата ма̄гсыл ка̄сыӈ та̄л са̄в олн холтаве. Тувыл то̄ва ма̄т лё̄ӈхыт сака ощщаг ва̄равет, мо̄т ма̄т по̄сыт ат тагатавет ос тӯйт ёмащакв хот ат хилаве. Тыи ма̄гсыл сака са̄в ма̄хум сакватахтэ̄гыт ос а̄тимыг ēмтэ̄гыт. Наталья Комарова миркол кӯщаит ты ва̄рмаль та̄ра-паттуӈкве ла̄всанэ.

Кол ӯнттын ва̄рмаль

	Яныг кӯщай нэ̄ ань ла̄выс, 2016 та̄л сыс  округувт  о̄лнэ щēмьят кит со̄тыра 789 о̄лнэ колыл ёвтвēсыт.  Са̄т со̄тыра 556 щēмья ос о̄лнэ кол ёвтуӈкве нё̄твēсыт, та̄н субсидия-олныл майвēсыт. Са̄в щēмья ипотека-олн висыт. Лов та̄л сыс тыт о̄лнэ ма̄хум 133 млрд. солко̄вил банкыт майвēсыт. 61 со̄тыра щēмья о̄лнэ колыт ёвтсыт манос ӯнттысыт. Ма̄ньлат щēмьят о̄с ёмащакв нё̄тавет, та̄н  о̄лнэ колыл мивет.

	Ань округувт ма̄хум ма̄гсыл колыт ӯнттавет, рущ ла̄тӈыл «арендный колыг» ла̄вавет. Ты пора сыс нила яныг кол ӯнттувес, тув 600 щēмья о̄луӈкве ва̄нтлас. Ювле хультум та̄лт Сургут ӯст о̄с тамле кол а̄стлавес, ань 512 щēмья тув ва̄нтлуӈкве вēрмēгыт. Балокколт о̄лнэ щēмьят о̄с ат ёрувлавет. 2012 та̄лныл ты пора мус нила со̄тыра арыгкем щēмья йильпи колыл майвēсыт. 

	Ань йильпи са̄ккон щирыл, са̄в ня̄врам о̄щнэ щēмьят ма̄-ло̄мт виӈкве ат ке ка̄сащēгыт, та̄н олныл мивет. Ювле хультум та̄лт 522 щēмья кол ӯнттын ма̄ пēнтсыл кол ёвтнэ олныл ойтвēсыт.

	Миркол кӯщаит округувт о̄лнэ ка̄сыӈ хо̄тпа урыл номсэ̄гыт ос о̄лупса ёмаснувег ос кӯпнитнувег ва̄руӈкве таӈхēгыт. Тыи ма̄гсыл акваг са̄в рӯпитэ̄гыт. Та̄н минам та̄л сыс па̄влытт, ӯсытт о̄лнэ мирколыт 346 млн. солко̄вил та̄стысаныл. Ты олныл Белоярский ӯст на̄лми ва̄татэ ёмащакв щё̄питавес, Пойковский па̄вылт «Югра» нампа парк ва̄рвес. Покачи ӯст яныг хо̄нтлын нак порат порслым ма̄хум  ма̄гсыл памятник тӯщтувес.

Соссаӈ ма̄хумн нё̄тнэ урыл

	Кӯщай нэ̄ ла̄выс, тыт о̄лнэ соссаӈ мирыт та̄н акваг ӯргалым о̄ньщияныл ос та̄н ёмащакв о̄лнэ̄ныл ма̄гыл са̄в олн та̄стыглэ̄гыт. Ань пēс йис ма̄т о̄лнэ соссаӈ щēмьят ма̄шинаныл ма̄гсыл на̄лок-олн воссыг ат ойтэ̄гыт. Ма̄ньщи, ханты ос ё̄рн ма̄хум пēс йис ва̄рмаляныл но̄х-во̄рмалтан ма̄гсыл о̄с нё̄тавет. Та та̄лт Ӯй йӣквнэ ва̄рмаль урыл ва̄нэ хо̄тпат акван-атыглавēсыт, та̄н а̄гит-пыгыт йӣквуӈкве ос э̄ргуӈкве ханищтасыт. 

	Мир пусмалтан ва̄рмаль, ня̄врамыт ханищтан ва̄рмаль урыл кӯщай нэ̄ ла̄выс, округувт ма̄хум ёмаснувег вос о̄лсыт, мирув акваг вос са̄вмыс, тав ос ва̄ӈын хо̄тпанэ са̄в рӯпитэ̄гыт. Ка̄сыӈ та̄л округувт ма̄шинал яласан лё̄ӈхыт пинавет, я̄ ӯлтта унсахыт ва̄равет, о̄лнэ колыт, ня̄врамыт ӯргалан колыт ос ханищтахтын колыт, пӯльницат ӯнттавет.
