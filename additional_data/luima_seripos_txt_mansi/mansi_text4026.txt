
Туи во̄ртур э̄тпос 6 хо̄талэ̄т Ха̄льӯс район Восыӈтӯр па̄вылт са̄в соссаӈ мир акван-атхатыглас. Та̄н са̄всыр па̄влытныл тув ёхталасыт. Ягримныл тув о̄с са̄в хо̄тпа ялыс. Та̄н халанылт акв нэ̄кве о̄лыс, мēн тав ётэ мощ потыртасмēн, тав ла̄выс — наме Галина Семеновна Токарева. Нэ̄кве такви са̄в та̄л Восыӈтӯрт о̄лыс, тувыл Ягрим па̄вылн ва̄нтлыс, тув о̄лмыгтас. Ань тав о̄с ма̄ньха̄пыл касуӈкв паты.

	Э̄лаль тав тох потыртас, тав омаге-а̄тяге Пукшамт па̄вылт о̄лсы̄г, рущ ла̄тӈыл ты па̄выл Неремово тох ла̄ввес. 1976 та̄лт па̄влыӈ ма̄хум пуссын ла̄ввēсыт, Восыӈтӯрн вос ва̄нтлэ̄гыт. Туи порат яныг па̄рса та ёхтыс. Тув та̄лттувēсыт, та минасыт. Ос Пукшамт туп акв колта̄гыл хультыс, ты Галина тав ща̄няге-а̄щаге мо̄т ма̄н минуӈкв ат ка̄сащасы̄г.

	Та̄н тот 1982 та̄л мус о̄лсыт, тувыл оманыл ос а̄тяныл а̄тимыг ēмтсы̄г. Ма̄нь ня̄врамыт ла̄ввēсыт, та̄н интернатн о̄луӈкв тота-вет. Матъёмас Восыӈтӯрт о̄лнэ ляпа рӯтаныл Валентина Николаевна Канева та̄наныл такви палтэ висанэ. Ня̄врамыт тот та яныгмасыт. Ань ты хо̄тал мус ты колта̄гылныл туп Галина ос Роза йигрище тэ̄нттетэ̄н хультсы̄г, мо̄тананыл пуссын хотталь щалтсыт. Ты урыл Галина тох потыртас:

	— Валентина Николаевна щар ома хольт о̄лыс, ма̄нав э̄руптасанэ, янмалтасанэ. Тыи ма̄гыс ам таве сака янытлылум. Ма̄н тав колэ̄т о̄лсӯв. Ам школа а̄стламум юи-па̄лт Ханты-Мансийский медучилищан ханищтахтуӈкв минасум. Тувыл юв Восыӈтӯр па̄вылн та ёхтысум, са̄в та̄л тот рӯпитасум.

	Ань Ягрим па̄вылт о̄лэ̄гум. Та̄рвитыӈ ва̄рмальн я̄рмум ня̄врамытн ос щēмьятн нё̄тым рӯпитэ̄в, ты колув «Росток» нам о̄ньщи. Мощēртын тит та̄лыг ты ēмты, тот рӯпитаӈкв о̄вылтахтамум па̄сыл. А̄нумн тот рӯпитаӈкв сака мӯсты.

	Галина Семеновна ма̄щтырлаӈкв о̄с ха̄сы. Ягримт матыр ялпыӈ хо̄талыт манос суссылтапыт хунь ва̄равет, тав такви ю̄нтум пормасанэ тув тотыянэ, мирн суссылтыянэ. Ма̄ньха̄пыл ма̄ньта̄гыл яласаӈкв ханьщувлас. Потыртас, ма̄нь порат хунь ща̄няныл-а̄щаныл ёт о̄лсыт, хӯлп ӯнттуӈкв та̄н ма̄ньха̄пыл ялсыт. То̄ванакт такви ма̄ньха̄пыл мины, хӯлпыт пуссын уральтыянэ. Ты туи Восыӈтӯрт о̄лум касылт нэ̄квет халт тав о̄выл места вис.

	Тамле ты нэ̄кве Ягрим па̄вылт о̄лы. Тав ла̄выс, ма̄ньщи газетат вос хансэ̄в, тав такви ляпа рӯтанэ паща ла̄тӈыл тēтыянэ, та̄наныл пуссын э̄руптыянэ.
