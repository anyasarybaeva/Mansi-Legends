
Ха̄льӯс район Саранпа̄вылт Ольга Владимировна Лелятова о̄лы. Тав тот садикт рӯпиты ма̄нь ня̄врамыт ма̄ньщи ла̄тӈыл потыртаӈкве ханищтыянэ. Мо̄лал тав Ханты-Мансийск ӯсн ёхталас. Мēн акван-хо̄нтхатыгласмēн, мощ потрамасмēн. Тав о̄патэ Василий Устинович Албин яныг хо̄нтын тотыглавес. Ольга Владимировна тав о̄лупсатэ урыл а̄нумн мощ потыртас.

	«Ам о̄пам Василий Устинович 1903 та̄лт Ло̄пмус па̄вылт самын патыс. Ты ма̄к тав а̄ще о̄лум па̄выл. Оматэ такви о̄парищ наме Вьюткина о̄лыс, тав Сӯкыръя па̄вылныл о̄лум нэ̄. О̄пам сака ёмас хо̄тпаг о̄лыс. Ам ма̄нь порат таве сака ёмщакв номилум. Тав са̄ӈквылтапыл ма̄щтырыг са̄ӈквылтас. Ӯй йӣкв та̄ныт пуссын са̄ӈквылтасанэ. Ма̄ньщи ла̄тӈыл нё̄тнэ турсуил э̄ргыт э̄ргыс.

	Ягпыганэ халт тав котиль пыгыг о̄лыс. Ам кит ягпыгаге номиягум, щар яныг Корнил. О̄пам ма̄ньта̄гыл хӯл алыщлаӈкве ос во̄раяӈкве ханищтахтас. Ва̄тихал такви во̄раяӈкве яланта̄лыс, я̄т хӯл алыщлас. А̄щēн манарыл ханищтавес, таи пуссын ва̄рыс.

	Тав ма̄хмытын Ущтин Ваща намыл ла̄выгла̄лвес. Война э̄лы-па̄лт о̄пам нэ̄ тотыс. Э̄кватэ̄нтыл хӯрум ня̄врам о̄щсы̄г. Щар яныг пыге ты ам а̄щум о̄лыс. Тувыл кит а̄гииг Нина ос Аня о̄лсы̄г. Щащēквам потре щирыл, тэ̄н са̄ртыннув иӈ кит пыг о̄щсы̄г. Ос та порат та̄рвит о̄лупса о̄лыс, тэ̄н ма̄нь порат матыр-сыр а̄гмыл сас а̄тимыг ēмтсы̄г.

	Тувыл пилыщмаӈ нак ēмтыс. Фашистыт ма̄н ма̄в нупыл хо̄нтлым ёхтысыт. О̄пам то̄нт хо̄нтлын ма̄н 1941 та̄л оигпан порат вуйвес. Щащēквам таккēт хӯрум ня̄враманэ ёт юн хультыс. О̄лупсатэ сака та̄рвитыӈ о̄лыс. Ам а̄щум то̄нт хо̄т та̄лэ то̄влыс. Тав ты оматэ̄н нё̄тыс, са̄всыр рӯпата юн ва̄рыс. О̄памныл сака хоса пищма ат ёхталас. Тав лылыӈ манос а̄ти, ты урыл нэ̄матыр ат ва̄сыт.

	Тувыл 1944 та̄л оигпан порат о̄пам юв ёхтыс. Акв ма̄т хо̄нтлыматэ во̄ртыпал ка̄тэ ня̄лын сакватыма. Пӯльницат пусмалтахтуме юи-па̄лт тав юв кēтвес. Юв са̄в хо̄тал йис. Щащēквам потырта̄лыс, о̄пам хунь хо̄нтлын ма̄ныл юв ёхтыс, па̄влыӈ ма̄хум пуссын хот-ща̄гтсыт. То̄нт тав щащēквамн тох ла̄выс, ам лылым таима̄гыс нэ̄глыс, То̄рум а̄щумн, На̄й-О̄тыранумн ӯргалавēсум.

	Бомбат нумыл хунь па̄хвтувēсыт, ма̄ щар пулиг-о̄хтыртавес, са̄в хо̄тпа порславес. Тэ̄н акв рущ хум ёт во̄ӈхан тӯйтхатым хуясы̄г. О̄пам рущ ла̄тӈыл лю̄льсаӈ потыртас, акв хумитэ нупыл ла̄выс, минымēн мо̄т во̄ӈхан молях тӯйтыгпахтымēн. Та о̄йка ла̄выс: «Маныр наска̄ссыг, тыт хуимēн, ӯрхатымēн, мощēртын курыгтан нак по̄йты». О̄пам илттыг мо̄т во̄ӈхан порыгмас. Та ма̄т хо̄т тэ̄н аквъёт хуясы̄г, тот бомба куратас, та о̄йка порславес. Ма̄ньщи хумув ос лылыӈыг хультыс. Аквтупмат хотьютын хӯлтвес.

	О̄пам юв ёхтыс, та̄ра щēмьятэ̄н нё̄туӈкве патыс, во̄раяӈкве ос хӯл алыщлаӈкве о̄вылтахтас. Тувыл Саранпа̄выл нупыл о̄лнэ са̄лыӈколытын рӯпитаӈкве минас. Тот пиркатирыг пенсиян патме мус акваг рӯпитас».

	Хо̄нтлын нак юи-па̄лт э̄кваг-о̄йкаг иӈ ат ня̄врамēн самын патсыт. Тэ̄н нёлолов ня̄врам янмалтасы̄г: ат пыг, хӯрум а̄ги. Устин Ваща пенсиян патыс, Ло̄пмус па̄влэ̄н юв ёхтыс. Та порат са̄в хум хо̄тпат войнаныл юв ат ёхтысыт, са̄в э̄кват та̄нккēныл ня̄врамыӈ та̄гыл хультсыт. Ма̄ньщи хум во̄раяс, хӯл алыщлас, па̄влыӈ ма̄хумн нё̄тыс, та̄н ётаныл пувум хӯлыл, ка̄тын-паттум нё̄влил уртхатас.

	Ты коныпал Ущтин Ваща ня̄йт хо̄тпаг о̄лыс. Ма̄хум матыр а̄гмыл ēмтэ̄гыт, тав палтэ пусмалтахтуӈкве ёхталасыт. Тыи ос мо̄т са̄в ёмас ва̄рмаль ма̄гыс па̄влыӈ мирн тав са̄ка э̄руптавес ос янытлавес. Тамле ты ёмас ма̄ньщи хо̄тпакве о̄лыс.
