
Ха̄льӯс район янытыл 2022 та̄лт туи сыс са̄в во̄р улян та̄йвес. То̄нт на̄й харыгтаӈкве ма̄хум са̄всыр ма̄ныл тув кēтыглавēсыт. Манрыг таса̄вит во̄р аквторыг на̄йн тот ё̄свес, манхурип рӯпата ань во̄р ӯргалан хо̄тпат ва̄руӈкве тот патэ̄гыт ос са̄в мо̄т ва̄рмалит урыл ма̄н Ха̄льӯст о̄лнэ лесхоз кӯщай ва̄ӈын нэ̄ Елена Бухарина китыгласлӯв. 
– Елена Витальевна, лесхозт рӯпитан хо̄тпат манхурип рӯпата ань ва̄рēгыт?
– Ма̄н Ха̄льӯс районт яныгман во̄рув ӯргалы­лӯв, по̄х хо̄тпат тыт йӣвыт ул вос са̄грысыт, во̄р ёл-яктын ма̄т пуссын ёма­щакв сунсыглыянӯв, на̄й­тэ̄мыт хот-сыстамтыянӯв. 
Са̄ккон щирыл тыт яныгман йӣвыт колыт, па̄ртколыт ӯнттын, пӯса­с­ыт ва̄рнэ, кӯр па̄лтыглан ма̄гсыл ма̄н ма̄хумн тына­лаӈкве вēрмиянӯв. Во̄р аренда щирыл та̄н нупы­ланыл хансылӯв. Пил ва̄­туӈкве, ла̄хыс атуӈкве та̄н тот о̄с вēрмēгыт. 
Организацият та ма̄ та̄нки нупыланыл ке хан­сыяныл ос йӣвыт тот хот-са̄грыяныл ке, ма̄нь йӣвыт ӯнттуӈкве ла̄вия­нӯв. Ты рӯпата мӯсхалыг вос ва̄рияныл, о̄с ёма­щакв уральтыянӯв.
Ам 1993 та̄л па̄сныл во̄р ӯргалан хо̄тпаг рӯ­питэ̄гум. Та порат ма̄н во̄рт яласасӯв ос тот яныгман йӣвыт уральта­санӯв, ань тай са̄всыр нэ̄­пакыт хансым щар ат а̄стэ̄в. Таи ёмас, ань ищ­хӣпыӈ утыт э̄рнэ карта о̄ньщēв, ӯргалан ма̄в та̄ра ёма­щакв сунсыг­лылӯв. По̄х хо̄тпат во̄р са̄груӈкве ке патэ̄гыт, ма̄н та̄ра ка̄са­лыянӯв. 
Тамле ищхӣпыӈ ут о̄ньщēв кос, лесникыг рӯпитан хумыт во̄рн о̄с яланта̄лэ̄гыт. Ёл-сартым йӣвыт ке хо̄нтэ̄гыт, ты ва̄рмаль та̄ра хуритн по̄слэ̄гыт, э̄рнэ нэ̄пак хансэ̄­гыт, тувыл Природ­над­зор-колн кēтыяныл. Та̄н ос ты ва̄рмаль хосыт э̄лаль рӯпитаӈкве о̄выл­тахтэ̄гыт. Тамле лю̄ль ва̄рнэ хо̄тпат ке пувавет, сутытавет ос яныг штраф-олныл хансавет. 
– На̄н во̄р ӯргалым рӯпитэгы̄н, манса̄вит йӣв та̄л сыс ӯнттэгы̄н?
– Ма̄н щар ма̄к яныг рӯпатав – тыт о̄лнэ во̄р ӯргалылӯв. Ма̄нь йӣвыт ма̄-вит ӯргалан хо̄талыт янытлан кастыл ӯнттэ̄в ос па̄влыӈ мир тув во̄выглыянӯв. Тамле рӯпата таквсы ос тӯяг ва̄рыглэ̄в. 
Сӯкыр э̄тпост «Ӯльпа хо̄тал» ялпыӈ хо̄тал щё̄пита̄лэ̄в, то̄нт ӯльпат Ха̄льӯс ляпат ня̄врамыт ос хо̄т-а̄ти рӯпитан ма̄хум ёт ӯнттэ̄в. Я̄ӈк на̄тнэ э̄тпос «Весенний день дре­во­насаждений» нампа хо̄­тал кастыл ма̄хум акван-атыглыянӯв.  
Тыт о̄лнэ мир ма̄-витув вос ӯргалэ̄гыт, во̄рт порс ул вос па̄хвтэ̄гыт, уля но̄х ул вос пēламтэ̄гыт, йӣвыт наска̄ссыг ул вос сагрēгыт, та урыл та̄на­нылн потыртэ̄в.
Школат ханищтахтын ня̄врамыт ёт о̄с акваг хо̄нтхатыглэ̄в. Ма̄н рай­о­нув Кульпас па̄вылт «Лӯи во̄т» ос Ха̄льӯст «Во̄р» кит школьный лестни­че­ст­ваг рӯпитэ̄г. А̄гири­щ­итн-пыгрищитн о̄лнэ ма̄в ӯргалаӈкве, а̄ращ ху­мус пēламтаӈкве ос ётыл ёма­щакв лап-ха­рыгтаӈ­кве, йӣвыт ӯнттуӈ­кве ханищтыянӯв. 
Та̄н ка̄тыл са̄всыр пор­масыт ма̄щтырлэ̄гыт, ма̄-витув хуритн по̄слэ̄гыт, тувыл касылн кēтыяныл. Округувт о̄лнэ школьный лесничестват халт касым ос о̄выл места ва̄тихал вуйлэ̄гыт. 
– Манса̄вит хо̄тпа Ха̄ль­ӯс лесхозт ань рӯпиты?
– Ма̄н ат э̄лумхо̄лас тыт рӯпитэ̄в. Ха̄льӯс район лесхоз 6 млн 296 со̄тыра 251 гектар янытаг о̄лы, тыгыл яныгнув туп Нижневартовский рай­онт о̄лнэ лесхоз. Сергей Васильевич Пьянков тыт пуӈктоты, ам кӯщай ва̄­ӈ­ын хо̄тпа ос хӯрум хум во̄р ӯргалым рӯпитэ̄гыт. 
Ма̄н хӯрум участок о̄ньщēв, Ха̄льӯст – Андрей Анатольевич Алексеев, Саранпа̄вылт – Николай Дмитриевич Попов ос Кульпас па̄вылт Яков Михайлович Героев во̄р ӯргалан хо̄тпаг о̄лэ̄гыт. 
Кульпас па̄вылт Марий Эл ма̄ныл ёхтум хум кит та̄л рӯпиты. Тав 2 млн 546 со̄тыра 152 гектар яныт ма̄ уральтытэ, рӯпа­та акваг са̄в о̄ньщи. Ха̄ль­ӯс районт кит лесхозыг о̄лэ̄г - «Берёзовский» ос «Няксимвольский». Ня̄х­щамво̄ль па̄выл во̄ре Советский район нупыл хасвес. Ты лесхоз кӯщае Агириш па̄вылт о̄лы. 
– Елена Витальевна, сосса ма̄хум ёт рӯпитэгы̄н?
– Ма̄ньщи, ханты ос ё̄рн ма̄хум ёт ма̄н о̄с рӯпитэ̄в. Са̄ккон щирыл та̄н ма̄-ло̄мтыл олн ойтнэ та̄л мыганӯв. Йӣвыт улюв ма̄гсыл сартуӈкве, норыт кол ӯнттын ма̄гсыл яктуӈ­кве тот вēрмēгыт. 
Та̄н нам-нэ̄паканыл ёт ма̄н палтув ёхталэ̄гыт ос тыт заявление-нэ̄пак хан­сэ̄гыт. Ма̄н ка̄сыӈ та̄л 300 арыгкем договор хансэ̄в, ты халт са̄внув сосса ма̄хум ма̄гсыл тамле нэ̄­па­кыт щё̄питэ̄в.  
– 2022 та̄лт туи Ха̄льӯс районт манса̄вит во̄р на̄йн ё̄свес?
– Мо̄лты та̄л туи о̄йттур э̄тпос ос во̄ртур э̄тпос сыс щахлыт акваг кургысыт, во̄т та̄кыщ во̄тыс ос щар ат раквыс, ма̄ то̄самыг ēмтыс, то̄нт арген са̄в ма̄тт на̄й аквторыг но̄х-пē­ламлас. 
Во̄ртур э̄тпост Ха̄льӯс район янытыл акв порат 88 ма̄тт на̄й тэ̄с, та порат сака са̄в во̄р улян хотталь тотвес. Такем посымыӈыг ēмталас, то̄ва порат лыл­туӈкве сака та̄рвитыӈ о̄лыс. 
Таса̄вит на̄й та̄ра лап-харыгтаӈкве ма̄нки ат вēрмысӯв, нё̄тмил во̄всӯв, Тюменский, Свердловский, Иркутский областитныл, Красноярский крайныл ос Алтай ма̄ныл пожар­ни­кыт нё̄туӈкве тыг ёхта­ласыт. 
То̄нт 500 арыгкем э̄лумхо̄лас Ха̄льӯс район янытыл рӯпитасыт. Москва ӯсныл «Би-200» яныг товлыӈха̄п ёхталас, на̄й лап-ха­рыгтаӈкве сака ёма­щакв нё̄тыс. 
– На̄йн ё̄сым ма̄тт манхурип рӯпата ва̄руӈ­кве ань патэгы̄н, ма̄нь йӣвыт тот ӯнттэгы̄н?
– Ты та̄л лесопатолог-хо̄тпа Нягань ӯсныл тыг тах во̄вилӯв. Тав на̄йтэ̄­мыт ёмащакв ханищтаӈ­кве тах патыянэ ос э̄лаль маныр ва̄руӈкве э̄ри, ма̄навн тах ла̄ви. 
Ха̄льӯс районт сака са̄в во̄р на̄йн ё̄свес, тот ма̄нь йӣвыт ӯнттуӈкве ё̄рув ат то̄вылхаты ос сака са̄в олн э̄рмыглы. На̄йн ё̄сым ма̄т йильпи йӣвыт 8-10 та̄л сыс та̄нки тах яныгмēгыт. Ма̄н уральтаӈкве туп паты­янӯв, манхурип йӣвыт тот яныгмēгыт. Ос сунсэ̄в, на̄йн та̄им ма̄ по̄хыт яныгман йӣвыт а̄гмыл ул вос ēмтсыт. А̄гмыл ке ēмтэ̄гыт, то̄нт ёл-са̄грыя­нӯв. 
Ма̄н районувт 71% са̄­вит ма̄т йӣвыт яныгмēгыт. Тот щар са̄в тарыг йӣв яныгми, ты йӣвыт 44 % са̄витыг о̄лы, ӯльпа тыт мощща – туп 14,5% са̄вит. 
Людмила ТЕТКИНА
Е.В. Бухарина кēтум хурит
