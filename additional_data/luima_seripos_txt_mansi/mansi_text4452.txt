
Ма̄ньщи нэ̄ Ольга Владимировна Лелятова Ха̄льӯс район Саранпа̄вылт о̄лы. Тот тав «Са̄лыкве» нампа ма̄нь ня̄врамыт колт рӯпиты. Ня̄врамыт ма̄ньщи ла̄тӈыл потыртаӈкве ханищтыянэ. Тав а̄нумн такви омаге-а̄тяге урыл потыртас. Тэ̄н яныг хо̄нт порат са̄в рӯпитасы̄г. На̄н тав потре тэ̄н урēнтыл э̄лаль ловиньтэлы̄н:
«Ам а̄тям наме Владимир Васильевич Албин, тав Ло̄пмус па̄выл хум о̄лыс. Омам ос Анна Григорьевна Албина, такви о̄парищ наме Лесманова, Я̄сунт па̄выл нэ̄ о̄лыс. Ма̄н щēмьявт пуссын ма̄ньщи ла̄тӈыл потыртасӯв. Ма̄ниг хунь о̄лсум, а̄тям ам нупылум акваг ла̄выглас: «Наӈ янгыг ēмтэ̄гын, ня̄врам ханищтан хо̄тпаг патхатэ̄н. Ты ва̄рмаль щирыл рӯпитаӈкве э̄лаль воратэн, наӈ вēрмēгын». То̄нт ам номсысум, рущ ла̄тыӈ ат ва̄гум, хумус ня̄врамыт ханищтаӈкве патыянум. Тувыл со̄ль, ам тав лāтӈе щирыл э̄лаль ханищтахтасум, учителиг та ēмтсум.
Ма̄нь пора урыл
А̄щум 1931 та̄лт та̄л котиль э̄тпос са̄тхуйпловит хо̄талэ̄т самын патыс. Щēмьят тав хӯрмит ня̄врамыг о̄лыс. Та порат о̄лупса сака та̄рвитыӈ о̄лыс, тав нумпал кит каӈкаге ма̄нь порат а̄тимыг ēмтсы̄г. А̄тям янгыг та хультыс. Тав школа тох аты а̄стластэ. Нулевой классыт кит та̄л ӯнлыс, ханищтахтын ма̄н торыӈ ат ялантас.
Ам таве китыгласлум, манрыг кит та̄лын хультуптавес. Тав ла̄выс, щēмьяныл яныг о̄лыс. То̄нт а̄тятэ Василий Устинович (ам о̄пам) яныг хо̄нтын вуйвес. Оматэ таккēт хӯрум ма̄нь ня̄враманэ ёт хультыс. Тыима̄гыс а̄тям школан ялантаӈкве ат а̄лымас, са̄всыр рӯпата ва̄рыс, оматэ̄н нё̄тыс.
Тувыл о̄пам хо̄нтлын ма̄ныл юв ёхтыс, иӈ ат ня̄врам самын патсыт. Та̄н колта̄гланылт нёлолов ня̄врам яныгмасыт. А̄тям ма̄ньта̄гыл во̄раяӈкв ос хӯл алыщлаӈкв ялантас. О̄пам таве писалил па̄тлуптаӈкве ос хӯл алыщлаӈкве ханищтастэ. Тав о̄лме палытыл акваг хӯл алыщлас ос во̄раяс. Тав сака ка̄ркам ос рӯпатаӈ хумыг о̄лыс. Ма̄нав са̄в ёмас ва̄рмальн ханищтастэ.
А̄тям нэ̄ хāйталас
То̄нт тав нёлоловхуйплов та̄лэ то̄влыс. Омав Я̄сунт па̄вылт о̄лыс. Пēс порат а̄гит ос нэ̄т Ялпусн во̄р яктуӈкве тотыглавēсыт. Са̄всыр па̄влытыт о̄лнэ мир пуссын во̄р яктым рӯпитасыт. Тӯя сыс тот рӯпитасыт, таквсы ювле та̄нки о̄лнэ ма̄нанылн миныгласыт. Ювле миннэ̄ныл порат та̄н Ло̄пмус па̄вылн э̄т хӯлуӈкве пӯхталасыт. Омам то̄нт ма̄ньлатыг о̄лыс. Тав Остеровыт щēмья палт Ло̄пмуст хӯлыс. А̄тям таве тот ты ка̄саластэ. О̄влэ̄т, хотыл а̄ги о̄лы, ма̄хум китыгласанэ ос та̄ра-паттыстэ.
Тувыл мощ о̄лыс, тэ̄лыиг ēмтыс, Я̄сунт па̄вылн омам ха̄йталаӈкве та минас. Та порат омам а̄тям нупыл ла̄выс: «Я̄сунтыт са̄в пыг о̄лы, ам наӈ ётын ат минэ̄гум, ат ка̄сащēгум». А̄тям то̄нт са̄лыӈ суныл ёхталас ос таккēт ювле та минас.
Ётылнув туи порат ос о̄пам Василий Устинович Албин таве во̄вуӈкве на̄иӈха̄пыл Саранпа̄вылн минас. Э̄лаль Я̄сунт мус ос йӣвха̄пыл тотвес. Омам о̄с ат ка̄сащас. О̄пам ла̄выс: «Наӈ ам пыгум палт ат ке минэ̄гын, хоса ат о̄лэ̄гын. Ос акван-минэгы̄н ке, а̄танын хот-во̄тнэ мус о̄лэ̄гын тах». Ты ла̄вум ла̄тӈыл номсахтым таве та хультуптастэ, такви ювле та минас. О̄пам ня̄йт порыг о̄йкаг о̄лыс. 
Омам савалап ня̄врамыг яныгмас
Омам Анна Григорьевна ма̄нь порат савалап ня̄врамыг хультыс. Тав а̄ще Григорий Семёнович Лесманов, хум Хо̄рыӈпа̄выл ляпат хотты ма̄т о̄лыс. Оматэ ос Евдокия Семёновна Хатанева Я̄сунт па̄выл нэ̄ о̄лыс. Омам ты урыл потырта̄лыс, тав иӈ ма̄нь о̄лыс, аквмат порат э̄ти хащта̄л хо̄тпат ёхтысыт. А̄тятэ самаге а̄гмыӈыг о̄лсы̄г, лю̄льсаӈ ка̄салас, тэ̄н Прокопий каӈкēнтыл хотталь та тотвесы̄г. Воссыг тэ̄натэ̄н ат ва̄щиньтасаныл, хотты ма̄т сас та порславесы̄г.
Анēквам Евдокия Семёновна, каӈке Василий ос йигирище Маша та̄нккēныл юн та хультсыт. Ётыл хо̄нтлын нак о̄вылтахтас. Та порат анēквам ла̄пка ӯргалым э̄ти рӯпитас. Тувыл тав а̄гмыл ēмтыс ос хотталь щалтыс, ня̄врамыт та̄нккēныл хультсыт.
Окщинь Хатанева (Хозумова), тав ам оматем такви палтэ о̄луӈкве вистэ. Ты э̄ква палт тав хум ва̄рнэ̄тэ мус ты о̄лыс. Омам таве сака э̄руптастэ ос янытластэ.
Та̄рвит порат рӯпитасыт
Та порат о̄лупса сака та̄рвит о̄лыс. А̄гит-пыгыт ма̄ньта̄гыл са̄всыр рӯпата ва̄рсыт. Омам яныг хо̄нт порат хӯл алыщлым яласас. Ты пувум хӯланыл хо̄нтлын ма̄н кēтвēсыт. Та порат ёмас маснут, со̄пак а̄тим о̄лыс. Ла̄гланыл по̄лявет, тох та рӯпитасыт, нэ̄матыр ат ла̄всыт, ат лю̄щсыт. Тамле та̄рвит порат ня̄врамыт о̄лсыт.
Ётыл война по̄йтыс. Ань Василий Устинович омам ха̄йталаӈкве ёхталас. Тав минаме юи-па̄лт, Окщинь ам омам нупыл ла̄выс: «Ты яныгпа̄ла хо̄тпа ня̄йтыг о̄лы, э̄рыӈ, со̄ль, наӈ о̄лупсан урыл потыртас». Тувыл омам мощ номсахтас ос о̄пам юи-па̄лт Ло̄пмус па̄вылн та минас. Тот ам а̄щум Владимир Васильевич таве нэ̄г вистэ. Тох ты омам Ло̄пмус па̄вылн ва̄нтлыс.
О̄пам Василий Устинович са̄тлов нупыл акв та̄лэ мус о̄лыс. Омам о̄с хоса о̄лыс. Тав Ло̄пмус па̄вылт са̄всыр ма̄т рӯпитас. А̄тям а̄пщиянэ, йигирищанэ ма̄нит о̄лсыт. Та̄наныл янмалтаӈкве нё̄тыс. Тыщир та та̄рвит порат рӯт ма̄хманув акван-нё̄тхатсыт. Омам сака та̄ксар, ё̄р нэ̄ хо̄тпаг о̄лыс. Ма̄ньта̄гыл са̄всыр та̄рвитыт вēритас.
Са̄ртын Ло̄пмус па̄вылт са̄в мир о̄лыс. Школат, пӯльницат, ма̄нь ня̄врамыт колт пуссын па̄влыӈ э̄кват рӯпитасыт. Та̄нки ты колыт ма̄гыс на̄йив сартсыт, вит тотсыт ос мо̄т са̄в та̄рвит рӯпата хум хо̄тпат ёт ва̄рсыт. А̄тям омам ёт сака ёмас о̄лупса о̄лсы̄г. Ат ля̄втсы̄г, нэ̄матыр лю̄ль а̄тим о̄лыс».
Та̄н щēмьянылт Ольга Владимировна яныг а̄ги. Тав са̄в та̄л ня̄врамыт ща̄нь ла̄тӈыл ханищтым рӯпиты. Ня̄враманэ ёмщакв ханищтанэ̄тэ ма̄гыс, ва̄тихал са̄всыр ханищтапытн во̄виньта̄лаве. Тав Ханты-Мансийск ӯсн ёхталаме порат ща̄няге-а̄щаге урыл Победа хо̄тал кастыл потыртас.
