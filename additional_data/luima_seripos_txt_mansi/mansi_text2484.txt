

	Советский районт ос Югорск ӯст о̄лнэ ма̄ньщит ос хантыт  округув 85 та̄лэ то̄влын кастыл Советский ӯст акван-атхатыгласыт.


		«Югра лылыēп» нампа 

		организацият рӯпитан 

		хо̄тпат та̄н соссаӈ ма̄хум тув во̄виньта̄лсаныл, кӯщаиг тот Виктор Вискунов о̄лы. О̄влэ̄т тав ма̄хум ялпыӈ хо̄талыл янытласанэ. Тав ла̄выс, та̄н ань этнотуризм щирыл э̄лаль рӯпитаӈкве патэ̄гыт. Миркол кӯщаит та̄нанылн о̄с тах нё̄тэ̄гыт. Советский ӯс по̄хат ма̄ньщи па̄выл ӯнттэ̄гыт ос мӯй хо̄тпат ӯщлахтуӈкве 

		тув во̄виньта̄лыглаӈкве патыяныл. 

		Советский ӯст о̄лнэ Светлана Кузьмина тув ёхталам ма̄хум ялпыӈ хо̄талыл о̄с янытласанэ. Тав ка̄сыӈ хо̄тпа «Югра лылыēп» организация 

		па̄лныл мӯйлупсал мӯйлуптастэ. Югорск ӯсныл ёхталам ма̄ньщи э̄ква Нина Георгиевна Рукова такви хансум стиханэ тот 

		ловиньтасанэ. Мӯй ма̄хум ня̄враманыл ос апыгрищаныл ёт тув ёхталасыт. А̄гирищит-пыгрищит округув янытлан кастыл стихыт ханищтасыт. Ульяна ос Гриша Беловыг стихыт тот о̄с ловиньтасы̄г. 

		Нина Лапсуй, Советский район Таёжный па̄вылныл о̄лнэ нэ̄, 

		мӯй ма̄хум ма̄гсыл ханищтап ва̄рыглас, тав та̄наныл са̄лы сов тынтлуӈкве ханищтасанэ. Ты юи-па̄лт мӯй ма̄хум пуссын аквъёт ня̄рхӯл тэ̄сыт, ща̄й 

		айсыт ос потрамасыт. 

		«Югра лылыēп» отделеният кӯщай хум Виктор Вискунов Советский районт о̄лнэ соссаӈ ма̄хумн тамле ля̄ххал ла̄выс, та̄н Советский ӯст Хвойный ӯсхулыт о̄лнэ  колт кит колнакыл майвēсыт. Ань районт о̄лнэ 

		соссаӈ ма̄хум ва̄тихал тув во̄виньта̄лыглаӈкве патыяныл. 

		 

		Дарья Белова


	 
