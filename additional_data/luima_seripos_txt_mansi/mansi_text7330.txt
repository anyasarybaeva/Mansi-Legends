
2020 та̄л ма̄ньполь э̄тпосныл ма̄н округувт «#МЫВМЕСТЕ» нампа мирн нё̄тмил ва̄рнэ организация рӯпиты, рущ щирыл та̄н «волонтёрыг» ла̄вавет. Ты ма̄хум лēккарытн нё̄туӈкве во̄вхатсыт. Ка̄сыӈ хо̄талныл иӈ са̄внув хо̄тпат ты ёмас ва̄рмаль ва̄руӈкве тув ёхтэ̄гыт. 
Ты тэ̄ла урыл округувт мирн нё̄тмил ва̄рнэ кӯ­щай хум Яков Самохва­л­ов, мирн нё̄тнэ хо̄тпат палт кӯщаиг о̄лнэ нэ̄ Свет­лана Басова ос лēкка­рытн нё̄тнэ ма̄­хум халт кӯ­щаиг рӯпи­тан нэ̄ Евгения Черенкова потыртасыт. 
Кӯщаит ла̄вманыл щирыл, ты хо̄тпат (волон­тёрыт) ӯсытт, па̄влытт о̄лнэ яныгпа̄ла ма̄хумн акваг нё̄тэ̄гыт. То̄ва хо̄т­пат та̄нки о̄щнэ ма̄шинал яласым нё̄тэ̄гыт. Яныгпа̄­ла э̄кват ос о̄йкат са̄в мир акван-атхатнэ ма̄н ул вос ялэ̄гыт, та̄н тэ̄нутыл ос тэ̄рпил ёвтавет ос коланылн то­тавет. О̄влэ̄т лēккарыт юв тан ётаныл потрамēгыт, маныр э̄ри, ёмщакв та̄ра-паттаве, тувыл ущ а̄гмыӈ хо̄тпат тэ̄рпил тотавет. 
Ань округув янытыл матахмат со̄тыра э̄лум­хо̄лас хо̄нтлын ма̄н ялум яныгпа̄ла хо̄тпатн нё̄тым рӯпитэ̄гыт. Ты ва̄рмальн ка̄сыӈ хо̄тпа хасхатуӈкве вēрми. Ань ты накт иӈ онтырса̄т арыгтем э̄лум­хо̄лас та̄нки нэ̄­паканыл тув кēтсаныл. 
Ма̄хумаквет, на̄н о̄с ты ёмас ва̄рмаль ва̄руӈкве ка̄сащегы̄н ке, 8-800-200-34-11 телефон хо­сыт свонитаӈкве ос тув хас­хатуӈкве вēрмегы̄н. 
Тувыл ищхӣпыӈ ут хосыт dobro.ru манос gumkorpus нампа ло̄псыгт ла̄тыӈ кēтуӈкве ро̄ви. 
Маныр тэ̄ла щирыл на̄н рӯпитаӈкве ка̄саще­гы̄н, та̄ра хансэ̄н. Тот са̄выӈпа̄лэ хащта̄л а̄гм паттат юн ӯнлын яныг­па̄ла ма̄хумн, та̄рвит о̄лупсал о̄лнэ хо̄тпатн ос хот-тыпум хо̄тпат киснэ тэ̄ла щирыл нё̄тмил ва̄раве. 
Волонтёрыг нёлолов­хуйплов та̄ланыл яныгнув ня̄врамыт вивет. Хотьют тыгыл ма̄ньнувег о̄лы ке, о̄влэ̄т тав омаге-а̄тяге китыглавēг, тот рӯпитаӈ­кве та̄ртаве ке, то̄нт ущ ня̄врам пирмайтаве. Ань мирн нё̄тнэ щар яныг э̄лумхо̄ласн са̄тлов та̄л то̄влыс. 
Округувт рӯт та̄л хуль­тум са̄в э̄кват ос о̄йкат о̄лэ̄гыт. Ма̄ньлат хо̄тпат та̄наныл телефон хосыт о̄луп­саныл урыл китыг­лыяныл. Матыр ва̄рмаль о̄ньщегы̄т ке, та̄ра нё̄ты­яныл. 
Ма̄н ма̄вт ка̄сыӈ па̄­вылт, ӯст волонтёрыт о̄лэ̄гыт. Тамле ты ёмас, э̄рнэ рӯпата ань ма̄хум ва̄­рēгыт.
Николай МЕРОВ
