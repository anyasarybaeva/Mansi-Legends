
Юи-о̄выл та̄лыт сыс «Маленький принц» нампа мирн ва̄нэ ос ловиньтан нэ̄пак са̄всыр ла̄тӈытын толмащлаве. Финно-угорский ла̄тӈытыл потыртан ма̄хум та̄нти ла̄тӈыл ты нэ̄пак о̄с толмащласаныл, ань ща̄нь ла̄тӈыл мираныл ловиньтаӈкве вēрмēгыт. Ма̄ньщи ла̄тӈыл ты нэ̄пак 2022 та̄ратавес.
Москва ӯст Фестиваль национальных литератур о̄лум порат «Маленький принц» ос «Гарри Поттер» нэ̄пакыг та̄нти ла̄т­ӈын толмащлам ма̄хум тув во̄виньта̄лвēсыт ос та̄н ва̄рум рӯпатаныл урыл потыртасыт. 
Айдар Шайхин ос мо̄т ма̄ньлат а̄гит-пыгыт хатань ла̄тӈын «Гарри Поттер» то̄ва нэ̄пакыт толмащламаныл, ты рӯпата та̄н ла̄кква-уртманыл ос ка̄сыӈ хотты нэ̄пак толмащлас. 
Акв пыг английский ла̄тӈыныл такви ла̄тӈēн хансум, мо̄т пыгыт ос рущ ла̄тӈыл хансым нэ̄пакныл толмащласыт. Айдар ла̄­выс, хунь английский манос рущ ла̄тӈыныл толмащлаве, ты сака ёмщакв на̄ӈки, мо̄тнув щирыл ла̄тӈыт о̄лнэ̄ныл. 
Нэ̄пак толмащлам ма̄­хум, ты Рафаил Дюкин, тав бессермянский ла̄тӈыл хансыстэ, ам, Галина Кондина, ма̄ньщи ла̄тӈыл ты нэ̄­пак хансыслум. Ос Вера Пантелеева, удмуртский ла̄тӈыл потыртан поэт-нэ̄, нёлса̄т та̄л ювле хультум порат та̄н ла̄тӈыл толмащлым потыр урыл ла̄выс. 

Таве толмащлам о̄йка Николай Байтеряков такви стихыт ос потрыт хансыс, тав ты нэ̄пак пēс порат толмащластэ, ань тав йильпи нэ̄пакыг та̄рата­вес. Ты коныпал иӈ сака са̄в ла̄тӈытыл «Маленький принц» толмащлавес, ань Москван мощща хо̄тпа ёхталаӈкве вēрмысыт.
Пуссын та урыл потыртасыт, то̄ва порат хан­суӈкве татем та̄рвитыӈыг ēмты, акв матах хо̄тал вуйхатуӈкве щар ат вēр­мыгласыт, ла̄тӈыт ат то̄­вылхатэ̄гыт, тувыл мощ ном­сахтым о̄с э̄лаль хас­сыт. То̄ват та̄л-охса сыс нэ̄паканыл хассаныл, то̄­ват хӯрум-нила э̄тпос сыс ты рӯпатаныл ва̄руӈкве вēрмысаныл.
Юи-о̄выл та̄лыт саран, удмуртыт, марийцыт ос мо̄т ма̄хмыт та̄нти ла̄тӈыл ты нэ̄пак толмащласаныл, ань ща̄нь ла̄тӈыл пӯмщалахтын хо̄тпат ты нэ̄пакыт акван-атыяныл, ловиньтыяныл. 

Рущ поэтув ка̄стувес
Лӯпта э̄тпос хо̄тыт щислат мирн ва̄нэ поэтув А.С. Пушкин намхо̄талэ о̄лыс. Та хо̄тал Москват Тверской площадит тав памятнике по̄хат са̄в ма̄хум акван-атхатыгласыт ос Пушкин хансум стиханэ са̄всыр ла̄тӈыл ловиньтавēсыт. Хотьют марийский, хотьют башкирский, хотьют хатань, хотьют ос якутский ла̄тӈыл стихыт ловиньтасыт. 
Евдокия Каксина, Белоярский район Касум па̄вылныл ёхталам нэ̄, ханты ла̄тӈыл стихыт ловиньтас. Тув сака са̄в мир ёхталасыт, мирн ва̄нэ артистыт ос писателит поэзия урыл потыртасыт ос та̄нти мо̄т ла̄тӈыл потыртан хо̄тпат хӯнтлысаныл. 
Ла̄вēгыт, А.С. Пушкин стиханэ мо̄т ла̄тӈытыл хӯнтлуӈкве татем та пӯ­мыщ о̄лнэ̄тэ. Ва̄им, стихыт мо̄т ла̄тӈын толмащлан тэ̄ла а̄ти ка̄сыӈ э̄лумхо̄лас вēрми, ты рӯпата ва̄рим ёмщакв номсахтуӈкве э̄ри.

Галина Кондина 
