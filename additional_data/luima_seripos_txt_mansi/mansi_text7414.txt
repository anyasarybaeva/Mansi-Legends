
Ам 2021 та̄лт Полуночный па̄вылт ишколат 11 класс холтсум, тувыл минасум ханищтахтуӈкв Санкт-Петербург яный ӯсн, А.И. Герцен нампа луима мир институтн, специальностюм этнофилология ла̄ваве. 
А̄нумн ёмас ханищ­тахтуӈкве институтта ос ня̄врамыт ханисьтан нэ̄т. Тыт ам са̄в ёмас ма̄хум ёт ва̄йхатуӈкв патсум. Ам лильпи ма̄хмыт ёт та̄ра-патхатасум, ам са̄в юрт а̄ит ёт потыртаӈкв патсум. Ты институтта студентыт ос общежитият о̄лнэ а̄ит-пыит тыт ханищтахтэ̄гыт. 
Ма̄хумыт са̄всыр ма̄­ныл о̄лэ̄ит, ты Лӯима̄ ēр, Сибирь ос Дальний Восток. Ка̄сыӈ палт мо̄т хурип пӯмащ о̄лупсаныл, тō утыт иӈ о̄лэ̄ит ё̄рнколта, ва̄нт­лэ̄гыт, тō па̄вылт о̄лэ̄ит, мо̄т ма̄хмыт ёт потыртэ̄ит. Пуссын мо̄тхурип мир­ныл, са̄впа̄л ва̄гыт та̄нки ща̄нь-а̄щ ла̄тыӈ. 
Тыт о̄лэ̄ит хантыт, ма̄нь­щит, ё̄рныт, якутыт, тувин­цыт. Матъёмас ам ань та̄наныл ва̄янум. Тыт та̄н та̄нки ла̄тӈаныл ос куль­ту­раныл ханищтэ̄ит, та­щир мо̄т ма̄хум ōс ва̄ӈкве патыяныл. Акв ювле ёх­тэ̄ит, диплом нэ̄пакыл ми­вет ос та̄н школат рӯ­пи­таӈкв вēрмēгыт, лильпи ма̄хмыт тах ханищтэ̄ит. 
Ам ётум ханищтахтын ма̄ньщи а̄и, тав ма̄ньщи ла̄тыӈ ат ва̄йтэ, тыт ханищ­ты. А̄ирищ ёмас, а̄нум тав ётэ потыртаӈкве пӯмащ. Тав ёхтас Ханты-Мансий­ский автономный округ­ныл Берёзовский районныл Восыӈтӯр па̄вылныл.
О̄с са̄в пӯмащ а̄ит о̄лэ̄­ит, ам колнакумт Тай­мыр­ский Долгано-Ненец­кий районныл Краснояр­ский крайныл Потапово па̄вылныл а̄и о̄лы. Тав немка, ханищтахты спе­циальность логопед, ня̄в­рамыт э̄рупты. Санкт-Петербургыта мощщай хультум мирыт ос мо̄тсыр национальностил о̄лнэ ма̄хум ханищтахтэ̄гыт. 
Улицат ёмас э̄лум­хо̄ласыт ё̄мытэ̄ит, та̄н кус хунь нё̄тэ̄ит. Номилум, хунь ам тыг ёхтасум, ат ва̄слум, хумыс яный ӯст сунсылахтуӈкв. Ам амким ла̄пкан тэ̄нутыт ма̄йс минасум ос ма̄, хотыл ёхтысум, хот-ӯстаслум. 
Ё̄мытан ма̄хмытын нё̄т­вēсум, та̄н а̄нумн обще­житие хӯлтсыт. Тыял ты ёмас яный ӯс, э̄лмхо̄ла­сыт ат мувинтэ̄ит, нё̄тэ̄ит. Ты ӯс, ам номсылум, Россият сака хорамыӈыг о̄лы. Тыт ам сунсасум, хумыс па̄лы-пӯсхатэ̄ит мӯстат. О̄лыласум исторический ма̄т: музейта Эрмитаж,  Исаакиевский соборыт ос мо̄т ма̄т. Хотьют тыт ат о̄лылас, тыг ялэ̄н. Ты ӯста Нева-я̄ ка̄салэ̄ин, улицат музыкантыт са̄ӈквылтэ̄ит, хо̄талэ пӯмащ (тыт тэ̄лы порат ракви) ос сака хорамиӈ колыт ӯнлэ̄ит.
Галина ДУНАЕВА
 
