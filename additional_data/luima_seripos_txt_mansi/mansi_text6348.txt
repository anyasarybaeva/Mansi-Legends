
Ты та̄л Ханты-Мансийск ӯст о̄лнэ Ма̄-вит ос Э̄лумхо̄лас музейт рӯпитан ма̄хум «Музейная одиссея – 2020» тэ̄ла палт вуйхатасыт. Ты урыл та̄н ля̄ххал тотнэ хо̄тпат нупыл потыртасыт. 
Палеонтология кол­нак тармыл Антон Резвый тав пуӈктоты, археология тэ̄ла палт кӯщаиг Татьяна Соболь­никова о̄лы, природа колнак тармыл Юлия Скучас пуӈктоты. 

Мо̄лты порат та̄н «Наука, образование ос просвещение» тэ̄ла палт но̄х-патсыт, грант губернатора Югры нампа премия-олныл майвēсыт. Антон Резвый тох потыртас:
– Ка̄сыӈ музей таи­ма̄гыс о̄лы, тав та̄ратэ ма̄хум матыр-а̄ти ва̄ӈкв вос патэ̄гыт. Ань ты «Музейная одиссея» тэ̄лав о̄с аквтох, туп пēс пормасыт киснэ ма̄гыс хунь рӯпитэ̄в. Ты тэ̄лав ва̄рнэ̄в торыг, ма̄н па̄выл ман ӯс мир ёт потрамēв – тэ̄лав хумус мины, хо̄т яласасӯв, хотьют ёт хо̄нтхатыгласӯв, хо̄т маныр хо̄нтсӯв, та маныр, пуссын потыр­тэ̄в. 
«Музейная одиссея – 2020» тэ̄лав щирыл ма̄н экспедициятн хо̄т щёс ялсӯв. Хунь ущ рӯ­питаӈкве патсӯв, та̄ра ла̄всӯв, ва̄та̄л ма̄т, лё̄ӈх­та̄л ма̄т яласаӈкве патэ̄в – Ха̄льӯс районт о̄лнэ Приполяр­ный Урал ну­пыл ялэ̄в, Октябрь­ск­ий район ма̄нанэ ураль­тэ̄в, тувыл Ханты-Ман­сий­ский районын ялэ̄в. 
Ос ма̄к таи, ка̄сыӈ па̄вылт о̄лнэ ма̄хум ёт ва̄йхатэ̄в, та̄нанылн лекция-потыр ловинь­таӈкве патэ̄в, хотью­таныл ма̄н ётув рӯпи­таӈкве ка̄сащи те, сака ёмас, аквъёт мощ ё̄ӈхēв. 

Палеонтология  тэ̄ла
Ам палеонтология тэ̄ла урыл потыртэ̄гум, маныр ва̄руӈкве а̄лы­масӯв. Ма̄к тэ̄лав – пēс йис пормасыт ка̄тын вос паттысӯв, рущ щирыл ла̄ваве: «сбор коллекций». То̄ванакт ма̄хум палеонтологыт ос археологыт акван-тэ̄лыгтыяныл, номсэ̄­гыт, та̄н акв тэ̄ла ва̄­рē­гыт, ос аман манрыг кит щирыл ла̄вавет, ат ва̄­ганыл. Ам ань ты урыл акв-кит ла̄тыӈ ла̄вēгум. 
Археологыт э̄лум­хо̄лас торыг рӯпитэ̄гыт – хо̄т тав о̄лыс, хумус о̄лыс, о̄лтетэ̄т маныр о̄ньщас, хоты мирныл о̄лыс, такви культуратэ янытластэ ман а̄ти ос мо̄т тэ̄лат. 
Палеонтологыт ӯй­хулыт ос товлыӈӯйит ханищтэ̄гыт – пēс порат, миллионыт ос миллиардыт та̄лыт ювле хультум порат, ма̄ янытыл манхурип ӯйхулыт о̄лсыт, ман янытат о̄лсыт, хо̄т о̄л­сыт, таи та̄ра-паттэ̄гыт. Био­логыт ос ботаникыт йӣвыт ос хорамыӈ лӯп­тат ханищтэ̄гыт. 
Хунь ма̄н пуссын аквъёт рӯпитэ̄в, тамле экспедициятын юрты­ӈ­ыщ ялантэ̄в, тай сака ёмас. Халанувт нё̄тха­тэ̄в, китыглахтэ̄в, хӯлтыг­лэ̄в, тох рӯпатав кӯпни­тыӈыщ мины, мӯсхал щирыл ва̄рилув.
Ам ань на̄нанн тамле а̄хвтас-ло̄мт сус­сыл­тэ̄­гум, сунсэ̄н, тыт пēс йис порат о̄лум лопас­те­пёрый хӯл хуритэ хуль­тыс. Наукат ты сака э̄рнэ а̄хвтас-ло̄мт, 350 миллион ляпатем та̄л яныт. Ты хӯлытныл пус­сын ӯйхулыт ты тэ̄лсыт, тащиӈк ты ма̄н яныг о̄парищув. 
Тамле хӯл хуриӈ а̄хв­тас Россияв янытыл сака мат са̄в ат хо̄нтыг­лавес, ань ты пормасув Санкт-Петербург ӯст о̄лнэ государственный университетн кēтылув, тот ёмащакв сунсыг­лаве, ханищтаве. 
О̄выл палеонтологи­ческий экспедицияв Северная Сосьва я̄ нупыл о̄лыс, Ма̄нья ва̄тат рӯпитасув. Нё̄рн ат ялсув, нас нё̄р ва̄тат ос я̄ ва̄тат кисхатсӯв. Тамле пēс йис хӯлыӈ хури а̄хвтасыт 360-150 миллион та̄л ювле хультум порат о̄лум хӯлыт хурияныл тот ты хо̄нтуӈкве ро̄ви. 
О̄с акв та порат тот ма̄н тамле ут хо̄нтсув – ты головоногий мол­люск тав раковинатэ, наука щирыл тох ла̄ваве: аммонит. Ты пēс ӯйхул хосат а̄хвтасыг ēмтыс, ос ань тыхо̄тал мус хуритэ ёмащакв на̄ӈки. Тамле аммонитыт тай округув янытыл са̄в ма̄т ка̄салаӈкве ро̄ви, музейт о̄ньщēв. 
Китыт экспедицияв Октябрьский районын о̄лыс, тот о̄с Ма̄нья нампа я̄т са̄в о̄лэ̄гыт, ма̄ньщи ла̄тӈыл намаимат. Тот ма̄н Комудваны па̄выл ляпат рӯпитасӯв. Та ма̄т пēс йис порат о̄лум ма̄харыт ос мо̄т са̄всыр ӯйхулыт луваныл хо̄н­тыг­лавēсыт, 10-14 со̄­тыра та̄л ювле хультум порат тот о̄лмыт. Э̄лум­хо̄лас о̄лтуланэ о̄с хо̄н­тыг­лавēсыт, лӯима̄вт насати та па̄сныл ма̄хум о̄лсыт. 
Октябрьский район ань палеонтологыт ко­ны­пал археологытн пӯм­ща­лаве, ма̄хум ха­нищ­тэ̄гыт, э̄лумхо̄лас хунь тыг о̄лмыгтас, хо̄т о̄лыс, маныр ва̄рыс. Экспеди­циятныл ма̄н 250 арыгтем пормас тотсув, ань пуссын ха­нищ­тыянув, матыр-а̄ти та̄ра-паттэ̄в.

Археология тэ̄ла
Татьяна Соболь­ни­кова археология тэ̄ла­ныл урыл потыртас:
– О̄йттур э̄тпост Хо̄нтаӈ я̄ ва̄тан ялсӯв, Болчары па̄выл ляпат рӯпитасӯв. Ха̄льӯс рай­онныл ты ма̄ мощ ля­патнув о̄лы, ос тув мус минуӈкве сака рӯпатаӈ – туп вертолётыл тыламлаӈкве манос моторха̄пыл ялуӈкве ро̄ви. 
Манрыг ма̄н тув ялуӈкве тахсӯв? Ты ма̄ алы ханты ма̄хум пēс йис э̄рганылт ос потраныт ла̄вылтаве. Тувыл «О богатырях города Эмдера» рущ былина-потрыт о̄с хансым о̄лы - Хо̄нтаӈ ма̄н Эмдер ма̄ныл (ты ма̄ насати Октябрьский район Нягань ӯс ляпат о̄лы, 1990 та̄лыт порат Екатеринбург ӯст о̄лнэ учёныит та̄н та̄ра-пат­ты­саныл. Пēс йис порат то̄ванакт по̄хатырыт ёхталасыт, тот халанылт воритотсыт, алхатсыт.
Тувыл ма̄н таи та̄ра-паттысув, яныгса̄т та̄л ювле хультум порат Хо̄нтаӈ ма̄н учёныит са̄в щёс экспедициян яласа̄лмыт. Ань пēс нэ̄пакытт ты урыл ловиньтаӈкве ро̄ви, Тобольск ӯс архив кол нэ̄пакытт ты ма̄ о̄с ла̄вылтаве (Остяцкие, Чудские городки). 
Тот ма̄н 150 арыгтем ялпыӈ ма̄т, памятни­кыт, раннего железного века городищат та̄ра-паттысув. Ань пуссын нэ̄пакын хансыянув, ха­нищтаӈкве патыянув.
Ты COVID-19 а̄гм ма̄гыс Болчары па̄выл мир ёт хо̄нтхатыглаӈ­кве ат ро̄выс кос, ос то̄ва хо̄тпат ёт тох иӈ потрамасув, та̄н ма̄навн сака нё̄тсыт. Тэ̄лы порат та па̄вылн ялуӈкве ном­сэ̄в, школанылт ат­хатэ̄в тах. 
Яныгхо̄тпат ос ня̄в­ра­мыт нупыл потыртэ̄в, тан ма̄нанылт тамле-тамле ма̄т ос са̄всыр памятникыт о̄лэ̄гыт. Ты урыл вос ва̄ганыл. Атиӈк хотты ялпыӈ ма̄н минэ̄гыт манос памятник тармыл ё̄ма­сэ̄гыт, ва̄ӈкв ат ва̄ганыл. 
Сустēвт, хунь хо̄тпан ты урыл потыртэ̄в, тав хот-ща̄гты, самаге янгыг ва̄рапияге, со̄ль ман тамле ма̄т та о̄лы, аты ва̄мтэ. Ма̄н ётув этнографыт, геоде­зис­тыт, биологыт ос мо̄т ма̄хум ялантэ̄гыт, ма̄т аквъёт сунсыглыянув, по̄слыянув.

Биология тэ̄ла
Хорамыӈ лӯптат, йӣвыт урыл ос Юлия Скучас потыртас:
– То̄ванакт ма̄хум ла̄вēгыт: «Палеонтоло­гыт ос археологыт са̄в­сыр пēс йис пормасыт хо̄н­тыгпēгыт, на̄н ос аман маныр ханищтэгы̄н, ма̄ тармыл аквхурип лӯп­тат ос йӣвыт яныг­мē­гыт». А̄ти, о̄лнэ ма̄в акв­хурип а̄ти. 
Округув сунсыглаӈ­кве те, Приполярный Урал ма̄тэ щар мо̄т хурипа. Северо-запад нупыл минуӈкве те, нё̄рт ос нё̄рыт ва̄тат щар мо̄т йӣвыт ос хорамыӈ лӯптат яныгмēгыт, мо̄р­сыӈ ӯйхулыт о̄лэ̄гыт. 
Та ма̄н биологыт хосат та̄гыл ялантэ̄гыт, тувыл ка̄сыӈъēмт йи­льпи лӯптат тотыглэ̄в. Ты та̄л ма̄н ётув зоо­логыт ос ботаникыт ялсыт, нё̄рт о̄лнэ ма̄нь­ӯйит, лё̄мвоит ос сыре-сыр млеко­питающий утыт ханищтасыт. Ми­ко­логыт ос ла̄хсыт кис­сыт, манхурип ла̄хс тот яныгми, хо̄т яныг­мēгыт, таи маттем та ханищтасыт.
Ань ты хурит хора­мыӈ лӯптат по̄слым о̄лэ̄гыт – «Качим Ураль­ский», «Кастиллея» ос «Арника Ильина». Та̄н пуссын Приполярный Урал ма̄т яныгмēгыт, «Красная книга ХМАО-Югры» нэ̄пакт хансым о̄лэ̄гыт. 
Ты та̄л ма̄н «Арника Ильина» хорамыӈ лӯпта ка̄саласлув. Тав туп 1966 та̄лт ва̄щинтавес, ты урыл та нэ̄пакт хансым о̄лы. Ма̄н ань таве китынтыг ты ка̄­саласлӯв. Тот ань тамле мо̄рсыӈ хорамыӈ лӯп­тат иӈ хо̄нтуӈкве ро̄ви. 
Светлана РОМБАНДЕЕВА
