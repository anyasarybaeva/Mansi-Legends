
Лариса Николаевна Карпенко, такви о̄парищ наме Хозумова, «Почётный работник образования ХМАО-Югры» яныг намыл майвес.
Ма̄ньщи нэ̄ Октябрь­ский район Лӯи Ня̄ри­хумит па̄выл школат 30 арыгкем та̄л ня̄врамыт ма̄ньщи ла̄тӈыл потыр­таӈкве ханищтыянэ. 
Ты пора сыс ла̄тыӈ ханищтан са̄всыр посо­бие-нэ̄пакыт хансыс. Ка̄ркамыг рӯпитым, са̄в янытлан, э̄сгын нэ̄пакыл майвес. Ань тав «Почёт­ный работник воспи­та­ния и просвещения Российской Федерации» яныг нам о̄с о̄ньщи. 
Лариса Николаевна ня̄врамыт ханищтан хо̄т­пат халт ва̄рыглым касы­лыт ва̄тихал но̄х-патыг­лас. 2023 та̄лт «Обе­рега­емое слово пред­ков» нампа касылт о̄выл места вис. То̄нт округув янытыл са̄всыр школат ня̄врамыт ма̄ньщи, ханты ос ё̄рн ла̄тӈыл ханищтан хо̄тпат халанылт кассыт. Лариса Николаевна «Пе­да­гогические иннова­ции» нампа номинацият янытлавес. 
2014 та̄лт ма̄ньщи нэ̄ Юван Николаевич Шесталов намыл намаим премиял майвес. Ты премия о̄с касыл щирыл миве.
Лариса Николаевна ма̄ньщи газетав ёт акваг рӯпиты, ма̄н редакцияв ва̄рыглан касылн ханищ­тан ня̄враманэ хансум потраныл, ка̄тыл по̄слум хурияныл, кина-охсаныл кēтыглыянэ. Тамле касы­лыт ня̄враманэ о̄выл места о̄с ва̄тихал выгыт. 
Ма̄н, ма̄ньщи газетат рӯпитан ма̄хум, Лариса Николаевна яныг намыл маим кастыл янытлылӯв. Аквты щирыл ка̄ркамыг э̄лаль вос рӯпиты, школан ялантан а̄гири­щит, пыг­ри­щит ща̄нь ла̄тӈын пӯм­ща­лым вос ханищтыянэ. Ва̄рнэ рӯпататэ тавēн туп ща̄гт вос тоты. На̄й-О̄тыранэ̄н акваг вос ӯрга­лаве.  
Людмила ТЕТКИНА
