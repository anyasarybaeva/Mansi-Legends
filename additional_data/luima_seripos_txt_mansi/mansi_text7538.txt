
Ты накт Кимкъясӯй па̄вылныл ма̄навн Надежда Ермиловна Лыткина (Сангилева) ла̄тыӈ кēтыс. Тав газетав хосыт хӯрум ма̄ньщи нэ̄квет намхо̄таланыл кастыл янытлыянэ.  
Такви Надежда Ерми­ловна са̄в та̄л Кимкъясӯй школат ос ня̄врамыт ӯр­галан колт тэ̄нут па̄йтнэ нэ̄г рӯпиты. Тот ань акв­хуй­плов а̄гирищ-пыгрищ школат ханищ­тахтэ̄гыт ос китхуйплов ня̄врамаквет садикн ялантэ̄гыт. 
Ты э̄тпос ва̄т нупыл хӯрмит хо̄талт тот кӯщаиг о̄лнэ нэ̄ Людмила Василь­евна Вынгилева 50 та̄лэ то̄влыс. Надежда Ермило­вна таве намхо̄талэ кас­тыл янытлытэ ос тамле ёмас ла̄тӈыт тавēн ла̄ви:
– Людмила Васильевна о̄влэ̄т Кульпас па̄вылт интернатт воспитателиг рӯпитас. Тувыл Кимкъясӯй школат 1997 та̄лт рӯпи­таӈкве патыс. Тав ма̄нь ня̄врамыт ханищтаӈкве тыг ёхтыс ос пуссын тэ̄лат ма̄гыс пуӈктотыс. 
2001 та̄лт па̄влувт яныг йильпи школа ос ня̄вра­мыт ӯрнэ кол ӯнттувесы̄г, тав тот кӯщаиг паттувес. Мēн ты школат аквъёт рӯпитанэмēн таквсы ва̄т нупыл ат та̄лыг ты ēмты. Ань та па̄сыл матса̄вит ня̄врамаквет нила класс мус ханищтахтасыт ос тувыл э̄лаль та̄н Кульпасн ханищтахтуӈкве тотвēсыт. 
Людмила Васильевна ня̄врамыт ёт сака мӯтра­ӈ­ыг ос вēщкатыг рӯпиты, нэ̄мхуньт та̄наныл ат ля̄выльттыянэ, та̄н ётаныл акваг ёмщакв потырты. А̄гирищит-пыгрищит яныг­хо̄тпа ла̄тыӈ хӯнт­лэ̄гыт ос роттыг о̄лэ̄гыт. Ам сус­кēмт, та̄нанылн ханищ­тахтуӈ­кве сака мӯсты. Пӯмащипа ла̄тыӈ ювле о̄с ля̄галэ̄гыт, ма̄навн са̄в хунь э̄ри. Ща̄няныл-а̄ща­ныл о̄с ёмас ла̄тыӈ ла̄вēгыт.
Ма̄н, аквъёт рӯпитан хо̄тпат, ма̄нки халувт юртыӈыщ о̄лэ̄в. Матыр та̄рвит порат Людмила Васильевна ма̄нав тор­гамтытэ ос акваг нё̄ты. Тав сымыӈ ла̄тыӈ ла̄ви, ма̄к ва̄рнэ тэ̄ла хӯлты, тыи о̄с сака ёмас. Ма̄н пуссын таве сака э̄руптылӯв ос намхо̄талэ кастыл яныт­лылӯв. 
Тэ̄н Семён Александро­вич Монин о̄йкатэ̄нтыл хӯрум пыг о̄ньщēг. Яныг пыгēн Руслан такви щēмьяӈыг ēмтыс, ма̄нь пыг янмалты. Иван котиль пыгēн школа а̄стлас, э̄лаль ханищтахтас ос ань рӯпиты. Щар ма̄нь Герасим пыгкетэ̄н 2 клас­сыт ханищтахты. Ты Монин колта̄гыл са̄в та̄л пус­та̄­гыл вос о̄лы, о̄луп­санылт са̄в посыӈ хо̄та­л­ыт вос ēмталэ̄гыт, са̄в щунь, са̄в со̄т та̄нанылн!
Тувыл ам кит ма̄ньщи нэ̄г урыл потыртаӈкве о̄с таӈхēгум. Тэ̄н сас Саранпа̄вылт о̄лэ̄г ос ты та̄лт 50 та̄лэ̄н то̄влыс. Тыи та̄л котиль э̄тпост Марина Калистратовна Лончако­ва намхо̄талэ о̄лыс ос ма̄ньполь э̄тпос о̄выл хо̄­талт Елена Герасимовна Хатанзеева (Солянова) намхо̄талэ̄т мӯйлысӯв. 
Ты нэ̄г ёт оманув щирыл рӯ­тыг о̄лэ̄в, то̄ванакт тахольт акван-хо̄нтхатыгла̄лэ̄в. Марина ос Елена э̄щагум ам янытлыягум, щēмьяӈ та̄гыл пуста̄гыл вос о̄лэ̄гыт. Нэ̄матыр та̄рвит ул вос ēмталы, паща ла̄тыӈ та̄нанылн кēтэ̄гум ос пуссын аниглыянум. 
Тамле ля̄ххал Надежда Лыткина ма̄навн ты кēтыс. Ма̄н, редакциявт рӯпитан хо̄тпат, Людмила Вынгилева, Марина Лон­чакова ос Елена Хатан­зеева о̄с янытлыянӯв, са̄в ёмас ла̄тӈыл ла̄виянӯв. Пус ка̄т, пус ла̄гыл, Нуми То̄румн, На̄й-О̄тыранылн пуссын вос ӯргалавет.
Тамара МЕРОВА
