
Ты та̄л яныг таквс э̄тпост «ЮграТур 2016» атхуйпловит суссылтап Ханты-Мансийск ӯст щё̄пита̄лвес. Ты тэ̄ла э̄лаль тотнэ ма̄гыс округ мирколт ос Россия культура Министерстват рӯпитан хо̄тпат яныг нё̄тмил ва̄рсыт.

	Ты суссылтапн округ кӯщай ва̄ӈын хум Алексей Забозлаев, Рос-сия культура Министерстват туризм ва̄рмаль щирыл рӯпитан хум Андрей Рамеев, Крым ма̄т ӯщлахтын тэ̄ла э̄лаль тотнэ кӯщай ва̄ӈын хум Игорь Котляр ос мо̄т кӯщаит ёхталасыт. Тот ма̄хум та̄нки ва̄рнэ рӯпатаныл урыл мирн потыртасыт. 

	Ты суссылтапыт хосыт ань Югра ма̄вт са̄внув э̄лумхо̄лас ӯщлахтуӈ-кве ёхталаӈкве патыс. Акван-атхатыглан ва̄р-маль таима̄гыс э̄ри, тыт та̄нки халанылт мо̄т ма̄ныл ёхталан хо̄тпат ёт рӯпатанылт хӯлтыглахтэ̄гыт, хумус ты тэ̄ланыл ёмщакв ва̄руӈкве – аквъёт номсахтэ̄гыт. Ань Россия янытыл са̄всыр ма̄ныл пуссын аквъёт китса̄т арыгтем проект тыг тотыглавес. Ма̄н округувныл туризм ва̄рмаль щирыл хӯрумхуйплов проект щё̄пита̄лвес. 

	Суссылтап о̄вылтым хо̄талт Алексей Забозлаев ла̄выс: «Ка̄сыӈ та̄л яныг таквс э̄тпост ма̄н округувт тамле пӯмащ суссылтап щё̄пита̄лаве. Мир са̄в-сыр ма̄ныл мӯйлуӈкве тыг ёхталэ̄гыт. Ма̄н палтув ань Крым ма̄ныл Евпатория ӯсныл туризм щирыл рӯпитан хо̄тпат ёхталасыт. Пуссын аквъёт налыманкем ма̄ныл ма̄хум тыт о̄лсыт. Чешский республиканыл ма̄хум о̄с ёхталасыт. 

	Округувт соссаӈ мир о̄лупса э̄лаль тотнэ щирыл са̄в ӯщлахтын ма̄т щё̄питавет. Ты та̄лув Югра ма̄вт ня̄врамыт янытлан та̄лыг ла̄ввес. Таима̄гыс са̄выӈпа̄лэ суссылтапыт ня̄врамыт ма̄гыс ва̄рсанӯв. Ня̄врамыт, яныг хо̄тпат аквтем э̄лы ма̄н ялуӈкве ка̄сащēгыт. Ам на̄нан ма̄н палтув мӯйлуӈкве во̄виянум. Ӯщлахтуӈкв тыг о̄с ёхталэ̄н, на̄н яныг ща̄гтыл тыт ӯравēн. Тыт на̄н ма̄гсылын са̄в пӯ-мащ ва̄рмаль та̄стым о̄лы. Та̄нки предприя-тие о̄щнэ хо̄тпат ам пуссын янытлыянум».

	Тав юи-па̄лэ̄т ос Андрей Рамеев потыртас. Тав ма̄хум ёт пащалахтас ос Россия культура Министр кӯщай хум кēтум ла̄тӈе ловиньтастэ. Тав ла̄выс, ты порат ма̄хум ӯщлахтын ва̄рмаль урыл щар са̄в проект щё̄питасыт. Ты рӯпата ва̄рнэ хо̄тпат тав пуссын янытласанэ. 

	Тувыл ос Крымт о̄лнэ ӯщлахтын ма̄т уральтым рӯпитан кӯщай хум Игорь Котляр потыртас, тав ла̄выс: «Ты суссылтапн ма̄н китынтыг ёхтысӯв. Ма̄навн ты ва̄рмаль сака э̄ри, ӯщлахтын ма̄в урыл мир са̄внув вос ва̄гыт ос ма̄нки ма̄вт вос ӯщлахтэ̄гыт. Китыт хо̄тал тыт Крым хо̄талыг ла̄ввес. Тыима̄гыс ам тыт о̄лнэ ма̄хумн яныг пӯмащипа ла̄тыӈ ла̄вēгум. Ма̄н палтув ӯщлахтуӈкве ёхталэ̄н, ма̄н на̄нан сака ӯриянӯв».

	Ты порат суссылтапн ты хо̄тпат атхатыгласыт: тэ̄лы порат касыл ва̄рыглан хо̄т-пат, ӯщлахтын ма̄т щё̄питан ма̄хум, пēс йис щирыл ӯщлахтын ва̄рмаль, ӯщлахтын колыт, тэ̄нэ колыт о̄щнэ хотпат ос мо̄таныт. Та̄н Краснодарский, Ставропольский край-ныл, Владимирский, Томский, Тюменский областитныл, Санкт-Петербург ӯсныл, Кавказ, Якутия, Камчатка ма̄ныл тыг ёхталасыт.

	Ма̄-вит ӯргалан департамент палт туризм щирыл рӯпитан нэ̄ Инна Арканова ла̄выс: «Ма̄н округувт ты ва̄рмаль ёмщакв э̄лаль тотаве. Ха̄льӯс, Сургут, Нижневартовск, Октябрьский, Белоярс-кий ос мо̄т районытт соссаӈ ма̄хманув са̄в ӯщлахтын ма̄т щё̄питасыт, та̄нки олн сэ̄лэ̄гыт. Мӯй ма̄хум йис ма̄т соссаӈ мир о̄лупса ханищтэ̄гыт ос та̄н хольтаныл о̄лэ̄гыт. Тувыл ань ты накт ӯйхул янмалтан са̄в пēрма пӯнсуӈкве патвес. Тув о̄с ялуӈкве ро̄ви. Ань ты тэ̄лат э̄лаль тотнэ ма̄гыс государство па̄лыл нё̄тмил ва̄раве. Округ бюджетныл та̄нки рӯпата ва̄рнэ хо̄тпатн субсидия-олн ос грант-олн акваг майлаве». 

	Ты суссылтапн Советский районныл Татьяна Сысоева ёхталас. Ты ма̄ньщи нэ̄ «Окунёвские зори» нампа ӯщлахтын ма̄т рӯпиты. Ты ма̄ Югорск ӯсныл э̄лаль са̄тхуйп-лов вēрыста палыткемт сымриӈ тӯр ва̄тат о̄лы. Тот пēс щирыл а̄мпарыт, сӯмъяхыт ос о̄лнэ колыт ӯнттувēсыт. Та ӯщлахтын ма̄н ма̄хум щēмьяӈ та̄гыл ялантэ̄гыт. Ня̄врамыт тот ёнгалтавет ос са̄в-сыр касылытыл щё̄пита̄лавет. Яныгпа̄ла хо̄тпатн сыстам ма̄-вит тармыл ӯщлахтуӈкве о̄с сака мӯсты. Яныг ӯсытт о̄лнэ ма̄хум щēмьяӈ та̄гыл тув ялэ̄гыт. 

	Белоярский районныл Касум па̄вылныл такви са̄лыянэ о̄щнэ нэ̄ Валентина Тарлина ёхталас. Тав щēмьятэ ёт йис ма̄нылт са̄лыяныл о̄ньщияныл. Тэ̄н о̄йкатэ̄нтыл па̄вылт о̄лнэ музей ос кит ту-ристический фирма ёт договор-нэ̄пак хассы̄г, ань та̄н аквъёт рӯпитэ̄гыт. 

	Пēс йис ма̄тэ̄н та̄л сыс хӯрум со̄тыратем турист-хо̄тпа мӯйлуӈкве ёхталы. Та̄н тот во̄-раян хо̄тпат алщаныл сунсэ̄гыт, са̄лыӈ суныл тотыглавет, пēс йис пормасыт атнэ колн щалтсэ̄гыт, «Бураныл» яласэ̄гыт, хӯл алыщлэ̄гыт ос атыӈ тэ̄нут а̄рталэ̄гыт. 

	Ты суссылтапын тав ка̄сыӈ та̄л ёхталы. Йис ма̄тэ̄т мольщаӈыт, са̄лы котыл ня̄рат ос мо̄т са̄всыр пормасыт ма̄щтырыг ю̄нты. Ю̄нтнэ утанэ мирн о̄с сака ёмщакв ёвтавет. 

	Пыть-Ях ӯсныл Наталья Поянкина ёхталас. Ты нэ̄ сусылтапытн о̄с акваг во̄виньта̄лаве. Тав ӯс по̄хыт пēс йис пормасыт атнэ колт рӯпиты. Тот са̄всыр пормасыт ю̄нтуӈкв, сакныл хартуӈкв, ква̄лгыл сагуӈкв ня̄в-рамыт ханищтыянэ. Та ӯщлахтын ма̄ о̄с во̄р ляпат ӯнттым о̄лы. Та̄л сыс тув са̄в мир ӯщлахтуӈкве ёхталы. 

	Ты коныпал о̄с са̄в мо̄т хо̄тпат та̄нки рӯпатаныл суссылтаӈкве тыг ёхталасыт. Суссылтап щё̄пита̄лум кол э̄лы-па̄лт кит ё̄рнколыг тӯщтала̄лвесы̄г. Акв ё̄рнколт ща̄й па̄йтвес ос тэ̄нут ва̄рвес. Мо̄т ё̄рнколт по̄слахтын ма̄гыс сахи ос мольщаӈ масыглаӈкве ро̄выс. Хотьют ка̄сащас, са̄лыӈ суныл тотыглавēсыт. Ты суссылтап ка̄сыӈ та̄л ва̄рыглаве, мир сака пӯмщалахтасыт. 

	Ма̄хум тыт хӯрум хо̄тал рӯпитасыт. ӈта пасан ва̄тан акван-атхатыгласыт, та̄рвит ва̄рмаляныл урыл потрамасыт. Та̄нки халанылт са̄в договор-нэ̄пакыт хассыт, акван-нё̄тхатым рӯпитаӈкве потыртахтасыт.

	Суссылтап колт ос са̄всыр конкурсыт щё̄пита̄лвēсыт, ма̄хум ма̄щтырлаӈкве ханищтавēсыт. Ня̄врамыт ма̄гыс ёнгын колнак рӯпитас. Ты хо̄талыт сыс тув са̄в хо̄тпа выставка сунсуӈкве ёхталас. 

	 

	Николай МЕРОВ 
