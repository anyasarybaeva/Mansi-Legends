
Ты та̄л таквсы порат нэ̄пак та̄ратан ва̄рмаль ва̄раве. Пēрияп миннэ сыс наблюдателиг о̄лнэ хо̄тпат тот сунсуӈкве патэ̄гыт, та колт матыр ощмар манос ла̄палахтын ва̄рмаль ул вос ēмты, та̄н ань ты тэ̄ла ёмщакв уральтаӈкве ханищтавēсыт.
Мо̄лал ля̄ххал тотнэ колн округ Обществен­ный палата кӯщай ва̄ӈын нэ̄ Ольга Сидорова, Сургутский районт Общественный палата кӯщай ва̄ӈын хум Сергей Таньшин ос Советский районт Общественный палатат рӯпитан нэ̄ Снежана Позднякова ёхталасыт. Та̄н нэ̄пак та̄­ратан тэ̄ла урыл по­тыр­тасыт.
Округувт пēрияп суснэ ма̄гыс ма̄хум кит э̄тпос Общественный палата хосыт ханищтавēсыт. Ты э̄рнэ тэ̄ла миннэ порат ӯсанувт ос па̄вланувт акв со̄тыра нёлоловса̄т нупыл атпанкем са̄вит э̄лум­хо̄лас наблюдателиг рӯ­питаӈкве патэ̄гыт. 
Са̄выӈпа̄лэ ня̄врамыт ханищтан ос мир пус­малтан ма̄тт рӯпитан ма̄хум, тувыл студентыт ос общественный рӯпата ва̄рнэ хо̄тпат пēрияп колт нэ̄пак та̄ратан тэ̄ла уральтаӈкве тах патэ̄гыт. 
Ка̄тпос пиннэ торыг матыр о̄щмарлан ва̄р­маль ēмты ке, та̄н та̄ра ка̄салыяныл ос полиция хо̄тпатн ла̄вēгыт. Ты ха­нищтап тыима̄гыс щё̄пи­тавес, пēриян ва̄рмаль мӯсхалыг вос олы. 
Тувыл ань ты накт хащ­тал а̄гм ма̄ янытыл мины. Ма̄хум ты а̄гмыл ул вос ха̄хтхатасыт, ка̄тпос пиннэ ма̄хум а̄висунтыт уральтаӈкве патавет, та̄н нёланыл ос сӯпасаныл маска-то̄рыл лап-пантым вос о̄щсаныл. Атиӈк пēрияп колн та̄ратаӈкве ат патавет.
Ань пēрияп мус иӈ хӯрум э̄тпос хультыс. Тыима̄гыс во̄ртур э̄тпост наблюдателиг ханищтан тэ̄ла о̄с акв щёс ва̄рыг­лаве, нэ̄пак та̄ратан ва̄р­маль ма̄к э̄рнэ щирыл вос мины, нэ̄матыр та̄рвит ул вос ēмты. 
Та хо̄талт ка̄сыӈ парти­яныл ос я̄нас пēриях­тын депутатыт па̄лыл хо̄тпат тот акваг сунсыг­лахтым о̄луӈкве патэ̄гыт. 
Пēрияп хо̄талт са̄в мо̄т-мо̄т хо̄тпат рӯпи­таӈкве патэ̄гыт. Матыр та̄рвит ва̄рмаль ēмты ке, юрист хо̄тпа ос мо̄т специалис­тыт та̄ра нё̄т­мил ва̄руӈ­кве тув ёхтуӈ­кве вос вēрмысыт. 
Николай МЕРОВ 
