

	Валентин Молотков - хо̄нтаӈ ма̄ньщи о̄йка. Тав 1939 та̄лт Кондинский район Евра па̄вылт самын патыс. Тюмень ӯсн хосат  о̄лмыгтас. Ань Ханты-Мансийскат мӯйлынэ̄тэ сыс тав нэ̄пак ловиньтан колн  во̄виньта̄лвес.

	Та колт  акван-атхатыглам ма̄хум Валентин Михайлович ва̄рнэ тэ̄ланэ та̄ра-паттысаныл. Тав са̄в ва̄нэ ос номтыӈ э̄лумхо̄ласыг о̄лы. Ты хо̄тпа то̄ва тэ̄ланэ урыл ма̄хум ань ты мус атыпыл хӯлыгласыт: ма̄щтырыг шахматыл ёнгынэ̄тэ, ка̄тыл нё̄тнэ хурит по̄слынэ̄тэ. "Евра" нампа хансум нэ̄паке о̄вылтыт мир ущты ва̄ӈкве патсыт. 

	Ханты-Мансийскат рӯпитаме порат ам Валентин Михайлович номилум. Тав то̄нт "Югра лылыēп" соссаӈ ма̄хум ассоциацият пуӈктотыс. Тувыл 1996 та̄лт пенсиян патхатас ос Тюмень ӯсн минам. Ос тот ма̄ньщит, хантыт, ё̄рныт ма̄гыс "Кедр" нампа организация ва̄рыс. Тав о̄выл кӯщаиг тув пēриявес. Тав юи-па̄лэ̄т тот Владимир Климов кӯщаиг рӯпиты. Ка̄сыӈ та̄л ты организация Югра ос Ямал ма̄ныл тув о̄лмыгтам  ос тот ханищтахтам ма̄хум ма̄гыс "Ӯринэ̄ква" ялпыӈ хо̄тал ва̄рыглэ̄гыт. "Мост Дружбы", «Радуга»  нампа ялпыӈ хо̄талыгн са̄в мирыт Тюменьт ӯст акван-атхатыглэ̄гыт. Тот та̄нки мираныл о̄вылтыт потыртэ̄гыт, та̄нки ва̄рум пормасыт суссылтэ̄гыт, йӣквēгыт ос э̄ргēгыт. 

	Округувт Валентин Михайлович са̄в та̄л рӯпитас. Тав ма̄-во̄й тотнэ тӯрпат пиныглас ос электроэнергетикат рӯпитас. Новосибирский электротехнический связь нампа институт а̄стламе юи-па̄лт тав целина ма̄н рӯпитаӈкве кēтвес. Тот матах та̄л Целиноград ӯст рӯпитас. Тот ты тав юртанэ̄н шахматыл ёнгасаӈкве ханищтавес. Колпо̄х хо̄тпат ёт акван-атхатыгласыт ос та̄нки халанылт кассыт. Ты ёнгил Молотковн такем мӯстыс, тав юв ёхтуме порат таве о̄с э̄лаль тотыстэ. Урай ӯст шахматыл каснэ порат тав акваг о̄выл места вуйлас. Тувыл Сургут ӯсн ос окружной касылн яланта̄лме порат о̄с но̄х-патыглас. Таи ма̄гыс о̄йка са̄всыр э̄сгыӈ нэ̄пакыт, грамотат о̄ньщи. 

	1990 та̄лт Валентин Михайлович Ханты-Мансийский округ депутатыг пēриявес. Тот тав соссаӈ ма̄хум тэ̄ланыл ёт рӯпитан кӯщай ва̄ӈын хо̄тпаг паттувес. То̄нт та̄н родовой угодият ӯргалан ма̄гыс э̄рнэ нэ̄пакыт акван-атуӈкве патсыт. Ос та юи-па̄лт лӯима̄ ма̄хум тэ̄ланыл щирыл рӯпитан Северный фонд ва̄рсыт.

	Стихыт хаснэ о̄вылтыт Валентин Молотков 

	ла̄выс: «Атыт классыт 

	ханищтахтамум порат 

	пēс колт акв нэ̄пак хо̄нтсум ос стихыт ловиньтаӈкве патсум. Акв стихыт хансым ла̄тӈыт такем сымумн хо̄ясыт. Та па̄сныл а̄нумн стихыт ловиньтаӈкве сака мӯсты. Школа а̄стламум юи-па̄лт амки номтанум о̄с стихыт хольт хансуӈкве патсанум. Ань та хансум утанум "Евра" нэ̄пакыг ты ва̄рсанум. Тот 1956 та̄лныл 2010 та̄л 

	мус хансум стиханум 

	акван-атсанум».

	О̄йка ты нэ̄паке 2010 та̄лт Курган ӯст та̄ратавес. Ханты-Мансийскат  о̄лнэ ма̄хум э̄лы-па̄лт Валентин Молотков то̄ва стиханэ ань ловиньтасанэ. Тот тав Евра ма̄ньщи па̄вылкетэ, нё̄тнэ ма̄-витэ ос тот о̄лум ма̄хманэ пуссын янытлыянэ. Э̄лумхо̄лас такви о̄лнэ наке, ща̄гтын манос тыстын пище ёмас номтыӈ ла̄тӈыл хӯлтыянэ.  

	Тувыл о̄йка такви о̄лупсатэ урыл хурит суссылтас. Та̄н халанылт ка̄тыл по̄слум хурит о̄лсыт. Ты хурит, насати, Валентин Михайлович о̄с такви по̄слуманэ. О̄выл хуритэ̄т Максим Горький по̄слым о̄лыс, институтт ханищтахтаме порат по̄слыстэ. То̄нт мо̄т студентыт халт тав о̄выл места вис ос лов солко̄вил та̄стувес. Тувыл мӯйлуптан порат наме илттыг ла̄ввес, тав хот-рохтыс. Олн винэ ма̄гыс но̄х ат ква̄лыс. Ётыл кисхатуӈкве патыс, ла̄вима, олн а̄тим, хотьютн хотталь тотвес 

	манос мо̄т хо̄тпан та вуимат. Ань тав хурит 

	по̄слуӈкве то̄внакт ӯнтылматыгла̄лы. Шахматат урыл номсахты, манрыг ма̄ньщит ос хантыт ты ёмас ёнгилыл ёнгуӈкве ат ка̄сащēгыт. 

	Тамле э̄лумхо̄ласыг Валентин Молотков ты о̄лнэ̄тэ. Ма̄н тавēн пуста̄гыл о̄луӈкве ла̄вилӯв, ос ты пӯмыш тэ̄ланэ э̄лаль вос тотыянэ. Хансум стиханэ ос по̄слум хуриянэ 

	нэ̄пакыг ва̄руӈкве вос нё̄таве. 

	Тамара 

	Мерова
