
Хунь сыстам па̄вылкан хосыт ё̄мыгтэ̄гын, сунсэ̄гын: ӯнлахо̄лнэ уласыт ос ня̄врамыт  ёнгын каныт сыстамыг ӯргалавет – сунсуӈкв ёмас, сым хот-ща̄гты. 
Насати, ня̄врамыт та̄н па̄вылкан сыстамыг ӯрияныл.  Ка̄сыӈ туве ēмт ня̄врамыт та̄н ты рӯпата ва̄рияныл. Ам па̄влыӈ мирколт рӯпитан нэ̄ К.А. Королькова ёт хо̄нтхатыгласум ос ты урыл таве мощ китыглас­лум. Тав ка̄сыӈ хо̄тал ня̄в­рамыт рӯпатал мыганэ. 
– Кристина Андреевна, ня̄врамыт рӯпитан урыл потыртэн: хумыс рӯпитэ̄гыт, маныр рӯпата ва̄рēгыт?
– Ня̄врамыт ёмщакв рӯпитэ̄гыт. Лӯпта э̄тпост лов ня̄врам рӯпитас, о̄йт­тур э̄тпост онтолов ня̄в­рам. Хоталь сам паты, па̄вылкан лё̄хъясыт, ня̄в­рамыт ёнгын каныт – пуссын ня̄врамыт та̄н рӯ­патаныл. Та̄н пум са̄г­рē­гыт, нас ӯнттым хора­мыӈ щё̄рит витыл со̄сан­тэ̄гыт, ӯнлахо̄лнэ лова­щит о̄люптэ̄гыт, ӯс­хулыт, лё̄хъясыт, ня̄в­ра­мыт ёнгын каныт та̄н хот-хосгия­ныл, порсыт хот-атъя­ныл. Ня̄врамыт ат ке рӯ­питасыт, па̄вылка­нув тамле нё̄тнэ ат о̄лнув.
– Тув палыт ня̄врамыт рӯпитэ̄гыт?
– Кит э̄тпос туп рӯпи­тэ̄гыт. Во̄ртур э̄тпост ня̄врамыт са̄выӈпа̄лэ хотталь ӯщлахтуӈкв мин­галэ̄гыт. Э̄тпос охсан виӈкв ат а̄ртми. Ка̄сыӈ ня̄в­рам акв э̄тпос рӯпиты. Са̄в ня̄врам рӯпитаӈкв во­ратэ̄гыт: та̄л ущ о̄выл­тахтын порат та̄л котиль э̄тпос па̄сныл рӯпатан хасхатуӈкв та патэ̄гыт. 
Ня̄хщамво̄ль па̄вылт хус ня̄врам туи сыс рӯпиты, ты па̄вылт о̄с аквта са̄вит, хус ня̄врам рӯпиты. Ня̄хщамвōльт тай та̄рвитаӈнув рӯпитаӈкв: тот о̄лнэ ня̄врамыт матум хо̄тпатн вит, ульйив то­туӈкв о̄с нё̄тэ̄гыт. Тыт та­мле хо̄тпа а̄тим, нэ̄м­хотьют нё̄тмил ат во̄ви.
– Манах щё̄с рӯпитэ̄­гыт?
– Нилахуйпулув ос атхуйпулув та̄л яныт  ня̄врамыт кит щё̄с ос щё̄с-охса рӯпитэ̄гыт, хо̄т­хуйпулув ос са̄тхуйпулув та̄л яныт ня̄врамыт хӯрум щё̄с ос щё̄с-охса рӯпи­тэ̄гыт. 
Э̄тпос сыс ва̄т нупыл нила со̄тырал ойтавет. Ня̄врамыт сака таӈхēгыт та̄нки олн сэ̄луӈкв. Са̄в ня̄врам рӯпитаӈкв во­раты кос. 
Тувыл хунь ня̄врамыт та̄нки рӯпитэ̄гыт, ка̄сыӈ хо̄тал порс атым ё̄мēгыт, са̄всыр чипсы хурыгсо­выт, канпēтка нэ̄пакыт атэ̄гыт, ётыл хунь ка̄салэ̄­гыт хотьют порс ке вущ­касы - та̄н та̄ра та ня̄врам ла̄тӈыл ва̄рияныл: «Наӈ манрыг порс ва̄рēгын? Хатэ, хот-вуēлн! Порс па̄хвтуӈкв ат ро̄ви!» - ла̄вēгыт. 
Ты сака ёмас ва̄рмаль. Хоты ня̄врам ма̄нь та̄гыл рӯпита̄лы, э̄лаль аквтох рӯпитаӈкв, олн сэ̄луӈкв воратаӈкв паты ос сэ̄ръ­ёрыг о̄луӈкв паты.
Анна АЛГАДЬЕВА
