
Ма̄-вит ос Э̄лумхо̄лас нампа музейт рӯпитан ма̄хум туи сыс округув янытыл яласэ̄гыт ос та ма̄т маныр хо̄нтэ̄гыт, пӯмщалан са̄всыр а̄хвтасыт, лӯптат пуссын хот-атыяныл, мирн сунсылтаӈкве тотыяныл.

	Ты туи ма̄ньщи ма̄вт Ха̄льӯс район Усть-Манья па̄выл ляпат рӯпитасыт. Тот Ма̄нья ва̄татэ ёл-нильнэ ма̄т са̄всыр а̄хвтасыт хо̄нтсыт. Антон Сергеевич Резвый, палеонтология отделт кӯщаиг рӯпитан хум, ла̄выс: «Пēс порат Усть-Манья па̄вылт са̄всыр экспедиция ма̄хум рӯпитасыт. Ётыл ты па̄выл а̄латы щар та̄тылаг ēмтыс. Ань ма̄хум колыт ӯнттуӈкве патсыт, туи порат манос ӯщлахтын хо̄талыт тув ёхталэ̄гыт, тот тармыл мощща хо̄тпа о̄лы.

	Ма̄н ка̄сыӈ туи тувле нупыл ялантэ̄в, ма̄тэ тот сака нё̄тнэ. Я̄ ва̄татэ ёл-нильнэ ма̄т а̄хвтасыт хо̄нтэ̄в, та̄н хуньт йис пораныл осн-нэ̄глэ̄гыт, учёныитын та пора ла̄ваве — каменноугольный период, ты 350 млн. та̄л яныт а̄хвтасыт. Динозаврыт ётыл ущ тах нэ̄глэ̄гыт, тыса̄вит та̄л пора утыт та хо̄нтэ̄в. То̄ва а̄хвтасыт па̄лыг те ра̄туӈкве, тот са̄всыр ӯйхулыт ос лӯптат хо̄нтуӈкве ро̄ви. На̄н ул хӯлыгласлы̄н, ма̄н о̄лнэ ма̄в, планетав, ла̄щмарт акваг пēнтхаты. Акв э̄лумхо̄лас о̄лым тыи ат ка̄салытэ, туп са̄в миллион та̄л сыс ты на̄ӈки. Ма̄в сака пēс йис яныт, тавēн нила миллиард та̄л арыгтем. Усть-Манья о̄лнэ ма̄т хуньт тот ща̄рыщ о̄лыс, са̄всыр ма̄нь тēрыӈхомлахыт, ня̄рӯит нёрсасыт, нивара̄лсыт, то̄ва утыт щар лӯптат хурипат о̄лсыт. Тох та̄н а̄хвтасыг та овумласыт».

	Антон Сергеевич ма̄навн акв а̄хвтас суссылтас, тав халанэ хӯлуп сам хольт яныгмамыт, рущ щирыл ла̄вияныл — «конкреция», та халыт са̄всыр нёвсум ма̄тарыт, матыр ӯйхулыт ос а̄хвтасыг та ēмтмыт. Надежда Николаевна Корикова лӯптат, йӣвыт ханищтан ма̄т старший научный сотрудникыг рӯпиты, тав ос Ма̄нья нупыл ялыс. Тав са̄всыр лӯптат ханищтас, то̄ва мощщаг хультум лӯптат атсанэ ос музейн суссылтан ма̄гсыл тотсанэ. Та̄н музеянылт са̄всыр лӯптат, пумыт ос атэ̄гыт, тамле суссылтап ва̄рēгыт.

	Оксана Ивановна Белогай та музейт кӯщай ва̄ӈын хо̄тпаг рӯпиты, тав Ханты-Мансийск ӯс ляпат тисхатам рӯпатаныл урыл потыртас. Ӯс сыспалт Иртыш я̄ ва̄та нупыл «Горная-2» нампа ма̄ ёл-нилюӈкве патвес, тот туи хӯрум са̄т сыс рӯпитасыт, ма̄ хилсаныл.

	Ты урыл Оксана Ивановна таи ла̄выс: «Матъёмас тамле ма̄т ка̄сыӈ хо̄тпа тисхатуӈкве ат та̄ртаве, ты кастыл культура Министерстваныл нэ̄пак э̄ри ва̄руӈкве, тав ла̄ваве — «открытый лист». «Горная-2» ма̄ 1993 та̄лт культурный наследие объектыг хасвес ос ты э̄лы-пал тыт 1956 та̄лт Татьяна Петровна Воробьева, о̄выл археологув, рӯпитас. Тав ты ма̄ урыл хансум ос нэ̄пакн ёмщакв по̄сламе, та порат э̄рнэ щирыл нэ̄пакыт ат ва̄рвēсыт, таима̄гыс ётыл ущта культурный наследияг ловиньтаӈкве патвес. Ӯст хосат та̄гыл о̄лнэ ма̄хум ва̄ганыл, тот вертолётыт иснэ ма̄ ва̄рвес, таима̄гыс та хультум ло̄мтыт туп ма̄н матыр хо̄нтсӯв. Тот хуньт пēс йис порат ма̄хум о̄лум па̄выл, ты 4-6 нот порат о̄лмыт, та пора наукат ла̄ваве — «Карымский этап».

	Ма̄н тит со̄тыра са̄всыр сӯлипут ло̄мтыт, тēр ло̄мтыт, а̄хвтасыт хо̄нтсӯв. Сӯлипӯт ло̄мтыт нё̄тнэг хансал ва̄рим о̄лэ̄гыт. Хансаныл сака ёмщакв, ма̄щтырыг ва̄римат. Ма̄н округувт со̄рниныл ва̄рим ут а̄тим, тыт туп аргиныл ва̄рим нё̄тнэ а̄тӯит хо̄нтуӈкве ро̄ви. Ма̄н э̄лы-па̄лувт ты ма̄т сытамыг, тӯлмахыл тисхатам хо̄тпат тēр утыт пуссын хот-атманыл. Ма̄н туп тит тēр ло̄мтыг хо̄нтсӯв, тэ̄н хот-харӈайтым о̄лэ̄г, тэ̄натэ̄н ма̄н музеювт пормасыт хот-щё̄питан хо̄тпавн мыгагӯв, тав хот-щё̄питанэ̄тэ юи-па̄лт сунсылӯв, ты маныр о̄лыс. 

	Ты тēрло̄мтыт хо̄нтым щирыл ма̄н ла̄вуӈкве вēрмēв, пēс порат тыт тēр та̄нти ва̄рсыт. Сӯлипӯт тӣврыт толтсыт. А̄нох ты ма̄ ма̄гсыл сака тыныӈ о̄лыс, тыт тав ат ва̄рвес, а̄нох тēр Алтай ос Нё̄ртапал ма̄ныл нёхс, охсар ос мо̄т ӯй сов ма̄гсыл пēнтсаныл.

	Пēс ӯс манос па̄выл ӯнлум ма̄ сунсыгламувт, таи та̄ра-патыс, тыт о̄лум ма̄хум во̄раим, хӯл алыщлым, пил ва̄тым о̄лсыт. Ма̄н хӯлпын нэ̄гнэ а̄хвтас хо̄нтсӯв, таве сунсыглым ро̄ви ла̄вуӈкве, та пора ма̄хум хӯлпыл манос толгыл хӯл алыщласыт.

	Хӯлуп а̄хвтас ра̄ктыл ва̄рим о̄лы, ас о̄ньщи, таве сэ̄тапыл манос ква̄лгыл хӯлуп палт нэ̄г-салаӈкве ро̄ви. Бронзовый векыг ла̄внэ порат о̄лум ма̄хум то̄нт ма̄кыг хӯл алыщласыт, хотмус толгысыт манос хӯлуп ӯнттысыт. Ты э̄лы-па̄лт неолитыг ла̄внэ нотыт я̄ то̄варттым а̄рпил хӯл алыщласыт. Са̄выӈпа̄лэ ма̄хум хӯл та̄им о̄лсыт.

	Ос акв пӯмыщ а̄хвтас хо̄нтсӯв, ты сов осгим о̄ньщум а̄хвтасаныл, таве ка̄тыт пувуӈкве ёмас, акв па̄лэ э̄лмиӈыг ва̄рим о̄лы. Ты а̄хвтасыл сов во̄е, сыкваре хот-осгысаныл. Тамле са̄всыр пормасыт хо̄нтнэ̄в порат, ма̄н, учёныит, таи ла̄вуӈкве вēрмēв, ӯсув ӯнлын ма̄т хосат та̄гыл ма̄хум о̄лсыт, ӯс урамыт тит со̄тыра та̄л сыс мирн о̄лавет».

	Музейт рӯпитан хо̄т-патын ма̄н пӯмащипа ла̄тыӈ ла̄вēв ос са̄в рӯпата мир ма̄гыс ос наука ма̄гыс вос ва̄рēгыт. То̄румн, О̄транувн вос нё̄тавет.
