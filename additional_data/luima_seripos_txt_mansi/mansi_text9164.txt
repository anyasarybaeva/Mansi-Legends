
Э̄лумхо̄лас о̄лы: ка̄сыӈ хо̄тал матыр ханищты, матыр ва̄ри, рӯпиты, матыр ощхультан ман сэ̄ръёр ва̄рмальн патсы, ман нас ӯщлахтым о̄лы, яласы. Ка̄сыӈ хо̄тал, ка̄сыӈ ва̄рмаль ювле хульты. 
Хулюмсӯнт па̄вылт ня̄врамыт ма̄гыс ва̄рыг­лым ханищтахтын ос ӯщ­лахтын этноплощадка ва̄рмале ювле та хультыс. Ня̄врамыт тыт кит са̄т ма̄ньщи ла̄тыӈ ханищта­сыт, мо̄йтыт ос йис о̄лупса урыл потрыт хӯнтла­сыт, са̄ӈквылтапыл тэ̄ӈла­маӈкв, йӣквуӈкв, э̄ргуӈкв ханищтахтасыт, сак хар­туӈкв ос нас са̄всыр ён­гытыл ханищтан хо̄тпа­нылн ёнгалтавēсыт. Ос тувыл ты урыл ня̄врамыт маныр кит са̄т сыс тыт ханищтасыт, Хулюмсӯнт па̄выл кант Александр Константинович Адин кол по̄хыт концерт суссылтасыт. 
Ань са̄ӈквылтаӈкв ха̄снэ хо̄тпа ат хо̄нтэ̄­гын. Тахольтыл Лилия Норова Ханты-Мансийск ӯсныл ёхталас, са̄ӈквылтапыл ёнгыс ос пыгрищит са̄ӈк­вылтапыл тэ̄ӈламаӈкв ханищтасанэ. Пыгрищит ты ва̄рмаль такем ка̄сыг а̄лмаясаныл, ты сыс кит-кит ёнгын та̄н ханищта­пасыт.
Тох Роман Алгадьев «Ла̄щлакв йӣквнэ э̄кват йӣквта̄н» ёнгыс, Роман Шмонин ос Данил Алга­­дьев «Кӯринька» та̄н ён­гысы̄г, Вячеслав Омель­ченко ос Давид Дайнеко «Куккук» та̄н ёнгысыг. Тувыл пыгрищит о̄с такем ёмщакв хум йӣкв йӣквсыт. Āгирищит «Пил ва̄тнэ а̄гит» йӣквта̄н ос «Кӯринька» йӣквта̄н йӣквсыт, тувыл ма̄ньщи ла̄тӈыл «То̄тап» э̄рыг ос Ю.Н. Шесталов хансыглам стихотворение щирыл «Миснэ» э̄рыг э̄ргысыт. Тувыл ос Алёна Василье­ва ос Дарья Яковлева кит стихотворение ло­виньтасы̄г. Ос ня̄врамыт тыт акв пӯмащ мо̄йт сус­сылтасыт: «Хумыс со̄выр лэ̄гта̄л патыс».

Тувыл о̄с мощ мо̄л­хо̄талнув Мария Тихонов­на Двинянинова Округ па̄лыл Ю.Н.Шесталов намыл намаим мӯйлуп­сал мӯйлуптавес. Ма̄н ты урыл таве о̄с янытласлӯв. Тамле мӯйлупса нас тох ат миве. Ты китыт мӯй­лупса Хулюмсӯнт па̄влыӈ ма̄хум халт: мо̄лты та̄л Г.К. Алгадьева майлавес. Таима̄гыс ма̄н ты урыл такем хот-ща̄гтсӯв.
Ка̄с халт щё̄с молях мины. Ня̄врамыт ос концерт сунсуӈкв ёхтум ма̄хум пуссын нё̄тнэ ма̄ньщи супыл масхатым о̄лсыт. Такем пӯмащиг о̄лыс сунсуӈкв, хумыс ня̄в­рамыт э̄ргысыт, йӣквсыт ос ёнгысыт. Такем ёмасыг о̄лыс сунсуӈкв, хумыс ня̄врамыт ос яныг ма̄хум пуссын та̄нки ма̄ньщи маснутанылтыл масхатым о̄лсыт. Ка̄сыӈ хо̄тпа хунь такви маснутэ масы – нё̄тнэг сусхаты. 
Тахольтыл Александра Михайловна Васильева тамле ӯщлахтын нак ма̄навн щё̄пита̄лас. Э̄лаль ōс тох вос патнув. Тыт рӯпитам ос ӯщлахтам ма̄хмытн ос ня̄врамытын яныг пӯмащипа!
Анна АЛГАДЬЕВА
