
Ха̄льӯст Российский научный конференция о̄лыс, «Меншиковские чтения – 2013». Тув са̄всыр ма̄ныл наука рӯпата ва̄рнэ ма̄хум ёхталасыт. Ты конференция 2003 та̄л  па̄сныл ва̄рыглаве, тит та̄л сыс акв щёс.КА̄нащ О̄йка урыл
Меншиков Александр Данилович – тав хо̄нын нё̄тум хумыг о̄лыс, ка̄нащ нам о̄ньщис. 1673 та̄лт самын патыс, щēмьяныл щёлыӈыг сака ат о̄лыс, таима̄гыс та̄ра лусытаӈкве вуйвес. Тот ты тав сака ка̄ркамыг о̄лме ма̄гыс, яныг кӯщаитн ка̄салавес. Хус та̄лэ то̄влуме порат тав Петр I хо̄н ляпан рӯпитаӈкв во̄ввес. 
Та порат ма̄хум халанылт сака хо̄нтлысыт, Александр Меншиков са̄всыр ма̄т хо̄нтлым яласас. 1711 та̄лт Пётр I Молдавия ма̄ нупыл хо̄нтлуӈкве минас, ты юртэ Санкт-Петербург ӯст хультуптастэ. Акв та̄л сыс Меншиков ё̄ре хосыт ты ӯс са̄в хорамыӈ дворец-колытыл ӯнттувес, та̄н ань пуссын «памятникыг» ла̄вавет. 
Ос ты хум акв лю̄ль пищ о̄ньщис – олн сака тӯлмантас, мо̄т щёлыӈ ма̄хум коланыл, ма̄наныл пуссын такви нупылэ хассанэ. Ты лю̄ль ва̄рмалит урыл хо̄нув ма̄хмытын акваг потырта̄лвес, аквмат порат тав турēн ёхтыс ос ляпа юртэ Александр Меншиков ла̄выстэ, таитэ тӯлмантам олнанэ пуссын ювле вос мыганэ. Тувыл ты яныг хо̄н хотталь щалтыс, мо̄т ма̄хум тув воратаӈкв патсыт. Та̄н А. Меншиков ат э̄руптасаныл, пуссын ты о̄лум ва̄рмалит Пётр II йильпи хо̄нын потыртасыт. 
1727 та̄лт Александр Меншиков та пуввес, щēмьятэ ёт тыг Лӯима̄н Ха̄льӯсн тēтвес. Ты ēрн минаманыл порат лё̄ӈхыт э̄кватэ а̄тимыг ēмтыс, хум пыге ос а̄гиянэ ёт та хультыс. Ха̄льӯсн ёхтуманыл порат Мария а̄гитэ холас. Такви тав о̄с тит та̄л туп о̄лыс, тувыл хотталь щалтыс. 
Ты йис урыл
Ань лов та̄лыг ты ēмтыс, са̄всыр яныг учёныит Меншиков ка̄сталан ма̄гсыл Ха̄льӯсн ёхталэ̄гыт. Ты та̄л о̄с аквтох – Москва, Тюмень, Омск ӯсытныл, Оренбургский областьныл ос ма̄н округувныл ма̄хум тув ялсыт. Та̄н халанылт са̄выӈпа̄лэ пуссын ты ка̄нащ о̄лупсатэ урыл потыртасыт. 
Нижневартовск ӯсныл история наукат доктор нам о̄щнэ хум В.В. Цысь ёхталас, тав ос ты урыл потыртас – Ха̄льӯс ма̄т советский власть хумус ва̄рвес. Ма̄хум о̄лэ̄гыт, аты ва̄гыт – мо̄т власть кӯщаит ёхтумыт. О̄лэ̄гыт-о̄лэ̄гыт, власть о̄с мо̄таныг та ēмтум. 
Ха̄льӯс школат ханищтахтын ня̄врамыт Ира Кустышева, Саша Белоцерковцева ос Наташа Левданская Сергей Собянин урыл потыр щё̄пита̄лсыт, хумус тав Ня̄хщамво̄льт яныгмас, хо̄т рӯпитас. Потыртаманылт сыс пēс хурит мирн суссылтасыт.
Тит ханты нэ̄ хо̄тпаг М. Лапина ос Р. Решетникова о̄с потыртасы̄г. Маина Лапина Тэ̄к па̄влэ урыл потыртас. Раиса Решетникова та урыл ла̄тыӈ ла̄выс, ма̄ньщи ос ханты газетагт хоты та̄л па̄сныл пēс ва̄рмалянув, пēс наканув урыл ма̄хум потрыт хансуӈкве патсыт.
 
 
