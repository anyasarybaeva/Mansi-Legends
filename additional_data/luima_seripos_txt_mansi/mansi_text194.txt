
«Хо̄тал» нампа А̄с-угорский театр рӯпитанэ̄тэ па̄сыл мо̄лты таквс лов та̄л ты то̄влыс. То̄нт кӯщаит йӣквнэ ос э̄ргын ма̄хум янытлаӈкве та̄ра ат вēрмысаныл. Тувыл артистыт мо̄т хо̄н ма̄т ёнгим са̄в яласасыт. Ты ма̄хум пуссын ань я̄ӈк на̄тнэ э̄тпост ущ акван-хо̄нтхатсыт ос ялпыӈ хо̄тал ва̄рыгласыт.
Спектаклит сунсуӈкве э̄руптан ма̄хум «Югра-Классик» яныг колн во̄виньта̄лвēсыт. Тув щалтмув порат ма̄н пӯмащ суссылтап ка̄саласӯв. Йӣквнэ ос э̄ргын хо̄тпат пуссын такем нё̄тнэ̄г нас хаснэйӣвыл хурин по̄слымат. Ты ху­рит Павел Мизёв по̄слысанэ. «Сэ̄мыл э̄рыг» нампа спектаклил о̄с то̄ва накыт по̄слым о̄лсыт. Таит Вячеслав Зайчиков по̄слуӈкве но­мылматас. Ты ма̄ньлат хо̄тпаг сас театрыт рӯпитэ̄г. Са̄всыр ёнги­лыт порат тэ̄н сцена хорамтытэ̄н, хо̄т э̄ри, лампочкал постытэ̄н ос мо̄т са̄всыр пормасыт щё̄питэ̄г.
Тувыл кӯщаит о̄влэ̄т йӣквнэ ос э̄ргын хо̄тпат янытласыт, сымыӈ ла̄тӈыт ла̄всыт ос мӯйлупсал мисаныл. Владимир Бу­каринов, Ханты-Ман­сийск ӯс кӯщай ва̄ӈын хум, потыртас: «Ам ма̄ньта̄гыл ты ӯст самын патум ма̄хманум ёт театр о̄вылтыт акваг о̄с ном­сысум. Ань матумпа̄лаг ты ēмтсӯв, тахольт ты номтув тэ̄лаг ēмтыс. Ма̄нки соссаӈ ма̄хум артистыт о̄ньщēв, та̄н ёнгиланыл сунсуӈкве ща̄гтым ёхталэ̄в. Туп та̄н ма̄гсыланыл театр-кол ӯнттуӈкве э̄ри, ма̄н ты ва̄рмаль э̄лаль о̄с уральтылӯв».
Игорь Ширматов ос Надежда Алексеева округ Дума па̄лыл нэ̄тхумыт ёмас рӯпатаныл ма̄гыс о̄с пӯмащипа ла̄тыӈ ла̄всы̄г. «Югра лылыеп» ассоциация кӯщай хум Александр Новьюхов ос округ культура Департамен­тыт рӯпитан хо̄тпат ёмас ла̄тыӈ ла̄всыт. Ты кӯщаит пуссын арти­стыт са̄всыр грамотал мӯйлуптасаныл. Анна-Ксения Вишневская, ре­жиссёр нэ̄, сысы ул вос мины, тыт акваг э̄лаль рӯпитаӈкве во̄ваве.
Москваныл Лидия Богова, А.П. Чехов нампа МХАТ редак­торыг о̄лнэ нэ̄, ёхта­лас. Марина Корнако­ва, Санкт-Петербург ӯст «Зазеркалье» нампа ня̄врамыт ма̄гыс ёнгын театрыт кӯщай нэ̄ тыг во̄виньта̄лвес. Ты нэ̄г российский театраль­ный касылыт сака ёмас рӯпата ва̄рēг, тэ̄н ты ис­кусстват мӯтраӈ хо̄тпаг ос са̄в ва̄гы̄г. Нэ̄г сас соссаӈ ма̄хум театрув э̄сгыстэ̄н, тэ̄н ла̄внэтэ̄н щирыл, ма̄н артиста­нув ма̄кыг рӯпитаӈкве ха̄сэ̄гыт. Театрув «Зо­лотая маска» ос «Арле­кин» нампа фестивалит наска̄ссыг хунь дипло­мыл майвес.
Та юи-па̄лт мӯй ма̄хум пуссын «Любить» нампа спектакль суссыт. Ты ён­гил Еремей Айпин хан­сум ма̄нь потранэ щи­рыл щё̄питавес. Тот тав ма̄нь поратэ ос ма̄ньлат порат о̄лыглам тэ̄лат суссылтавēсыт. Вадим Важенин ма̄щтырыг ёнгыс, ос ма̄нь пора­тэ Игорь Хромовын ён­гувес. Ты пыгрищак­ве я̄ӈк на̄тнэ э̄тпос ва̄т нупыл нёлолов хо̄талт о̄с лов та̄лэ то̄влум. Тэ̄н ты театр ёт акв янытыг о̄лнэтэ̄н, аквъёт ёмщакв ос щуниӈыг э̄лаль вос яныгмēг.
Те а т р ы т рӯ п и т а н нэ̄т-хумыт са̄выӈпа̄лэ о̄с ня̄врамыӈыг ēмтсыт. То̄ва нэ̄квет юн ма̄нь ня̄враманыл янмалтэ̄гыт, мо̄таныт ань та̄рвитыӈыщ о̄лэ̄гыт. Мӯй ма̄хум мовиньтэ̄гыт, та̄н та̄нки ма̄гсыланыл мо̄т ёмас соссаӈ арти­стыт янмалтэ̄гыт.
Ма̄н «Хо̄тал» нампа те­атрын щунь-паща ла̄тыӈ кēтэ̄в. Та̄н пуста̄гыл, акван-нё̄тхатым ос юртыӈыщ вос о̄лэ̄гыт. Са̄в ща̄гт ма̄хумн э̄лаль вос тотэ̄гыт.
