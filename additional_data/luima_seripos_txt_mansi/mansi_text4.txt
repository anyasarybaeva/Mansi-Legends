
Э̄тпос о̄вылтахтам порат ма̄ньщи боксёрув Руслан Проводников юв Ха̄льӯсн миннэ лё̄ӈхēт Ханты-Мансийск ӯсн хо̄иглас.
Тыг ёхталамēт тав «Югра» телерадиокомпаниян потыртаӈкве во̄виньта̄лвес. Тувыл технолого–педагогический колледжин ма̄ньлат ма̄хум ёт по-тыртан ма̄гсыл щалтсас. Хӯрмит ма̄н тав округ мирколн яныг кӯщаит ос Н.В. Комарова губернаторув ёт хо̄нтхатыглаӈкве Ассамблеят рӯпитан ма̄хманувн во̄виньта̄лвес.
Боксёрув ёт ва̄йхатнэ кастыл яныгса̄т ляпатем ма̄ньлат хо̄тпа тув ёхталасыт. О̄влэ̄т Руслан такви щēмьятэ ос мо̄лалнув о̄лум касылэ урыл мощ потыртас. На̄н тав потре э̄лаль ло̄виньтэлы̄н.
– Хунь ам ты касылн щё̄питахтасум, США ос Россия то̄ва ма̄т о̄лнэ ма̄хум а̄нумн интернет хосыт са̄всыр пищмат хассыт: «Руслан, наӈ Тимоти ёт касуӈкв щар наска̄ссыг ла̄вхатсын. Наӈ ё̄рын тав ё̄рēн щар ат ёхты. Тав наӈын ринг тӣврыт о̄выл тит раундыт тах ра̄тытэ. Вēрми ос тох ēмтуӈкв, Руслан, наӈ тувыл титка̄тпалыл пувим ма̄хманы̄н рингыл кональ нас ва̄нттавен».
Та̄н тēтум пищманылн ам та̄ра ювле ла̄тыӈ ла̄всум. Ам а̄ти наска̄ссыг ты касылн щё̄питахтасум, ам таве вēрмилум. Хотьют ты касыл сунсыс, тав ва̄гтэ, мēн халмēнт хотьютамēн ма̄к ё̄рыг о̄лы».
Тав потыртан ма̄ныл а̄стуме юи-па̄лт, титыглаӈкв о̄вылтавес.
– Руслан, наӈ хунь хоса юн ат о̄лыглэ̄гын, щēмьян маныр ты урыл ла̄вēгыт?
– Со̄ль, тыи пуссын о̄лыглы, мēн э̄квамēнтыл мēнти халмēнт ты урыл потыртасмēн. Э̄квам наме Наталья, тав а̄нумн хуньт хосат боксыл по̄хан минуӈкв ла̄выглас. Ам тавēн ла̄всум: «Бокс – тыи ам рӯпатам, ам тыгыл по̄хан ат минэ̄гум». Та па̄сныл ты урыл потыр воссыг аты ēмталас. Ань Наташам а̄нумн аквписыг нё̄ты.
– Руслан, ань о̄лнэ тренерын Фреди Роуч ёт хумус наӈ ва̄йхатсын?
– Фреди Роуч – тав яныг намыӈ тренер, мир янытыл ёмщакв ва̄ве. Тав Лос-Анджелес ӯст о̄лы, тот рӯпиты. Хунь щар о̄выл порат ам тав ётэ ва̄йхатасум, тав ётэ по̄слахтасум, та па̄сыл ты хум урыл ам са̄в ёмас ла̄тыӈ ла̄вуӈкв вēрмēгум. Тав ётэ рӯпитаӈкве са̄в ма̄хум ка̄сащēгыт. Ос Фреди Роуч тавēн э̄рнэ боксёр такви пēрии. Хунь ам тав палтэ ēмтсум, пуссын ла̄всыт: «Наӈ со̄тыӈ хо̄тпа о̄лнэн». О̄влэ̄т ам намум нэ̄мхотьютын атыпыл хӯлыглавес. Хунь хотьютын э̄рмыглэ̄гум, та̄н «Эй, Русский» намыл а̄нум во̄всаныл. Тох о̄лыглам порат ам нас номсысум, э̄ри мощ вēритаӈкв. Фреди Роуч ёт хунь щё̄питахтуӈкв патсум, та юи-палт та̄н ам ётум о̄с ва̄йхатуӈкв патсыт.
Ань ос Тимоти Бредли ёт алхатамум юипа̄лт та̄н но̄х-лю̄лим ка̄тпатта ра̄тсыт. Ань та̄н намум ва̄ганыл, хоты ма̄ныл ам о̄лэ̄гум о̄с ва̄гыт.
Ма̄ньлат ма̄хмыт ёт потыртаме юи-па̄лт, Руслан та̄ра округ мирколн минас. Тот Т.С. Гоголева ёт тэ̄н са̄всыр э̄лаль ва̄рнэ тэ̄ланэ̄н урыл потыртасы̄г.
Э̄типа̄лаг ос боксёрув кӯщаит ёт потыртас. Хотьютын ма̄ныр пӯмащ о̄лыс, тав та урыл Руслан та титыгластэ. Соссаӈ мир Ассамблея кӯщаиг о̄лнэ хум Е.Д. Айпин Руслан ка̄тсор щё̄сыл мӯйлуптастэ ос пуста̄гыл о̄лнэ ла̄тӈыл ла̄выстэ.
Та юи-па̄лт Н.В. Комарова Руслан ёт хо̄нтхатыглаӈкве ёхтыс. Ма̄ньщи хум такви каснэ па̄ссатэ губернаторувн мӯйлуптастэ. Потрēн халт Наталья Владимировна титыглахтас: «Бокс ёмщакв э̄лаль тотнэ ма̄гсыл иӈ маныр э̄ри?»
Руслан ювле ла̄выс: «Ты ма̄гсыл касуӈкве ханищтахтын ёмас колыт ос каснэ кастыл щё̄питахтын пормасыт ёвтуӈкве э̄рēгыт». Губернаторув округувт о̄лнэ боксыл ханищтан колытын нё̄туӈкв ла̄вхатас.
Та юи-па̄лт Н.В. Комарова такви ва̄ӈын кӯщаиг о̄лнэ хумитэ Алексей Путин Руслан ёт потыртаӈкве ла̄выстэ ос титыглахтуӈкв, ты касыл э̄лаль тотнэ ма̄гсыл маныр э̄ри. Руслан такви номтанэ пуссын тавēн потыртасанэ. Алексей Путин Ха̄льӯс районныл округ мирколн заявка нампа нэ̄пак тēтуӈкв ла̄выс. Та нэ̄пак тыг тēтнэ юипа̄лт, аквта та̄ра пуссын э̄рнэ пормасыт тах ёвтавет.
