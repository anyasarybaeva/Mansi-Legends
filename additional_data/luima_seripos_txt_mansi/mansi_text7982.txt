
Ма̄ янытыл о̄лнэ сосса мирыт, мощщаг хультум ма̄хум о̄лупсаныл ос ла̄тӈаныл учёныитн пēс та̄гыл ханищтавет. Ты тэ̄ла ва̄рнэ хо̄тпат наука ма̄гыс яныг па̄рыс тотэ̄гыт. 
Ма̄н ань акв тамле э̄лумхо̄лас о̄вылтыт по­тыртэ̄в – исторический наука доктор, этнограф э̄ква Надежда Васильевна Лукина. Тав округувт ос Ямал ма̄т о̄лнэ сосса ма̄хум ёт са̄в та̄л рӯпитас, та̄н пēс наканыл нэ̄пакын хассанэ, наука щирыл рӯпитан хо̄тпатын диссертация нэ̄пакыт хансуӈкве нё̄тыс. 
Надежда Васильевна ва̄т са̄грапнал э̄тпос 2 хо̄талэ̄т 1937 та̄лт Но­восибирский область Чулымский район Пенёк нампа станцият самын патыс. Омаге-а̄тяге рущ нэ̄г-хумыг о̄лсы̄г, хӯрум а̄ги янмалтасы̄г. 
А̄тятэ леспромхозт йӣв яктым рӯпитас, 1941 та̄лт хо̄нтлуӈкве тотвес, юв ат ёхтыс. Война юи-па̄лт оматэ са̄в ма̄т та̄рвитыӈ рӯпата ва̄­рыс. Нэ̄ то̄нт кит ув­щияге ёт яныгмас. Ётыл­нуве оматэ мо̄т хум ва̄рыс, ма̄нь йигрищаныл самын патыс. 
Школа а̄стламе юи-па̄лт, 1951 та̄лт, Надежда Васильевна Новокузнецк ӯс (то̄нт ты ӯс Сталинское ла̄ввес) педучилищан ханищтахтуӈкве минас. Кит та̄л школат физкуль­тура учителиг рӯпитас. Тувыл 1958 та̄лт Томский университет история ос филология факультетэ̄т ханищтахтуӈкве о̄выл­тахтас. 1964 та̄лт уни­верситет а̄стластэ, ос акв та колт археология ос этнография колнакт рӯпитаӈкве хультыс. 
Ханты, ма̄ньщи ос ё̄рн ма̄хум о̄лнэ ма̄н экс­пе­дициятн ва̄т нупыл ат щёс яланта̄лыс. Ниж­не­вартовский районт са̄в щёс о̄лыс, Яман ма̄н ялантас. 
1972 та̄лт Вах я̄ хантыт пēс щирыл ва̄рнэ пормаса­ныл урыл кандидатский диссертация нэ̄паке ло­виньтастэ. 1985 та̄лт ос хо̄тал нэ̄глын ēр нупыл о̄лнэ хантыт о̄лтуланыл урыл докторский дис­сертациятэ хансыстэ. 
Ва̄т са̄грапнал э̄тпос 8 хо̄талт ма̄хум Ханты-Мансийск ӯст «То̄рум Маа» музейт Надежда Васильевна янытлаӈкве атхатыгласыт – тынакт э̄ква 85 та̄лэ то̄влыс. Таве ма̄хум ищхӣпыӈ ут хосыт ка̄саласаныл, халанылт маттем та потыртасыт. 
Музей кӯщай нэ̄ Людмила Александровна Алфёрова ла̄выс: 
– Наӈ, Надежда Васильевна, музей колув ос округт о̄лнэ мир ма̄гыс сака э̄рнэ, мӯтраӈ хо̄тпа, наӈын ма̄н сака э̄руптылӯв, янытлылӯв. 
Ма̄нь па̄влытт о̄лнэ сосса ма̄хум палт са̄в щёс яланта̄лсын, та̄н халанылт о̄лсын, рӯпитасын. Хан­сум нэ̄паканын ма̄н ань ловиньтыянӯв, ты ма̄гыс наӈын са̄в ёмас ла̄тыӈ ла̄вēв.
Надежда Васильевна Лукина ла̄вме щирыл, сосса мир учёныитн тав хосат та̄гыл нё̄туӈкве номсыс. Ты урыл э̄ква тох потыртас: 
–Наука щирыл рӯпитан сосса ма̄хум Новосибирск ос Санкт-Петербург ӯсн ялантасыт, тот рӯпитасыт. Ам номсытēмт, та̄нти о̄лнэ ма̄нанылт вос рӯ­питанувыт, та палыт ма̄н ул вос ялантэ̄гыт, колта̄­гыл ма̄хманыл ляпат вос о̄лэ̄гыт. Тувыл ам та̄нанылн нё̄туӈкве патсум, наука ма̄гыс щё̄питан нэ̄паканыл э̄рнэ щирыл хансуӈкве хӯлтсанум.  
Ханты нэ̄, исторический наука кандидат, этнограф Татьяна Александровна Молданова ла̄выс: 
–Ам ханты хансат ханищта­мум порат Надежда Ва­сильевна ёт ва̄йхатасум. Тувыл тав а̄нумн нё̄туӈкве патыс, ла̄выс, немецкий ла̄тыӈ вос ханищтэ̄гум, матыр-а̄ти акваг хӯлтыс. Ётыл тав хосытэ̄т диссертация нэ̄пакум а̄стласлум. Я̄тил, тыныӈ Надежда Васильевна, ам наӈын са̄в ёмас ла̄тыӈ ла̄вēгум, пуста̄гыл о̄лэн!
Надежда Васильевна ань Санкт-Петербург ӯст о̄лы, ла̄ви, тот хӯрум ув­щиянэ-э̄щанэ о̄лэ̄гыт, таима̄гыс тув ва̄нтлыс, ань пуссын акв ляпат ōлэ̄гыт. 
Ма̄н, газета ва̄рнэ ма̄хум, ты мӯтраӈ, вēщкат, сымыӈ э̄лумхо̄лас намхо̄талэ̄т янытлылӯв! Пус ка̄т, пус ла̄гыл вос о̄лы, со̄тыӈыщ, щуниӈыщ вос о̄лы!  
Светлана РОМБАНДЕЕВА
