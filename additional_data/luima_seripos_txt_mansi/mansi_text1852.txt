
Яныгпо̄ль э̄тпос 17 хо̄талэ̄т Ханты-Мансийск ӯст о̄лнэ Ма̄-вит ос Э̄лумхо̄лас музейт акв пӯмыщ выставка рӯпитаӈкве о̄вылтахтас, тох намаим о̄лы: «Капитуляция Германии. Май 1945». 

	Ты выставкат са̄всыр хурит ос э̄рнэ нэ̄пакыт суссылтавет. 1945 та̄лт я̄ӈк на̄тнэ э̄тпос 8 хо̄талэ̄т ма̄н ма̄в (то̄нт Советский Союзыг ла̄ввес) ос Германия ма̄ халэ̄нт хо̄нтлум накēн та оигпас. Ты урыл та порат ма̄к э̄рнэ нэ̄пак хасвес, ла̄ваве - «Капитуляция Германии». Ты хащта̄л ла̄тыӈ тох толмащлаве: ань хо̄нтлын нак вос оигпи, ма̄хум хо̄нтлын ма̄ныл вос по̄йтэ̄гыт, но̄х-патум мир э̄лы-па̄лт пуӈканыл ёл вос та̄ртыяныл, вос ла̄вēгыт: «Я-та, со̄ль, на̄н но̄х та патсы̄н!». 

	Хуритыт Германият кӯщаиг о̄лум немец хо̄тпат ос ма̄н ма̄вныл ёхталам маршал о̄йка Георгий Константинович Жуков по̄слым о̄лэ̄гыт. Тамле ма̄к э̄рнэ нэ̄пак палт та̄н ты хасхатасыт. Тувыл э̄лаль ма̄ янытыл о̄лнэ мирн тамле ёмас ля̄ххал та ла̄ввес, ань 

	ты пилыщмаӈ нак та оигпас. Хунь ты нэ̄пак хасвес, ма̄н ма̄вт 9 хо̄талыг ēмтыс, ос 

	Германият иӈ 8 хо̄тал о̄лыс, ань ка̄сыӈ ма̄ такви щё̄сыл о̄лы. Таима̄гыс Германият ма̄хум ты хо̄тал 8 щислат янытлыяныл, ма̄н ма̄вт ма̄хманув ос 

	9 щислат мӯйлэ̄гыт. 

	Ты нэ̄пак ань Германо-Российский музейт о̄лы. Хӯрум ла̄тӈытыл хансыма – рущ, немецкий ос английский. Хурит ты музей кол о̄с по̄слым о̄лы. Москва, Лондон ос Нью-Йорк ӯсытыт ос Франция ма̄т ма̄хум хунь ты ля̄ххал хӯлсаныл, хумус мӯйлысыт, ща̄гтсыт, тот пуссын по̄слыма. 

	Ма̄н ма̄вныл хо̄нтлум ма̄н ялум ма̄хум урыл тот потрыт о̄с хансым о̄лэ̄гыт. Акв ма̄ньщи хум хуритэ тув ва̄рвес, наме Трофим Ефимович Исыпов.

	Округт о̄лнэ я̄тил ма̄хум, ты выставка сунсуӈкве ялэ̄н. Тав лӯпта э̄тпос 28 хо̄талэ мус рӯпитаӈкве паты. 

	 

	Светлана Матвеева

	 
