
Ты э̄тпост госнаркоконтроль тэ̄лат тармыл рӯпитан кӯщай Алексей Якименко ля̄ххал тотнэ хо̄тпат ёт хо̄нтхатыглас. Тав Сургут ӯс ос районытыт осн-нэ̄глум лю̄ль ва̄рмаль о̄вылтыт потыртас.Тот акв са̄т сыс 200 са̄вит хо̄тпат пӯльницан тотыглавēсыт. Ты э̄лы-палт та̄н ва̄та̄л та̄ври ёвтыгламыт ос тувыл хохсаг хартнэ̄ныл юи-па̄лт савалаӈкве патсыт. Нёлолов хо̄тпат а̄тимыг ēмтыс. Ты ма̄хум пуссын наркотик хосыт о̄лэ̄гыт. 68 э̄лумхо̄лас пӯльни-цат хультсыт, мо̄таныт  э̄лаль пусмалтахтуӈкве ат ка̄сащасыт, юв минамыт. 

	Округувт наркоконтроль тэ̄лат палт рӯпитан хо̄тпат губернатор ос мо̄т кӯщаит ёт акван-хо̄нтхатыгласыт ос та̄н ётаныл акван-нё̄тхатым  ты тэ̄лат уральтаӈкве потыртахтасыт. Полицият рӯпитан хо̄тпат ты лю̄ль нак ва̄рнэ хо̄тпат са̄всыр ма̄т э̄тэ-хо̄талэ уральтым о̄щсаныл, ос лю̄ль тэ̄рпи тыналан ма̄т та̄ра-паттысаныл. Мо̄т-мо̄т ма̄т та̄н наркотикыт тыналан ат хо̄тпа пувсыт. Ты хо̄тпат ищхӣпыӈ ут хосыт манос щēпт о̄щнэ телефон щирыл потыртахтым ма̄хумн ты лю̄ль тэ̄рпит тыналэ̄гыт. Наркотик хартнэ хо̄тпа ла̄ваве, хоты ма̄н тавēн олн пинуӈкве э̄ри, ос тувыл мо̄т ма̄т лю̄ль тэ̄рпил пинаве, тав ань ханьщувлым о̄лы, тувыл акваг та выганэ. Сургутыт матахмат тамле ма̄ хо̄нтвес, та̄н ӯс картан по̄слым о̄лнэ̄ныл ос туп э̄рнэ хо̄тпатн та̄н ва̄вет. Ты ат хо̄тпа ма̄гыс  «уголовное дело» нэ̄пакыт хасвēсыт ос пуссын та̄н ва̄рнэ тэ̄ланыл ань уральтаӈкв патавет.

	Та юи-па̄лт Сургут ӯст о̄с нила хо̄тпа пуввес. Ты хум хо̄тпат я̄нас гараж о̄щмыт ос тот тӯлмахыл лю̄ль тэ̄рпит ва̄рмыт. Тувыл та̄нки ос са̄всыр ма̄н пинсаныл. Та̄н мо̄т ӯсыӈ ма̄ныл олн сэ̄луӈкве тув ёхтумыт. Хоты хо̄тпат ёт та̄н рӯпитэ̄гыт, ань э̄лаль та̄ра-паттаве. 

	Лю̄ль тэ̄рпи ва̄рнэ ма̄гыс сыресыр лӯптат ос пуӈк манос мо̄т а̄гмыт пусмалтан тэ̄рпит аптекат ёвтнэ̄ныл. Тувыл тыит та̄врииг ва̄рияныл, ос  ацетон ман мо̄т сыресыр ут тув пинэ̄гыт, лю̄ль вит ёт мощ тэ̄лыгты-яныл, то̄слыяныл ос нарко-манхо̄тпатын та тыналыяныл. Манырсырман та̄ври ва̄раве, манос о̄лы. Акван-тэ̄лыгтан утыт пуссын я̄нас наркотикыг кос ат ловиньтахтэ̄гыт. Тувыл сунсэ̄н, хумус ма̄хум пуӈканыл тэ̄лыгтавет ос сыманыл-ма̄йтаныл ётыл а̄гмыӈыг, са̄йтта̄л патэ̄гыт.

	Ань тамле пилыщмаӈ ва̄рмалит ла̄щмарт ёл-по̄илттаӈкве патавет тах. Сыресыр тэ̄рпит ёмщакв уральтавет ос то̄ват туп лēккарытн хасылтаӈкв патавет. Та̄н ань «психоактивный  вещество» ат та̄ратан нэ̄пакн хансым ат о̄лэ̄гыт, таи ма̄гыс гаражт хо̄нтым са̄в утыт наркотикыг ат ловиньтавет. Тот та̄врииг ва̄рим туп матахмат хӯрыгсовыт щё̄питым о̄лсыт. Тувыл э̄лаль хотыл ва̄глӯв, манах хо̄тпа палт та̄н ка̄тн патэ̄гыт ос ты хосыт иӈ манах хо̄тпа порсы. 

	 

	Тамара Мерова

	 
