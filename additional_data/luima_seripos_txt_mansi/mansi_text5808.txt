
Рēтыӈ ю̄свой э̄тпос нёлоловит хо̄талэ̄т Россия ма̄ янытыл ма̄хум товтыл кассыт. Ханты-Мансийск ӯст мир о̄с товтыл ха̄йтсыт. Округ губернатор Наталья Комарова о̄с тув ёхталас. Тав атхатыглам хо̄тпатн пуста̄гыл о̄лнэ ла̄тыӈ ла̄выс ос янытласанэ. 
Каснэ хо̄тал э̄лы-па̄лт Югра ма̄т касыл департаментыт кӯщай ва̄ӈын нэ̄ Софья Конух, «ЮграМегаСпорт» кӯщай хум Валерий Радченко ос товтыл каснэ ма̄т чемпионыг о̄лнэ хум Дмитрий Ярошенко ля̄ххал тотнэ колн ёхталасыт, та̄н ты касыл урыл потыртасыт.
Кӯщаит ла̄внэ̄ныл щирыл, ты касылн ань ка̄сыӈ та̄лныл са̄внув хо̄тпа акван-атхатыглы. Ма̄хум яныг ща̄гтыл акв юи-па̄лт товтыл ха̄йтэ̄гыт. Ань округув янытыл о̄лнэ мир та̄нки ӯсанылт ос па̄вланылт товтыл кассыт. 

Та хо̄талт а̄щирмаӈ о̄лыс кос, ос Ханты-Мансийск ӯст са̄в э̄лум­хо̄лас аквторыг товтыл ха̄йтсыт. Ты ва̄рмаль А.В. Филипенко намыл маим центрыт щё̄пи­та̄лвес. Касыл о̄лум порат Дмитрий Яроше­нко ущты товт масум ма̄нь ня̄врамыт товтыл тахсуӈкве мощ ханищ­тасанэ. 
Сосса ма̄хманув щēмьяӈ та̄гыл о̄с тув ёхталасыт. Нэ̄т, хумыт ос ня̄врамыт кувщил ос хорамыӈ сахил мас­хатым во̄рт ё̄мыгтан товтыл ха̄йтсыт. Та̄н яныгса̄т атпан метра палыт лё̄ӈх тахамта­сыт. Пуссын аквъёт ловманкем хо̄тпа о̄лыс. Са̄ртыннув Александр Константинов, ханты хум, ёхтыс. Тувыл ма̄ньщи пыг Марк Ромбандеев, тэ̄н юи-па̄лэ̄нт ос Марк оматэ Светлана Ромбандеева ёхтыгпас. Ма̄хманув товтыл ха̄йтманыл ма̄гыс сака янытлавē­сыт. 

Ты ва̄рмаль ка̄сыӈ та̄л Россия янытыл щё̄пита̄лаве. Ань ок­ругувт «Кросс нации», «Лыжня России», «День самбо» нампа касыл палт са̄тхуйплов со̄тыра са̄вит э̄лумхо̄лас хас­хатым о̄лы. Та̄н ты тэ̄­лан акваг ёхталэ̄гыт. 
Ань округувт ка̄сыӈ ӯсанувт ос па̄вланувт каснэ ма̄т щё̄питавēсыт, шко­лат йильпи каснэ колнакытыл та̄стувēсыт. Югра ма̄ янытыл са̄всыр ва̄рмаль щирыл пуссын аквъёт са̄тлов со̄тыра са̄виткем э̄лумхо̄лас касы, та̄н халанылт са̄­выӈпа̄лэ ма̄ньлат ма̄хум. 
