
Раиса Бардина теле-ра̄тива окружной колт ма̄ньполь э̄тпос 1989 та̄лныл ма̄нь таквс э̄тпос 1990 та̄л мус ля̄ххал тотнэ хо̄тпаг рӯпитас. То̄нт тот Валерий Константинович Белобородов кӯщаиг о̄лыс ос сосса ма̄хум ля̄ххал тотнэ колыт Алексей Михайлович Сенгепов пуӈктотыс.
Тот рӯпитан та̄ланэ о̄вылтыт Раиса Бардина ла̄выс: 
– Ам ра̄тива-пере­дачат щё̄питанэ̄м порат, ма̄ньщи газета ва̄рнэ хо̄тпат ёт акван-нё̄т­хатым акваг рӯпитасӯв. То̄нт «Лӯима̄ сэ̄рипос» газета а̄гит-пыгыт ханищ­тан нэ̄г Клавдия Василь­евна Афанась­ева ос Альбина Ро­мано­вна Станиславец, тувыл Народный твор­чество колт рӯпитан хо̄т­паг Николай Михай­ло­вич Садо­мин ос Наталья Василь­евна Сайнахова ва̄р­саныл. 
Та̄н ам палтум студия-колнакн ёхта­ла­сыт манос ам та̄н па̄л­та­ныл щалтса­сум ос потра­ныл дикто­фонын хас­са­нӯв. Тох ты ма̄ньщи ра­диопередачат щё̄пи­та̄лсанум. Та̄н ща̄нь ла̄тӈыл пуссын нё̄тнэ̄г потыр­тасыт, хӯнтлуӈкве пӯмыщ о̄лыс.
Н.М. Садомин «Рущ ла̄тыӈ ойка» хансум потре ра̄тива хосыт ловинь­тастэ, Н.В. Сайна­хова Сӯкыръят о̄лнэ ма̄­хумныл мо̄йтыт атыг­лас ос та̄наныл ловиньтас. Ам хоты па̄вылн ялсум ке, тот потыртан ма̄хум та̄н о̄луп­саныл урыл о̄с газетан хансыгласум. 
То̄нт ма̄н са̄всыр ма̄нь па̄влытн ялантасӯв, ам Ха̄ль­ӯс районыт Восыӈ­турт, Я̄гримт, Кульпаст, Саран­па̄вылт о̄лсум, Октябрь­ский районт Лӯи Няри­хумыт па̄вылн ос Пере­грёбныин ялсум.
Ма̄ньщи ла̄тӈыл ра̄тива ма̄гыс Н.А. Тынзянова, М.М. Мелентьева, Н.И. Хозумов, В.Н. Новьюхова, М.Е. Таратова, И.И. Тасманова, Л.Т. Костин, К.С. Плеханова, Т.Н. Непкина, Т.Г. Гындышева, Г.Н. Сайнахов потыртасыт. 
Тувыл 1990 та̄лт «Югра лылыēп» сосса ма̄хум ас­социация I Съезд ва̄рсыт. То̄нт Ханты-Мансийск ӯсн са̄в ма̄ныл ма̄ньщит ёхталасыт, та па̄сыл Евдокия Дунаева ёт ва̄йхатэ̄гум. 
Ётыл Татьяна Гоголева, мирн пēриим округ депутат, Евдокия о̄лнэ ма̄н, Тапсуй па̄вылн ялуӈкве во̄виньталвēсум. Т.С. Гоголева рӯпататэ о̄вылтыт ра̄тива хосыт са̄в щёс потырта̄лсум.
Ам Ханты-Мансийскан ёхтынэ̄м э̄лы-па̄лт Урай ӯст школат хурит по̄слын ханищтан хо̄тпаг рӯпита­сум. Тыи Алексей Михай­лович Сенгепов Ха̄льӯст командировкат о̄лнэ̄т сыс Владимир Викторо­вич Тынзянов каӈкум ёт акван-хо̄нтхаталмы̄г. 
Тав ам урēтум Сенге­пов-о̄йкан ла̄вум. Тувыл Алексей Михайлович Урай ӯст ра̄тива колт рӯпитан нэ̄, Тамара Яковлевна Козлова, хосыт а̄нум кинсыстэ. 
Тамара Козлова ма̄ньщи ла̄тӈыл тол­мащ­лам ля̄ххалум дикто­фонын хансыстэ ос А.М. Сенгеповн кēтыстэ. 
Та юи-па̄лт ущ ам Ханты-Мансийскан ёх­талаӈкве ла̄ввēсум. Тот ра̄тиват рӯпитан хо̄тпат ёт хо̄нтхатасум ос та̄н ам ётум ва̄йхатасыт, амки тэ̄ланум урыл китыглавē­сум. Ма̄ньщи ла̄тыӈ ва̄нэ накум Николай Михай­лович Садоминын ураль­таӈкве ла̄ввēсыт. Тав а̄ти сака ща̄гтым о̄лыс.
Ам А̄с ма̄ньщит ла̄тыӈ ва̄нэ ма̄хум халт яныг­масум, тав ос Тагт я̄т о̄лнэ ма̄ньщииг о̄лыс. Таи­ма̄гыс ща̄нь ла̄тӈа­гмēн акван ат тэ̄лы. Ла̄тӈанув торгам­тах­тэ̄ыт кос, туп то̄ваныл мо̄т щирыл ля̄галыянӯв. Номтыӈ хо̄тпатн мощ ха­нищ­танувум ке, ёмас о̄л­нув, тувыл ра̄тиват рӯпи­таӈкве та вуйвēсум. 
«Лӯима̄ сэ̄рипос» газе­тат рӯпитан хо̄т­патн та̄нки щираныл потыр­таӈкве ханищ­тавēсум. 1995-1998 та̄лытыт та газетат рӯпи­тасум, А̄с ма̄ньщит ла̄тӈув щирыл потрыт, ля̄ххалыт хассум. 
Ма̄н ща̄нь ла̄тӈув мощщēртын хотталь ты сойми, потранум та хольт ра̄тива-передача архивыт ос газетат хультсыт.
Ётыл ам сосса ма̄хум пēс накытыл са̄в пӯмща­лахтуӈкве патсум, ос «То̄рум Маа» музейн рӯ­питаӈкве патхатсум. 2007 та̄лт Томск ӯст учёный ма̄хум халт история наукат «Этносоциальная история обских и нижне­сосьвинских манси в конце XVIIIначале XXI вв.» нампа диссертациям вуянтаслум ос кандида­тыг ēмтсум.   
Тамара МЕРОВА
