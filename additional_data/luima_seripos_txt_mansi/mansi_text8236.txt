
Советский ӯст «Ромашка» нампа ня̄врамыт ӯргалан колн ялантан а̄гирищит-пыгрищит ма̄ньщи ла̄тӈыл ханищтавет ос са̄всыр ялпыӈ хо̄талыт урыл потыртавет. 
Ты тӯя о̄вылтахтам по­рат та̄н «Тылащ пори» ялпыӈ хо̄талыл ва̄рыгла­вēсыт. То̄нт «Веснушки», «Звоночки», «Любо­зна­лки» ос мо̄т группатын ялан­тан а̄гирищит-пыг­ри­щит ты хо̄тал яныт­ла­сыт. То̄ват нас ёхтала­сыт, хӯнт­лысыт ос суссыт. «Веснушки» группан ялан­тан ня̄врамыт ма̄ньщи э̄рыг э̄ргысыт. Тувыл та̄н пӯмащ мо̄йтыл мо̄йтвē­сыт: 
– Ня̄врамыт во̄рн мина­сыт, ла̄гланыл но̄х-а̄лма­лым ё̄мēгыт, атиӈк сака са̄в тӯйт. Ё̄м­сыт, ё̄мсыт, сунсэ̄гыт – ё̄рн­кол лю̄ли. Тит ма̄ньщи хо̄тпаг тот о̄лэ̄г. 
Хунь ё̄мсыт, ищхӣпыӈ то̄тап хосыт са̄всыр тӯйт­анят та сунсыгласыт, та̄н манхурипат, хумус йӣвыт нупыл тӯйт ёл-паты. Акв тӯйтсам аквтуп во̄ртолнут хурипа, мо̄тан – со̄выр хурипа. Тох сунсыглах­тым ё̄рнколн та ёхтысыт. 
Воспитатель нэ̄г Татьяна Николаевна ос Елена Хайдарьяновна  ла̄всы̄г: «Хунь тамле колн ёхтэгы̄н, ма̄нт виӈкве ос а̄ви осгуӈкве э̄ри. Ма̄хум вос хӯлэ̄гыт, хотьют та ёхтыс, ма̄н палтув кон вус ква̄лапēгыт. Ань ня̄вра­мыт ва̄ганыл, ка̄тыл ло­хēгыт, лохēгыт, нэ̄мхоть­ютн ат хӯнтлавет. 
Ты юи-па̄лт ня̄врамыт солвалыӈ ня̄нил а̄ньтыӈ са̄лы хурит ва̄рсыт ос пуӈканыл э̄тпос нупыл ё̄хтысаныл, но̄х-ӯнт­ты­са­ныл. Та̄н са̄всыр ёнгилыл ёнгысыт, йӣкващласыт. Э̄тпос ну­пыл ка̄таныл но̄х-а̄лма­я̄лым ла̄всыт: «Пуста̄гыл э̄лаль вос о̄лэ̄в, во̄рт са̄в во̄руй вос о̄лы, я̄т са̄в хӯл вос о̄лы».  
Тамле ёмас ялпыӈ хо̄тал Елена Васильевна Сафонова ва̄руӈкве нё̄­тыс, тав ня̄врамыт ӯрга­лан колт рӯпиты.   
Дарья Белова
 
