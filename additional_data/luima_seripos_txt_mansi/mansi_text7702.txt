
Та э̄тпост ма̄н округувн Ханты-Мансийск ӯсн Донецкий Народный Республика Макеевка ӯсныл ня̄врамыт ӯщлахтаӈкве ос пусмалтахтуӈкве ёхтысыт. Та̄н ма̄гсыланыл са̄всыр пӯмыщ программат щё̄питавēсыт. 
Ӯсувт о̄лнэ «То̄рум Маа» музеин о̄с ялсыт. Тот рӯпитан нэ̄ Дарья Кунина та̄н ма̄гсыланыл сосса мир пēс йис накыт урыл потыртас, хумус ма̄хманув во̄раясыт ос хӯл алыщласыт. 
Хо̄нтлан ма̄ныл ёхтум ня̄врамаквет ёмщакв хӯнтласыт ос акваг ки­тыг­лахтасыт, сосса ма̄х­ма­нув ё̄рнколт хумус о̄лэ̄­гыт. Во̄раян лё̄х урыл та̄­на­нылн сака пӯмщиг хӯнт­луӈкве ос сунсуӈкве о̄лыс. 
Ё̄мыгтан лё̄ӈх хосыт са̄в­сыр алыщлапыт ва̄­рим о̄лэ̄гыт, экскурсовод та̄на­нылн такталас, хумыс пēс порат ма̄хманув ман­сын, тӯлмах, со̄выр ос са̄в­сыр во̄руит алыщласыт. Ня̄врамыт тэ̄лы колн о̄с щалтсасыт, тот маснут, тэ̄нэ-айнэ а̄ныт, ма̄нь ня̄врам а̄па сунсыгласыт. Дарья Борисовна ка̄сыӈ пормас урыл та̄нанылн потыртас. Музейт ква̄л­гыл ва̄рим лё̄ӈх «Каснэ ма̄» нам о̄ньщи, ня̄вра­мыт тот ква̄лгыт хосыт апрыӈыщ ё̄мсыт. 
Я̄ӈк на̄тнэ э̄тпост округ кӯщай нэ̄ Наталья Комарова Макеевка ӯсн ялыс, тав ос Макеевка ӯс кӯщай хум (ДНР) Владислав Ключаров ёт са̄всыр тэ̄лат урыл по­тыртасы̄г, «Лето в Югре» нампа акв проект ма̄гыс ка̄сащим ка̄тпос пинсы̄г.
Округувт ты ня̄врамыт пусмалтахтын ос ӯщлах­тын ма̄гыс тотвēсыт. Ту­выл 7-14 та̄л яныт 300 ня̄врамыт ёхтысыт. То̄ват а̄щта̄л-ща̄ньта̄л хультыс, то̄ват ос сака нусаг о̄лэ̄­гыт манос а̄щаныл армият хо̄нтлэ̄гыт.
Ня̄врамыт мирн нё̄тнэ колт ос лагерит тыт ӯщ­лахтуӈкв патэ̄гыт. Во̄ртур э̄тпос о̄вылтахтам порат та̄н Советский районт о̄лнэ «Окуневские зори» ос Кондинский районт «Юбилейный» нампа ня̄врамыт ӯщлахтын ма̄н тотвēсыт.
Оксана АЛБИНА
