
Ля̄ххал тотнэ ма̄хум о̄выл щёс культура департаментын йильпииг пēриим кӯщай хум ёт Ханты-Мансийскат РИЦ «Югра» колт акван-хо̄нтхатыгласыт. Ты э̄лы-па̄лт тот рӯпитан нэ̄ мо̄т ма̄н о̄луӈкве ва̄нтлыс. Тав пēнтсылэ рӯпитаӈкве хӯрумхуйплов хо̄тпат та̄нки халанылт воритотсыт, кассыт ос кӯщаиг Артур Латыпов та паттувес.
Артур Латыпов на­лыман нупыл ат та̄лэ, тав Башкирия ма̄т самын патыс. О̄влэ̄т тот 2005 та̄лт музыкаль­ный училище а̄стлас ос ётыл Восточный эко­номико-юридический гуманитарный акаде­мият ханищтахтас. Ту­выл Югорск ӯсн ва̄нт­лыс ос школа искусстват рӯпитаӈкве патыс. Тот са̄всыр касылыт ка­сыс, таима̄гыс сыресыр янытлан нэ̄пакыт о̄нь­щи, 2014 та̄лт Югорск ӯст ня̄врам ханищтан хо̄т­пат халт «Сердце отдаю детям» номинацият но̄х-патыс. 2016 та̄л па­сыл тав Югорск ӯст №5 школат кӯщаиг рӯпи­тас, ань ос культура тэ̄­лат ма̄гыс пуӈктотуӈ­кве паты.
Ты йильпи рӯпата­тэ о̄вылтыт Артур Альбертович таи ла̄выс: «Ам ань культурат рӯ­питан хо̄тпат ёт ва̄й­хатэ̄гум ос та̄н э̄лаль тотнэ тэ̄ланыл пуссын та̄ра-паттыянум. То̄ва тэ̄лат ущты ёмщакв торгамтынум, ос хо̄т, маныр тот пēнтуӈкве э̄ри манос а̄ти, тувыл хумус та̄наныл а̄нумн ма̄кыг э̄лаль тотуӈкве, таима̄гыс номсахтын пора о̄с э̄рмыглы. Ам номсэ̄гум, ань яныгса̄т хо̄тал сыс рӯпатам пус­сын та̄ра-паттылум, ту­выл таквсы на̄н ётын хо̄нтхатэ̄в ос ма̄к тэ̄­ланув урыл потыртэ̄­гум тах».


Ты коныпал Артур Альбер­тович ман­хурип тэ̄лат тавēныл китыглавēсыт, та урыл потыртас. Культурат рӯ­питаӈкве ка̄сащан ка̄сыӈ хо̄тпа о̄влэт са̄в ма̄хум ёт рӯпитаӈкве вēрми ман а̄ти, таи а̄рталавес. Тав ла̄вум ла̄тӈēн мир вос агтэ̄гыт, о̄лупсав хумлег о̄лы, тох таве вос ва̄ве, нэ̄матыр ул вос тӯйтаве. Маныр щирыл рӯпитаӈкве паты, са̄в мирн китыглавес. Ма­тыр ювле-ла̄внэ порат хоса ат номсахтасыт, са̄всыр ва̄рмалитн та̄­нанылн та̄ра ювле ля̄­галаӈкве э̄рыс. Ма̄хум ёт потыртаманыл юи-па̄лт э̄лаль нила хо̄тпат хультсыт ос губернатор ёт ва̄щинтахтаманыл юи-па̄лт, Артур Латыпов округ культура кӯщаиг пēриявес.
Хум школат рӯпи­тамēт тав ищхӣ­пыӈ утыт такви хаснэ ло̄пс ат о̄ньщас. Ла̄выс: «А̄нумн э̄рнэ пора нас­ка̄ссыг тув холтуӈкве са̄лиг о̄лыс. Ань ос мо̄т рӯпатан патхатасум, ты ло̄пс хосыт са̄в ма̄хум ёт ва̄йхатуӈкве, са̄всыр тэ̄латыл пӯмщалахтым рӯпитаӈкве вēрмēгум. Округ янытыл о̄лнэ культура колыт, клубыт ос акв тамле ло̄псыт о̄нь­щēгыт, та ма̄хум палт та̄ра хунь ялапа̄лэ̄гум, ань та̄наныл ищхӣпыӈ ут хосыт ка̄салыянум ос та̄н ётаныл ва̄йхатэ̄гум. Тувыл ущ э̄рмыглан по­рат та̄наныл уральтаӈ­кве минэ̄гум. Ма̄ньлат ма̄хум ань ос янгыщ туп тув сунсым ӯнлантэ̄гыт, матыр хансэ̄гыт, то̄ват акван-нё̄тхатым про­ектыт щё̄питэ̄гыт. Тох тэ̄ла­ныл та̄ра-патты­янум, та̄нки ос маныр таӈхēгыт, вос хӯлтэ̄гыт, матыр нё̄тмил ӯрēгыт ке, та̄рвит о̄ньщēгыт ке, ам ло̄псумн вос хан­сэ̄гыт, ам э̄лаль кис­хатэ̄гум ос ла̄тыӈ ювле тах кēтэ̄гум».
То̄ва сосса ма̄хум ёт тав акван-хо̄нт­хатыглас, та̄н ётаныл Артур Альбертович культура проектыт ву­янтан порат рӯпитас. Ань хантыт ос ма̄ньщит маныр таӈхēгыт, маныр номсэ̄гыт, та̄н ётаныл по­тыртамēт ос проек­тыт сусме юи-па̄лт тэ̄­лат торгамтасанэ. Ок­руг янытыл о̄лнэ мирув са̄всыр ма̄т ка̄с тотнэ тэ̄ланыл акв кēмыл ат о̄лэ̄гыт, ань хо̄т са̄внув ё̄р пиным таит ёмщакв щё̄питавет тах. Ту­выл а̄ги манос пыг тав кос ма̄нь па̄вылт ман ӯст о̄лы, тав э̄ргын, йӣквнэ, са̄ӈквылтан номт о̄нь­щи ке, тав э̄лаль ма̄щ­тыр хо̄тпаг ханищтах­туӈкве вēрми.
Ма̄нь ӯст манос па̄вылт о̄лнэ ма̄­хум та̄нки театр ат о̄нь­щēгыт. Яныг ӯст рӯ­питан театрыт та̄н пал­таныл ёхталаӈкве ос нэ̄мхотмус, спек­таклит ма̄гыс са̄всыр пормасаныл тыгле-тувле та̄рвит тотыг­лаӈкве. Тувыл постын на̄яныл тот о̄с ём­щакв ма̄кыг щё̄питаӈ­кве э̄рēгыт. Ань куль­тура департамент йильпи тэ̄лат ва̄руӈ­кве номсэ̄гыт, ӯсытыт спектаклит суссылтан порат, мо̄т ма̄т о̄лнэ ма̄хум ищхӣпыӈ ут хосыт та̄наныл акв­торыг сунсуӈкве вос вēр­мысаныл. Тамле ва̄р­нэ рӯпа­та рущ щи­рыл цифровизацияг ла̄ваве.
 
