
Я̄ӈк на̄тнэ э̄тпос 16 хо̄талныл лӯпта э̄тпос са̄тыт хо̄талэ мус округув янытыл «Спасти и сохранить» нампа ма̄-вит ӯргалан ва̄рмаль ва̄рыглаве. Ты пора сыс маныр рӯпата ва̄раве, та урыл ма̄-вит ӯргалан ма̄т кӯщай хум Сергей Пикунов ля̄ххал тотнэ хо̄тпат э̄лы-па̄лт потыртас.
Ты э̄рнэ тэ̄ла 17 та̄л сыс ка̄сыӈ туи щё̄пита̄лаве. Щар о̄влэ̄т хунь ва̄руӈкве о̄вылтавес, округувт о̄лнэ ма̄хум китыглавēсыт, ёмащакв тыт ма̄-витув ӯргалаве ма̄н а̄ти. То̄нт 68% са̄вит мир ла̄всыт, ма̄-витув сака па̄ӈктаве ос лю̄льсаӈ ӯргалаве. Мо̄лты та̄лт тыт о̄лнэ мир о̄с ты ва̄рмаль урыл китыглавēсыт, 77% са̄вит ма̄хум ла̄всыт, ань ма̄-витув ӯргалым о̄ньщаве ос акваг  сыстамтаве. 
О̄влэ̄т ма̄-во̄й но̄х-винэ компаният сака то̄палыг рӯпитасыт. Ань ёмащакв рӯпитаӈкве ла̄вавет, ма̄ сыстамтан ва̄рмаль нупыл та̄н 78 млрд солко̄ви та̄стысыт. Мохсаӈ, ка̄рай ос мо̄т хӯлыт янмалтан ма̄гсыл акваг олн майлэ̄гыт ос са̄всыр э̄рнэ рӯпата  ва̄рēгыт. 
Сергей Пикунов ла̄выс, тыт о̄лнэ мир маньта̄гыл ма̄-вит янытлаӈкве ханищтавет. Ань ня̄врамыт садикыт потыртавет, порс мори ул вос па̄хвтэ̄гыт ос мо̄т лю̄ль ва̄рмаль ул вос ва̄рēгыт. Школан ялантан а̄гит ос пыгыт «экология» урокыл ва̄рыглавет. 
Акцияг ла̄внэ тэ̄ланыл рӯпитан порат округувт янытыл 1700 арыгкем са̄всыр ханищтапыт, суссылтапыт, конференцият ос мо̄т э̄рнэ тэ̄лат ва̄рыглавет ос 400 со̄тыра арыгкем э̄лумхолас тув тах во̄вавет. Аквты порат Ханты-Мансийск ӯст «Спасти и сохранить» нампа кина по̄слан фестиваль рӯпитаӈкве паты. Ма̄хум Россия янытыл ос 50 мо̄т хо̄н ма̄нытныл тыг ёхталэ̄гыт, ма̄-вит урыл по̄слын кинаныл тыт тах суссылтыяныл.
