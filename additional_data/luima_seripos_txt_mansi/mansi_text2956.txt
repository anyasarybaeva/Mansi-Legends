
Ты та̄л о̄йттур э̄тпос са̄тыт хо̄талэ̄т «Новости Югры» нампа округ газета рӯпитан па̄сныл 85 та̄лэ ты то̄влыс. Тыима̄гыс мо̄лалнув ты газета кӯщай Владимир Меркушев ос са̄в та̄л тот рӯпитан хо̄тпаг Альбина Глухих ос Андрей Рябов ля̄ххал тотнэ колн во̄виньта̄лвēсыт. Та̄н тот газетаныл урыл потыртасыт. Хумус та̄н рӯпатаныл о̄вылтасаныл, маныр урыл тот хассыт, на̄н ты урыл э̄лаль ловиньтэ̄н.
О̄влэ̄т газета кӯщай Владимир Меркушев янытлан ла̄тыӈ ла̄выс: «Округувт щар о̄влэ̄т «Новости Югры» нампа газета та̄ратаӈкве патвес. Тав пēс порат «Ленинская правда» нам о̄ньщис. Ань ты порат газетавт са̄в пӯмащ ос мирн э̄рнэ ля̄ххал хансаве. Тыима̄гыс потранув ловиньтан хо̄тпат ма̄навн акваг янытлан ла̄тыӈ кēтэ̄гыт. Ань ма̄н газетавт са̄выӈпа̄лэ ма̄ньлат, номтыӈ хо̄тпат рӯпитэ̄гыт. Ты Анастасия Безденежных, Наталья Пивоварчик, Михаил Осипов, Виктория Козырь, Юрий Кручинин ос мо̄т хо̄тпат. Ты хо̄тпатныл ма̄н сака янытлахтэ̄в. Тувыл газетавт са̄в та̄л рӯпитан яныгпа̄ла хо̄тпат ань нё̄тмил о̄с ва̄рēгыт. Ты Валентина Патранова, Альбина Глухих ос Ольга Санталова, та̄н потрыт иӈ хансэ̄гыт ос ма̄ньлат хо̄тпат матарыл хӯлтыглыяныл.
Амки ты газетан о̄с хосат та̄гыл рӯпитаӈкве ёхтысум. Рӯпитанэ̄м па̄сныл ань ты та̄лт хо̄тхуйплов та̄лыг ēмтыс. О̄выл щёс рӯпитаӈкве ёхтумум порат Елена Потехина, Евгения Никитина, Виталий Копнов яныг нё̄тмил ва̄рсыт, та̄н а̄нум ханищтасаныл. Та̄нанылн яныг пӯмащипа ла̄тыӈ ла̄вēгум».
Андрей Рябов ты газетат пуссын аквъёт налыман нупыл кит та̄л рӯпитас. Ты газетан о̄выл потыр 1984 та̄лт хансыс. Та порат газета «Ленинская правда» нам о̄ньщис. То̄нт Новомир Патрикеев, налыман нупыл са̄т та̄л газета кӯщаиг о̄лум хум, рӯпитас. Ты яныгпа̄ла хо̄тпа ань пенсият о̄лы, тавēн пуста̄гыл о̄лнэ ла̄тыӈ кēтсыт. Ты коныпал тот ос мо̄т са̄в ёмас хо̄тпат рӯпитасыт.
Ловманкем та̄л юи-па̄лт Андрей Рябов ты газета рӯпитанэ̄тэ урыл нэ̄пак хансыс. Рӯпитанэ̄тэ сыс манырсыр пӯмащ ва̄рмаль о̄лыглас, та тэ̄лат пуссын нэ̄пакн хассанэ. Андрей Рябов ты газета урыл тох ла̄выс: «Ам тот рӯпитан ма̄хум пуссын янытлыянум. Ос са̄в пӯмащ ля̄ххал хансэ̄н, ма̄хум ща̄гылттэ̄н».
Ты юи-па̄лт ос Альбина Глухих потыртас. Тав ты газетат атпан та̄л рӯпиты. Ты та̄л тав газета урыл хансум нэ̄паке а̄стластэ. Ты нэ̄паке урыл тох ла̄выс: «Ам нэ̄пак хаснэ урыл щар ат номсысум. Ос ты газетаныл хунь по̄хын минуӈкве атхатасум, юи-о̄выл хо̄тал ща̄й айсӯв. То̄нт редакция кӯщаюв Владимир Меркушев ла̄выс, э̄рыӈ наӈ газета урыл нэ̄пак хансэ̄гын. Ам та̄ра номтум тувле та патыс. Ты нэ̄пакум китахкем э̄тпос хансыслум. Газетат о̄лум потрыт хосыт хассум.
Ма̄ньлатыг о̄лмум порат ам Москва ӯс институтыт библиографыг ханищтахтасум. Тувыл Иркутск ӯсн рӯпитаӈкве кēтвēсум. Тот аквматнакт газетан потыр кетсум. Кӯщаин ты ма̄гыс сака э̄сгувēсум. Тувыл та юи-па̄лт ос библиотека урыл хассум. Тыгыл э̄лаль потрыт хансуӈкве та о̄вылтахтасум.
1964 та̄лт туи порат ювле Ханты-Мансийск ӯсн о̄луӈкве ёхтысум. Та па̄сныл акваг ты газетат рӯпитэ̄гум. Рӯпатам щирыл Та̄гт я̄, Саквъя̄ хосыт ӯнлын ма̄ньщи па̄влытын ялантасум. То̄нт то̄ва па̄вылт ма̄хум рущ ла̄тӈыл потыртаӈкве щар ат ха̄ссыт. Рӯпатамт са̄выӈпа̄лэ соссаӈ мир о̄лупса ос ма̄-во̄й но̄х-винэ ва̄рмаль урыл хассум».
Ты газетан Альбина Сергеевна потрыт иӈ хансы. Пēрмат рӯпитан ма̄хум ос пēс йис ма̄нылт о̄лнэ хо̄тпат таве та̄нки палтаныл мӯйлуӈкве акваг во̄виньта̄лыяныл. Рӯпитанэ̄тэ сыс ты э̄ква са̄в ёмас хо̄тпа урыл потрыт хансыс. Са̄в та̄рвит ва̄рмаль осн-паттыс. Ма̄н, маньщи редакцият рӯпитан хо̄тпат, «Новости Югры» газетат рӯпитан ма̄хманув ялпыӈ хо̄талыл сымыӈыщ янытлыянӯв. О̄с акв тох э̄лаль пӯмащ потыр хансэ̄н, пуста̄гыл о̄лэ̄н.
