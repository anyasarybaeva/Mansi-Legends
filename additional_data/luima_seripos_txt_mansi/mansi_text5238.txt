
Ювле хультум э̄тпост ка̄сыӈ яныг ӯст ос ма̄нь па̄вылквет сосса ма̄хум «Ӯринэ̄ква хо̄тал» янытласыт. Ты ялпыӈ хо̄тал Ха̄льӯст о̄с ва̄рыглавес. Районный культура колт рӯпитан хо̄тпат  па̄вылт о̄лнэ мир мӯйлуӈкве во̄выгласаныл. А̄лпыл ма̄ньщи, ханты хо̄тпат Аяс То̄рум ос Калтащ Ща̄нь нупыл по̄йкщасыт.
Ты юи-па̄лт ялпыӈ хо̄тал о̄вылтахтас. О̄влэ̄т мӯйлын мир Ха̄льӯс район миркол кӯщай Владимир Фомин янытласанэ. Ка̄сыӈ щēмьян пуста̄гыл, со̄тыӈыщ, щуниӈыщ о̄луӈкве ла̄всанэ. «Югра лылыēп» нампа организация Ха̄льӯс отделениятэ̄т кӯщаиг о̄лнэ нэ̄  Любовь Кашлатова ма̄хумн са̄в ёмас сымыӈ ла̄тыӈ ла̄выс. Пēс порат ханты ма̄хум ты хо̄тал хумус янытласыт, та урыл  потыртас. 

Мӯйлын ма̄хум ма̄гсыл Влада Захарец са̄ӈквылтапыл са̄ӈквылтас, «Ма Мувем» нампа ансамбль ма̄ньщи ос ханты э̄ргыт э̄ргысыт.
Ма̄ньщи ос ханты мирыг са̄в ёмас, мӯтраӈ мо̄йтыт о̄ньщēгыт, та̄н ня̄врамыт сымыӈ, ка̄ркам, пилта̄л ос ёмас хо̄тпаг о̄луӈкве ханищтыяныл. Культура колн ялантан а̄гирищит-пыгрищит «Во̄нтыр ос со̄рни ка̄нащ» нампа мо̄йт  тот  суссылтасыт. 

Ха̄льӯст «Ӯринэ̄ква хо̄тал» янытлан порат «Национальная кухня» нампа фестиваль ва̄рыглавес. Ялпыӈ хо̄тал кастыл ма̄хум ма̄ньщи ос ханты со̄ламат, хӯлыӈня̄нь, ёхул, пилыӈня̄нь ос мо̄т тэ̄нут тув тотсыт. 
Та̄н халанылт касыл о̄лыс. Тот но̄х-патум хо̄тпат янытлавēсыт, диплом-нэ̄пакыл ос мӯйлупсал  майвēсыт. 
Ня̄врамыт «Порни-порни, нёв-нёв» нампа ёнгилыл ёнгалтавēсыт. Ос пӯмыщ касылыл ва̄рыглавēсыт. Ма̄хум ёсал ха̄йтсыт, са̄лыӈ сун ӯлтта поргысыт, тыньщаӈ па̄хвтысыт ос мо̄т са̄в щирыл кассыт.

Ты юи-па̄лт «Ӯринэ̄ква хо̄тал» янытлан ма̄хум пасан ва̄тан во̄ввēсыт, тот хӯл исмитыл ос ща̄ил айтвēсыт. Ка̄сащан хо̄тпат ха̄льн то̄рло̄мт нэ̄гсаласыт.
Ха̄льӯст о̄лнэ мир ты ялпыӈ хо̄тал урыл ёмащакв ва̄гыт, тыима̄гсыл «Ӯринэ̄ква хо̄тал» янытлаӈкве ка̄сыӈ тӯяг акваг са̄в мир  ёхталы. 
Калерия Супрун кēтум потре ма̄ньщи ла̄тӈыл Людмила Теткина хансыстэ
