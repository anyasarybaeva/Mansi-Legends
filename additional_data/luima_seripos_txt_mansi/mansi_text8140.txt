
Ханищтап о̄лыс
Ха̄льӯс район Саран­па̄вылт рēтыӈ ю̄свой э̄т­пос 21 хо̄талэ̄т ня̄врамыт ханищтахтын «Поиск» нампа колт А̄с-угорский институт рӯпитан ма̄хум ханищтап ва̄рыгла̄лсыт, тох намаим о̄лыс – «Ма̄ньщи литература ишколат ханищтэ̄в». 
Ты ва̄рмаль ня̄врамыт ханищтан хо̄тпат ма̄гыс ва̄рим о̄лыс. Тув о̄с иш­колат, ма̄нь ня̄врамыт колт ос нэ̄пак ловиньтан колт рӯпитан ма̄хум ёх­та­ласыт. 
Ма̄н та̄нанылн потыр­тасӯв, хунь нэ̄пак хаснэ ва̄рмаль о̄вылтавес, ма̄ньщи мир халт о̄выл писателит наманыл ла̄в­санӯв, маныр урыл та̄н потраныл хассаныл. Тувыл ты хаснэ хо̄тпа­тыл хотьютаныл потрыт ня̄врамыт ловиньтан ма̄гыс хансыс. 
Ла̄всӯв, ня̄врамыт ма̄­гыс щар о̄выл нэ̄пакыт – ты рущ ла̄тӈыл толмащ­лым нэ̄пакыт о̄лсыт. П.Е. Вынгилев, Н.М. Садомин, Е.И. Ромбандеева, тувыл иӈ мо̄т хо̄тпат пот­рыт ма̄ньщи ла̄тӈыг тол­мащ­ласаныл. 
Ма̄н ма̄ньщи ня̄вра­манув А.С. Пушкин, М. Горький, Л.Н. Толстой, Д.Н. Мамин-Сибиряк ос иӈ мо̄т са̄в писателит хан­сыг­лам потраныл ща̄нь ла̄тӈыл ловиньтаӈкве ишколат то̄нт вēрмыса­ныл. Няхлаӈ-па̄вылт о̄лум хум Пётр Егорович Вын­гилев 1936 та̄л порат А.С. Пушкин хансум «Стан­ционный смотритель» потыр толмащластэ, Евдокия Ивановна Ром­бандеева 1955 та̄лт А. Гайдар хансум нэ̄пак «Тимур и его команда» толмащластэ.
Ань о̄лнэ йӣст, хунь ня̄враманув та̄нти ла̄тӈыл потыртаӈкве ат ха̄сэ̄­гыт, ишколат Ю. Шесталов, А.М. Конькова, А.С. Тарха­нов хансум потрыт ха­нищ­тэ̄гыт. Ты потрыт хо­сыт ма̄ньщи мир о̄лупса ва̄рмалит урыл та̄ра-паттэ̄гыт.
Титыт потрув А̄с-угор­ский институт ос «Лӯима̄ сэ̄рипос» редакция ищ­хӣпыӈ ут ло̄псы̄г урыл потыртасӯв. Ань тот сака са̄в э̄рнэ потыр хо̄нтуӈ­кве ро̄ви. Институт ло̄псэ̄т ня̄врамыт ма̄гыс хансым са̄в хорамыӈ нэ̄пакыт о̄лэ̄гыт, та̄н хӯрум ла̄тӈыл хансымат: рущ, ма̄ньщи ос английский ла̄тӈытыл. 
Тувыл са̄в словарит, ла̄тыӈ ханищтан потрыт о̄лэ̄гыт, нэ̄пак хаснэ хо̄т­пат урыл «Литературный карта Югры» о̄лы, тот ка̄сыӈ хо̄тпа урыл са̄в потыр та̄ра-паттуӈкве ро̄ви.
Ханищтапн ёхталам хо̄тпат ты потрыт хӯнт­ламаныл ма̄гыс серти­фикатыл майвēсыт, э̄лаль ос тыщир хо̄нтха­­тыг­лаӈ­кве патэ̄в. Потыр­тах­тасӯв, э̄лы щёс ня̄в­рамыт ёт ма̄ньщи мир о̄лупса урыл конференция ва̄рēв.
Потыр хассыт
Рēтыӈ ю̄свой э̄тпос 21 хо̄талэ̄т ма̄ янытыл о̄лнэ мирыт ща̄нь ла̄тӈаныл янытлан хо̄талыг о̄лыс. Саранпа̄вылт ты хо̄талт ма̄ньщи ма̄хум библио­текат потыр хассыт, тув атхуйплов хо̄тпа атхатыг­ла̄лыс, щар яныг хо̄тпан 68 та̄л о̄лыс, ма̄нь хо̄тпан – 12 та̄л. 
Ня̄врамыт ёт Светлана Савельевна Мерова ёх­талас, тав ишколат а̄ги­рищит-пыгрищит ща̄нь ла̄тӈын ханищтыянэ. Карина Ларионова ос Николай Гоголев потыр ёмасыг хасмēн ма̄гыс – ёмас оценкал тӯщтуве­сы̄г. 
Светлана Савельевна ос Мария Васильевна Фризоргер щар ма̄к ёмасыг диктант хансум нэ̄г. Ка̄сыӈ хо̄тпа рӯпата­тэ ма̄гыс сертификатыл майвес, ты коныпал ня̄в­рамыт нэ̄па­кын пиннэ хорамыӈ нэ̄пак-са̄лмы­тыл мӯйлуптавēсыт.
Нэ̄пак ловиньтан колт рӯпитан хо̄тпатн ма̄н пӯмащипа ла̄тыӈ ла̄вēв, та̄н ка̄сыӈ та̄л рēтыӈ ю̄с­вой э̄тпост ща̄нь ла̄тӈа­ныл тох янытлыяныл.
Светлана ДИНИСЛАМОВА
