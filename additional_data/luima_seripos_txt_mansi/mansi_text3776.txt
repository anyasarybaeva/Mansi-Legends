
Тэ̄лы Саранпа̄вылн ялмум порат пӯльницат лēккарыт ос тот рӯпитан ма̄хум ёт ва̄йхатасӯв. Та̄н пуссын рӯпатаныл ос о̄лупсаныл о̄вылтыт потыртасыт, на̄н ань кӯщай ва̄ӈын хум Владимир Иванович Ефимов потре ловиньтэлы̄н. Тав ла̄выс:

	— Ма̄н пӯльницавт са̄тлов са̄вит э̄лумхо̄лас рӯпитэ̄гыт. То̄ванакт э̄рнэ лēккар та̄л патыглэ̄в, нэ̄ хо̄тпат ма̄нь ня̄враманыл ёт юн о̄лэ̄гыт, мо̄таныт пенсиян патхатэ̄гыт. Ма̄хманув пусмалтаӈкве э̄рнэ лēккар та̄ра ат ке хо̄нтэ̄в, та̄н районный пӯльницаныл мощщан тыг во̄виньта̄лавет. Ма̄нки яныг ма̄хум ос ня̄врамыт пусмалтан лēккарыг аквал-аквал ке о̄ньщēв, тыи о̄с лю̄ль. Па̄влув яныг, аквторыг са̄в а̄гмыӈ хо̄тпат ёт рӯпитаӈкве та̄нанылн та̄рвит. Тувыл ты ляпат о̄лнэ па̄влыт о̄с тыг ловиньтавет, ма̄хум та̄нки пусмалтахтуӈкве тыг ёхталэ̄гыт. Ань акв терапевт ос акв педиатр пӯльницан ёхталан ма̄хум пусмалтэ̄г, а̄гмыӈ э̄лумхо̄лас палт юв колэ̄н ялнэ пора щар а̄тим. Таквсы ос тӯяг па̄влыт халт яласаӈкве та̄рвитыӈ.

	Мо̄т та̄рвит, тыи а̄гмыӈ ма̄хманув тыт тэ̄рпи ёвтуӈкве ат вēрмēгыт. Са̄ртын Ха̄льӯс аптеканыл тэ̄рпи тотыглавес, Саранпа̄вылт аптека о̄лыс. Тувыл экономикат мо̄т ва̄рмалит патсыт ос Ха̄льӯсныл ма̄нь па̄влытын тэ̄рпи тотнэ накыт ёл-по̄илттавēсыт. Аман лицензия-нэ̄пакыт ма̄гыс иӈ та потыртахтэ̄гыт, аман ос мо̄т хотты ва̄рмалитн ёл-пувавет. Ма̄хум тэ̄рпи та̄л савалэ̄гыт, то̄ват мо̄т ӯст рӯтанылн ёвтавет ос тыг та кēтавет. Ма̄н тай пӯльницав ма̄гыс Ха̄льӯсн заявка хансэ̄в, тувыл матыр-а̄ти пормасыл, тэ̄рпил тотыглавēв. А̄гмыӈ э̄лумхо̄лас палт ялнэ манос таве пӯльницан тотнэ ма̄гыс ёмас ма̄шина ат о̄ньщēв. Район кӯщаит ты урыл ва̄гыт кос, ос торыӈ нэ̄матыр ат ва̄рēгыт.

	Ищхӣпыӈ пусмалтан утыл о̄с ва̄рвесӯв. Туп лēккарытыл ат то̄влавēв, мо̄т ма̄ныл хотты лēккар тыг рӯпитаӈкве ёхты ке, тав о̄лнэ колыл миве тах. Пӯльницат ма̄ньлат хо̄тпат о̄с рӯпитэ̄гыт кос, туп та̄нанылн сака молях рӯпитан интернет э̄ри, о̄лнэ коланыл исум вит, рēг вос о̄ньщас. Па̄влув сака э̄лын о̄лы, ма̄ньлат ма̄хум тыт о̄луӈкве ат таӈхēгыт, ва̄им, сысы минэ̄гыт. Ань тыт хирург, педиатр, ӯлщпуӈк пусмалтан лēккар ос та̄нанылн нё̄тнэ хо̄тпат о̄лэ̄гыт. Та̄н хосат та̄гыл тыт рӯпитэ̄гыт, та̄нки рӯпатаныл сака ёмщакв ва̄ганыл, мӯсхалыг ва̄рияныл. Э̄рнэ торыг э̄лаль ханищтахтуӈкве яланта̄лэ̄гыт. Ам тыг хус арыгкем та̄лт Белгород ӯсныл рӯпитаӈкве ёхтысум. Тыг акв румамн во̄ввēсум. Ӯлщпуӈк пусмалтан лēккар Марина Петровна ня̄врамыӈыг ēмтыс ос тыт ма̄хум пусмалтаӈкве э̄рыс. Ам тыг ёхтысум, тав пēнтсылэ мощ рӯпитасум. А̄нумн тыт мӯстыс, тыт та хультсум. Щēмьям тыг о̄с тотыгла̄лыслум, э̄квам Нё̄р а̄хватас киснэ колт рӯпитас, пыгум институт а̄стлас, тыт рӯпата ат хо̄нтсы̄г ос мо̄лал ювле минасы̄г. Саранпа̄вылт о̄луӈкве манаре лю̄ль, витув ос лылыēп сыс-там, ма̄хманув о̄лнэкēмыл о̄лэ̄гыт.

	Ма̄н ань та̄наныл пуссын лēккарыт ялпыӈ хо̄талыл янытлыянӯв. Пус ка̄т, пус ла̄гыл та̄нанылн, То̄рум ёт, О̄тыр ёт!
