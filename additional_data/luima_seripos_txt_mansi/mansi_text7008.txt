
Во̄ртур э̄тпос 8 хо̄талэ̄т Ханты-Мансийск ӯст нэ̄пак о̄щнэ колт ма̄хум мо̄йт ва̄нэ ханты хум Владимир Егорович Енов ёт хо̄нтхатыгласыт. О̄выл ла̄тыӈ библиотекат рӯпитан нэ̄ Любовь Коробицина ла̄выс:
– Ань ка̄сыӈ та̄л ты э̄тпос 9 хо̄талэ ма̄ янытыл о̄лнэ мощщаг хультум сосса мирыт янытлан хо̄­талыг ла̄ваве. Ты сака э̄рнэ ялпыӈ хо̄тал, тав хо­сытэ̄т ка̄сыӈ ма̄т яныг кӯщаит сосса ма̄хманыл о̄вылтыт номсэ̄гыт, нё̄т­милыл ва̄рияныл, куль­тураныл ос ла̄тӈаныл хот­таль ул вос со̄йми, но̄х вос во̄рмалтыяныл. 
Югра ма̄вт сосса ми­рыт о̄с о̄лэ̄гыт – хантыт, ма̄ньщит ос ё̄рн ма̄хум. Учё­ныитн, этнографытн та̄н о̄лупсаныл, ла̄тӈаныл са­ка янытлавет, ханищта­вет, культураныл э̄лаль тотаве. Мощщаг хультум ка̄сыӈ мир ма̄ янытыл о̄лнэ культура тэ̄ла палт тӯлым о̄лы, тав янытлаве, о̄лупсатэ учёныитн та̄ра-паттаве, са̄в научный пот­рыт хансэ̄гыт.
На̄н ань мо̄йт ва̄нэ ханты хо̄тпа ёт ва̄йхатэгы̄н, наме Владимир Егорович Енов. Тав «Ханты ясаӈ» газета ва̄рнэ колт рӯпиты, ща̄нь ла̄тӈыл потрыт хансы. Член Союза журналистов России, член Союза писа­телей России намыл май­вес. Сосса мирыт Ас­со­циа­ция па̄лыл «За вер­ность Северу» ма̄гылн та­гатан по̄сыл майлувес. 
Владимир Егорович хӯрум нэ̄пак та̄ратас: «Сказы рода Правдивых людей», «Подарок менк­ва» ос «Обские сказы». То̄ва потранэ финно-угорский мирыт – ма­рийцыт, мордва, удмурт ос саран ма̄хум ла̄тӈыг толмащлавēсыт.

Тувыл Владимир Его­рович такви о̄лупсатэ урыл мощ потыртас:
– Ам са̄в ня̄врамыӈ колта̄глыт самын патсум, Карвожи па̄вылт Шу­рышкарский район Ямал ма̄т. А̄тям хӯл алыщ­­лас, во̄раяс. Па̄выл яныг­хо̄тпанув, колта̄гыл ма̄х­манув акваг мо̄йтсыт. Ма̄н, па̄выл ня̄врамыт, мо̄йт хӯнтлым яныгмасув. 
Шко­ла а̄стламум юи-­па̄лт Азовский ры­боучасткат хӯл алыщлым рӯпитасум. Армиян ялсум, Германия ма̄т танковый частит лу­сытасум. Ётыл Томск ӯст о̄лнэ институтн ха­нищ­тахтуӈкв минасум, рущ ла̄тыӈ ос литература ха­нищтан хо̄тпаг патсум. Школат са̄в та̄л рӯпитасум. 
Ща̄нь ла̄тӈув ос хан­ты мирув урыл са̄в ном­сахтасум, пēс йис пот­ранув, мо̄йтанув акваг номтыт о̄щсанум. Тувыл школаныл по̄хан та ми­насум, тыгле йисум. Тыт, Ханты-Мансийск ӯст, о̄влэ̄т ГТРК «Югория» те­левидение ма̄гыс хан­ты предачат ва̄рсум, ётыл­нуве ос ханты газета щё̄­питан колн патхатасум. Ты рӯпата а̄нумн сака мӯсты, ща̄нь ла̄тӈыл пот­рыт, стихыт хансэ̄гум, хан­ты ма̄хманув о̄лнэ ма̄н ялантэ̄гум, мо̄йтаныл ёл-хансыянум. 
Атхатам хо̄тпатын нэ̄­пак хаснэ хум ханты ос рущ ла̄тӈыл «Ханты пыг ос Миснэ а̄ги» ос «Тулё̄выл яныт кит пыг­рищиг урыл» мо̄йтыг мо̄йтыс. 
Янге-ма̄не татем хӯнт­лысыт, тувыл хум ки­тыг­лавес, яныгмаме по­рат улпыл са̄в нэ̄пак ловинь­тас, хоты мир потрыт ос мо̄йтыт щар ма̄кыг о̄щсанэ, ловиньтасанэ. Владимир Егорович ла̄выс:
– Я̄тил а̄гирищит-пыг­рищит, са̄в нэ̄пак ло­виньтэ̄н. Э̄лумхо̄лас хунь са̄в ловиньты, тав тах са̄в ва̄ӈкве ос ёмащакв по­тыртаӈкве паты. Ам нив­хыт мир писатель Вла­димир Михайлович Санги хансум нэ̄паканэ сака ловиньтасанум. Тав са̄в ёмас мо̄йтыт ос потрыт хансыс. 
Хум ханты супыл мас­хатым о̄лыс, э̄нтап о̄ньщас. Я-ты, ань э̄нтапе маттем та пӯмщалавес, тав ла̄выс, Касум па̄вылт о̄лнэ ма̄щтыр хо̄тпан мӯйлуптавес. Хури – ты ха̄ль тов, сосса мир ма̄гыс ха̄ль яныг па̄рыс тоты. Э̄нтапе лувныл ва̄рим хурит ос кит касай о̄ньщи, ты урыл потыртас.
Мо̄йтанэ ос потранэ та̄ра мирн тав маныр номт тоты? Владимир Егорович тох ла̄выс:
– Мо̄йт та̄ра ня̄врам, кос яныгхо̄тпа ёмас номтыл о̄луӈкве ханищтахтэ̄гыт. Ханты мо̄йтанув йильпи матыр урыл хунь потыр­тэ̄гыт – хо̄тпа туп савыӈыг, ощмарыӈыг ул вос о̄лы, ул вос э̄ссыгхаты, ул вос уркки, са̄в вос рӯпиты, ка̄ркамыг, вēщкатыг вос о̄лы.
Светлана Ромбандеева   
 
