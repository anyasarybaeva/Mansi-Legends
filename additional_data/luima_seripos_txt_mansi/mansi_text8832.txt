
Хо̄нтаӈ район Половинка па̄вылт Учинский этнографический музей рӯпиты, тав Анатолий Николаевич Хомяков намыл пиным ōлы. Округ мāгыс ты музей-кол яныг вāрмаль вāри ос тоты.
1990 тāлт ва̄т са̄грап­нал э̄тпос лов хо̄талэ̄т мāньщи хум Хомяков Анатолий Николаевич Учинский музей-кол пӯнсыстэ. Та порат мāхум музейн акван-атым пормасыт тув тотуӈкве патсыт. Ты тāлыт сыс музейт хо̄нтаӈ мāньщит сāвсыр колыт, сӯмъяхыт ӯнттысыт, са̄в­сыр пēс алыщлапыт ва̄р­сыт, мис ос лув колыт, āмпар ос ня̄врам самын патнэ колыт ӯнттувēсыт. Ос Кауртаевыт коланыл тув тотвес, ань тот йир вāрēгыт, пӯрлахтэ̄гыт.
РФ Президенский грант-олнытыл колыт тāн ӯнттысыт, «Русская усадь­ба в мансийском пауле» рущ щирыл лāваве, тыи ōвыл йильпи проектыт ань рӯпитэ̄гыт. Китыт проектыт ōс нōх-патсыт, ань грант губернатора олныӈ премиял майвēсыт ос э̄лаль та рӯпата вāруӈ­кве патэ̄гыт. Яныг таквс э̄тпост 2023 тāлт Учин­ский музейт рӯпитан нэ̄г «ЮграТур 2023» нампа суссылтапн ёхталасы̄г.
Татьяна Владимиро­вна Хомякова, Учинский музейт методистыт рӯпи­тан нэ̄, ёт хōнтха­тыгласум ос мēн суссылтап урыл потыртасмēн, тав йильпи проект урыл тох лāвыс: «Тыг мēн йильпи сус­сыл­тап тотсумēн. Мāн му­зе­ювт сосса мир культурат ёт рӯпитэ̄в.
«ЮграТур 2023» нампа мāн щар йильпи сус­сыла­пын «Мāнь рущ норкол» ёт ёхтысӯв, ты ōвыл про­ект «Русская усадьба в мансийском пауле» нампа йильпи рӯпата вāрēв. 
Тыи суссылтапув 2023 тāлт ōвыл щёс пӯнсыслӯв, музей ōлнэ мāт яныг рущ колыл ӯнттувēсув. Тыи кол мāн пāвлувт щар пēсыг ōлы, кол яныгсāт арыг­кем тāлэ тōвлыс.
Ты кол рущ ōйка Кузьма Бекетов яныгсāт арыгкем тāл ювле хультум порат ӯнттыстэ, нила щёс кол мōт мāн тотыглавес.
Анатолий Николаевич Хомяков хо̄нтаӈ ос рущ культураг акв мāн атуӈ­кве сака таӈхыс. Мāн пāвлувт сāв мāньщи ос рущ мāхум юртыӈыщ ōлэ̄гыт, мāньщит ос ру­щит халанылт нё̄тхатэ̄гыт. Яныг э̄рнэ рӯпата ном­тувт ōньщēв, рущ колыт пōхат мōт сāв колыт ӯнт­туӈкве иӈ э̄ри.
Надежда Викторовна Хромова, музейт рӯпитан научный сотрудник нэ̄, китыт проект ёт ань рӯпиты. Матыр пиннэ мāгыс āмпарыт ӯнттэ̄гыт, мис ос лув кол пӯсасыт щё̄питэ̄гыт. Кит культураг мāн музеювт сунсуӈкве рōви: мāньщи ос рущ мāхум пēс йис порат хумыс ōлсыт».
Учинский музей ёмас ос нё̄тнэ мāт ōлы, тув школат ханищтахтын ня̄врамыт, мāньлат хо̄тпат, Половинка пāвылт ōлнэ мāхум, Россия ос мōт хōн мāт ōлнэ хōтпат ёх­талаӈкве сака э̄руптэ̄гыт. Йильпи номтыт пуӈка­нылт хультэ̄гыт ос тот ём­щакве ӯщлахтаӈкве рōви.
Тэ̄лы ӯщлахтын порат сāв мӯй ма̄хум мāгсыл яныг программа щё̄пи­тавес, тот мāхум мāньщи культура ёт вāй­хатэ̄гыт.
Музейт яныг мāньщи пāвыл ōлы, кāсыӈ хōтпа, хотьют музейн ёхталы, тāн та рӯпата урыл по­тыртэ̄гыт, хумыс сосса мир пēс йис порат во̄рая­сыт ос хӯл алыщласыт. 
«Алыщлан лё̄хъяс» нампа лё̄ӈх хосыт ма̄хум ё̄мыгтэ̄гыт, алщит сун­сыг­лэ̄гыт, ōлнэ кол па̄лтыг­лан мāгсыл сāв нāйив сāг­рēгыт, тувыл кол кӣврын щёвал по̄хан ӯнтэ̄гыт, кāтаныл исылтэ̄гыт, исум щāй аēгсыт. 
Юв миннэ порат му­зейт рӯпитан нэ̄т мāхмыт мāгыс мастер-класс щё̄­пи­та̄лэ̄гыт, тāн сэ̄тапныл а̄канит вāрēгыт.
Оксана АЛБИНА
