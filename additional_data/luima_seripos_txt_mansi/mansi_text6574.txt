
Россия янытыл о̄лнэ мир коронавирус а̄гмыл ул вос ēмтсыт, ань вакцина-тэ̄рпил ва̄равет. Ма̄н округувт о̄лнэ ма̄хум ты прививкал ва̄руӈкве ань о̄с пуссын во̄вавет. 
Яныг кӯщай нэ̄ Наталья Комарова ты ва̄рмаль урыл потыртаӈкве, кӯ­щаит та̄л котиль э̄тпос 21 хо̄талэ̄т сапра̄нин акван-атыгласанэ.   
Ань ка̄сыӈ э̄лумхо̄лас «Госуслуги» ищхӣпыӈ ут хосыт лēккар палт талон-нэ̄пак виӈкве ос ты укол ва̄рнэ ма̄гсыл хасхатуӈкве вēрми. Ты накт вакцина-тэ̄рпи тӯщтуӈкве акв со̄­тыра 441 э̄лухо̄лас тох хасхатасыт. 
Мир пусмалтан депар­тамент кӯщай ва̄ӈын нэ̄ Елена Касьянова ла̄выс, ты э̄тпос оигпан мус Сургут ӯсн 20 со̄тыра арыгкем вакцина-тэ̄рпи тах тотаве. Ос та ӯсныл округ янытыл кēтавет. Рēтыӈ ю̄свой э̄тпос о̄выл­тахтан мус 109 со̄тыра арыг­кем э̄лум­хо̄лас ты уколыл тах ва̄­равет. Округ янытыл 79 колыт пӯнсавет ос ма̄хум прививка тӯщтуӈкве тув во̄вавет. 

Кӯщай нэ̄ ла̄выс, ань тэ̄лы порат, ка̄сыӈ ма̄нь па̄вылкве мус ма̄шинал яласан лё̄ӈх о̄лы. О̄влэ̄т ты тэ̄рпи ань тув тотаве ос тот о̄лнэ мир привив­кал тӯщтавет. Мо̄т порат вакцина-тэ̄рпи ма̄нь па̄­выл­квен кēтуӈкв та̄рви­тыӈ тах паты.
Аквты сапра̄нит ха­нищтап, наука урыл потыр о̄лыс. 2021 та̄л Россият «Год науки и техно­логий, Год знаний» намаявес. Ма̄н округувт та̄л сыс ты хосыт манхурип рӯпата тах ва̄раве, та урыл ма̄хум потыртасыт.
Округувт наука кастыл 99 конференцият, хо̄нт­хатыглапыт, ханищтапыт ва̄рыглавет. «Год знаний» нампа тэ̄ла хосыт 85 ял­пыӈ хо̄талыт, суссылтапыт ос са̄в мо̄т рӯпата тах щё̄питаве. 
Людмила ТЕТКИНА
