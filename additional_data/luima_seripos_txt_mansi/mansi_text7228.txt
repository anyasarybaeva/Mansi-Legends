
Ты та̄л ма̄нь таквс э̄тпос аквхуйпловит хо̄талэ̄т Надежда Геннадьевна Алексеева, такви о̄парищ наме Бронникова, 60 та̄лэ то̄влыс. Тав Ха̄льӯс район Саранпа̄вылт самын патыс, тот яныгмас ос школа а̄стлас. Ты нэ̄ о̄лупсатэ хумлег о̄лы, ма̄н ань тав урēтыл хансэ̄в.
Оматэ Ирина Алексе­евна Голошубина Хо̄нтаӈ ма̄ньщи нэ̄. Тав Ханты-Мансийск ӯс педучилище а̄стламе юи-па̄лт Саран­па̄выл школан рӯпитаӈ­кве кēтвес. 
Ма̄ньлат а̄ги тот Геннадий Бронников ёт ва̄йхатуӈкве патыс. Ты хум Тобольск ӯсныл Саранпа̄вылн рӯпитаӈ­кве ёхтыс. Туи порат катерыл яласас, тэ̄лы ос нё̄рт геологический экс­педицият рӯпитас. 
Ётыл тэ̄н акван-мина­сыг. Э̄к­ваг-о̄йкаг хӯрум ня̄врам янмал­тасыг: Лариса, Надежда ос Сергей. 
Надежда Саранпа̄выл школат ханищтахтас. Ёмщакв ханищтахтаме ма̄гыс акваг янытлавес. Тав са̄тыт класс āстламе порат, мо̄т ня̄врамыт ёт «Артек» нампа ӯщлахтын ма̄н ялыс. 
Са̄ртын са̄всыр ма̄тт о̄лнэ ёмщакв ханищ­тах­тын ня̄врамыт пуссын тув ӯщлахтуӈкве кēтыг­ла­вē­сыт. Ка̄сыӈ ня̄врам тув ликмуӈкве ка̄сащас. 
Ма̄ньлат а̄ги школа а̄стламе юи-па̄лт Омск ӯс колыт ӯнттын тэ̄лан училищат ханищтахтас. Тувыл э̄лаль аквта ӯст лё̄ӈхыт ва̄рнэ институт а̄стлас. Ётылнув ос Москва ӯс «школа биз­неса» ва̄рмаль щирыл о̄с э̄лаль ханищтахтас. 
Омск ӯст ханищтах­таме порат Олег Алексе­ев ёт ва̄йхатуӈкве патыс. Тэ̄н тот ты акван-мина­сыг ос кит ня̄врамагēн самын патсы̄г: Мария ос Алексей. Ня̄врамагēн ань янгыг, тэ̄нки щēмьял о̄лэ̄г.
Нэ̄г-хумыг хунь ня̄вра­магēн ёт Саранпа̄вылн ёхтысыг, 1985 та̄лт Наде­жда Геннадь­е­вна геоло­гораз­ведоч­ный экспе­ди­цият инженерыг рӯ­пи­таӈ­кве о̄выл­тахтас. 
Тувыл 1992-1993 та̄лт ос Саранпа̄выл миркол кӯщаиг рӯпитас. Та та̄лыт порат па̄влыӈ мирн са̄в щёс депутатыг пēрия̄л­вес. 
Тав сосса ма̄­хум та̄рвит ва̄рмаля­ныл мӯсхалыг щё̄питаӈ­кве нё̄тыс. Ты рӯпататэ ма̄гыс са̄в щёс янытлан нэ̄па­кытл майлувес. Саран­па̄вылт о̄лнэ мир таве ёмщакв ва̄ганыл. 
Надежда Геннадьевна ма̄-вит сака э̄руптытэ. Во̄рт во̄руй, я̄т хӯл вос яласас, лылыēп сыстамыг вос о̄лыс, ты ма̄гыс са̄в­сыр тэ̄лат ва̄ри, сыме сака ща̄рги. 1995 та̄лт нэ̄ «Сыгва» нампа сосса община ва̄­рыс, тот кӯщаиг мощ рӯ­питас. 
Ты общинат ла̄пка о̄щсыт, тот са̄всыр тэ̄нут-пормас тыналасыт. Сосса ма̄хум пувум хӯланыл, ва̄тум пиланыл ос мо̄т атум тэ̄нутаныл олн ма̄­гыс тув майлысаныл. 
Хӯл пувнэ ос во̄раян хо̄тпат та ла̄пкат алыщ­лапаныл манос ва̄тум пиланыл пēнтсыл матыр тэ̄нут ос пормас виӈкве вēрмысыт. Ты община хосыт сосса ма̄хум колыт ӯнттын ма̄гыс норыт ос па̄ртыт вуйласыт.
Надежда Геннадьевна китахкем та̄л тот рӯпитас ос по̄хын минас. Та юи-па̄лт тав па̄влыӈ мирн хӯрум щёс миркол кӯ­щаиг пēрия̄лвес. Кӯщаиг о̄лмēт сосса ма̄хумн сака ём­щакв нё̄тыс. 
2011 та̄лт нэ̄ сосса мирн нё̄тмил ва̄рнэ округ Ассамблея депутатыг пēрия̄лвес. Округувт о̄лнэ са̄в па̄влытн ос ӯсытн ялантас, сосса ма̄хумн нё̄тыс. 
Ань тав финно-угор мирыт Консультативный советыт са̄всыр э̄рнэ рӯпата ва̄ри. Тот о̄с сосса ма̄хум та̄рвит тэ̄лат ём­щакв щё̄питыянэ. 
Ма̄н, редакцият рӯпи­тан ма̄хум, ты вēщкат нэ̄ 60 та̄лэ то̄влум кастыл сы­мыӈыщ янытлылӯв. 
Надежда Ген­надь­евна са̄в та̄л пус­та̄­гыл э̄лаль вос о̄лы. То̄румн вос ӯр­галаве, э̄лаль о̄лнэ хо̄та­ланэ акваг посыӈыг вос о̄лэ̄гыт.  Ма̄ньщи ма̄хма­нув халт са̄внув тамле ёмас хо̄тпа вос о̄лы. 
Николай МЕРОВ
 
