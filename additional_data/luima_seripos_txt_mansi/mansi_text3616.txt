
Мощ мо̄лалнув Николай Ташланов, профессиональный патология округ пӯльницат яныг лēккарыг рӯпитан хум, ля̄ххал тотнэ колн ёхталас. Ань э̄лн о̄лнэ па̄влытыт мир хумус пусмалтавет ос лēккарыт хумус тув ялантэ̄гыт, тав ты урыл тот потыртас.

	Округувт са̄в мир тамле па̄влытт о̄лэ̄гыт. Таима̄гыс 2015 та̄лныл мир пусмалтан округ департаментыт рӯпитан хо̄тпат иӈ са̄внув нё̄тмил та̄нанылн ва̄руӈкве патсыт. Ты ма̄хум пусмалтан ос уральтан ма̄гыс ань ка̄сыӈ та̄л туи порат лēккарыт на̄иӈхапыл ма̄нь па̄влытын ва̄тихал ялантэ̄гыт.

	Ты на̄иӈхап хосат та̄гыл рӯпиты, тав «Николай Пирогов» ла̄ваве. Са̄всыр а̄гмыт пусмалтан лēккарыт тув атыглавет. Пусмалтан колнакыт пуссын ищхӣпыӈ утыл щё̄питавēсыт. Тот э̄рнэ тэ̄рпит о̄с о̄лэ̄гыт.

	Тэ̄лы та̄н ос ма̄шинал тотыглавет. Ты ма̄шинат па̄влыӈ мир пусмалтан ма̄гыс о̄с ищхӣпыӈ утыл та̄стым о̄лэ̄гыт. Пуссын аквъёт са̄тхуйплов тамле ма̄шина округув янытыл яласы. Ты лēккарыт са̄в та̄л мир пусмалтым рӯпитэ̄гыт.

	Ма̄шинал ос на̄иӈха̄пыл мир уральтаӈкве хирург, лор, стоматолог, гинеколог, рентгенолог ос мо̄т лēккарыт яласэ̄гыт. Ты тэ̄лы сыс лēккарыт нёлоловхуйплов ма̄нь па̄влыӈ ма̄н ялсыт. Пуссын аквъёт онтолов со̄тыра са̄виткем э̄лумхо̄лас уральтасаныл.

	Яныг лēккар ла̄выс, ты та̄л рӯпатаныл та̄рвитыӈ о̄лыс, ос та сыс са̄в па̄влытн ялуӈкве а̄лымасыт.
