
Туи Ханты-Мансийск ӯст а̄па ва̄рнэ хо̄нтхатыглап о̄лме порат ам ханты нэ̄ Роза Тимофеевна Накова ёт потрамасум. Тав пēс щирыл ня̄врам а̄па ю̄нтыс. 
Роза Тимофеевна 1974 та̄лт яныг таквс э̄тпос са̄тыт хо̄талэ̄т самын патыс, тынакт 45 та̄лэ то̄влыс. Нэ̄ ки­тыгласлум, хотыл о̄лы, тох ма̄щтырлаӈкве хо̄т ханищтахтас. На̄н ань э̄лаль тав потре ловинь­тэлы̄н.
– Ам Ямал ма̄т са̄лыӈ колт самын патсум, нё­лоловхуйплов та̄л мус тот яныгмасум. Омам Дарья Николаевна Яма­ль­ский тунра па̄лыл о̄лыс, такви о̄парищ наме Вэнинга. Ащо̄йкам ё̄рн хум, анēквам ханты нэ̄. А̄тям Тимофей Егорович Серасхов ханты хум о̄лыс, Уральский тунрат яныгмас. Омагум-а̄тягум са̄лы ӯрим яласасы̄г, акв­хуйплов ня̄врам янмал­тасы̄г. Ма̄н ань нёлолов а̄ги-пыг о̄лэ̄в. 
Колта̄глум Салехард ӯст о̄лы. О̄йкам ханты хум, наме Егор Егорович. Мēн хӯрум ня̄врам о̄нь­щимēн – кит а̄ги, акв пыг. Яныг а̄гимēн ос пыгмēн школа а̄стласыг, тэ̄нти колта̄глыл о̄лэ̄г. Апыгрищ о̄ньщимēн. Ам Центр развития внешних связей колт рӯпитэ̄гум, ма̄хум тыгле-тувле яласан тэ̄ланыл, э̄рнэ нэ̄паканыл мӯсхал щирыл щё̄питыянум, хо̄т-а̄ти суссылтапыт ва̄рнэ порат ма̄хум ёт потыртахтэ̄гум.

– Роза Тимофеевна, наӈ хо̄т ханищтахтасын? 
– Школат Катровож ос Питляр па̄вылт ханищ­тахтасум, интернатт о̄л­сум. Тувыл э̄лаль Лабыт­нанги ӯст пормас ю̄нтнэ училищат ханищтахта­сум. Та ӯст увщим о̄лыс, таима̄гыс тув минасум. Тот ханищтам тэ̄ланум ань щаквщинэм порат а̄нумн сака нё̄тэ̄гыт. 
Ка̄тыл акваг матыр ма̄щтырлэ̄гум – ханты суп ос ла̄гыл маснут ю̄н­тэ̄гум, сэ̄тапыл матыр-а̄ти сагēгум, сумкат ю̄нтэ̄гум, хорамыл ва̄риянум, сак­ныл сыре-сыр пормас хартэ̄гум, са̄сныл хусап­совыт ва̄рēгум, хорамыл щуртыянум. Тыг ос а̄па ю̄нтуӈкве ёхтысум.
– А̄па хуньт ю̄нтыг­ласын?
– Ты о̄выл а̄пам, нэ̄м­хуньт ат ва̄рыгласум. Тыт ам Курганова Галина Михайловнан ханищ­тавем. Тав сака ма̄щтыр э̄ква, матыр-а̄ти ва̄руӈкве пуссын ха̄сы. Ма̄н ётув мӯсхал щирыл потрами, суссылты, хумус рӯпитаӈ­кве э̄ри. 

– Юн на̄н ща̄нь ла̄т­ӈыл потыртэгы̄н?
– Атхунь потыртэ̄в. Ня̄враманмēн та̄нти ла̄т­ӈ­аныл пуссын ва̄ганыл. Ма̄нь порат, номилум, а̄тяв акваг мо̄йтыс, ханты э̄ргыт э̄ргыс. Хус та̄лум то̄влум порат омагум-а̄тя­гум а̄тимыг ēмтсы̄г. О̄л­нувы̄г те, апыгрищанэ̄н ёт потыртанувы̄г. О̄йкам оматэ рущ ла̄тыӈ ат ва̄г, туп ханты ла̄тӈыл потыр­ты, апыгрищанэ̄н хӯлаве.
Ка̄сыӈ хо̄тпан юн ща̄нь ла̄тӈыл потыртаӈкве э̄ри, то̄нт ня̄врамыт та̄нти ла̄тӈаныл ва̄ӈкве паты­яныл. Ма̄н яныгмамув порат, ма̄хманув ат те потыртасыт ща̄нь ла̄т­ӈыл, ма̄н ань о̄с ла̄тӈув ат ва̄нувлув. Тувыл хотьют ка̄тыл матыр ва̄руӈкве ха̄сы те, вос ма̄щ­тырлы. То̄нт ня̄враманэ тав ляльтэ сунсэ̄­гыт, тах о̄с матыр ва̄руӈкве патэ̄­гыт. Ам ань щаквщинэм порат, омам ка̄таге но­мыл­мата̄лыягум, хумус тав яктыс манос ю̄нс­хатас. Тох рӯпатам кӯп­нитыӈыщ мины, тувыл амти номтыл мо̄т матыр ва̄руӈкве а̄рталэ̄гум. 
Ань потрумēн та оиг­пас. Роза Тимофеевнан пӯмащипа ла̄тыӈ ла̄всум. Ты ка̄ркам нэ̄ намхо̄та­лэ̄тыл янытлылӯв! Колта̄­глэ ёт пус ка̄т, пус ла̄гыл вос о̄лы. Са̄в ёмас пормас вос щё̄питы.
