

	Юрий Вэлла ё̄рн хумыг о̄лыс, рущ ла̄тӈыл та̄н мираныл тох ла̄ваве – «лесные ненцы». Ма̄н округувт ты ма̄хум сака мощща хультыс. Та̄н пуӈктотнэ кӯщаяныл Юрий Вэлла ты о̄лыс. 


		Тав намыӈ-суиӈ хо̄тпаг о̄лыс, ма̄тэ, такви ма̄хманэ сака вуян-тасанэ. Э̄кватэ̄нтыл тэ̄н са̄лы ӯрим о̄лсы̄г. О̄лмēт тав стихыт, ма̄нь потрыт хансыс. Финно-угорский мирыт таве сака янытласаныл, та̄н ты тавēн нэ̄пакыт та̄ратаӈкве нё̄тсыт.  Тит та̄лыг ань ты ēмтыс, тав хотталь щалтыс. Ос мирн тав номаве, стиханэ, потранэ ловиньтавет. 

		Ты э̄тпос 22 хо̄талэ̄т ӯсувт о̄лнэ мир «литературный гости-ный» нампа колнакн во̄виньта̄лвēсыт. Та хо̄тал атхатыглам мир Юрий Вэлла урыл по-тыртасыт. Колледжит ханищтахтын а̄гит тав стиханэ ловиньтасаныл. Яныгпа̄ла хо̄тпат – ты Е.А. Нёмысова, А.И. Сай-нахова, А.Н. Мехнина тав о̄лупсатэ урыл по-тыртасыт. Ма̄хум сака ёмащакв потыртасыт, ка̄сыӈ потыртам хо̄тпа Юрий Кылевич урыл са̄в ёмас ла̄тыӈ ла̄выс. 

		Ма̄нь тина-охса суссылтавес. Тот тамле пӯмыщ ва̄рмалит урыл Кольчу апге потыртас. О̄йка во̄рт яласыматэ, нэ̄пак-ло̄мт акваг ёт тотыглас. Номтэ̄н матыр стих ман потыр-охса ёхты, та̄ра нэ̄пакн та хансыянэ. Аквнакт нэ̄пак ёт ат о̄ньщум. Тав «Буран» тармыл тēрсолил ла̄тӈыт щуртсанэ. Мо̄т накт ос тӯйт тармыл йӣв-о̄влыл стиханэ хассанэ. Тав ты урыл тох потырта̄лас: «Ам номтанум та̄ра ат те хансыянум, та минэ̄гыт. Воссыг аты номылматыянум.»

		 

		Валентина Хозумова


	 
