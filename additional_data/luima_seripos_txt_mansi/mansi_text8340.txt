
Ханты-Мансийскат о̄лнэ хантыт ос ма̄ньщит «Югра лылыēп» нампа колн во̄виньта̄л­вēсыт. Тот Маргарита Фёдоровна Рябова ка̄стысаныл, та хо̄талт тав 65 та̄лэ то̄влынув ос э̄ква ва̄т са̄грапнал э̄тпост 2020 а̄тимыг ēмтыс. 
Маргарита Рябова Ваньщеват па̄вылт о̄лмēт са̄в та̄л сосса ма̄хум э̄р­ганыл ос йӣкваныл акван-атсанэ ос тувыл тот о̄лнэ ня̄врамыт ма̄гыс «Тутые» («Огонёк») нампа йӣквнэ группа ва̄рыс. Ётыл та ня̄в­рамыт халт хӯрум а̄гит Белоярский ӯст «Увас ху­рамат» йӣквнэ кол ва̄рсыт. 
О̄выл пуӈктотнэ нэ̄г тот Фаина Павловна Иш­тимирова о̄лыс, тав юи-па̄лт Надежда Борисовна Костылева ос ань Стелла Валерьевна Тришкина тот кӯщаиг патыс. Ты та̄лт яныгпо̄ль э̄тпост ты йӣквнэ кол 35 та̄лэ то̄влуме кастыл янытлавес. Ань Фаина Иштимирова ос Стелла Тришкина тэ̄нки ханищтан нэ̄тэ̄н ка̄стуӈкве ёхталасы̄г, сымын э̄рнэ ла̄тыӈ ла̄всы̄г ос Стелла Валерьевна ма̄­хумн йӣквыт суссылтас. 
Людмила Романовна Хомляк Нягань ӯсныл ёх­талас, тав М.Ф. Рябова ёт са̄в та̄л ханты ос ма̄ньщи э̄ргыт хо̄т-а̄ти э̄ргыгласы̄г, йӣвыт йӣк­выгласы̄г. Тэ̄н «Петущ, Петущ кумие» пӯмыщ ёнгēн ос «Бурановские бабушки» э̄ргум э̄рганыл ханты ла̄тӈыл толмащ­лым ма̄хумн э̄ргысыг.
2019 та̄лт Маргарита Фёдоровна Ханты-Ман­сийск ӯст э̄ргын ос йӣквнэ ханищтап ва̄­рыг­ламе порат тамле ла̄тыӈ ла̄выглас: «Ам ла̄­тыӈ ва̄рсум, пēс накыт ханищтыянум ос э̄лаль тотыянум». 
Ань ты номтэ, со̄ль, мо̄т ма̄хумн тэ̄лаг тотаве. Пēс накыт э̄лаль тотнэ ва̄рмаль тав Юлия ос Александра а̄гиягēн ат ёрувлавес. Тэ̄н оматэ̄н ка̄стыглан э̄типа̄ла щё̄питасы̄г, рӯтанэ̄н ос мӯй хо̄тпат тув во̄выгласы̄г. Ка̄сыӈаныл ёмас ла̄тыӈ ла̄выс. Юлия «Ха̄йтнут э̄рыг» группа ёт «Ома» йильпи э̄рыг э̄ргысыт.
Тамара Мерова
 
