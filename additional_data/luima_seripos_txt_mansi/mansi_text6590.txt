
Ха̄льӯс район Саранпа̄вылт краеведческий музей о̄лы. Тот Вера Павловна Комкова тав пуӈктоты. Саранпа̄вылн ялмум порат, музейн щалтсасум, тот рӯпитан ма̄хум ёт хо̄нтхатыгласум, ва̄рнэ тэ̄ланыл урыл китыглахтасум. 
На̄н ань э̄лаль Вера Павловна потре ловинь­тэлы̄н.
– Мо̄лты музеювн Кульпас па̄вылт о̄лнэ «На̄йо̄тыр ма̄» музей тӯл­вес, тав ань филиалыг ла̄ваве. Ма̄н хо̄т нэ̄квет рӯпитэ̄в – Кульпас музейт кит хо̄тпа, тыт ос нила. 
Ма̄н Саранпа̄выл ос ляпат ӯнлын па̄влыт урыл потыртэ̄в, ма̄хум ты ма̄т хунь о̄лмыгтасыт, хоты мирыт тыг са̄ртын ва̄нт­лысыт. Кульпас музейн ос та ляпат о̄лнэ па̄влыт урыл потрыт акван-атавет. Светлана Николаевна Немкова тот кӯщаиг о̄лы, Татьяна Андреевна Канева пор­масыт акван-аты, мӯс­хал щирыл щё̄питыянэ. 
Саранпа̄выл музейн са̄в хо̄тпа ёхталы. Алёна Романовна Тальмич пēс пормасыт урыл потырты. Татьяна Александровна Семяшкина маснут, о̄щнут акван-аты, музейт ань манах пормас о̄лы, тав ты пуссын ва̄гтэ. Любовь Павловна Стаканова ме­то­дистыг рӯпиты, тыхал ня̄врамыт ёт «Истори­ческий клуб» тэ̄ла ва̄ри.
Музеюв тэ̄лме па̄сныл, тыт рӯпитам ма̄хум Саран­па̄выл урыл, ляпат ӯнлын па̄влыт, са̄всыр организа­цият ос ёмас тэ̄лат ва̄рум хо̄тпат о̄вылтыт са̄в потыр хассыт, матыр-а̄ти та̄ра-паттысыт, пуссын ёл-хас­саныл, кина-охсат ва̄р­сыт. 
Ма̄н ань о̄с аквтох ты рӯпитэ̄в, па̄выл ма̄хманув ёт потрамēв, китыглахтэ̄в, пӯмыщ потраныл акван-атыянув, то̄ванакт кина-охсат ва̄рēв.  
Ха̄льӯс ос районт о̄лнэ музеит ёт рӯпитэ̄в, Ханты-Мансийский округув яны­тыл музеитыт рӯ­питан ма̄хум ёт о̄с ва̄йхатэ̄в, ха­ла­нувт матыр-а̄ти китыг­лахтэ̄в, акван-нё̄тха­тым ханищтахтэ̄в.

– Вера Павловна, Саранпа̄выл музей хунь ва̄рвес?
– Па̄влувт о̄лнэ Совет Ветеранов колн ялантан ма̄хум та̄н номылматсыт тамле музей ва̄руӈкве. 1993 та̄л па̄сныл нас этнографический центр о̄лыс, яныгхо̄тпат тув э̄рнэ нэ̄пакыт, са̄всыр хурит ос пēс пормасыт ва̄тихал тотсыт. Тувыл центр Ха̄льӯст о̄лнэ историко-краеведчес­кий музей нупыл хансуӈ­кве номылматвес. 2002 та̄лт тув та хасвес, ань колув та̄ланэ та па̄сныл ловиньтавет. 
Та̄л котиль э̄тпос 3 хо̄талэ̄т 2022 та̄лт Саран­па̄выл музей 20 та̄лэ то̄влы. Кульпас па̄выл «На̄йо̄тыр ма̄» музей ос ты порат 30 та̄лэ то̄влы. Лӯпта э̄тпост тах Куль­пасн ялэ̄в, ты ялпыӈхо̄та­лув порат тот мощ мӯйлэ̄в, номсэ̄гум, тув са̄в хо̄тпа ялуӈкве вēрми.

– На̄н музеин тамле яныг колт о̄лы, ань улпыл са̄всыр суссылтапыт ва̄­руӈкве вēрмегы̄н?
– Тыг ма̄н 2014 та̄лт пормасыӈ-лӯтыӈ та̄гыл ва̄нтлысӯв. Ты колт клуб ос нэ̄пак о̄щнэ колнакыт о̄лэ̄гыт. Аквта та̄л ма̄н тыт о̄выл суссылтап ва̄рсӯв, «Люди хрустальных рек» намаяслӯв. 
Ты колнакув щё̄питаӈ­кве Тюмень ӯсныл музей тэ̄ла ва̄нэ хо̄тпат ёхтала­сыт, рущ щирыл ла̄вавет: специалисты музейных технологий. Са̄лы ос э̄лум­хо̄лас хурит ва̄рсыт, сома лылыӈ ӯй­хул ман хо̄тпа ка̄саласӯв. Тувыл на̄йпос постын са̄всыр лампоч­кат хо̄т-а̄ти тагта­ласыт, э̄рыг ман потырсуй хӯнт­лын ма̄гыс сыре-сыр то̄­тап­совыт щё̄­питасыт. Ань матыр сун­суӈкве ман хӯнтлуӈ­кве э̄рмыглы те, туп ка̄та­нув тув понюм­та̄лы­янӯв, тамат утанув тай та сумыл­лэ̄гыт-ква̄ла­пēгыт – потыр суйты, на̄й­пос мирги, ёнгын кук­лат йӣ­квē­гыт.
«Люди хрустальных рек» суссылтап ма̄гыс пормас-маснут па̄выл ма̄хманув та̄н тотыгласыт, музеювн мӯйлуптасаныл. Ты колнакт ма̄н ты ма̄т пēс та̄гыл о̄лнэ ма̄ньщи ос саран мирыг о̄лупса урыл потыртэ̄в.

– Матъёмас на̄н ты ма̄т о̄лнэ мирыг урыл потыртэ̄гын, ань яныгман ня̄врамыт пēс порат ва̄ӈкв патыяныл.
– Манрыг ты мирыг о̄вылтыт суссылтапув ва̄­рыслӯв? Ань таи ма̄гыс – ты ма̄н Нё̄р та па̄лныл саран ма̄хум 1842 та̄лт ёхтысыт, тыт о̄выл ё̄рн­кол тӯщтысыт. Тувыл тыт акваг та о̄лмыгтасыт. Ос ма̄ньщи ма̄хум ляпат ӯн­лын па̄вланылт о̄лсыт – Я̄сунтыт, Сӯкыръят, Ха̄ӈлат, Мувыӈтēс ос мо̄т па̄влытт. 
Саран ма̄хум ё̄рнкола­ныл тӯщтум ма̄ ма̄ньщи хо̄тпатын тох ла̄вуӈкве патвес: «Саран па̄выл». Ётыл рущ щирыл э̄лаль тох та патвес ла̄вуӈкве – Саранпауль. 
Саран ма̄хум на̄лув ва̄глынэ̄ныл па̄сныл, та̄н ос ма̄ньщи мир акв ляпат о̄луӈкве патсыт – Нё̄рт са̄лы ӯрим аквъёт яласаӈ­кве патсыт, акван-нё̄тха­тым рӯпитасыт, акв ё̄рн­колт о̄лсыт. Ётыл ма̄ньщи нэ̄т саран хум ва̄руӈ­кве патсыт, манос саран хум ма̄ньщи нэ̄ тоты. Пēс та̄гыл ань тыхо̄тал мус ты кит мирыг са̄лыӈ ма̄хманыл акв ё̄рнколт о̄лэ̄гыт, о̄лупсав аква.
Ма̄н ань о̄с акв выс­та­вка щё̄питэ̄в, ты та̄л таве мирн суссылтаӈкве о̄вылтылӯв – геологыт урыл. Ма̄н ма̄вт нё̄р а̄хв­тас (хрусталь) кинсым манах геологический пар­тият о̄лсыт, хо̄т та̄н рӯпи­тасыт ос о̄лнэ коланыл хоты ма̄т ӯнлысыт. Ма̄н ань ты тэ̄ла урыл э̄рнэ нэ̄пакыт акван-атэ̄в, матыр-а̄ти та̄ра-паттэ̄в, яныгхо̄тпат китыглыянӯв. 
Тыт ань нэ̄мат геоло­ги­ческий экспедиция а̄тим, ма̄н о̄лнэ ма̄вт рӯ­пи­та­ма­ныл ань нас номыл­ма­та̄­лыянӯв – «Сосьвапром­гео­логия» ос «По­ля­р­но-Ураль­ская экспе­ди­ция». Ты колыг тыт 1935 та̄л па̄сныл рӯ­пи­та­сы̄г. 
Ты суссылтапыт тах сыре-сыр а̄хвтасыт, гео­логыт о̄ньщам пормаса­ныл, о̄щнутаныл ка̄салаӈ­кве ро̄ви. Ты ма̄хум урыл са̄всыр потыр хӯнтамлэ̄в, э̄рнэ нэ̄паканыл ловинь­тэ̄в, хурит ка̄салэ̄в.

– Победа хо̄тал 70 та̄лэ то̄влын кастыл на̄н музеин «Птицы светлой памяти» нэ̄пак щё̄питас. Ты сака ёмас, э̄рнэ нэ̄пак. Саранпа̄вылт ос мо̄т па̄в­лытт о̄лнэ ма̄хум ты нэ̄пак ма̄гыс на̄нанн сымыӈ ла̄тыӈ, пӯмащипа ла̄тыӈ ла̄вēгыт. 
– Ма̄н суссылтапыт коны-пал, научно-иссле­до­вательский рӯпата ва̄­рēв ос са̄всыр проектыт щё̄питэ̄в. «Птицы светлой памяти» нэ̄пак ма̄н 2015 та̄лт Победа хо̄тал 70 та̄лэ то̄влын кастыл хансыс­лӯв. Ётыл тах китыт тамле нэ̄пак та̄ратэ̄в. 
Ты нэ̄пакын хо̄нтлам ма̄хум пуссын хансуӈкве ат вēрмысанӯв, сака са̄в хо̄тпа, наманыл акв нэ̄па­кын хансуӈкве ат ла̄псыт. То̄ва хо̄тпат хурия­ныл ат хо̄нтсанӯв, рӯтаныл о̄с ат о̄ньщēгыт, то̄ва ма̄хум самын патум та̄ланыл, о̄лум ма̄наныл та̄ра-пат­тыя­нув.
2017 та̄лт «Сердечная душа саранпаульского детства» нэ̄пакув ва̄рвес. Ты нэ̄пак Саранпа̄вылт о̄лнэ ня̄врамыт садикыт урыл хансым о̄лы. Наталья Ивановна Вокуева са̄в та̄л воспитателиг рӯпитас, нэ̄ ла̄выс, ня̄врам колыт урыл нэ̄пак вос та̄рата­нувӯв, са̄в потыр о̄лы. Тувыл ма̄н са̄в та̄л воспи­та­телиг рӯпитам нэ̄квет ёт потрыт атуӈкве патсӯв, ётыл нэ̄пак ва̄рсӯв. 
«Малышок» садик ты порат 63 та̄лэ то̄влыс, «Ёлочка» – 54, «Оленёнок» – 46 та̄лэ. Нэ̄пакын са̄в та̄л сыс по̄с­лым хурит ос ня̄в­рамыт ка̄тыл по̄слум хурияныл ва̄рсанув. Ном­сэ̄в, ты урыл ловиньтаӈ­кве пӯмыщ, ка̄сыӈ хо̄тпа о̄выл воспи­тателе оматэ хольт о̄лнэ̄тэ палыт номуӈ­кве патытэ.
Ань потрумēн та оиг­пас. Вера Павловнан потре ма̄гыс пӯмащипа ла̄тыӈ ла̄вēгум. Музейт рӯпитан нэ̄квет пуста̄гыл вос о̄лэ̄гыт, Сакв ма̄хма­нув о̄вылтыт мӯй мирн вос потыртэ̄гыт.
Светлана РОМБАНДЕЕВА
