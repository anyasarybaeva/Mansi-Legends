
Ка̄сыӈ та̄л аквта порат округув янытыл о̄лнэ мир Ханты-Мансийск ӯст атхатыглы. Та̄н тыг ёхталан ва̄рмаляныл рущ ла̄тӈыл «Товары земли Югорской» тох ла̄ваве.
internet payday loans

	Ма̄хум та̄нти ва̄рум пормасаныл, янмалтам ос щё̄питам тэ̄нутаныл «Югра-экспо» нампа колн тыналаӈкве тотыглыяныл. Округув онтырса̄т нупыл хӯрум та̄лэ то̄влын кастыл ты ва̄рмаль нёлоловхойпловит щёс ва̄рыглавес. Та ярмарка хӯрум хо̄тал рӯпитас. Тыналам утыт нё̄тнэ̄г, хорамыӈыг щё̄питым о̄лсыт. 

	Ханты-Мансийск ӯст о̄лнэ ма̄хум ты тыналахтын ва̄рмаль сака ӯрияныл. Тот тэ̄нут ман пормас тынаныл ла̄пка тын щирыл ат о̄лэ̄гыт, атыӈнувēг ос мощ тынта̄лнувēг тэ̄нутыл ёмщакв ёвтхатуӈкв ро̄ви. 

	Тот пӯрщ, мис, янгӯй нё̄выль, юн янмалтан со̄выр ос са̄всыр щирыл щё̄питым са̄лы нё̄выль тыналавес. Белоярский район Касум па̄вылныл ёхталам ханты ма̄хум тыналан ма̄гсыл са̄лы нё̄выль мощща тотыгласыт. А̄с я̄ я̄ӈке иӈ во̄вта, таи ма̄гсыл тох ēмтыс. Касум па̄выл ма̄хум та̄н мо̄лты та̄лт колпасаг ос тушонкаг ва̄рим са̄лы нё̄вляныл ань тотыгласаныл. 

	Ты та̄л Ханты-Мансийск ӯст о̄лнэ «Колмодай» община тамле щирыл щё̄питым тэ̄нут о̄с тыналасыт. Атыӈ тэ̄нутаныл ӯсыӈ ма̄хум акваг ёвтэ̄гыт. Ты хӯрум хо̄тал сыс ӯс ос ляпа па̄влытт о̄лнэ мир матыр ёвтнэ ма̄гсыл акваг тув щалтсасыт.

	Тэ̄нут коныпал тот иӈ тыныӈ нё̄хс, во̄нтыр, норка, лэ̄пык, о̄хсар, ха̄йтнут со̄вытныл ю̄нтым рущ сахит ос тēнтыт тыналавēсыт. Ла̄гыл маснут, са̄всыр хансал ю̄нтым пӯркат тыналавēсыт. Пуркат тыналан ма̄хум са̄выӈпа̄лэ Салехард ӯсныл ос Саранпа̄вылныл о̄лсыт. Хотьютн манырсыр яныт ла̄глыӈ маснут э̄рыс, та̄н палтаныл ёвтуӈкв вēрмысыт.  Пӯркат тыналан Ха̄льӯс районныл о̄лнэ ма̄хум ла̄всыт: «Ка̄сыӈēмт мощща тотыглэ̄в, ты та̄л ма̄н щар са̄в пурка тыг тотсӯв. Ат ва̄глув, ёвтавет манос а̄ти». 

	Ка̄тыл ма̄щтырлан ма̄хум та̄нти ва̄рум рӯпатаныл тот суссылтасаныл. Ма̄щтырыг ва̄рим касаит, са̄грапыт, са̄всыр щирыл хорамтым писаль ло̄сыт ос янгӯй, са̄лы а̄ньтыл яктым а̄ньщарыт, по̄слым хурит тыналавēсыт. 

	 

	Александр ВЬЮТКИН

	 
 