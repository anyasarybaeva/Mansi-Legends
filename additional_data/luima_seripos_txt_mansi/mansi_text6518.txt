
Ва̄т са̄грапнал э̄тпос 10 хо̄талэ̄т ма̄н я̄тил ма̄тēв – Югра ма̄ – 90 та̄лэ то̄влыс. Ты нас ялпыӈ хо̄тал хунь, ма̄н округувт о̄лнэ мир, янге-ма̄не, ты хо̄талт пуссын мӯйлэ̄гыт.
Ма̄н ма̄в – сака нё̄тнэ, о̄лнэ ма̄гыс ёмас ма̄кве. Тамле хо̄тал кас­тыл Ха̄льӯс район Ягрим па̄вылт о̄лнэ БУ «Берё­зо­вский район­ный ком­плексный це­нтр соци­а­ль­но­го обслу­жи­ва­ния на­се­ле­ния» колт рӯ­пи­тан ма̄хум ня̄вра­мыт ма̄гыс сосса мир о̄выл­тыт са̄в потыр щё̄­пи­та­сыт. 
«Мой край – Югра» нампа кина-охса хосыт та̄н акв тамле пӯмыщ потыр хӯнтлысыт, ань пēс та̄гыл ос тыхо̄тал мус сосса ма̄хум - ма̄нь­щит, хантыт ос во̄рт о̄лнэ ё̄рныт о̄лупсаныл ман­хурипа, хумус алыщ­лэ̄гыт, маныр тэ̄гыт, хумус о̄лэ̄гыт. 
Ня̄врамыт сосса мир о̄лупса урыл ща̄гтым хӯнтлысыт. Ща̄нь ла̄т­ӈыл ӯйхулыт, йӣвыт ос са̄всыр пилыт наманыл хӯнтамласыт. Мо̄йтыт хӯнтлысыт, а̄мщит хань­щисыт. 
Тувыл а̄гирищит-пы­г­рищит ка̄тыл хурит по̄с­лысыт. Округ ялпыӈ хо̄­талэ кастыл «Земля моя – Югра» суссылтап о̄лум порат, ня̄врамыт хурия­ныл пуссын тув но̄х-ва̄рыглавēсыт.
«Социальный приют» колныл центрын пус­мал­тахтуӈкве ёхталан ня̄в­рамаквет ханищ­тапыл ва̄рыглавēсыт, суссыт, ань хӯл совыт хумус щё̄питавет, хӯрыг­совыт ос ла̄гыл мас­нут хумус ю̄нтаве. 
Тот ос «Сорни ёш» («Со̄рни ка̄т») нампа суссылтап о̄лыс, ма̄хум ка̄тыл ю̄нтум маснута­ныл, сыре-сыр пормаса­ныл акван-атыгла­вē­сыт.
Ты ювле хультум та̄лытт округувт о̄лупса мощ ёмас щирыл мины, спорт ос культура тэ̄лат ёмащакв ва̄равет. Ос сосса мирыт та̄нти о̄луп­саныл ат ёрувлыяныл, а̄латы хот-ёрувлым пēс йис тэ̄лат пуссын но̄х-во̄р­малтыяныл.  Вēрмын­тēм, ма̄ньлат хо̄тпаныл ханищтыяныл, потыр­тыяныл, пēс ма̄хманыл тэ̄лат э̄лаль вос тотыя­ныл. 
Ка̄сыӈ тамле сус­сыл­тап ня̄врамытн сака мӯстыс, потрыт пӯмща­лым хӯнтлысыт. Мо̄тыт щёс ма̄н а̄гирищит ос пыгрищит ёт Истори­ко-культурный центр-музей колн ма̄ньщи ос ханты ма̄х­манув палт ялэ̄в, тот тах о̄с мат­хурип пӯмыщ потыр хӯнтамлэ̄в. 
Луиза Тихонова, мирн нё̄тнэ колт рӯпитан нэ̄, Ягрим па̄выл. 
Потыр ма̄ньщи ла̄тӈыг Светлана РОМБАНДЕЕВА толмащластэ
