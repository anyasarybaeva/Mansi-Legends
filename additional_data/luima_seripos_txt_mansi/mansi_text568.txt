
Ювле хультум э̄тпост Ханты-Мансийск ӯсувт журналист-ма̄хум акван-атыглавēсыт. О̄выл хо̄тал а̄лпыл та̄н ётаныл потыртан ма̄гсыл Наталья Комарова губернаторув ёхталас. Акв щё̄с арыгтем сыс тав са̄всыр ва̄рмалит урыл титыглавес.Ань округувт о̄лнэ ма̄хум ма̄гыс  о̄лнэ колыт ӯнттын ва̄рмаль ос субсидия-олн минэ ва̄рмаль щар ма̄к яныг тэ̄лаг о̄лэ̄г. Сургут ӯсныл ёхталам журналист-хо̄тпатн кӯщай нэ̄ ты урыл титыглавес. Та̄н ӯсанылт сака са̄в о̄лнэ кол ӯнттаве. Ос са̄в та̄л ӯст о̄лнэ ма̄хум аквтох э̄лаль пēс колытт манос балокытт о̄лэ̄гыт. Йильпи колт акв метра ма̄гыс 90 со̄тыра арыгтем солко̄ви ойтуӈкв э̄ри. Колыт сака тыныӈыт, мощща олн винэ ма̄хум та̄нти кол ёвтуӈкв ат вēрмēгыт. Ты ма̄хум колыл о̄с вос мивет, э̄лаль кӯщаянув ты хосыт рӯпитаӈкв патэ̄гыт.
Наталья Комарова ювле тох ла̄выс, пēс колытт, балокытт о̄лнэ ма̄хум ос очередин хансым ма̄хум, ва̄им, э̄лаль нё̄туӈкв патавет. Ос та̄н ма̄гсыланыл колыт акв-тит та̄л сыс хунь ӯнттавет, ты ва̄рмаль ма̄гыс 150 миллиард солко̄ви э̄ри. 50 со̄тыра арыгтем щēмья нё̄туӈкв э̄рēгыт.
Ос тыгыл мо̄т ва̄рмаль осн-нэ̄глы – кол ӯнттын ма̄гыс ма̄ э̄ри, ты ма̄-ло̄мтыт ёмащакв щё̄питаӈкв, са̄всыр тӯрпат тув мус хартуӈкв. Ты рӯпата ва̄рнэ ма̄гыс мо̄т программанныл о̄с са̄в олн та̄стуӈкв э̄ри. О̄лнэ кол ӯрнэ ма̄хумн хоса ӯрхатуӈкв э̄ри, воссыг маныр ва̄руӈкв.
Приобье па̄вылт вокзал хунь ӯнттаве, ты урыл кӯщаюв о̄с титыглавес. Тав ла̄выс, ань РЖД (Российские железные дороги) та̄н вокзал-кол ӯнттуӈкв вуйхатасыт. Ос А̄с я̄ ӯлтта ӯнсах ӯнттын ма̄гыс 25 миллиард солко̄ви э̄ри. 2014-2015 та̄лыгт проект-ва̄рмаль щё̄питаӈкв ос ты рӯпата ва̄руӈкв ущ о̄вылтахтэ̄гыт.
«Урал Промышленный - Урал Полярный» проект рӯпататэ ань мощщан ёл-по̄илттавес. Округ губернаторув титыглавес, э̄лаль рӯпитаӈкв те патэ̄гыт, ма̄-витув хотьютн ӯргалаӈкв патаве. Тав ла̄выс, ань ты яныг проект хосыт лё̄ӈхыт пинавет, электростанцият ӯнттавет. Ос хунь та̄н ма̄к Ха̄льӯс районт рӯпитаӈкв патэ̄гыт, то̄нт  ты та̄н рӯпатаныл сака уральтаӈкв патаве. Ань туп Нё̄ранув ляпат сыстам ма̄-виткве хультыс.
 
