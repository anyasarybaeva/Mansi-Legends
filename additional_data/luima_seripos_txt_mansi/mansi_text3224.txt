

	Ханты-Мансийск ӯст В.А. Игошев музей-колэ̄т ловиньтан нэ̄пакыт хаснэ ма̄ньщи хум Андрей Семёнович Тарханов суссылтап ва̄рыглас. Тав «Природы чудное мгновение» нампа йильпи нэ̄пак хансыс. Са̄в та̄л рӯпитанэ̄тэ сыс, ань ты накт тав ва̄т нупыл атыт нэ̄паке нэ̄глыс. Вēщкат о̄йка ты та̄л 80 та̄лэ то̄влыс. Йильпи хансум нэ̄паке ты кастыл щё̄питастэ. 


		Андрей Семёнович Кондинский районт Аманья па̄вылт 1936 та̄лт самын патыс. А̄ще во̄раян хумыг о̄лыс. Оматэ ос юн са̄всыр рӯпата ва̄рыс. Пыг школа а̄стлас ос Ханты-Мансийск ӯс педучилищан э̄лаль ханищтахтуӈкве ми-нас. Та юи-па̄лт ос Ха̄льӯс район Юмас па̄-выл школан ня̄врам ха-нищтан хо̄тпаг кēтвес. Тот ты стихыт хансуӈ-кве о̄вылтахтас. 

		1956 та̄лт тав стиханэ «Сталинская трибуна» нампа газетат хасвēсыт. Хунь Ленинград ӯст э̄лаль ханищтахтас, тав сти-хотворениянэ «Моло-дой Ленинград», «На Севере Дальнем», «Си-бирьские просторы» газетат хансуӈкве патвēсыт. Ётылнув пединститут а̄стламе юи-па̄лт Кондинский район газетат рӯпитас. Тот рӯпитаме порат стиханэ коныпал тав мо̄йтыт, са̄всыр потрыт ос кина ва̄рнэ потрыт са̄в хансыс. 

		1961 та̄лт Андрей Семёнович Ханты-Мансийск ӯсн о̄луӈкве ва̄нтлыс. То̄нт ма̄ньщи хум та̄ра «Союз журналистов СССР» палт пирмайтавес. 1967 та̄лт округувт нэ̄пак хаснэ ма̄ньлат хо̄тпат о̄выл сапра̄нияныл о̄лум порат тав тот такви хан-сум потранэ ос стиханэ ма̄хумн ловиньтасанэ. Та па̄сныл о̄йка са̄всыр ма̄т яласас, рӯпитас, са̄в нэ̄пак та̄ратас. Ань ма̄ньщи хо̄тпав намыӈ-суиӈыг ēмтыс. Ка̄сыӈ хо̄тпа таве ханьщитэ.

		Нэ̄пакыт хансуӈкве о̄вылтахтаме урыл тав тох потырты. Пēс йис пораныл соссаӈ ма̄хум на̄ӈк йӣв ялпыӈ йӣвыг о̄ньщияныл. Таима̄гыс ты йӣв наска̄ссыг ёл ат са̄граве. Андрей Се-мёнович ма̄ниг о̄лме порат ща̄нягēн-а̄щагēн тох ла̄выглавес, на̄ӈк йӣв ӯргалым вос о̄ньщистэ, та йӣв ляпан ул вос ялыс, ю̄ныгтаӈкв ты йӣв щар ат ро̄выс. 

		Аквматнакт пыг на̄ӈк ляпан ёхтыс, ла̄щлакв ка̄тэ тув пиныстэ ос молях хот-вистэ. Номсы, ань тай матыр лю̄лил та ва̄раве, ӯрхатуӈкве та патыс. Мощ лю̄ляхо̄лыс, тавēн нэ̄матыр ат ēмтыс. Йӣв нупыл но̄ӈхаль а̄ӈкватас, татем нё̄тнэ на̄ӈк лю̄лис. Пыг тав э̄лы-па̄лэ̄т ёл-ротмыс, та йӣв потре хӯнтлуӈкве патыс. Андрей Семёнович ла̄внэ̄тэ щирыл, тав то̄нт нэ̄пак хаснэ хо̄тпаг ты ēмтыс.

		Ань хансум нэ̄пакēт Андрей Семёнович ок-ругувт о̄лнэ нё̄тнэ ма̄-вит урыл стихотвореният хансыс ос хурит тув ва̄рыс. Та хурит «Ма̄нь Та̄гт» нампа ма̄-вит ӯргалан ма̄т рӯпитан хо̄тпа А.М. Васин тав по̄слысанэ. Поэтув э̄кватэ Антонина Фёдоровна Россия янытыл «Ма̄-вит ӯргалан хо̄тпа» намыл майвес. Ты ва̄рмаль э̄лаль тотнэ ма̄гыс тав о̄с яныг нё̄тмил ва̄рыс.

		Ма̄хумаквет, на̄н ма̄ньщи о̄йкав нэ̄паке о̄с ловиньтэлы̄н. Тот тав са̄в пӯмащ стихотвореният ма̄н ма̄-витув урыл хансыс. Ты коныпал ты нэ̄пакт на̄н по̄слым хурит ка̄салэгы̄н тах.

		 

		Николай МЕРОВ

 
