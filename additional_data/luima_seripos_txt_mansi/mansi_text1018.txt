

	Тув палыт ня̄врамыт ӯщлахтын ва̄рмаляныл палт кӯщаиг о̄лнэ ма̄хум ма̄гыс округ мирколт сапра̄ни ва̄рыглавес. Тот щар яныг кӯщаиг Алексей Андреевич Путин о̄лыс, тав округ губернатор ва̄ӈын хо̄тпаг рӯпиты.О̄влэ̄т Елена Владимировна Немчинова потыртас. Тав мирн нё̄тнэ департаментыт ня̄врамыт ёт рӯпитан тэ̄ла тармыл кӯщай нэ̄г о̄лы. Тав ла̄выс: «Ты тув ня̄врамыт ӯщлахтынэ̄ныл ма̄гсыл округ бюджетныл 1 млрд. 720 млн. 600 

	со̄тыра солко̄ви та̄сту-вес. Ты тув  ня̄врамыт ӯщлахтынэ̄ныл ма̄гыс 524 ма̄т рӯпитаӈкв патэ̄гыт. Ос 4 со̄тыра 500 ня̄врам ӯщлахтуӈкв тот вēрми. Ты та̄л то̄ва ӯщлахтын ма̄т са̄внув ня̄врам та̄нти палтыланыл виӈкв матрыг ат ка̄сащēгыт. 

	Тот рӯпитан ма̄хум ты урыл тох ла̄вēгыт: «Ма̄н са̄в ня̄врам таи ма̄гсыл виӈкв ат ка̄сащēв, сака са̄в нэ̄пак щё̄питаӈкв э̄ри. Тувыл та̄л палыт та нэ̄паканув пирмайтаӈкв ат вēрмавет. 

	Мощщанув ня̄врам те ёхты, тэ̄лав моляхнув мины. Ты та̄л соссаӈ ма̄хум пēс йис о̄лупсаныл суссылтан щирыл 7 млн. солко̄ви майвес. Тамле ма̄т ӯсыӈ ос яныг па̄влыӈ ма̄т о̄лнэ ня̄врамытын ӯщлахтуӈкв сака пӯмащ. Са̄выӈпа̄лэ тув ялнэ̄ныл юи-па̄лт аквта ма̄н ялуӈкв мо̄т щёс о̄с во̄вхатэ̄гыт. Ты кастыл ма̄н ня̄врамыт ма̄гсыл са̄внув ӯщлахтын ма̄ щё̄пи-таӈкв таӈхēв». 

	Та юи-па̄лт мир пусмалтан Департамент колт ва̄ӈын кӯщаиг рӯпитан нэ̄ Тамара Давыдовна Овечкина ва̄рнэ рӯпатаныл урыл ма̄хумн потыртас: «Ань ма̄н йильпи яныг нэ̄пак щё̄питэ̄в, мощēртын ты а̄стлылӯв. Ты нэ̄пакт та урыл 

	хӯлтэ̄в, хо̄т, хумус ос маныр мӯсхалыг щё̄питаӈкв э̄ри. Ты та̄л округув янытыл акв со̄тыра хӯрумса̄т ляпатем са̄всыр лēккар рӯпитаӈкв паты. Онтоловхойплов со̄тыра а̄гмыӈ-мосыӈ ос сакватахтам ня̄врам пусмалтахтын ос ӯщлахтын ма̄н тотнэ щирыл о̄лэ̄гыт. Тувыл «клещевой энцефалит» а̄гм о̄щнэ тēрыӈхомлахытн ня̄врамыт ул вос то̄вмавет, ӯщлахтын ма̄т во̄рыӈ ма̄наныл тӯяг тэ̄рпил рассалтавет».

	Тэ̄н потыртамēн юи-па̄лт лё̄ӈхыт тармыл о̄лнэ полиция ос на̄й харыгтан щирыл рӯпитан тит хумыг тув кастыл щё̄питахтын урыл потыртасы̄г. 

	Ня̄врамыт ӯщлахтын ма̄н минмыгтанэ̄ныл э̄лы-па̄лт кӯщаит о̄с 

	тах акван-атуӈкв ла̄ввēсыт. Хотьют матыр ва̄руӈкв ат те а̄лыми, штрафыл пинаве.

	 

	Александр ВЬЮТКИН

	 

	 

	 
