
Ха̄льӯс район Хулюмсӯнт па̄выл школат Альбина Ксенофонтовна Таратова о̄выл кӯщаиг о̄лыс. Тав 40 арыгкем та̄л школат няврамыт ханищтас, ты та̄л лӯпта э̄тпост рӯпатаныл пенсиян минас. 
Школат са̄всыр та̄лытт ханищ­там ма̄хум таве яныт­лаӈкве ёхталасыт, хора­мыӈ лӯпта тавēн мӯй­луптасыт ос тав ётэ шко­лат по̄хат йӣвыт ӯнт­тысыт.  
Хулюмсӯнт па̄вылт 1982 та̄лт о̄выл школа ва̄рвес. Аквта та̄лт Альбина Ксенофонтовна рӯпитаӈкве тув ёхтыс. Та пора урыл тав тох потыртас: 
– Ам учителиг Ханты-Мансийск ӯст ханищ­тахтасум. Ты юи-па̄лт Сортыӈъян, яныгман па̄влумн, ювле ёхтысум. Ат та̄л тот рӯпитасум, тувыл школа лап-пант­вес, ам Хулюм­сӯнтын ня̄врамыт ханищтаӈкве кēтвēсум. 
Па̄выл ос школа сун­суӈкве о̄йкам ос Лариса Николаевна Изалеева, ня̄врам ханищтан нэ̄, ёт минасӯв. Та хо̄тал ам сака ёмащакв номи­лум. Ягрим па̄вылныл Хулюмсӯнт мус верто­лётыл тыламласув. Школа рущ па̄выл ко­тильт ӯнлыс, колэ ма̄нь о̄лыс, туп кит колнак. 
Па̄выл сунсыглым ё̄мыгтасӯв, хӯлэ̄в, мотор­ха̄пыт яласэ̄гыт. Ма̄хум китыгласанув, Тагт я̄ хо̄т о̄вты. Та̄н ла̄в­сыт, рущ па̄вылныл я̄ ат на̄ӈки, ма̄ньщи па̄вылн минуӈкве э̄ри. 
Ма̄н ма̄ньщи па̄выл нупыл та ё̄мантасув, тувыл тай та лё̄мвуиӈ о̄лыс, ювле нас ха̄йтсӯв, ма̄ньщи мир ёт аты ва̄йхатсув, я̄ аты ка̄са­ласлӯв. Китыт хо̄тал Ягримн минуӈкве кусы­гласӯв, тувыл верто­лё­тыт исыглан ма̄т хӯрум хо̄тал лё̄мвуит тыттым ӯнлысӯв, нилыт хо̄талт туп тыламласӯв.       
Ханищтан та̄л о̄выл­тах­тын э̄лы-па̄лт Хулюм­сӯнт па̄вылн ёхтысӯв. О̄лнэ колыл та̄ра май­весӯв, мо̄т ма̄хум хольт вагончикыт о̄лсӯв. 
Ам Хулюмсӯнт школа кӯщаиг рӯпитаӈкве паттувēсум. Та та̄лт 33 ня̄врамыт ханищтах­туӈкве ёхтысыт. 
О̄выл классын 22 а̄гирищит ос пыгрищит ялантасыт, та̄нанылн Лариса Николаевна ха­нищтас. Ам та̄ра китыт ос хӯрмит классыгт рӯ­питасум, то̄нт мощща ня̄врам о̄лыс. Ты юи-па̄лт Лариса Юрьевна Хозумова ёхтыс. 

То̄нт па̄выл по̄хат газокомпрессорный станция рӯпитаӈкве патыс, са̄в мир тув ёх­тысыт. Тыима̄гсыл кит та̄л сыс яныг школа ӯнт­тувес, аквторыг тот 195 ня̄врамыт ха­нищ­тахтуӈкве та о̄выл­тах­тасыт. Ты э̄лы-па̄лт ма̄ньщи а̄гит ос пыгыт Ня̄хщамво̄ль па̄вылн кēтыглавēсыт. 
2002 та̄л па̄сныл Альбина Ксенофонтова пенсиян патхатас, тувыл школат э̄лаль рӯпитас, ня̄врамыт ма̄гсыл про­дленка ва̄рыглас ос та̄нанылн са̄всыр зада­ният ва̄руӈкве нё̄тыс. 
Альбина Ксенофонто­вна Сортыӈъя па̄вылт самын патыс. Оматэ Нина Матвеевна Леля­това Кульпасныл о̄лыс. А̄тятэ Ксенофонт Михай­лович Захаров Ханты-Мансийский район Кышик па̄вылныл о̄лыс. Такви щēмьятэ урыл тав таи потыртас:
– Ма̄н щēмьявт хӯрум а̄ги - увщим Надежда, ам ос э̄щум Валентина яныгмасув. Омав а̄гмыл хартыс, ва̄тихал пӯльни­цат хуяс, ма̄н анēквав Домна Анисимовна Лелятова палт акваг о̄л­сӯв. Туи порат ма̄н омав рӯтанэ палт Сӯкыръя ос Шома па̄­вылн ӯщлах­туӈкве кē­тыг­лавесӯв. Ма̄ньщи ма̄хум халт яныгмасум, ща̄нь ла̄тыӈ торгамтэ̄гум. Са̄тыт классыт ханищтахта­мум порат омав а̄тимыг ēмтыс. А̄тям рӯтанэ Кышик па̄вылт о̄лсыт, та̄н ётаныл ма̄н аты ва̄йхатыгласув. 
О̄йкам ёт Сортыӈъя па̄вылт акван-минас­мēн. Ня̄враманув Нина, Наталья ос Александр иӈ школат ханищтахта­сыт, хунь о̄йкам а̄тимыг ēмтыс. Яныг а̄гим Нина о̄с а̄тимыг ēмтыс, то̄нт тав а̄гитэ иӈ ма̄нь о̄лыс. Тав а̄гитэ о̄с амки янмал­таслум. Наталья а̄гим колта̄глэ ёт Надым ӯсн ва̄нтлас, о̄йкатэ̄нтыл кит ня̄врам о̄ньщēг. Александр Хулюмсӯнт па̄вылт рӯпиты, нэ̄ иӈ ат тотыс. Увщим Надежда щēмьятэ ёт Белоруссия ма̄т, э̄щум Валентина колта̄глэ ёт Тюмень ӯст са̄в та̄л о̄лэ̄гыт. 
Альбина Ксенофон­товна са̄в та̄л ёмащакв рӯпитаме ма̄гсыл са̄в­сыр янытлан нэ̄пакыл майвес. Тав Министер­ство образованиял ос округ Дума па̄лныл янытлан нэ̄пакыт о̄ньщи. Тав ла̄выс: «Ам то̄нт сы­мумт ёмас, хунь ха­нищ­там ня̄враманум ам ётум пащалахтэ̄гыт, а̄нум номияныл, ат ёрув­лы­яныл».
Людмила ТЕТКИНА
