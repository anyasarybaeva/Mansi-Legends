
Ты та̄л яныг хо̄нт нак оигпам па̄сныл 76 та̄л то̄влыс. Ань ты порат Ханты-Мансийск ӯст ма̄хум 9 май - Победа хо̄талт мӯйлысыт. Ты хо̄тал маныр о̄лыс, на̄н ань ты урыл ловиньтэ̄н. 
Ань ма̄ янытыл китыт та̄л хащта̄л а̄гм о̄лы. Э̄лумхо̄ласыт ты а̄гмыл ул вос ха̄хтавет, ань арген са̄в мир акван-атхатыглаӈ­кве ат та̄рта­вет. Тыима̄гыс ты порат Ханты-Мансийск ӯст Парад ат ва̄рыглавес.
Ялпыӈ хо̄талт ма̄хум ӯскант акваг на̄й тэ̄нэ ма̄н хорамыӈ лӯптат пин­сыт. Ты ва̄рмальн округ кӯщай нэ̄ Наталья Комарова, округ Дума кӯщай хум Борис Хохряков, Государ­ственный Дума депутат Павел Завальный, Ханты-Мансийск ус кӯщай хум Максим Ряшин ос мо̄т хо̄тпат ёхталасыт. Ма̄хум тот акв кум астал лю̄ль­сыт, ты пилыщмаӈ накт порсум ма̄хум номыл­матыгла̄лсаныл. 

Ты хо̄тал Ханты-Мансийск ӯс искусство школат рӯпитан хо̄тпат ос ханищтахтын ня̄вра­мыт са̄т фронтовой пир­ката щё̄пита̄лсыт. Та̄н ӯст о̄лнэ ветераныт ос хо̄нт порат юн рӯпитам ма̄хум палт юв ялсыт. Та̄н ма̄г­сыланыл «Катюша», «День Победы» ос «Смуг­лянка» нампа нё̄тнэ э̄р­гыт э̄ргысыт ос йӣквсыт. Ветераныт коланыл по̄хыт ма̄ньлат пыгыт рад щирыл састумыг лю̄лим акв юи-па̄лт ё̄мсыт. Та̄н хо̄нтлум хо̄тпат мӯйлуп­сал мӯйлуптасаныл. То̄ва хо̄тпат ты пӯмащ ва̄рмаль суснэ ма̄гыс кон ква̄лса­сыт, то̄ват иснасыл кональ суссыт. Та̄нанылн ты тэ̄ла сака мӯстыс, концерт ща̄гтым суссыт. 

Ӯс котильт о̄с са̄в пӯ­мащ ва̄рмаль щё̄пи­та̄л­вес. Тот хо̄тал палыт хо̄нт­лум ва̄рмаль урыл э̄ргыт э̄ргувēсыт. «Октябрь» нампа клуб-колт рӯпитан ма̄хум аквторыг са̄в хо̄т­пал нё̄тнэ йӣкв йӣквсыт. Тувыл ӯс котильт во̄рыӈ ма̄т ма̄ньлат пыгыт халт касыл ва̄рыглавес. 

Ты коныпал хо̄нтлам мир ка̄стыглан ма̄гыс ма̄н ӯсувн «Мечь Победы», «Родина мать зовёт!», «Тыл – фронту», «Материн­ская доблесть», «Воин – освободитель» ос мо̄т ма̄нь памятникыт тотыг­лавēсыт. Хотьют ка̄сащас, та по̄хыт по̄слахтуӈкве вēрмыс. Ты памятникыт Магнитогорск, Волгоград ӯсыгт ос э̄лы хо̄н Берлин ӯст лю̄­ле­гыт. 
Победа хо̄талт са̄в пӯмащ ва̄рмаль о̄лыс. Та хо̄тал ка̄сыӈ хо̄тпа ща̄г­тым кон ё̄мыгтас. Э̄ти­па̄­лаг ӯскант салют ва̄­рыгла­вес, нё̄тнэ на̄й сул­тумыл но̄ӈхаль па̄тлуп­тавес. Яныг хо̄нт порат хо̄нтлум хо̄тпат Ханты-Мансийск ӯст тох ты ка̄стувēсыт. 
Николай МЕРОВ 
