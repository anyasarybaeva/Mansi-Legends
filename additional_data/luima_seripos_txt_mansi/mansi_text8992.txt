
Йис та̄гыл ма̄ньщи ос ханты ма̄хум яныгпо̄ль э̄тпос 7 хо̄талэ «Ӯринэ̄ква хо̄талыг» ла̄вияныл. Пēс ма̄хманув ла̄всасыт, Ӯринэ̄ква ня̄врамыӈ нэ̄т ос ня̄врамыт ӯргалыянэ. Таима̄гыс округ сосса мир ты товлыӈӯй янытлыяныл, ӯлылыяныл, ка̄сыӈ тӯя ща̄гтым ӯрияныл.
Ӯринэ̄ква хо̄талт ма̄хманув акван-атхатэ̄гыт, мӯйлэ̄гыт – тэ̄пыӈ пасан щё̄питэ̄гыт, ня̄ньныл са̄в­сыр ӯйрищ ос ӯйхул хурит ва̄рē­гыт, ня̄врама­ныл ёнгалтыяныл.
Тынакт Ханты-Мансийск ӯст о̄лнэ мир «То̄рум Маа» музейт атхатыгласыт. «Хо̄тал» театрыт э̄ргын-йӣквнэ хо̄тпат концерт сус­сылтасыт, э̄ргысыт, йӣквсыт, койп ра̄тсыт. Ӯринэ̄ква хуриӈ а̄ги самын нэ̄глыс, ня̄врамыт ёт потрамас, тувыл та̄н тав урēт стихыт ловинь­тасыт.
Ня̄врамыт ос омат-а̄тят са̄всыр ёнгилыл, касылыл ос сыре-сыр ощхулил щё̄пита̄лвēсыт. Ха̄ль товытныл ос пумныл ӯйрищ питит пē­рыгтасыт, тувыл Ӯринэ̄ква ӯйрищ хури ва̄рсыт. Музей кант ма̄нь ма̄хум маттем та ёнгасасыт, хала­нылт кассыт, пēрщисыт. Таса̄вит ща̄гт, мовиньт о̄лыс. Тувыл ка̄сыӈ ня̄врам атыӈ тэ̄нутыл майвес, ща̄ил айтвес.
Ма̄нь а̄гирищ Маргарита оматэ ёт ёхтыс. Оматэ наме Оксана, нэ̄ ла̄выс:
– Музейн ня̄враманум ёт ка̄сыӈ та̄л ёхталэ̄в, ты ялпыӈ хо̄тал та̄н сака ӯрияныл, акваг тыг во̄вхатэ̄­гыт. Та̄нанылн пӯмыщ, тыт ёнгал­тавет, ка̄тыл матыр пормас щаквщēгыт. Ань ӯйрищ пити ва̄­рēгыт, нё̄тыянум, хӯлтыглыянум. 
Ма̄ньщи нэ̄ Динара Саидовна Гындыбина ты ялпыӈхо̄тал сака янытлытэ, тав ща̄гтым ла̄выс: 
– Ань татем хо̄талыӈ хо̄талакве, таса̄вит мир атхатасыт, ня̄врамыт ща̄гтым ха̄йтыгтэ̄гыт, касэ̄гыт. Ты ялпыӈ хо̄тал ма̄н сака э̄руптылӯв, музейн мӯйлуӈкве ка̄сыӈ та̄л ёхталэ̄в. Ам ня̄враманум хунь ма̄ниг о̄лсыт, ты хо̄тал кастыл акваг стихыт ханищтасыт. Ань тай яныгмасыт, пыгум налыман нупыл хӯрум та̄лэ, а̄гиягум сас хус арыг­тем та̄л янытаг.  
Ханты хум Александр Михайлович Неттин Ха̄льӯс район Тэ̄к па̄вылт самын патыс. Ла̄ви, па̄вланылт о̄с акваг мӯйлысыт, Ӯринэ̄ква янытласаныл. Клубыт рӯпитаме порат, 1993 та̄лт, Нефтеюганскын ялсыт, тот ӯс мир э̄лы-па̄лт йӣквсыт, ты ялпыӈ хо̄тал урыл потыртасыт, Ӯринэ̄ква ӯлыласаныл.
Э̄ргын ханты нэ̄ Вера Ивановна Кондратьева о̄йкатэ ос ма̄нь а̄гитэ ёт ёхталас, тав тох потыртас:
– Матъёмас ӯс ма̄хум сосса мир ялпыӈ хо̄талыл пӯмщалахтэ̄гыт, ня̄враманыл ёт мӯйлуӈкве ёхты­сыт. Таса̄вит хо̄тпа ам тыт нэ̄мхуньт ат ва̄щинтасум, тыт пуссын ща̄гтым ё̄мыгтэ̄гыт, ка̄тыл матыр-а̄ти щакв­щēгыт, ханищтахтэ̄гыт. Ты ма̄гыс номтум сака ёмас. Ам колта̄глум ёт о̄с ка̄сыӈ та̄л ёхталэ̄гум, то̄ванакт э̄ргēгум, ань ос нас мӯйлэ̄гум, ё̄мыгтэ̄гум, ма̄хум ёт потрамēгум. О̄йкам наме Максим, ма̄нь а̄гимēн Агния. 
Щар ма̄к таи, пуссын пуста̄гыл вос о̄лэ̄в, ё̄мыгтэ̄в, ня̄врамыт со̄­тыӈыщ, щуниӈыщ вос яныгмēгыт.    
Светлана РОМБАНДЕЕВА
