
Ка̄сыӈ та̄л лӯпта э̄тпос хӯрмит ӯщлахтан хо̄талэ̄ лēккарыт ялпыӈ хо̄талыг о̄лы. Ты та̄л ма̄хум 21 хо̄талт мӯйлэ̄гыт, лēккарыт янытлавет. Ма̄ньщи мирув халт са̄в лēккар о̄лы, ань Ханты-Мансийск ӯст о̄лнэ медицинский академият ма̄ньщи а̄ги-пыганув о̄с ханищтахтэ̄гыт.

	Ам ань акв ма̄ньщи лēккарув потре ёл-хансыслум, наме Римма Яковлевна Ромбандеева. Тав Ха̄льӯс район Ло̄пмус па̄вылт 

	о̄лы, ма̄хум пусмалтым пӯльни
	цат ва̄т нупыл онтоловит та̄л 

	рӯпиты. Ты та̄л рēтыӈ ю̄свой 

	э̄тпост та̄н йильпи пӯльни
	цал ӯнттувēсыт. На̄н ань э̄лаль 

	Римма Яковлевна потре ловиньтэлы̄н.

	– Йильпи пӯльница ма̄н сака са̄в та̄л ӯрсӯв, са̄всыр ма̄т о̄лыс, сака саваласӯв. Ты та̄л ущ та ӯнттувесӯв, матъёмас, ма̄н сака ща̄гтсув. Пӯльницав сака посыӈ, нё̄тнэ, лощит. Са̄всыр колнакыт о̄ньщи - хо̄тпа ёт потраман колнак, тэ̄рпиӈ ю̄нтуп ва̄рнэ колнак, са̄в хо̄тпа щалты те, ӯрхатан манос ӯнлахо̄лнэ колнак. Акв па̄лэ о̄лнэ щирыл ва̄рвес. По̄х хо̄тпа 

	тыг ма̄хум пусмалтаӈкве ёхты 

	те, тот о̄луӈкве вēрми.

	Э̄рнэ тэ̄рпи о̄ньщēв, тэ̄рпиянув холэ̄гыт те, ам Ха̄льӯсн ялантэ̄-гум, тувыл во̄вēгум. Э̄лнаӈ ма̄хманув тэ̄рпи ма̄гыс олн ат о̄йтсыт, ань ос ойтуӈкве ла̄вавет. Яныг лēккарыт ла̄вегыт, ка̄сыӈ колта̄гыл юн аптечка вос о̄ньщи. Матаре а̄гмыӈыг ēмты манос илттыг матаре хотум ēмтапи те, юн э̄рнэ тэ̄рпит, мазит, бинт ос йо̄д вос о̄ньщи. Хунь э̄лумхо̄лас матаре сака а̄гмын, тэ̄рпи ат те о̄ньщēв, манос хо̄тпа матаре илттыг хотум ēмтапи, ам та̄ра Ха̄льӯсн звонитэ̄гум, МЧС ман пӯльница па̄лыл та̄ра вертолётыл кēтавēв. Па̄влувт вертолёт ӯнтсан ма̄ а̄тим. Ты накт тыг район кӯщай В.А. Фомин ёхталас, тав ма̄навн нё̄туӈкве ла̄выс, тамле ма̄л ва̄равēв. 

	Па̄выл ма̄хманув Ха̄льӯс ман Ягрим пӯльницан уральтахтуӈкв ялантэ̄гыт. Ягрим лēккарыт ма̄н нуплув сака ат сунсэ̄гыт, ла̄вēгыт, ма̄н ань Ха̄льӯс нупыл хансым о̄лэ̄в, тув вос минэ̄в. Таима̄гыс ма̄хманув янгыщ Ха̄льӯс пӯльницан ялантэ̄гыт. Кульпас пӯльница акв охсатэ май лап-пантвес. Хунь тав янытэ̄т рӯпитас, манавн ёмас о̄лыс, то̄ва хо̄тпанув тот пусмалтахтасыт. 

	Нэ̄ хо̄тпа мо̄т щирыл о̄лы те, ам таве та̄ра Ха̄льӯсн кēтылум, тот яныг лēккарытын вос сунсаве, анализытыл вос ва̄раве. Хунь ня̄врам самын патнэ поратэ ляпами, нэ̄ о̄с та илямтылум, Ха̄льӯс пӯльницан вос мины. Ӯлщ-пуӈк пусмалтаӈкве ма̄хманув ос Саранпа̄вылн ялантэ̄гыт.

	То̄ва хо̄тпанув сака мат уральтахтуӈкве ат таӈхēгыт. Матараныл а̄гмынтēпыл, пӯльницан ат ю̄выт. Ос хунь сака а̄гмыӈыг ēмтэ̄гыт, лēккар палт ущ та минэ̄гыт. Пусмалтан автобус ос «Николай Пирогов» на̄иӈха̄п ёхталан порат о̄с аквтох, сака тув ат минэ̄гыт, объявление нэ̄пак хансэ̄в, то̄ва хо̄тпанув ёрва̄гыл тув кēтыянув. То̄ва ома ос ня̄враманэ тотыянэ, лēккарытын суссылтыянэ, такви ос та̄н палтаныл ат иӈ щалтсы. 

	Ма̄н ма̄хманув янгыщ ма̄йт а̄гмыл са̄валэ̄гыт, хо̄псы а̄гм о̄с са̄в, яныгхо̄тпат ка̄т-ла̄гланыл лоӈхитавет. А̄гмыл ēмтэ̄гыт, та̄ра ат ла̄вēгыт, тувыл та̄наныл пусмалтаӈкве та̄рвитыӈ, тыи ты лю̄ль.

	– Римма Яковлевна, па̄выл ма̄хманын пуста̄гыл о̄лнэ̄ныл ма̄гыс, хумус о̄луӈкве э̄ри?

	–Я̄тил ма̄хуматēнув, пӯльни-цан ва̄тихал щалтсэ̄н, матарын а̄гмын те, ла̄вēн, ул тӯйтхатэ̄н. Ма̄н, лēккарыт, на̄нанн нё̄туӈкве вос вēрмēв, вос а̄лымēв. Са̄всыр пил атэ̄н, па̄кв паттэ̄н, па̄квсам ва̄рēн, хӯл та̄ен, щаквит аēн. Сосыг лӯпта ос Иван-чай та̄стлэ̄н, тамле ща̄й аēн. Тарыг почкат атэ̄н, заваривайтэ̄н, ля̄мйив лӯптатыл тур хулщалтаӈкв ро̄ви. Иныг атэ̄н, то̄слэ̄н, тувыл ща̄й хольт аēн – тав витамин хольт ёмас, ос хунь хо̄тпа со̄рге хот-ща̄лумтаве, тав сака нё̄ты. Ма̄н о̄лнэ ма̄вт иныг са̄в яныгми, ос тувле нупыл тэ̄лав а̄ти. Тыныӈ тэ̄рпит ул ёвтэ̄н, нас тынта̄л тэ̄рпи ёвтэ̄н (парацетамол, анальгин, корень солодки...), та̄н о̄с ёмащакв пусмалтэ̄гыт. Па̄выл ма̄хманув, ма̄ньщи мир, пуссын пуста̄гыл о̄лэ̄н, ёмас номтыл ёмыгтэ̄н, халанынт э̄руптахтэ̄н! Газета ва̄рнэ хо̄тпатн ма̄н яныг пӯмащипа ла̄тыӈ ла̄вēв. Ма̄ньщи газетав ма̄н ловиньтылӯв, таве акваг ӯрилӯв. Пуссын пуста̄гыл о̄лэ̄н!

	Римма Яковлевна Ло̄пмуст самын патыс, тот яныгмас. А̄ги о̄парищ наме Талигина. Оматэ Елена Николаевна, Ло̄пмус па̄выл э̄ква о̄лыс, а̄ги о̄парищ наме Албина. А̄тятэ Яков Никитич, Сӯкырьяныл олыс, о̄лме палытыл хӯл алыщлым рӯпитас. Римма Яковлевна нила пыг, акв а̄ги янмалтас, апыгрищит о̄ньщи. Тавēн ма̄н са̄в ёмас, сымыӈ ла̄тыӈ ла̄вēв, колта̄глэ пуста̄гыл вос о̄лы! То̄рум ёт, О̄тыр ёт, пус ка̄т, пус ла̄гыл!

	Светлана Ромбандеева

	 
