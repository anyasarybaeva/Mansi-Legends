
Эмилия Максимовна Нохова Кондинский район Шугур па̄вылт  самын патыс. Тав ань тот школа кӯщаиг о̄лы. Нэ̄ ла̄выс, тав о̄влэ̄т юрист-хо̄тпаг ханищтахтуӈкве номсыс ос яныг ӯст о̄луӈкве акваг таӈхыс.
Тувыл Тюмень ӯсн минас, тот университетыт математика факультетт э̄лаль ханищтахтуӈкве патыс. 1986 та̄лт таве а̄стламе юи-па̄лт юрт а̄гитэ̄нтыл юв минасы̄г ос та па̄сыл тав Шугурт рӯпитаӈкве та хультыс.
О̄влэ̄т школат математика ня̄врамытын ханищтас, 1995 та̄лт школа кӯщай ва̄ӈын нэ̄г рӯпитаӈкве патыс ос 2006 та̄лт школа кӯщаиг паттувес.  Ам таве рӯпататэ о̄вылтыт мощ китыгласлум, Эмилия Максимовна а̄нумн потыртас:
– Ма̄н колувт 67 э̄лумхо̄лас рӯпитэ̄гыт, та̄н халанылт ва̄т хо̄тпа ня̄врамыт ханищтэ̄гыт. Са̄всыр урокытын ня̄врамыт ханищтан ма̄гыс ма̄н тахольт хо̄тпа о̄ньщēв ос ханищтахтын программат пуссын э̄рнэ щирыл тотыянӯв. 
Школавт 106 ня̄врам ханищтахты, та̄н халанылт - 80 соссаӈ а̄гит-пыгыт. Садик ты колувт о̄с о̄лы, тув 37 ма̄нь а̄гирищит-пыгрищит ялантэ̄гыт. Тот 31 ня̄врамакве ма̄ньщи, ханты манос ё̄рн щēмьяныл о̄лэ̄гыт. 
Ханищтан хо̄тпанув рущ ла̄тӈыл ла̄внэ «внеурочный»  са̄всыр рӯпата  ва̄рēгыт. Тот ня̄врамыт касылн ханищтавет, мо̄таныт йӣквēгыт, э̄ргēгыт ос хурит по̄слэ̄гыт.  Тув ка̄сыӈ ня̄врам ос та̄н оманыл-а̄тяныл номтаныл патнэ щирыл вивет, таима̄гыс та̄н заявление хансэ̄гыт. 
Ты та̄л о̄выл щёс кадетский класс ва̄рвес. Тув атыт классыт ханищтахтын а̄гит-пыгыт акван-атвēсыт. Та̄н оманыл-а̄тяныл ма̄гыс ма̄н са̄прани о̄с ва̄рыгласӯв, та̄н ётаныл потрамасӯв. 
Ща̄нь ла̄тыӈ ханищтан ма̄гыс о̄с акваг потыртэ̄в. Ты тэ̄лат Валентина Ильинична Вахрушеван мӯсхалыг э̄лаль тотавет. Тав садикт ма̄нь ня̄врамыт ос школат а̄гирищит-пыгрищит  ма̄ньщи ла̄тӈыл ханищтыянэ. 
Ам ётум сака ёмас хо̄тпат рӯпитэ̄гыт,  хо̄т матыр та̄рвит ēмталы ке, та̄н а̄нумн нё̄тэ̄гыт, ня̄врамытын нё̄тэ̄гыт.  Школат ня̄врамыт акв смена щирыл а̄лпыл ханищтавет, тувыл та̄нки хоты кружокын хасхатасыт, тув ялантэ̄гыт. 
О̄выл классыт ханищтахтын ня̄врамыт  продлёнкан хультуптавет, та̄н ётаныл тот воспитатель-хо̄тпа рӯпиты. Китыт ос нилыт классыт ханищтахтын ня̄врамыт ма̄гыс о̄с я̄нас продлёнкат ва̄рвēсыт. 
Ань йильпи са̄кконыт щирыл ты рӯпата ва̄руӈкве школат воспитателит ат кос э̄рēгыт. Ма̄н ань кӯщаитн акв нэ̄пак щё̄питаӈкве номсэ̄в, та̄н «тьютор» намтым хо̄тпаг рӯпитаӈкве вос вивет. То̄нт акв тамле рӯпата ва̄рнэ̄ныл ма̄гыс  са̄внув олныл ойтуӈкве патавет ос ня̄врамытын тах нё̄тэ̄гыт. 
– Ам сускēмт, ня̄врамыт хо̄тал палыт шко-лат о̄лэ̄гыт, та̄н тыт тыттавет ос таима̄гыс олн ойтэ̄гыт манос а̄ти? Тувыл ӯщлахтынэ̄ныл порат на̄н тыт матыр ос щё̄пита̄лэгы̄н? 
– Округ янытыл ня̄врамыт пуссын акв щёс олн ойтта̄л тыттавет, ос китынтыг, хотьют льгота о̄ньщи, та̄н тыттавет. Мо̄таныт китынтыг тэ̄ӈкве о̄с вēрмēгыт, туп та̄н ма̄гсыланыл ща̄нь-а̄щаныл олн вос ойтэ̄гыт. Та̄нанылн ка̄сыӈ хо̄тал нёлолов солко̄ви ойтуӈкве э̄ри, тамле ва̄рмаль ща̄нь-а̄щитн сака мӯсты. Ня̄враманыл  тыгле-тувле ул вос ха̄йтыгтэ̄гыт, акв кол кӣвырт о̄лым вос ханищтахтэ̄гыт ос тэ̄гыт. 
Ка̄сыӈ ӯщлахтын порат  «Мит ущ» этноцентр рӯпиты, тот ма̄н хо̄тпанув  са̄всыр касылыт, ханищтапыт щё̄питэ̄гыт. Тув а̄гирищит-пыгрищит ща̄гтым ялантэ̄гыт, кон ха̄йтыгтэ̄гыт, ёнгасэ̄гыт, та̄нки хала-нылт касэ̄гыт. Тувыл классаныл ёт  ос хотты ща̄нь-а̄щит ёт э̄т хӯлуӈкве во̄рн тотыглавет. 
Ты этноцентрув туп тэ̄лы порат мощщан лап-пантыгла̄лылӯв. Ма̄хманув йильпи та̄л кастыл щēмьяныл ёт юн вос ӯщлахтасыт манос тэ̄лы лё̄ӈх о̄лнэ торыг хотталь мо̄т ӯсн мāшинал ялуӈкве вос вēрмысыт. Мо̄т порат туп вертолётыл тыгле-тувле  яласаӈкве вēрмēв.
Па̄влувт ос таи лю̄ль, интернетув лю̄льсаӈ рӯпиты. Ня̄врамыт са̄в-сыр касылыт касуӈкве ты кос таӈхēгыт, ос ищхӣпыӈ утаныл ёмщакв ат ке рӯпиты, хансум потраныл кēтуӈкве ат вēрмияныл, юв та хультэ̄гыт. Тох тай экзамен минэ а̄гит-пыгыт ань нэ̄мхотталь ат ялэ̄гыт, ма̄нки школавт пуссын хансэ̄гыт. 
Са̄ртын ня̄враманув вертолётыл мо̄т па̄вылн тотыглавēсыт. Та̄н  ань та̄нки хоты предметыт ёмщакв ва̄гыт, таияныл пēриēгыт, янгыщ тыи литература, биология ос химия. Ты та̄л са̄внув ня̄врам информатика хансуӈкве тахмаясыт. Са̄в а̄гит-пыгыт лēккар-хо̄тпаг э̄лаль ханищтахтуӈкве минэ̄гыт. 
Ам ань Эмилия Максимовнан потре ма̄гыс пӯмащипа ла̄тыӈ ла̄вēгум. Тав ла̄выс, па̄вылт туп Максим Семёнович Шивторов ма̄ньщи ла̄тӈыл потыртаӈкве ха̄сы, мо̄т ма̄хманыл ла̄тӈаныл хот та ёрувласаныл. 
