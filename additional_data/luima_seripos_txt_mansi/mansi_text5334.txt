
Ты тӯяг  Владимир Игошев на­мыл маим музейт сосса ма̄х­манув акван-хо̄нтхатыгласыт. Ханты-Мансийск ӯст о̄лнэ ханты нэ̄ Наталья Величко такви рӯта­нэ, юртанэ, аквъёт рӯпитан хо̄т­панэ тув во̄выгласанэ.

Я̄ӈк на̄тнэ э̄тпос онтолов щис­лат тав 50 та̄лэ то̄влыс ос таи­ма̄гыс мӯй ма̄хманэ̄н «Тови ар, или Майская песня!» нэ̄пак ос суссылтап щё̄питас.
Наталья Величко культуро­логия ва̄рмалит кандидат нам о̄ньщи. Тав 2011 та̄лт Санкт-Петербург ӯст «Этничность как свойство культуры: на мате­риале традиционной культуры восточных хантов» нампа дис­сертациятэ вуянтас. Евдокия Андреевна Нёмысова оматэ ла̄в­нэ щирыл, А̄с-угорский ма̄хум халт культурология ва̄рмалит  са̄ртын сака ат ханищтавēсыт. Тот таса̄вит пӯмыщ ос мо̄рсыӈ накыт хо̄нтуӈкве ро̄ви ос ёмщакв та̄ра-паттынэ̄ныл юи-па̄лт нэ̄пак вос хаснувыт. Санкт-Петербург ӯст А.И. Герцен нампа лӯима̄ ма̄хум институтт культурология факультет ва̄рим па̄сныл та хольт ма̄ньлат хо̄тпат са̄всыр ва̄рмалитыл пӯмщалахтуӈкве патсыт. Ос пēс наканув хотталь ул вос со̄ймысыт, та̄н э̄лаль кисхатым номтыӈыг са̄в вос рӯпитэ̄гыт.
Ханты-Мансийск ӯс институт развития образования колт рӯпитаме сыс Наталья Иванов­на са̄всыр ма̄т о̄лнэ ханты ма̄­хум та̄нки хурип о̄лнэ наканыл ос ла̄тӈаныл ёмщакв та̄ра-паттысанэ. Тувыл наука ма̄гыс статьят хансыс ос я̄нас нэ̄пакыт ва̄рыс. Ань аквъёт рӯпитан ма̄х­манэ̄н тав янытлавес. То̄ва мӯй хо̄тпат Наталья а̄ще, стихыт хаснэ хум Микуль Шульгин, потрыт ловиньтасыт. Евдокия Андреевна а̄гитэ̄н такви ва̄рум э̄рге э̄ргыстэ. Наталья оматэ хольт ос нё̄тнэ хорамыӈ маснутыт ю̄нты, ань то̄ва пормасанэ тот суссылтасанэ.
Ма̄н Наталья Величко атпан та̄лэ то̄влуме ма̄гыс о̄с янытлы­лӯв, щēмьятэ ёт пуста̄гыл вос о̄лэ̄гыт, са̄в со̄т, са̄в щунь.

