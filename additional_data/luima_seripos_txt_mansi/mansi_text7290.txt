
«То̄рум Маа» музейт ва̄т са̄грапнал э̄тпос акв та̄ратан нэ̄пак урыл потыртасыт. Тув ӯст о̄лнэ ма̄хум во̄виньталвēсыт ос та̄н «Этническая культура восточных хантов» намаим нэ̄пакыл суссылтавēсыт. 
Тамле йильпи нэ̄пак Наталья Ивановна Величко, культурология наукат кандидат учёный нам о̄щнэ нэ̄, хансыстэ. Тавēн Игорь Леонидович Набок, философия наукат доктор учёный нам о̄щнэ хум, нё̄тыс. 
Нэ̄пак А.И. Герцен нампа универ­ситетт о̄лнэ изда­тель­ство-колт та̄ра­тавес. Тувыл потрыт нэ̄пакн хаснэ коныпал аудио­дискын о̄с хасвēсыт.   
Наталья Величко хо̄тал нэ̄глын ēрт о̄лнэ хантыт палт са̄в щёс ялантас, та̄н о̄лупсаныл ос пēс нака­ныл ханищтас. Та̄н Юган, Вах, Васъюган я̄т хосыт о̄лэ̄гыт ос Касумт о̄лнэ хантыт ла̄тӈаныл мощ мо̄т хурипаг о̄лы, масну­таныл о̄с та̄нки щира­нылт хорамтыяныл. 
Ты рӯпататэ ва̄рнэ ма̄гыс Наталья Ивановна мӯй ма̄хумн э̄сгувес. Ань хотьют матыр пӯмща­лаӈкве тахмаи ке, ты нэ̄­пак вос ловиньты манос аудиодиск вос хӯнтлы.   
Тамара МЕРОВА
