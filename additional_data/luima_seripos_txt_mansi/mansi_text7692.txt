
Мо̄лты та̄л па̄сныл Россият о̄лнэ мир «Мы вместе» нампа премиял касыл щирыл мивет. Ма̄хум са̄в э̄рнэ рӯпата ке ва̄рēгыт, нусаг о̄лнэ щēмьят, савалап ня̄врамыт, а̄гмыӈ-мосыӈ хо̄тпатн ке нё̄тэ̄гыт ос мо̄т ёмас тэ̄лат мирн ке тотэ̄гыт, ты премия-олныт та̄ставет.
О̄йттур э̄тпос 21 хо̄талэ̄т ма̄н округувт но̄х-патум хо̄тпат Ханты-Мансийск ӯст янытлавēсыт ос дип­лом-нэ̄пакыл май­вēсыт. Ка̄сыӈ ка̄сащан э̄лум­хо̄лас такви ва̄рум рӯпа­татэ урыл хансуӈкве ос нэ̄паканэ касылн кēтуӈ­кве вēрмыс. Жюри-хо̄тпат о̄йттур э̄тпос 4-9 хо̄талыт сыс ты проектыт ёмащакв ловиньтасаныл ос но̄х-патум ма̄хум пēриясыт. 
Та̄наныл янытлаӈкве общественный связь ос ма̄ньлат хо̄тпат щирыл рӯпитан департамент кӯ­щай нэ̄ Елена Шумакова ёхталас, тав ла̄выс: 
– На̄н пуссын са̄в э̄рнэ рӯпата ва̄регы̄н, ма̄хумн нё̄тэгы̄н. Ма̄н ты касыл хунь ва̄рыслӯв, та̄ра ла̄всӯв, округувт но̄х-патум хо̄тпат грант-олныл тах та̄стыянӯв. Таквсы порат округ яныг кӯщай нэ̄ па̄лныл са̄в ёмас тэ̄лат ва̄рнэ ма̄хум олн-нё̄тмилыл касыл щирыл тах мивет. Ма̄н ты касылт «Мы вместе» йильпи номинация ва̄р­сӯв. Ань но̄х-патум хо̄т­пат э̄рнэ рӯпата ва̄рнэ̄­ныл ма̄гсыл олныл то̄нт тах о̄с та̄ставет.      
Та хо̄талэ̄т 70 э̄лумхо̄­ласыт янытлаӈкве во̄выг­лавēсыт. Та̄н халанылт Майя Ефимовна Мака­ро­ва, такви ōпарищ наме Шесталова, о̄лыс. 
Ма̄ньщи нэ̄ А̄с-угор­ский мирыт ща̄нь ла̄тӈа­ныл э̄лаль то­тнэ центрыт кӯщаиг о̄лы ос «То̄рум Маа» музейт рӯпиты. Тав «Полёт стерха» нампа проект ма̄г­сыл о̄выл мес­тал май­вес. Майя Ефи­мовна музейт рӯпи­тан ма̄хум ёт округ яны­тыл яласас ос Юван Шеста­лов 85 та̄лэ то̄влум кас­тыл суссылтапыт щё̄­пи­та̄лыс. 
Ты выста­вка та̄н Ха̄ль­ӯсн, Восыӈтӯр па̄вылн, Лангепас ӯсн, Ме­гион ӯсн ос Кондин­ский па̄­вылн тоты­гласыт. Таквсы Нижневартовск ӯсн ми­нуӈкве щё̄питахтэ̄гыт. 
Майя Макарова рӯпа­татэ урыл таи ла̄выс:
 – Округувт о̄лнэ ма̄х­манув ма̄ньщи поэтув Ю. Шесталов урыл вос ва̄гыт, хансум нэ̄паканэ вос ловиньтэ̄гыт, яныг­по̄ль э̄тпос 22 хо̄талныл ос лӯпта э̄тпос 22 хо̄талэ мус ма̄н суссылтапыт щё̄пи­тасанӯв. 
Округ янытыл яласым, ма̄хум китыг­ласанӯв, ма̄ньщи поэтув урыл та̄н ва̄гыт ман а̄ти, тав хан­сум нэ̄паканэ лови­ньтэ̄­гыт ман а̄ти. Суссылтапн са̄в няврамыт ёхталасыт, та̄н Юван Шесталов урыл щар нэ̄матыр ат ва̄гыт. Тыима̄гсыл ты рӯпата э̄лаль тах ва̄рилӯв, ос округ яны­тыл суссылта­пыт акваг щё̄питаӈкве ос ма̄ньщи поэтув урыл потыр­таӈкве тах патэ̄в.
Людмила ТЕТКИНА
