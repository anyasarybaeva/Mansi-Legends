
Мо̄лалнув Ханты-Мансийск ӯст «То̄рум Маа» музейт рӯпитан хо̄тпат рӯпата коланыл по̄хат ма̄ хот-сыстамтасаныл. Ты ва̄рмальн МЧС хо̄тпат, студентыт ос школат ханищтахтын ня̄врамыт нё̄туӈкве тув ёхталасыт. 
Та̄н аквъёт «То̄рум Маа» музей-кол сыспа̄лт ё̄рнкол тӯщтысыт. Ты ма̄ «Ма̄нь па̄выл» намыл пинсаныл. Ма̄лтып хо̄та­лытт та па̄вылкант мӯй ма̄хум ма̄гыс сосса мир пēс йис о̄лупса ос о̄лнэ-хӯлнэ накыт урыл потыр­таӈ­кве патаве. 
Ка̄сащан мāхум тот та̄нки ма̄гсыла­ныл ка̄тыл матыр пормас ва̄руӈкве вēрмēгыт. Тыи ос мо̄т тэ̄лат ма̄щтырлан ма̄гыс ё̄рнкол ты тӯщтувес.

Ань «То̄рум Маа» музей кӯщаиг ханты нэ̄ Людмила Александровна Алфёрова рӯпиты. Тав Октябрь­ский район Пе­ре­греб­ное па̄вылт са­мын патыс. 
Рӯт ма̄хманэ Проскуря­ковыт, Мулигорт па̄выл­ныл о̄лэ̄гыт. Тав рӯпа­татэ коныпал округ «Югра лылыēп» нампа обще­ственный организа­цият пуӈктоты, тот са̄в та̄л сосса мирн нё̄тым рӯ­питы. Тав ла̄выс: 

– Ма̄н МЧС ёт хосат та̄гыл акван-нё̄тха­тым рӯпитэ̄в. Та̄н о̄с ма̄н хольтув ня̄врамыт ёмас хо̄тпаг э̄лаль о̄луӈ­кве ханищтыяныл. 
Ань ё̄рн­кол тӯщтыслув, школат ханищтахтын ос садикн тотыглан ня̄вра­мыт ма̄н палтув ёхталаӈ­кве патэ̄гыт. 

Тыт та̄наныл сосса мир о̄лнэ-хӯлнэ тэ̄латын ханищтаӈкве патыянув. Ня̄врамыт та̄нки ма̄гсы­ланыл матыр пормас ю̄н­туӈкве манос ва̄руӈкве вēрмēгыт. Тот та̄н ма̄щтыр хо̄тпатн нё̄туӈкве па­тавет. 
«То̄рум Маа» музейт рӯпитан хо̄тпат ты пēс колн 2019 та̄лт ва̄нтлы­сыт. Кол Ханты-Мансийск ӯс котильт ӯнлы, пувыр норыл ӯнттым о̄лы. Са̄в колнак о̄ньщи, пӯсас кӣвырт ма̄тэ о̄с лощит. 
Ань ӯсн ёхталан мӯй хо̄тпатн ты музейн щал­тапа̄лнэ ма̄гыс сака э̄л минуӈкве ат э̄ри. Акв колнак ма̄ньщи поэтув  Юван Шесталов номнэ ма̄гыс щё̄питым о̄лы. Ты коныпал тот сосса мир пēс йис пормасыт акван-атым о̄лэ̄гыт. 

Ты кол хосат 1934 та̄лт ӯнттувес, тот «Пожарная каланча» ва̄рвес. Та порат Ханты-Мансийск ӯс Остяко-Вогульск нам о̄ньщис. То̄нт ӯс мир ущ са̄вмуӈ­кве патыс, ма̄хум колан­ылт свонитан теле­фон ат о̄щсыт. 
Ты щар ма̄к карыс кол о̄лыс, тувыл ӯс янытэ̄т на̄ӈкыс. На̄й харыгтан хо̄тпат тот ты рӯпитасыт, та̄н ӯс ӯргаласаныл. Хо̄т на̄й но̄х-пēламлы ке, та̄н карыс колныл ка̄салыя­ныл ос та̄ра тув та нуй­хатасыт.
Ётыл 1946 та̄лт ты кол «Пожарное депо» намт­вес. Тот са̄в та̄л на̄й ха­рыгтан хо̄тпат рӯпитасыт. 2000-ыт та̄лытт ты пēс кол ёмщакв хот-щё̄пита­вес. Ань китыт та̄лыг ты ēмтыс, ты кол «То̄рум Маа» музейн майвес. 
Николай МЕРОВ
