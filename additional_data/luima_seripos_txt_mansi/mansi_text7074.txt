
Во̄ртур э̄тпос 27 хо̄талэ̄т Ханты-Мансийск ӯст «То̄рум Маа» музейт «По следам этнографической экспедиции по реке Вах» суссылтап рӯпитаӈкве о̄вылтахтас. Музейт тамле тэ̄лат ва̄тихал щё̄пита̄лавет, та̄н пуссын «От экспедиции к экспозиции» ва̄рмаль палт тӯлым о̄лэ̄гыт.
Музей кӯщай ва̄ӈн хо̄тпа Ирина Ксенофон­това ла̄выс: 
– Экспедиция тэ̄ла музейн сака яныг па̄рыс тоты. Хунь тыт рӯпитан хо̄тпанув хотталь ялэ̄гыт, ювле са̄в э̄рнэ пормас тотэ̄гыт. 2019 та̄лт округ культура департамент колныл нё̄тмил хосыт исследователиг о̄лнэ хо̄т­пат Вах я̄ нупыл экспе­дициян ялсыт, сосса мир о̄лупса та̄ра-паттысыт, ма̄-витаныл уральтасаныл. Та ма̄т Томский универ­ситет этнограф учёный хо̄тпаг Надежда Василь­евна Лукина ос Владис­лав Михайлович Кулем­зин са̄в та̄л яласасы̄г, ханты мир о̄лупсаныл ха­нищтасы̄г, потраныл ёл-хассы̄г. Та̄н о̄с та ма̄т о̄лсыт. 
Ты тэ̄ла палт «То̄рум Маа» музейт рӯпитан нэ̄ Дарья Кунина пуӈктотыс, тав тох потыртас: 
– Ам хунь о̄выл щёс Корлики па̄вылн ялсум, тот ваховский ханты ма̄хум ёт ва̄йхатасум, суссум, хумус та̄н щакв­щēгыт – са̄сныл сыре-сыр ху­сапсовыт ос а̄ны­са̄ныт ва̄рсыт, совныл маснут ю̄нтсыт, ма̄нь­ха̄пыт вāр­сыт. То̄нт но­мыл­матсум, татем ма̄щтыр э̄лум­хо̄ласаквет тыт о̄лэ̄гыт, пēс тэ̄ланыл ханищ­таӈ­кве э̄ри.
Тувыл 2019 та̄лт та̄н кит щёс та ма̄хум палт ялсыт, сӯкыр ос ва̄т са̄г­рапнал э̄тпост. Дарья Кунина ла̄выс, сӯкыр э̄т­пост та̄н ма̄щтыр ма̄хум ёт са̄сныл хусапсовыт ю̄нтсыт. Пормасыт хумус ва̄руӈкве э̄ри, хурит ху­мус йинуӈкве ос яктуӈ­кве, пуссын ёл-хассаныл, по̄слысаныл. 
Ва̄т са̄грапнал э̄тпост ос са̄лы ӯрнэ ма̄хум палт ялсыт. Тот суссыт, са̄лы сов хумус тынтлаве, йинаве. Ма̄щтыр нэ̄т ма̄ныр ю̄н­тэ̄гыт, хумус щакв­щēгыт, та маныр, пуссын кинан по̄слысаныл. 

Вах я̄ ва̄та хосыт о̄лнэ хӯрум колта̄гыл палт хо̄и­гласыт: Анатолий Петрович, Алексей Фёдо­рович ос Лидия Несте­ровна Каткалевыт. Тувыл э̄лаль ханты ма̄хум о̄лнэ стойби­щат мус ялсыт – Андрей Ильич ос Василий Гаврило­вич Куниныг, ос Дмитрий Владимирович Прасин колта̄глыт. Та̄н о̄с пуссын Вах я̄ ляпат о̄лэ̄гыт. 
Дарья Кунина ла̄выс, ма̄хум тот пēс йис щирыл щаквщēгыт, масну­та­ныл, а̄ныса̄наныл манос алыщ­лапаныл ань тыхо̄тал мус пēс щирыл вāрияныл. 
Вах я̄ ва̄тат олнэ ханты ма̄хум Томск ӯс уни­вер­ситет учёный хо̄т­паг Надежда Василье­в­на Лукина ос Влади­слав Михайлович Кулем­зин ёмас номтыл номыл­ма­тыглыяныл. Ла̄в­нэ̄ныл, матъёмас та̄н о̄лнэ ма̄на­нылн ёхталасы̄г, о̄луп­саныл ханищтасы̄г, са̄в э̄рнэ тэ̄лат ёл-хассанэ̄н, хурит ва̄рсы̄г.
«То̄рум Маа» музей кӯщай нэ̄ Людмила Алфёрова ла̄выс, Вах я̄ ляпат о̄лнэ мир о̄лупса­ныл ань ханты мир учёный нэ̄квēн Наталья Ивановна Величко ханищтаве. Тащиӈк, «От экспедиции к экспозиции» тэ̄ла э̄лаль мины.   
«По следам этнографи­ческой экспедиции по реке Вах» выставкат са̄в пēс пормасыт, маснутыт, са̄всыр хурит суссылта­вет. Ты суссылтап «То̄рум Маа» музейт сӯкыр э̄тпос сыс рӯпитаӈкве паты.
Людмила Гурьева потре ма̄ньщи ла̄тӈыг Светлана РОМБАНДЕЕВА толмащластэ 
