
Нижневартовский район Варъёган па̄выл этнографический парк-музей мо̄лты ва̄т та̄лэ то̄влыс. Тот кӯщаиг о̄лнэ нэ̄ Олеся Геннадьевна Боровкова ты кол урыл тох ла̄выс:
— Варъёган па̄выл музеюв ё̄рн хум Юрий Кылевич Вэлла тав ӯнттуӈкве номылматастэ. Ань тот са̄в пормас о̄лы — сосса хо̄тпанув о̄ньщам ос ань тыхо̄тал мус э̄рнэ пормасаныл, а̄ны-са̄наныл, маснутаныл, алыщлапаныл, та маныр, тот пуссын о̄лэ̄гыт, мирн суссылтыянув. Музейт ва̄тихал ханищтапыт ва̄рыглэ̄в, янге-ма̄не тув ёхталэ̄гыт, матыр ю̄нтуӈкве манос сакныл хартуӈкве ханищтахтэ̄гыт. Лидия Васильевна Плигина ма̄хум нупыл потырты, суссылты, ань ла̄гыл маснут хумус йинаве, ю̄нтаве. 
Музейт рӯпитан ма̄хманув округ янытыл о̄лнэ музеитын ос са̄всыр выставкатын акваг во̄виньта̄лавет. Хо̄т-а̄ти яласэ̄гыт, э̄рнэ матыр ва̄руӈкве ханищтахтэ̄гыт. Сунсэ̄гыт, мо̄т ма̄т ма̄хум хумус рӯпитэ̄гыт, пēс йис пормасыт хумус о̄ньщияныл. 
— Олеся Геннадьевна, наӈ хо̄т яныгмасын?
— Ам ё̄рнколт яныгмасум. Омам Ульяна Филипповна ханты нэ̄, а̄тям Геннадий Осевич Иуси ё̄рн хум. Тэ̄н ё̄рнколт са̄лы ӯрим о̄лэ̄г, ниласа̄т арыг са̄лы о̄ньщēг. Нила ня̄врам янмалтасыг, хӯрум а̄ги ос пыг, ам щар ма̄нь, питипата а̄ги. А̄тяв «Почётный оленевод ХМАО-Югры» намыл майвес. 
