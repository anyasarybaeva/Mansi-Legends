

	Ханты-Мансийск ӯс ляпат налымантем вēрыстат Луговское нампа ма̄ о̄лы. Тот матах та̄л минам юи-па̄лт са̄в яныг лув-капаит хо̄нтвēсыт. Ученый ма̄хум та̄наныл ёмащакв ханищтасаныл, тувыл ла̄всыт – ты махарыт та̄н луваныл.

	Тот по̄х хо̄тпат сака ул вос яласэ̄гыт, 2008 та̄л па̄сныл та ма̄ ӯргалаӈкв патвес, рущ ла̄тӈыл тох намаявес – особо охраняемая территория. Ка̄сыӈ туи «Ма̄-вит ос э̄лумхо̄лас» нампа музейт рӯпитан хо̄тпат тув ялантэ̄гыт, тот ма̄ ла̄щлакв-ла̄щлакв хилыяныл. Матыр акваг тот та хо̄нтэ̄гыт.

	Ӯйрищит, са̄всыр лӯптат ханищтаӈкв о̄с патсаныл, то̄ват татем мощщаг хультсыт, та̄н «Красный книга» нампа нэ̄пакн хансымат. Наманыл та̄ра-паттавет, ловиньтавет. Янгуит ма̄гыс тэ̄нэ ма̄ щё̄питэ̄гыт. Маныр тот ка̄салэ̄гыт, пуссын хурин по̄слыяныл.

	Ань ты ма̄ «Луговские мамонты» рущ ла̄тӈыл тох ла̄ваве. Ты ма̄т пēс йис порат ма̄харыт о̄лмыт ос та̄н матрыг тот порсысыт.  Наука рӯпата ва̄рнэ ма̄хум э̄лаль тот рӯпитаӈкв тах патэ̄гыт. Мощ ётылнув туристыт тув то-тыглан ма̄гыс та ма̄ ёмащакв щё̄питаве. Ос ка̄сащан ма̄хум тот суссылтаӈкв ос потыртаӈкв патавет, лов со̄тыратем та̄лыт ювле хультум порат ма̄-витув манхурипаг о̄лыс.

	 

	М. Трифонова тēтум потре ма̄ньщи ла̄тӈыг Валентина Хозумова хансыстэ
