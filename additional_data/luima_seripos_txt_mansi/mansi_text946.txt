
Округт о̄лнэ ма̄ньлат ма̄хумн нё̄тнэ ма̄гыс губернаторув постановление-нэ̄паке щирыл 2007 та̄л па̄сныл ма̄ньлат хо̄тпат, хотьют мир ма̄гыс э̄рнэ рӯпата ёмщакв ва̄ри, та̄н ка̄сыӈ та̄л губернатор премия-олныл мивет.Ань ты хо̄тал мус пуссын аквъёт 191 ма̄ньлат хо̄тпа округ губернатор премиял майвēсыт. Ты наука ос ханищтап ва̄рмальт, культурат, общественный организацият, ля̄ххал хаснэ хо̄тпат ос мо̄т са̄всыр ма̄тт рӯпитан а̄ги-пы-гыт янытлавēсыт.

	Ты ва̄рмаль ханищтап ос ма̄ньлат ма̄хум департаментыт рӯпитан хо̄тпат та̄н ва̄руӈкве номылматсыт. Ань тот экспертно-консультативный совет рӯпиты. Та̄н ка̄сыӈ та̄л акван-атхатыглэ̄гыт, ма̄ньлат хо̄тпат ва̄рнэ рӯпатаныл уральтыяныл ос щар 

	ёмас рӯпатат ма̄гыс премия-олн та̄стэ̄гыт. Ты тэ̄ла щирыл 14-30 та̄л яныт хо̄тпат олныл мивет. Акв хо̄тпа рӯпататэ ма̄гыс 15 со̄тыра солко̄вил миве.

	Ань ты пора 33 ма̄ньлат хо̄тпа губернатор премиял майвēсыт. Та̄н халанылт Ханты-Мансийск ӯст соссаӈ ма̄хум ва̄рмалит щирыл рӯпитан хӯрум хо̄тпа янытлавēсыт. Ты А̄с-угорский мир театрыт рӯпитан пыг Дмитрий Решетников, культура отделт рӯпитан нэ̄ Надежда Молданова ос соссаӈ ма̄ньлат мир организацият ля̄ххал хаснэ а̄ги Дарья Сумакова. Та̄н хосат та̄гыл соссаӈ мир о̄лупса э̄лаль тотым рӯпитэ̄гыт. Тувыл ос Русскинская па̄выл школа-интернатт 8 классыт ханищтахтын ханты а̄ги Виолетта Сопочина янытлавес. 

	Губернатор нэ̄ та̄-нанылн са̄в янытлан ла̄тыӈ ла̄выс. 

	Николай 

	МЕРОВ 

	 
