
Наталья Рогалева, такви о̄парищ наме Тасманова, Ха̄льӯс район Ня̄хщамво̄ль па̄вылт о̄лы. Ща̄нь ла̄тӈыл потыртаӈкве ёмащакв ха̄сы. Тав урēтыл газетат ма̄н потыр хансыгласӯв. Ма̄ньщи нэ̄ во̄раяӈкве ос хӯл алыщлаӈкв о̄йкатэ ёт яланты. Наталья ва̄с па̄тлупты ос ӯйхул ка̄тын-паттыглы. Тав ла̄выс: «О̄йкамēнтыл во̄раян ма̄гсыл са̄всыр э̄рнэ нэ̄пакыт о̄ньщимēн ос лицензия-нэ̄пак ёвтымēн. Со̄руп ка̄тын-паттын ма̄гсыл лицензия-нэ̄пак тынэ ат со̄тыра солко̄ви.
Акв порат Лёша о̄йкам ёт во̄рн минасамēн. Во̄рт ё̄мыгтым, ӯщлахтуӈкве ӯнтсумēн. Ща̄й аимēн, со̄руп мēн нупыламēн та нэ̄глыс. Лёша писаль а̄лмаястэ, а̄нумн ла̄ви: «Писаль вуēлн, патамтэ̄лн. Ам тай тув мус рохтысум, писаль ат э̄рыс, нэ̄матыр ат э̄рыс. Тох аквмат ӯнлахо̄лым, янгуюм во̄рн та минас. Ань тыг мус  во̄рт ха̄йтыгты. О̄йкам ты юи-па̄лт мовиньтым ла̄выс: «Наӈ янгуй ка̄тын-паттуӈкве тахсын ос манрыг  акв ма̄т ӯнлахо̄лэ̄гын. Ань минэ̄н, ха̄йтэн, юил ёхтэ̄лын». Мо̄т щёс со̄рупын нэ̄главем, воссыг тох ат рохтэ̄гум, ё̄р хо̄нтэ̄гум, па̄тамтылум».
Ма̄ньщи нэ̄ а̄ти туп во̄раяӈкве вēрми, тав са̄в пӯмащ потыр ос мо̄йт ва̄г, мо̄йтуӈкве  сака ха̄сы. Тав а̄ще Владимир Николаевич Тасманов са̄в пēс потыр ос мо̄йт ва̄с. Наталья ма̄ньщи газета ма̄гсыл акв пӯмащ потыр потыртас:
- Ты потыр а̄щум потырта̄лыс. Нё̄рахи па̄вылт акв хум о̄лыс. Па̄влыӈ ма̄хум таве пуссын Венькаг ла̄выгласаныл. Акв порат Венька во̄рт ма̄нь во̄рап пувыс. Во̄рапе юв тотыстэ, юн о̄ньщуӈкве патыстэ. Ӯйрищ юн о̄лым, Венька палт ханьщувлам. Колыл ва̄рыстэ. Колэ ёлы-па̄лт а̄нысуп ӯнттыс. Во̄рапе па̄кв тэ̄г, па̄квсаманэ хаслы ёлы-па̄лн тӯйтыянэ. Па̄квсамыт ёлаль а̄нысупын та патыглэ̄гыт. Венька атуӈкве туп а̄лыми. Хурыг сове па̄квсамыл та̄глэ. Во̄рапе тай кӯняр, та рӯпиты, та рӯпиты.
Венька ӯйрище ла̄гле ква̄лгыл нэ̄гсаластэ. Во̄рапе рӯпитаӈкве  хунь ва̄гта̄л паты, кон тотытэ. Ӯйрищ э̄лаль тыламлаӈкве кос кусыглы, Венька ква̄лге ювле хасумтытэ. Во̄рапе ювле та ёхтыгпи. Ква̄лгыл нэ̄гсалым о̄ньщастэ, э̄лаль тыламлаӈкве ат вēрмыс.  Тувыл юв о̄с та тотаве. Юв тотаве ос ва̄рим колн ӯнттыгпаве,  рӯпитаӈкве о̄с та о̄вылтахты. Венька во̄рн ха̄йтталы ос па̄кв юв тоты. Во̄рапе ос та па̄квсамыт хаслы  ёлы-па̄лын тӯйтыянэ. Па̄квсамыт ос а̄нысупын та патыглэ̄гыт. Во̄рапе тох акваг па̄квсамыт тӯйтыглым, нёлэ та̄л та хультыс. Тыщирыл Венька во̄рап та саватастэ. Венька тай та̄л сыс па̄квсамыт та̄йим о̄лыс. Венька хосат а̄тимыг ēмтыс. Ты потыр а̄щум потырта̄лыс.
Наталья щащēкватэ ёмащакв номитэ. Тав ма̄ниг хунь о̄лыс, щащēкванылн ӣтипа̄лаг мувиньтаӈкве щар ат та̄ртвēсыт. Наталья ты урыл о̄с акв потыр номылматас.
- Щащēквам Мēӈкв урыл потыр акваг потырта̄лыс. Тав ла̄выглас, со̄ль пилата̄лвес. О̄пам во̄раим яласас, щащēквам ос ня̄враманэ ёт юн таккēт хультыс. Кон нила кӯтюв о̄лыс. Аквматэ̄рт кӯтьванэ пуссын хортуӈкве та патсыт. Та хортэ̄гыт, та хортэ̄гыт. Щащēквав хот-рохтыс, тувыл а̄витэ мощ па̄лыг-пӯнсыстэ. Кол по̄хыт яныг хо̄вт яныгмас. Ты хо̄вт тапалт яныг Мēӈкв лю̄лис. Кӯтьванэ та хортэ̄гыт, та хортэ̄гыт. Щащēквав ущпыл хот-рохтыс, тувыл ма̄ньщи ла̄тӈыл ла̄выстэ: «Я-та минэн, а̄нум ул новēлын, минэн, ня̄враманум иӈ ма̄нит». Самаге та янытыг, э̄рттум кит яныг а̄нысупыг. Мēӈкв мощ лю̄ляхо̄лас, сысы та минас. Мо̄тыт хо̄тал мощ турманлас, кӯтьванэ хортуӈкве та патсыт. Щащēквав а̄витэ мощ па̄лыг-пӯнсыстэ, сунсы, Мēӈкв ос та ёхтыс, яныг хо̄вт тапалт о̄с та лю̄ли. Щащēквав о̄с ла̄выс: ««Я-та минэн, а̄нум ул новēлын, минэн, ня̄враманум иӈ ма̄нит». Хӯрум хо̄тал Мēӈкв тох ёхталас. Ос та яныг хо̄вт сыспа̄лт лю̄лис, кол нупыл сунсыс. Ам иӈ ма̄ниг о̄лсум, хунь щащēквам ты потыр потырта̄лыс, тувыл  сака ёмащакв номилум. Ща̄нюм ты потыр урыл китыгласлум, со̄ль щащēквав Мēӈкв ва̄стэ. Ща̄нюм ювле ла̄выс: «Щащēкван акваг ты потыр потырта̄лыс, улпыл, со̄ль ва̄стэ».
