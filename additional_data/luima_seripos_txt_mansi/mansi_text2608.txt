
А̄с-угорский ма̄хум институтт ма̄ньщи ла̄тыӈ, литература ос пēс потрыт, мо̄йтыт ханищтан отдел о̄лы. Тот Е.И. Ромбандеева, Л.Н. Панченко, М.В. Кумаева, С.А. Герасимова ос Т.Д. Слинкина рӯпитэ̄гыт. Са̄в та̄л ты тэ̄лат тармыл Евдокия Ивановна пуӈктотыс, ань Мария Владимировна Кумаева кӯщаиг тув ӯнттувес.

	Мо̄лты та̄лыт сыс 

	та̄н са̄всыр йильпи нэ̄пакыт та̄ратасыт. 

	Ань ты урыл пӯмща-лахтын ма̄гыс ам Людмила Панченко ёт хо̄нтхатыгласум ос тав рӯпататэ о̄вылтыт 

	китыгласлум. Людмила Николаевна ты отделт ат та̄л рӯпиты. Тав о̄влэт ма̄нь ня̄врамыт ханищтан нэ̄г Ханты-Мансийский педколледжит ханищтахтас, тувыл Югорский университет а̄стлас. Тот ма̄ньщи ла̄тыӈ ос 

	лӯима ма̄хум литератураныл ханищтан нэ̄г дипломыл майвес. Ань ва̄рнэ рӯпататэ̄т ты 

	тэ̄лат пуссын э̄рмыгла-сыт. Школат ня̄врамыт 

	о̄с ханищтасанэ, 

	таима̄гыс матыр-а̄ти э̄рнэ накыт ва̄нэ̄г о̄ньщиянэ. Людмила

	 Николаевна а̄нумн тох потыртас:

	- Мо̄лалнув институт кӯщай нэ̄ Виктория Сподина ма̄нав акван-атыгласанэ ос йильпи рӯпата ва̄руӈкве ла̄всанэ. Ма̄н образование ос ма̄ньлат ма̄хум департамент па̄лыл 

	госзаказыл кēтвесӯв. 

	Тот хансым о̄лы, школат соссаӈ ня̄врамыт ма̄гыс ханищтан нэ̄пакыт щё̄питаӈкве э̄ри. Классыт щирыл я̄нас 

	вос щё̄питыянӯв. 

	Ты рӯпатан та̄ра вуйхатуӈкве та̄рвитыӈ о̄лыс. О̄влэ̄т ханищтахтын программат ёмщакв ловиньтаӈкве э̄рыс ос ня̄врамыт та̄ланыл щирыл потрыт ла̄кква-уртуӈкве. Тувыл таи ёмас, 

	Клавдия Васильевна Афанасьева нэ̄пакыт щё̄питан ма̄гыс то̄ва разработкат о̄ньщис. Ма̄н ань тув ро̄влахтым нэ̄паканув щё̄питаӈкве патсанӯв. Мо̄т ёмас ва̄рмаль тамле - ма̄н потрыт, мо̄йтыт хаснэ ма̄ньщи хо̄тпа тахольт о̄ньщēв. Ань та̄наныл а̄гирищит-пыгрищит ва̄ӈкве 

	патыяныл. Мо̄т ма̄хманувн ты нэ̄-паканувт потрыт, стихыт о̄с вос ловиньтыяныл. Ань ос ла̄вēгум, 

	та̄н тиражаныл ма̄нь, 

	200 са̄витыг туп та̄ратавēсыт, школат ос нэ̄пак ловиньтан колыт халт ла̄кква-уртвēсыт. 

	О̄влэ̄т ам «Азбука» нэ̄пак ёт хоса 

	рӯпитасум. Таве хумус ва̄руӈкве, а̄нумн 

	Валентина Соловар нё̄тыс. Валентина Николаевна ханты ня̄врамыт ма̄гыс акв тамле «Азбука» хансыс. Ам тув букват щирыл ла̄тӈыт хо̄нтсанум ос та̄н палтаныл ро̄внэ хурит ищхӣпыӈ ут хосыт киссум манос амки по̄слысанум. Тувыл та̄наныл нэ̄пак-ло̄псын  хаснэ ма̄гыс хоса тув щё̄питасанум. Ты маньщи «Азбука» нэ̄пакум 2013 та̄лт та̄ратаслум. 

	2014 та̄л сыс йильпи ханищтан нэ̄пакыт щё̄питым рӯпитасум 

	ос та̄наныл пуссын 

	2015 та̄лт та̄ратасанум. Ань 5,6,7,8,9 классыт

	ханищтахтын ня̄вра-мыт «Хрестоматия» ма̄ньщи нэ̄пак о̄ньщēгыт. 

	Тув ам рущ ла̄тӈыл хансым потрыт акван-атсанум, ань ос та̄наныл ма̄ньщи ла̄тӈыл толмащлаӈкве э̄рēгыт. Хрестоматиян хансым потрыт институт рӯпитан нэ̄ Е.В. Косинцева уральтасанэ ос С.С. Динисламова а̄нумн рецензия хансыс. Акватэ филология наукат доктор нам, мо̄танэ ос канди
	дат нам о̄ньщи. 

	«Фольклорные праздники в школе. Сценарии» я̄нас нэ̄пак о̄с хассум. Тот соссаӈ ма̄хум ялпыӈ хо̄таланыл ос 

	ка̄с ва̄рнэ накыт урыл потрыт хассум. Ам 

	школат рӯпитанэ̄м 

	порат а̄гирищит-пыгрищит ёт ты урокыт ва̄рсанум. 

	Тувыл «Краеведение» урокыт ма̄гыс ос кит 

	та̄л са̄всыр э̄рнэ утыт 

	тув атсанум, щё̄питасанум. Тув са̄всыр таблицат, 

	кроссвордыт по̄слы-санум. Во̄руит, ӯйхулыт намыт ёмщакв ханищтаӈкве ос та̄н урыл матыр хансуӈкве э̄рыс. Ты рӯпата 

	ва̄рмум ма̄гыс ам В.С. Иванован, Санкт-Петербург ӯст о̄лнэ 

	лӯима̄ институт рӯ
	питан нэ̄н, пӯмащипа ла̄тыӈ ла̄вēгум. Тав а̄нумн рецензия хансыс ос то̄ва тэлат 

	ёмщакв хӯлтсанэ. 

	Аквъёт рӯпитан нэ̄мēнтыл Светлана Алексеевна Герасимова ёт акван-нё̄тхатым  ма̄нь классыт ханищтахтан ня̄врамыт 

	ма̄гыс нэ̄пакыт о̄с щё̄питасмēн. Ты урыл тав такви ётыл о̄с вос потырты. 

	Наука ма̄гыс диссертация хансуӈкве ос вуянтаӈкве, аспиратурат ханищтахтуӈкве э̄ри. Ты урыл номсэ̄гум кос, институт па̄лыл о̄с китыглавем. Ань са̄в рӯпата тыт о̄ньщēв.

	 

	Тамара Мерова
