
Москва ӯст тӯяг мус яныг суссылтап рӯпиты, тув ма̄н округувныл ань ка̄сыӈ районныл о̄лнэ ма̄хум ялантэ̄гыт ос са̄всыр ханищтапыт ва̄рыглэ̄гыт, ня̄врамыт ёнгалтыяныл. 
Ха̄льӯс район урыл потыртаӈкве Саранпа̄выл ма̄хум ялсыт, ты «Ма̄нь Ӯсквет» рӯпитан хо̄тпанув ма̄ньщи о̄лупса урыл по­тыртасыт. Петр Анямов ма̄ньщи та̄ныт са̄ӈквыл­та­пыл са̄ӈквылтас, такви ту­лё̄вланэ̄н сэ̄тапыт нэ̄­гыс, ты йӣквнэ а̄канит тох йӣквтавет, хум са̄ӈквылты ос а̄канит йӣквēгыт. 
Кирилл Стаканов ня̄в­рамыт са̄всыр ёнгы­ну­тытыл ёнгалтасанэ. Тав «Туслы» йӣво̄влытыл ён­гил суссылтас, хумус ту­лё̄выл халн йӣвōвыл пу­вумтаӈкве э̄ри ос са̄лы а̄ньтныл ва̄рим «голо­воломкат» урыл потыр­тас, хумус та̄нанылтыл ёнгуӈкве ро̄ви. 
Карина Ларионова, школат ханищтахтын ма̄ньщи а̄ги, ня̄врамыт ос оманыл, анēкваныл-щащēкваныл ёт а̄канит ва̄руӈкве ханищтасанэ. Та̄н то̄рло̄мтытыл а̄канит пēрсыт.  
Любовь Стаканова ос Надежда Алексеева «Ма̄нь Ӯскве», ня̄врамыт ёт рӯпитан ос ханищтан урыл потыртасы̄г. Тэ̄н ма̄ньщи ла̄тыӈ ханищтан «Омам ла̄тыӈ» проект суссылтасы̄г, таве Елена Фризоргер ва̄рыстэ. Тот ня̄врамытын по̄слым хури палт ма̄ньщи ла̄тыӈ хо̄нтуӈкве э̄ри, тащир тав ва̄ӈкве паты, хумус ма̄ньщи ла̄тӈыл хоты пормасыт ла̄вавет. 
Яныг суссылтапт таса̄­вит мир ё̄мыгтэ̄гыт, сун­сыглахтэ̄гыт, та̄н ла̄всыт, «Ма̄нь Ӯскве» ты насати татем пӯмыщ ос э̄рнэ ня̄врамыт па̄выл о̄лнэ̄тэ, тув ань ка̄сыӈ хо̄тпа ялуӈкве тахмаяс. 
Любовь Стаканова потре щирыл Г. КОНДИНА ля̄ххал хансыс. 
 
