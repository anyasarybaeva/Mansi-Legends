

	Раиса Петровна Загородняя – ханты нэ̄, тав Ха̄льӯст соссаӈ мир культура центр колт лов та̄л рӯпиты. Та̄н тот ка̄тыл са̄всыр пормасыт ва̄рēгыт. Тав ла̄выс, хунь о̄выл щёс ӯсн ёхтыс, Ха̄льӯс налми ва̄тан на̄ӈкыт яныгман щахылн пӯрлахтуӈкве ялыс. Та ма̄ сымēн татем хо̄яс, та па̄сныл акваг тув яланты. Ӯст о̄лнэ соссаӈ ма̄хманув пӯрлахтуӈкве тув ва̄тихал ялантэ̄гыт. 

	Мо̄лты ам Ха̄льӯсн ялмум порат Раиса Петровна а̄нумн та ма̄ урыл пēс потыр потырта̄лыс. Ань на̄н тав потре э̄лаль ловиньтэлы̄н.

	– Хосат пēс ма̄хум та на̄ӈк щахылн са̄т та̄л сыс акв щёс пӯрлахтуӈкве яланта̄лсыт. Та̄н тот йир тӯщтыгласыт. Халанылт потрамасыт, хоты ма̄т ос хумус хӯл алыщлаӈкве ос во̄раяӈкве ро̄ви. Ма̄хум тот та̄нки о̄лупса ва̄рмаляныл урыл потыртасыт ос йильпи ля̄ххалыт тотсыт. Та ма̄т та̄н ня̄враманыл ха̄йтыгтасыт ос нас ва̄щинтахтыгласыт.

	Ханты ма̄хум та ялпыӈ ма̄ «Аяс на̄ӈк пай» ла̄вияныл. Ты потыр ма̄ньщи щирыл «Ма̄нь А̄с я̄ То̄рум» толмащлаве. Ха̄льӯс ля̄пат Лӯи Тагт я̄ по̄хыт ма̄нь А̄с я̄ овты. Таима̄гыс ты на̄ӈк щахыл тох намаявес. 

	Пēс ма̄хум тох потырта̄лсыт: «Пēс йист таквсы порат я̄ хосыт ма̄ньщи ос ханты похатыр хо̄тпат минасыт. Та̄н татем нё̄тнэ, урамыӈ ма̄ ка̄саласыт, па̄г-пӯхтысыт, а̄ращ ва̄рсыт, э̄т хӯлсыт. А̄лпыл но̄х-ква̄лсыт ос э̄лаль минмыгтаӈкве атхатасыт. Ос миннэ̄ныл э̄лы-па̄лт, ты нё̄тнэ ма̄ ма̄гыс, То̄рум янытлан кастыл, та̄нки йӣв суваныл тот тӯщтым хультуптасаныл. Ты йӣв сувыт тӯяг но̄х-тэ̄лумтасыт ос на̄ӈк йӣвыг ēмтсыт. Та па̄сныл та̄н ань ты хо̄тал мус тот лю̄лēгыт. Ань ты йӣв-капаит карсыг, та̄кыг ēмтсыт.

	Ты ма̄ урыл о̄с акв пēс потыр о̄лы. Тав ос тох потырта̄лвес. Хосат, ма̄ тэ̄лум порат, То̄рум а̄щанув ма̄ уртсыт. Ка̄сыӈ То̄рум такви ма̄тэ вуянтас. Карс аки товлыл яласас, тав Ма̄нь А̄с я̄ аки ёт ты на̄ӈкыт яныгман ма̄ ма̄гыс хо̄нтлыс. Тув мус та алыщлахтасы̄г, на̄ӈк йӣв тольхыт пуссын ёлаль хӯтсыт. Аквтупмат намыл хӯтувъяптувēсыт.

	Со̄ль, та на̄ӈк щахылн ляпаман порат хӯтум йӣв тольхыт ёмщакв ка̄салаӈкве ро̄ви. На̄н Ха̄льӯсн ёхтэгы̄н ке, ты нё̄тнэ ма̄н пӯмащ ма̄гыс о̄с ялэ̄н.

	 

	Николай МЕРОВ
