
Ха̄льӯс район Сӯкыръя па̄вылт Сойнах рӯт ма̄хум са̄в о̄лы. Ты ма̄ньщи па̄вылн ялмум порат Людмила Дмитриевна Овчинникова ёт потрамасум. Такви о̄парищ наме Сайнахова, 1965 та̄лт самын патыс, та̄л котиль э̄тпос 30 хо̄талэ̄т. На̄н ань э̄лаль Людмила Дмитриевна потре ловиньтэлы̄н:
— Ам тыт Сӯкыръят яныгмасум, Саранпа̄выл школат нёлолов класс мус ханищтахтасум. Омам Матрёна Константиновна Сайнахова, 1935 та̄лт Ма̄нья па̄вылт самын патыс, такви о̄парищ наме о̄с Сайнахова. Школат кит класс а̄стлас, совхозт са̄в та̄л рӯпитас. Тав Мария увщи ос Фёдор каӈк о̄ньщас. А̄квум а̄гитэ Евдокия Тюменьт о̄лы, тув хосат о̄лмыгтас.
А̄тям Дмитрий Андреевич 1925 та̄лт Па̄льят самын патыс. 1937 та̄лт, хунь колхозыт ва̄рвēсыт, па̄влыӈ ма̄хманыл пуссын тыг Сӯкыръян ва̄нтлуптавēсыт. Тав кит каӈк о̄ньщас, Василий ос Пēтр. Школат хӯрум класс а̄стлас. 
А̄тяв акваг матыр ва̄рыс — ёсат щё̄питас, ха̄пыт, суныт та маныр ва̄руӈкве пуссын ха̄сыс. Омав о̄с акваг матыр щаквщис, ла̄гыл маснут-пӯркит, супыт ю̄нтыс, тынтлахтас. Ма̄ньщит пуссын ма̄щтырт. 
Омав ма̄ньщи э̄рыг са̄в ва̄с. Па̄влувт о̄лум Роман о̄йка са̄в мо̄йт ва̄с, акваг мо̄йтыс. А̄тям рӯтанэ тай сака са̄в, ань округ янытыл хо̄т-а̄ти о̄лэ̄гыт. 

Омагум-а̄тягум хо̄т ня̄врам о̄щсыг — Катя, Андрей, Коля, Гоша, ам ос щар ма̄нь а̄пщив Саша. Яныг увщиягув-каӈкагув а̄тимыг ēмтсыг. Коля ос Гоша каӈкагум щēмьяӈ та̄гыл тыт Сӯкыръят о̄лэ̄г. Колям пенсия олн иӈ ат выг, та̄ланэ ат то̄вылхатэ̄гыт. Нэ̄паканэ атыгласанэ, пенсионный фондын кēтсанэ, тувыл пищма ёхтыс, хансэ̄гыт, матахмат э̄тпос ат то̄вылхаты. Са̄в та̄л рыбакыг о̄лыс, тувыл совхозт рӯпитас, аман манрыг пенсиян ат паттаве, тава̄гт. Саша а̄пщив Сургут ӯст о̄лы, тот музейт ма̄щтыр хо̄тпаг рӯпиты.
— Людмила Дмитриевна, наӈ школа а̄стламын юи-па̄лт э̄лаль ханищтахтасын?
— Ам 1984 та̄лт Сургут ӯсн Катя увщим палт минасум. Тот кол ӯнттын хо̄тпат ханищтан училищан патхатасум, штукатур-малярыг ханищтахтасум. Рӯпата сака та̄рвитыӈ о̄лыс. Тувыл 1990 та̄лт Ханты-Мансийск ӯсн минасум, тот медучилищат экзамен мисум, ханищтахтуӈкве вуйвēсум. 1992 та̄лт училище а̄стламум юи-па̄лт Сургут ӯсн о̄лмыгтасум. Аквта та̄л тот о̄йкам ёт акван-хо̄нтхатасмēн, наме Володя, рущ хум. Ма̄н о̄лнэ ма̄в, ма̄н мирув сака э̄руптытэ. 
Тав Курганский областьт Далматово ӯст самын патыс. Сургутн о̄влэ̄т а̄тятэ ёхтыс рӯпитаӈкве, «Сургутнефтегаз» организация па̄лыл колыл майвес. Тувыл 1970 та̄лт оматэ тув минас, то̄нт о̄йкам ат та̄лэ туп о̄лыс, увщи о̄ньщи. Школа а̄стламе юи-па̄лт училищат сварщикыг ханищтахтас, колыт ӯнттын ма̄т са̄в та̄л рӯпитас. Ань Сӯкыръян таве тотыслум, тыт та хультыс. 
— Наӈти ма̄н йиӈкве хумус номылматсын?
— Ӯст о̄лмумēн порат, о̄йкам нупыл ла̄в-сасум, хунь ам пенсиян минэ̄гум, Сӯкыръян минымēн о̄луӈкве, ам ётум минэ̄гын? Тав 
тамле нёмса, ла̄ви: «Минымēн те, минымēн». Тыг акваг отпускан ёхталасмēн, ма̄нанув ва̄ганэ. Ань тыт та о̄лымēн. 
Ты я̄тил ма̄ньщи нэ̄квēн са̄в ёмас, сымыӈ ла̄тыӈ ла̄вēгум. Колта̄глэ пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
