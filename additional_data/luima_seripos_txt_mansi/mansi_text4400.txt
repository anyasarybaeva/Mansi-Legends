
Ханты-Мансийск ӯст са̄тыт «Югорский промышленный форум» яныгпо̄ль э̄тпос 10-11 хо̄талыгт о̄лыс. Москва, Санкт-Петербург, Екатеринбург, Пермь, Челябинск ӯсытныл ос Казахстан ма̄ныл са̄в кӯщай ос бизнесмен ма̄хум ты ва̄рмальн акван-атхатыгласыт.
Пуссын аквъёт хо̄т-панкем са̄всыр яныг тэ̄ла щирыл рӯпитан компания тыг ёхталасыт. Та̄н тыт та̄нки ва̄рнэ рӯпатаныл урыл потыртасыт ос суссылтапаныл щё̄пита̄лсыт.
Округ кӯщай нэ̄ Наталья Комарова тув о̄с ёхталас. Ань Югра ма̄вт манырсыр рӯпата ва̄раве, тав тот мӯй ма̄хум э̄лы-па̄лт потыртас. Тав ла̄выс:
«Ам тыт атхатам ма̄хумн пуссын щунь-паща ла̄тыӈ ла̄вēгум. Матъёмас на̄н тыг ёхтуӈкве вēрмысы̄н. Ты та̄л иӈ са̄внув йильпи ищхӣпыӈ утыт ва̄рнэ хо̄тпат ос бизнесмен-хо̄тпат атхатасыт. Ка̄сыӈ кол такви щё̄питам ва̄рмале суссылтан ма̄гыс тыг ёт тотыстэ.
Ань экономикав акваг э̄лаль вос са̄вми, йильпи рӯпитан ма̄т щё̄питавет. Кӯщай хо̄тпат тыналахтын ма̄хум ёт акван-юрщхатым рӯпитэ̄гыт, аквъёт са̄в ёмас тэ̄ла ва̄рēгыт. Округувт ма̄-вой ос газ но̄х-винэ ма̄гыс ань ищхӣпыӈ утыт ва̄равет. Ма̄н ма̄вт рущ щирыл ла̄внэ «Баженовская свита» нампа ма̄т са̄в ма̄-щунь хо̄нтвес.
Хӯлтнэ ла̄тыӈ:
Округувт «Баженовская свита» нампа ма̄-во̄й 1960 та̄л па̄сныл ханищтаве. Таве ма̄ныл но̄х-виӈкве сака та̄рвитыӈ, йильпи ищхӣпыӈ ут э̄ри. Ань «Газпром нефть», «Лукойл», «Сургутнефтегаз» ос «Роснефть» нампа компаният ты ма̄-во̄й но̄х-виӈкве патсыт.
Ты накт тамле ма̄-во̄й округувт Южно-Приобский ос Красноленинский ма̄т но̄х-виве. Пальяновский месторожденият ос ты та̄л ма̄ньполь э̄тпост ма̄ныл но̄х-виӈкве ущ патвес.
Ты э̄лы-па̄лт мēн ты проект урыл Министр кӯщай Денис Мантуров ёт потыртасмēн. Тавēн ты ма̄-во̄й но̄х-винэ ва̄рмаль о̄с сака мӯстыс».
Э̄лаль кӯщай нэ̄ ты ва̄рмалит урыл потыртас. Ань Сургут ӯст катерыт хот-щё̄питан тэ̄ла ва̄руӈкве номсаве. Ань округувныл норыт хус мо̄т э̄лы хо̄н ма̄н кēтавет ос хо̄т-а̄ти тыналавет. Ма̄навн тыт нэ̄пак, па̄ртыт ос са̄всыр мо̄т э̄рнэ утыт ва̄руӈкве о̄с э̄ри. Ты пормасыт ма̄нки ва̄руӈкве вēрмиянӯв, олн о̄щнэ хо̄тпат туп хуйтуӈкве э̄рēгыт, та̄н са̄внув олн вос мыгыт. Ётыл мо̄т хо̄н ма̄ныл пормасыт тыг тотуӈкве тах ат э̄рмыглы. Ма̄нки ва̄руӈкве ке патэ̄в, та̄н тынта̄лнувēг ēмтэ̄гыт.
Мо̄тыт та̄лт пластиковый сульят ос мо̄т са̄всыр хусапыт ва̄рнэ ма̄гыс завод щё̄питаве. Та̄н наска̄ссыг хо̄т-а̄ти ул вос па̄хтувēсыт, па̄влытыт ос ӯсытыт акван вос атавет ос матыр э̄рнэ пормасыт ва̄руӈкв патавет тах.
Тыи ос мо̄т са̄в э̄рнэ тэ̄лат урыл кӯщай нэ̄ ты потыртас. Тувыл тав яныг колнак хосыт выставка сунсыглым мӯй ма̄хум ёт мощ ё̄мыгтас.
Китыт хо̄тал о̄с са̄в мо̄т рӯпата ва̄рвес. Югра ма̄вт о̄лнэ ма̄-вой винэ компаният ос тыналан ва̄рмаль э̄лаль тотнэ Министерства, аквъёт э̄лаль рӯпитан ма̄гыс са̄всыр контракт нампа нэ̄пакыт хассыт. Ма̄нки ма̄вт тэ̄нут ос пормас ва̄рнэ тэ̄ла кӯщаитн э̄лаль тотуӈкве патаве.
