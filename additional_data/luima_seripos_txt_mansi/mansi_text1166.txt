
Ха̄льӯс район Ло̄пмус па̄вылт о̄лнэ колыт ӯнттавет. Колыт ӯнттын ва̄рмаль урыл ам Сергей Владимирович Хозумов ёт потыртасум. Тав ма̄ньщи хум, Ло̄пмуст самын  патыс, тот яныгмас. Ань колыт ӯнттын ма̄т тав бригадирыг рӯпиты.Сергей Владимирович ла̄вме щирыл, ты  колыт Ягримт о̄лнэ «Сосьва» нампа национальный община па̄лыл ӯнттавет, кӯщаяныл Николай Геннадьевич Полуянов. О̄лнэ колыт та̄н 1991 та̄л па̄сыл ӯнттэ̄гыт, ты коны-пал тэ̄лы лё̄ӈх ва̄рēгыт, сыстамтэ̄гыт – Саранпа̄выл, Приполярный, Кульпас ос Кимкьясуй па̄влыт халт рӯпитэ̄гыт.

	Ты общинат рӯпитан ма̄хум аквтох Ягримт ос Саранпа̄вылт колыт ӯнттэ̄гыт. Са̄в кол Кульпаст ӯнттысыт – ат кол кит квартира о̄ньщēгыт, тувыл ат янас кол. То̄ва пēс колыт йильпииг щё̄питасаныл.

	Ло̄пмуст ань хӯрум кол ӯнттэ̄гыт – кит кол кит квартира о̄ньщēг, акв кол ос хӯрум квартира о̄ньщи. Сергей Владимирович ла̄ви, колыт та̄н йильпи та̄л кастыл а̄стлыяныл, ма̄хум тах коланылн ва̄нтлэ̄гыт. Хотальа̄ти э̄рнэ ма̄шинат, тракторыт, катерыт манос колыт ӯнттын магыс э̄рнэ матыр пуссын о̄лы. Колыт ӯнттын ахвтас утыт (блокыг ла̄вавет) та̄н Екатеринбург ӯсныл тотэ̄гыт. Насати, та палыт ма̄ныл тыг та харттынэ̄ныл. Тот ань атхуйплов хо̄тпа рӯпиты, олныл ка̄сыӈ э̄тпос ойтавет.

	Ма̄ньщи пыгыт

	Хурит хӯрум ма̄ньщи пыганӯв по̄слым о̄лэ̄гыт. Та̄н ань пуссын кол ӯнттын ма̄т рӯпитэ̄гыт. Александр Сергеевич Лыткин Кимкьясуй па̄вылт олы, 1983 та̄лт самын патыс. Оматэ Евдокия Владимировна Ло̄пмус па̄выл нэ̄, а̄ги о̄парищ наме Албина. Атятэ Сергей Валентинович Лыткин. Увщи о̄ньщи, наме Люба, тав Ня̄хщамво̄ль па̄вылт о̄лы, хӯрум ня̄врам о̄ньщи.

	Саша э̄кватэ Анна, а̄ги о̄парищ наме Анямова. Тэ̄н кит пыг янмалтэ̄г – Данил ос Дима, Кимкьясуй па̄вылт о̄лэ̄гыт. Яныгнув пыге Данил о̄с а̄тятэ ёт Ло̄пмус па̄вылн ёхтыс, па̄выл ня̄врамыт ёт тот ты ёнгасы, ха̄йтыгты. Ам пыгрищ нупыл ла̄вēгум, ты щащēкван тав яныгмам па̄влэ, ань ос наӈ тыт та ё̄мыгтэ̄гын, поргащлэ̄гын. 

	Саша китыглылум, та̄н ань «Лӯима̄ сэ̄рипос» ма̄ньщи газета ловиньтэ̄гыт ман а̄ти. Ла̄ви, ловиньтэ̄гыт, ща̄няге-а̄щаге ма̄ньщи ла̄тӈыл потыртэ̄г.

	Котильт лю̄льнэ пыгув тай Александр Владимирович Таратов. Саша Ло̄пмуст самын патыс, яныгмас. Ты та̄л яныгполь э̄тпост тав оматэ Клавдия Ивановна а̄тимыг ēмтыс. Таима̄гыс ам тав палтэ ат ялсум, ат китыглахтасум. Саша щēмьятэ ёт Ло̄пмус па̄вылт о̄лы, ня̄враманэ янмалты.

	Хӯрмит пыгув Юрий Николаевич Черепков 1988 та̄лт самын патыс. Оматэ Ольга Леонидовна Остерова Потрасуй па̄выл нэ̄, а̄тятэ Николай Николаевич Черепков Ха̄льӯс па̄выл хум. Юрий о̄выл классытт Ха̄льӯст ханищтахтас, тувыл э̄лаль Кульпаст ханищтахтас, тот аквхуйплов класс а̄стлас. Школа а̄стламе юи-па̄лт Ягрим па̄вылн минас, тот колледжит бульдозерит ва̄рмальн ханищтахтас. Тав ань щēмьятэ ёт Кульпаст о̄лы, э̄кватэ наме Алена, пыге Илья.

	Ло̄пмус па̄вылт тамле ка̄ркам пыгыт та рӯпитэ̄гыт. Та̄н ла̄внэ̄ныл щирыл, тот та̄нанылн пуссын мӯсты, туп лё̄мвой сака са̄в, рӯпитан уракыл ат мивет. Рӯпитан ма̄хум Светлана Герасимовна Хатанзееван тэ̄нутыл па̄йтавет, тэ̄пъялэ̄гыт, мощ ӯщлахтэ̄гыт, тувыл о̄с э̄лаль та рӯпитэ̄гыт. Ты я̄тил ма̄ньщи хо̄тпанув пуста̄гыл вос о̄лэ̄гыт, На̄й-О̄тыранылн вос ӯргалавет!

	 

	Светлана 

	РОМБАНДЕЕВА

	 
