
Таквсы Россия ма̄т Сочи ӯст ка̄ркам, номтыӈ ма̄ньлат ма̄хум ма̄гыс онтоловит мирхал фестиваль ва̄рыглавес. Ты ва̄рмальн ма̄н округувныл а̄гит-пыгыт о̄с ялсыт. Маныр рӯпата та̄н тот ва̄рсыт, округ кӯщай нэ̄ Наталья Комарова та̄наныл ты урыл потыртаӈкве во̄выгласанэ.

	Ты фестивальн ма̄ янытыл яныгса̄т нёлса̄т мо̄т хо̄н ма̄ныл ма̄хум Сочи ӯсн ёхталасыт. Ма̄н округувныл хус хо̄тпа тув ялсыт. Тот та̄н халанылт ва̄йхатасыт, са̄всыр ханищтапыт щё̄пита̄лсыт ос ва̄рнэ рӯпатаныл урыл потыртасыт. Ка̄сыӈ мир та̄нки о̄лупсаныл урыл потыртасыт, о̄лнэ-хӯлнэ наканыл суссылтасыт, та̄н йӣквыт йӣквсыт ос э̄ргыт э̄ргысыт. Ма̄ньлат ма̄хум пуссын аквъёт юртыӈыщ о̄луӈкве тот потыртахтасыт.

	Ань Ханты-Мансийск ӯст сапра̄ни о̄лум порат Наталья Комарова ла̄выс: «Матъёмас на̄н ты ва̄рмалин ликмыгласы̄н. Ань са̄всыр ма̄т о̄лнэ ма̄ньлат ма̄хум ёт ва̄йхатэгы̄н. Ты йис ва̄рмаль на̄н номтынт акваг хульты. Ма̄н тот пуссын акв щēмья хольт о̄лсӯв. Халанувт акван-нё̄тхатым рӯпитасӯв. Тыима̄гыс ам на̄нанылтыл сака янытлахтэ̄гум». То̄нт округ кӯщай нэ̄ а̄гитн-пыгытн ла̄выс, та̄н юв ёхтынэ̄ныл порат, тот ва̄рум рӯпатаныл урыл вос потыртэ̄гыт.

	Ипотечный агентстват ля̄ххалыт хансым рӯпитан хум Руслан Богордаев йильпи тэ̄ла щё̄питы. Ты номтын фестиваль о̄лум порат ёхтувес. Хум Ханты-Мансийский район Кышик па̄вылт этнографический музей щё̄питаӈкве ка̄сащи. Тав ла̄выс: «Са̄всыр ма̄т о̄лнэ ма̄хум аквхурип ва̄рмалит о̄ньщēгыт. Ам мо̄тыт та̄л Кышик па̄вылт пēс йис потрыт хаснэ, пормасыт атнэ ос о̄лнэ-хӯлнэ накыт э̄лаль тотнэ кол щё̄питэ̄гум. Ма̄нь па̄выл-квемт са̄в ма̄щтыр хо̄тпа о̄лы. Соссаӈ ханты хо̄тпат пēс пормасыт та̄нки ва̄руӈкве вēрмēгыт. Тот па̄влыӈ ма̄хум суссылтапыт щё̄питаӈкве ос ня̄врамыт ща̄нь ла̄тӈыл ханищтаӈкве вēрмēгыт. Ётыл мӯй ма̄хум ты пормасытыл пӯмщалахтын ма̄гыс э̄лыл тув ёхталаӈкве патэ̄гыт.

	Та музейт йӣквуӈкве ос са̄ӈквылтаӈкве ханищтахтын кол ва̄руӈкве номсэ̄гум. Па̄вылт сāӈквылтаӈкве ос йӣквуӈкве хāснэ хо̄тпат ань иӈ о̄лэ̄гыт. Тувыл э̄лаль «Ӯй йӣкв», «Соссаӈ мир касыл», «Ма̄ньха̄пыл товнэ касыл» ва̄рыглаӈкве тот ро̄ви.

	Ётылнув ты музей стихыт хансум ханты хум Владимир Волдин намēтыл мыглум. Ты хум хосат а̄тимыг ēмтыс. Таве ка̄стыглан ма̄гыс тот рӯпитан ма̄хум ка̄сыӈ та̄л «Волдинские чтения» семинар щё̄питāлуӈкве патэ̄гыт. Ты хосыт, сакати, па̄выл но̄х-во̄рмалтылум, то̄ват рӯпатаӈыг ēмтэ̄гыт».

	Ань Ханты-Мансийский район миркол кӯщаит, А̄с-угорский ма̄ньлат ма̄хум организацият рӯпитан хо̄тпат ос мо̄таныт ты тэ̄ла э̄лаль тотнэ ма̄гыс нё̄туӈкве ла̄вхатсыт. Ты музей ва̄рнэ ма̄гыс Кышик па̄вылт ань кол майвес.

	Тыгыл э̄лаль округт матыр тэ̄ла ма̄гыс грант-олн миӈкве патаве ке, Руслан Викторович ты проектэ ос тот суссылтаӈкве патытэ тах. Музейт рӯпитан ма̄хум ка̄тыл ва̄рнэ пормасаныл э̄л тыналаӈкве патэ̄гыт. Ты хосыт та̄нки олн сэ̄луӈкве вēрмēгыт. Тамле ты ёмас ва̄рмаль соссаӈ хум ва̄руӈкве номылматас.

	Тав юи-па̄лэ̄т ма̄-вит ӯргалан ос сыстамыг о̄щнэ проект урыл Александра Соколова, Югорский университет ханищтахтын а̄ги, потыртас. А̄ги ла̄выс, ӯсанувт, па̄вланувт ат э̄рнэ нэ̄пакыт акван-атуӈкве э̄рēгыт. Тувыл ты пēс нэ̄пакыт олн мус ёвтнэ колыт вос пӯнсавет. Ань округувт тамле кол щар мощща о̄лы. Тыгыл сэ̄лнэ олныт, акв охсатэ та̄рвит а̄гм о̄щнэ хо̄тпатын нё̄тнэ ма̄гыс кēтуӈкве ро̄вēгыт.

	Ос акв проект урыл Сергей Ставский, Радужный ӯсныл о̄лнэ ма̄ньлат пыг, потыртас. Тав ла̄выс, Юграт ос мо̄т хо̄н ма̄т, Германият, о̄лнэ ма̄ньлат ма̄хум акван-нё̄тхатым рӯпитан ва̄рмаль щё̄питасыт.

	Округ кущай нэ̄ Наталья Комарова ты рӯпатаныл ма̄гыс ма̄ньлат ма̄хум пуссын янытласанэ. Ос э̄лаль са̄в йильпи тэ̄лат ва̄руӈкве та̄нанылн ла̄выс.
