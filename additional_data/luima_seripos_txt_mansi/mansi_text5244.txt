
Ма̄ньщи ос ханты ла̄тӈагув, культурав урыл миркол кӯщаянув ёт потыртаӈкве ка̄сыӈ хӯрум э̄тпос акван-атхатыглэ̄в, рущ щирыл тав Научно-координационный советыг ла̄ваве. Ты сапра̄нит ка̄сыӈ порат округ кӯщай нэ̄ ва̄ӈын хумитэ Алексей Шипилов пуӈктоты. Ты щёс тав пēнтсылэ ханищтап департаментыт рӯпитан хум Геннадий Забайкин ма̄хум атыгласанэ.
О̄влэ̄т развитие образования институтт рӯпитан кӯщай ва̄ӈын нэ̄ Виктория Клюсова ла̄тыӈ ла̄выс, тав ня̄врамыт ханищтан хо̄тпат хумус рӯпатанылт нё̄тавет, хумус та̄нти ханищтавет, та урыл потыртас. Ханты ос ма̄ньщи кӯщаит ла̄всыт, учителит ханищтан ма̄гсыл институтт рӯпитан ма̄хум та̄нти па̄влыӈ школатын вос ялантэ̄гыт, тох ищхӣпыӈ ут та̄ра та̄н ётаныл потыртым сака яныг онтас та̄нанылн хунь ēмты. Ос ювле та̄н тох потыртасыт, мо̄тыт та̄лныл та̄н школат латыл яласаӈкве патэ̄гыт, учителит хо̄т матырыл нё̄туӈкве э̄рēгыт, та̄ра нё̄тавет. 
Ань школат няврамыт ханты ос ма̄ньщи ла̄тыӈ урокыл ат ханищтавет, туп уроканыл а̄стын юи-па̄лт ка̄сащан ня̄врамыт та̄нти ла̄тӈыл потыртаӈкве ялэ̄гыт. Тох ва̄им ла̄тӈув со̄ймуӈкве паты, щар мощща ня̄врам ханты манос ма̄ньщи ла̄тӈыг ва̄ӈкве ка̄сащи. Урокыт порат ос таима̄гыс ат ханищтавет, учебникыт сака пēсыг ēмтсыт, та хосыт рӯпитаӈкве ат ро̄ви.
Туп акв школат Полноват па̄вылт ханты ла̄тыӈ урокыт ва̄рыглавет, тот школа кӯщай такви тох номтэ патыс, мо̄таныт пуссын хурахлэ̄гыт, са̄ккон коны-палн  ат  ё̄масэ̄гыт. 
Туи ня̄врамыт ӯщлахтын урыл Геннадий Забайкин потыртас, тав ла̄тӈе щирыл округувт ты та̄лн 13 млн 128 со̄тыра солко̄ви ӯщлахтын ма̄гсыл та̄стувес. Ты олнытыл 985 сосса ня̄врамак-ве ӯщлахтуӈкве паты. Ань ка̄сыӈ ма̄т олныл мивет ос тот та̄нти халанылт  ла̄кква-уртыяныл. 
Ты коныпал хум ла̄выс, образование департаментаныл ня̄врамыт ӯщлахтын ма̄т рӯпитан колыт халт касыл ва̄рēгыт, ты касыланыл тох ла̄ваве – «Лучшая организация отдыха детей и их оздоровления в ХМАО-Югре», тот акв номинация ва̄рим о̄лы, ма̄ньщи, ханты ла̄тӈыг, культура ёт рӯпитан этнолагерит касуӈкве  вēрмēгыт. 
