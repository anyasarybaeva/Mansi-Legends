
Во̄ртур э̄тпос 15-19 щислат сыс «То̄рум Ма̄» музейт ня̄врамыт ма̄гыс туи пора программа «Та̄ксар ма̄хум» китыт сменатэ рӯпитас. Ат хо̄тал сыс музейт рӯпитан хо̄тпат ня̄врамыт ма̄гыс са̄всыр ёнгилыт щё̄пита̄лсыт. 
Ня̄врамыт ханищта­вēсыт хумыс щēранка та̄л ро̄ви на̄й но̄х-пēламтаӈ­кве, хумыс пēс порат сосса мир о̄лсыт. Юграт «Та̄ксар ма̄хум» 8 та̄л рӯпиты, хунь туи порат смена рӯпиты, ма̄хманув ёхтала̄лэ̄гыт. Тыи сака э̄рнэ программа ня̄вра­мыт магыс о̄лы.

Ня̄врамыт та порат ханищтавет, хумыс ро̄ви рюкзак хӯрыг молях атуӈкве, э̄рнэ пормасыт виӈкве, щēранка та̄л на̄й пēламтаӈкве, во̄рт ва̄ӈкве, хоты ма̄т па̄выл о̄лы, колпал ва̄руӈкве ос ӯйхул алыщ тӯщтуӈкве.
Анатолий Брусницин, «То̄рум Ма̄» музейт рӯ­питан хум, ня̄врамытын «Охотничья тропа» лё̄ӈх урыл потыртас, пēс ма̄ньщи ос ханты ма̄х­ма­нув хумыс алыщ ут ва̄р­сыт, щё̄льщит, ва̄сыт ос са̄в­сыр ӯйхулыт ка̄тын-пат­тысыт.

Вячеслав Кондин ёт о̄выл группат мощ яныг­нув ня̄врамыт йильпи ӯй­хул алыщ ва̄рсыт. Мань­нув ня̄врамыт Анатолий Николаевич ёт камка ва̄рсыт.
Александра Заболот­ская, 12 та̄л яныт а̄гирищ Ханты-Мансийск ӯст № 5 школат ханищтахты, тав сака ёмас ла̄тыӈ «Та̄ксар ма̄хум» урыл ла̄выс: 
– А̄нумн сака пӯмащ тыт о̄луӈкве, ма̄н ханищ­тахтэ̄в, хумыс ро̄ви ӯйхул пувнэ алщит ва̄руӈкве, щēранка та̄л на̄й пēлам­таӈкве, во̄рт хот-тыпегы̄н ке, ху­мыс лё̄ӈх ро̄ви хо̄н­туӈ­кве ос во̄рн миннэ̄н порат, маныр э̄ри ёт виӈкве.

Вячеслав Юрьевич ты урыл потыр хансыс «Юва ос Та̄ксар ма̄хум», ты потре тав ищхӣпыӈ ма̄т о̄лнэ ло̄пс «ВКонтакте» ос Стихи.ру сайтыт ро̄ви ловинтаӈкве.
Оксана Албина
