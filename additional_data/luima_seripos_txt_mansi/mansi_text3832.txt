
Римма Михайловна Потпот (такви а̄ги о̄парищ наме щирыл Тользина) Касум па̄выл нэ̄. Рӯпитан ма̄тэ ос Белоярский ӯст о̄лы, ка̄сыӈ хо̄тал а̄лпыл тув ма̄шинал мины, э̄типа̄лаг ос ювле па̄влэ̄н ёхты.

	Тав такви ханты ла̄тӈе э̄лаль тотым рӯпиты. Рӯпататэ̄т пēс мо̄йтыт, пēс потрыт ёмащакв хансыянэ ос тувыл ловиньтан нэ̄пакыг ва̄риянэ. Тӯяг та̄н рӯпитан коланылн ялсум, тот мēн тав ётэ мощ потыртасмēн. Тав яныгмам поратэ урыл тох потыртас:

	— Ам омагум-а̄тягум са̄лыӈ колт яласасы̄г. Ма̄н са̄т ня̄врам пуссын ё̄рнколт самын патсӯв. Ам пити патта ня̄врамыг о̄лсум. Ань ты хо̄тал мус ма̄н туп хӯрум ёмас хультсӯв — каӈкум Тользин Павел Михайлович, увщим Канева Павла Михайловна ос ам. Мо̄тананув пуссым а̄тимыт.

	А̄тяв наме Михаил Дмитриевич Тользин о̄лыс, тав Ямал ма̄ ēрныл Касум па̄вылн ёхтыс. Тав а̄ще, ам о̄пам, тох ла̄ввес — Куноват Ай Митри ики, Куноват Ма̄нь Митри о̄йка. Тав хоса нот о̄лыс, яныгса̄т арыгтем та̄л. О̄лмēт тит хоса саг о̄ньщис, ам таве ёмащакв номилум.

	Самын патмум порат ма̄н са̄лыӈ колув Катэн кураӈ ёх я ва̄тат о̄лыс, ма̄ньщи ла̄тӈыл ты я̄ тох ла̄ваве — Тēр курыӈ я̄. Ам ат та̄лум то̄влум порат, ма̄н яныг рӯтыӈ колта̄глыл са̄лыӈ суныл Ямал нупыл та нёвумтасӯв — омагум-а̄тягум, яныг каӈкув такви щēмьятэ ёт, увщим щēмьятэ ёт ос ма̄н ма̄нь ня̄врамыт. Ка̄сыӈув такви са̄лыӈ суныл минас. Ам ма̄ниг о̄лмум ма̄гыс омам ёт минасум.

	То̄нт ты о̄пам ёт ам ва̄йхатасум. Та палыт ма̄ акв хо̄тал хунь минасӯв. Тув ёхтысӯв, о̄пам палт о̄лсӯв. О̄пам о̄выл э̄кватэ, ма̄н щащēквав, са̄ртын а̄тимыг ēмтыс. Тав мо̄т нэ̄ тотыс. Ман таве о̄с сака э̄руптаслӯв.

	Ювле хунь минмыгтасӯв, тав ма̄н сунувн та̄лматас, ма̄н ётув мощ минас. Тувыл ла̄глыл ювле ё̄мыс.

	Ам таве ма̄н ётув минуӈкв такос во̄выслум, тав а̄нумн ювле ла̄выс — ос о̄пан хотьютн ща̄ил па̄йтаве, тав такви ат вēрми. Ётыл о̄пав а̄тимыг ēмтме юи-па̄лт тав Касум па̄вылн а̄гитэ палт о̄луӈкв ёхтыс.

	Омам ё̄рн нэ̄г о̄лыс, наме Анастасия Ивановна Худи. Та̄н колта̄гланылт пуссын ё̄рныт кос, ос юн ханты ла̄тӈыл потыртасыт, ул таима̄гыс тох ла̄ввēсыт — «хапи», рущ ла̄тӈыл те «ханты».

	А̄тяв щирыл ляпа рӯтанув Ямал ма̄т Приуральский районт са̄лы ӯрим ань яласэ̄гыт, тунра ма̄т о̄лэ̄гыт. Ма̄н ос пуссын Касум па̄вылт о̄лэ̄в, ос ня̄враманув тай ул пуссын яныг ӯсытн о̄лмыгтасыт.

	Римма Михайловна о̄йкатэ щирыл Потпот о̄парищ наме о̄лы. Ам таве о̄йкатэ урыл о̄с титыгласлум. Тав ювле потыртас, о̄йкатэ Игорь национальносте щирыл чукча. Хо̄тал нэ̄глын ēрныл о̄лы, Чукотканыл. Ленинград ӯст акван-хо̄нтхатсы̄г, тот А.И. Герцен нампа университетт ня̄врам ханищтан хо̄тпаг ханищтахтасы̄г. 1986 та̄лт тот Олег яныг пыгēн самын патыс.

	Университет а̄ст-ламēн юи-па̄лт тэ̄н сас Анадырь ӯсн рӯпитаӈкв тēтвесы̄г, ты ӯс Чукотка ма̄т о̄лы. Нила та̄л тот рӯпитасы̄г, Катя а̄гитэ̄н тот самын патыс. Тувыл тэ̄н Касум па̄вылн о̄луӈкв ёхтысы̄г. Та па̄сныл тот ты о̄лэ̄г.

	Ам нэ̄ титыгласлум, о̄йкатэ о̄парищ наме рущ ла̄тӈыл толмащлаӈкв те, тыи маныр. Тав ювле ла̄выс, Чукотка ма̄т о̄лнэ ма̄хум а̄мпыӈ суныл ань тыг мус яласэ̄гыт. А̄мпыт хунь посавет, а̄мпыт о̄тыраныл тох ро̄ӈхи — «поть, поть». Тамле ты пӯмащ о̄лы.

	Ма̄нь пыгēн Костятэ̄н онтолов та̄лэ то̄влыс, ты ма̄нь пыгрищēн ханты ла̄тӈыл потыртаӈкв оматэ̄н ханищтаве. Ня̄врам ла̄тыӈ торгамты, матыр ювле ла̄вуӈкв вēрми.

	О̄йкатэ̄нтыл тэ̄н хосат школат ат рӯпитэ̄г, сас тувыл мо̄т ма̄н рӯпитаӈкв минасы̄г. Ань Римма Михайловна Белоярский фольклорный архивт рӯпиты, о̄йкатэ ос тав щё̄питан нэ̄пакэ ма̄гсыл са̄всыр хурит по̄слы.

	Ань та̄н ханты учёный ма̄хманыл халанылт сака воритотэ̄гыт. Са̄всыр хащта̄л йильпи букват номылматсыт, ты букватыл та̄н ханты хо̄тпаныл вос хансэ̄гыт. Ты урыл ам Римма Михайловна о̄с титыгласлум, тав ювле ла̄выс: «Та̄н матыр йильпи тэ̄ла ва̄руӈкв о̄вылтахтэ̄гыт, ос ма̄навн рӯпитаӈкв та̄рвитыӈ. Ма̄н пēс мо̄йтыт атыянӯв, нэ̄пакытн хансыянӯв. Ос манырсыр буквал ань хансуӈкв э̄ри, хотьют ва̄г. Йильпи букватыл хансуӈкв ро̄ви кос, ос во̄рт о̄лнэ ма̄хум, ма̄нь па̄влыӈ мир ты букватн ханищтаӈкв э̄рēгыт».

	Нэ̄ ань научный рӯпата ва̄рнэ̄тэ ма̄гыс сака пēс ла̄тӈыт тинсы. Тӯяг Белоярский ӯст научный конференция о̄лыс, тув са̄лы ӯрнэ ма̄хум, во̄рт ос ма̄нь па̄влыӈ ма̄т о̄лнэ ма̄хум акван-атыглавēсыт. Римма Михайловна ул ка̄сыӈ соссаӈ хо̄тпа ёт потыртас, та̄наныл пуссын титыгласанэ.

	Тамле ты ёмас щēмья Касум па̄вылт о̄лы. Тэ̄натэ̄н са̄в сымыӈ ла̄тыӈ ла̄вēв — пуста̄гыл вос о̄лэ̄г, ня̄враманэ̄н соссаӈ мир пēс йӣквыт, э̄ргыт э̄лаль вос тотыяныл. Оманыл ос а̄тяныл ӯргалым вос о̄ньщияныл.
