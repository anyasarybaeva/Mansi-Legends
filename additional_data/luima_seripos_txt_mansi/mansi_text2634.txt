
Ха̄льӯс районт Тагт я̄ ва̄тат Ня̄хщамво̄ль па̄выл ӯнлы. Ань ты па̄выл Хулюмсунт миркол нупыл хансым о̄лы. Кӯщаиг Ольга Васильевна Баранова тот рӯпиты. Хулюмсунт, Ня̄хщамво̄ль па̄влыгн ялмум порат кӯщай нэ̄ ёт потыртасум ос кол ӯнттын ва̄рмаль урыл китыгласлум. Тав ты тэ̄ла урыл таи потыртас:

	– Мо̄лты та̄л Ня̄х-щамво̄ль па̄вылт йиль-пи кит яныг колыг ӯнттувесы̄г. Ка̄сыӈ колт хӯрум квартира о̄лы. Ань рӯпитан са̄ккон щирыл, ма̄н о̄лнэ кол ёвтуӈкве туп вēрмēв. Тувыл колыт ӯнттын организацият ма̄нь па̄-вылквет рӯпитаӈкве ат ка̄сащēгыт. Та̄нанылн тапалыт ма̄н норыт, партыт ос мо̄т утыт  тотнэ ма̄гыс са̄в олн холтуӈкв э̄ри. 

	Ня̄хщамво̄ль па̄вылт колыт ӯнттын ма̄хум ёт ма̄н сака хоса по-тыртахтасӯв. Та̄н та̄нки олныл колыг ӯнттысаныл, ты юи-па̄лт Ха̄льӯс район мирколн тыналасаныл. Акв кол са̄ртынув ӯнттуӈкве о̄вылтавес ос 2015 та̄лт я̄ӈк на̄тнэ э̄тпос  Победа хо̄тал кастыл а̄стлувес. Мо̄танэ ос таквсы порат а̄стуӈкве тахсыт. 

	Акв колэ тай ёмащакв ва̄рвес, тот о̄луӈкве ро̄ви, мо̄танэ ты мус ёмащакв аты щё̄питавес, иӈ са̄в рӯпата ва̄руӈкве тот э̄ри.  Кол ӯнттын ма̄хум олн ат о̄ньщēгыт, тыи ма̄гсыл воссыг ат рӯпитэ̄гыт. Та̄н ётаныл потыртахтасӯв, ты рӯпата а̄стлаӈкве ла̄вхатсыт. 

	Мо̄лты та̄л оигпам э̄лы-па̄лт мирколт рӯпитан нэ̄ Светлана Омельченко, ты йильпи кол нэ̄пакыт мӯсхалыг ва̄руӈкве Ха̄льӯсн ялыс. Тот ла̄ввес, ты кол ёвтнэ ма̄гсыл округ бюджетныл олн майлувес, ань ты нэ̄пакыт ва̄равет. Ос хунь ты нэ̄пакыт мӯсхал щирыл щё̄питавет, та̄н ат ва̄гыт. 

	– Хотты щēмьят ты йильпи колытт о̄луӈкве патэ̄гыт?

	– Ты колыт очередь щирыл ма̄хумн миӈкве патавет. Ос пēс колыт о̄лнэ щēмьят йильпи колн тах ва̄нтлэ̄гыт. Та̄н «Снос ветхого и аварийного жилья»  нампа программа щирыл колыл тах мивет. Ня̄хщамво̄ль – ма̄нь па̄вылкве, тот о̄лнэ мир пуссын ва̄гыт, хумус ма̄хум о̄лэ̄гыт, хотьют са̄в ка̄ркамыг рӯпиты ос хотьют нас сав тотым о̄лы. 

	То̄ва ма̄хум нэ̄мхуньт ат рӯпитасыт, вина а̄им о̄лнэ коланыл мискол хурипаг ва̄рсаныл. Та̄н палтаныл щалтуӈкве пилыщмаӈ, колканыл хот-саис, колаланыл алаты ёл-лоньхатэ̄гыт. То̄ват нэ̄паканыл пуссын акван-атсаныл ос та очередин хасхатасыт. Ты щēмьят колыл о̄с тах мивет. Па̄вылт о̄лнэ ма̄хум  пуссын ля̄втэ̄-гыт, манрыг ты щēмьят акваг нё̄тавет. 

	Ма̄н ос маныр воссыг ва̄рēв, та̄н очередин хасхатасыт, о̄лнэ колыл ат миӈкве, о̄с ат вēрмēв. Йильпи колыт нэ̄паканыл хунь ва̄ра-вет, ма̄н комиссия ёт пēс колытт о̄лнэ щēмьят палт ялэ̄в, коланыл ёмащакве сунсыянӯв. Ты юи-па̄лт йильпи колыл ма̄хум миӈкве патыянӯв. 

	Па̄вылт кит яныг колыг ӯнттуӈкве о̄с патавēг. Ань кол ӯнттын ма̄тэ нэ̄паканэ ва̄риянӯв. Ос хунь колыг ӯнттуӈкве о̄вылтавēг, ла̄вуӈкве ань ат вēрмēгум.  

	Та па̄вылт то̄ва ма̄хум нас ӯрхатэ̄гыт, хунь йильпи колыл мивет, мо̄таныт акваг ка̄ркамыг рӯпитэ̄гыт ос та̄нки о̄лнэ кол ӯнттэ̄гыт. Па̄вылт са̄в ёмас, нё̄тнэ кол о̄лы. Тот о̄лнэ щēмьят коланыл ёмащакв щё̄питым о̄ньщияныл, ка̄сыӈ та̄л о̄льпыл сартыяныл.  Тамле колыт туп Ня̄хщамво̄ль па̄вылт ка̄салаӈкве ро̄ви. 

	– Ольга Васильевна, мо̄лты та̄л Ня̄хщамво̄ль па̄вылт ФАП ӯнттувес ос яныг пӯльница лап-пантвес. Ты ва̄рмаль урыл ос маныр номсэ̄гын?

	– Со̄ль, о̄влэ̄т Ня̄х-щамво̄ль па̄вылт яныг пӯльница рӯпитас. Лēккар хум тув кēтыглавес, тав кӯ-щаиг тот о̄лыс. Ма̄хум пӯльницат ёмащакве пусмалтавēсыт. То̄нт па̄вылт са̄в э̄лумхо̄лас о̄лыс. Ань ка̄сыӈ та̄л тот мир мощщанувег ēмты. Са̄в ма̄ньлат хо̄тпа мо̄т ма̄н о̄луӈкве минэ̄гыт. Ань 590 э̄лумхо̄лас прописка тот о̄ньщēгыт ос тувыл туп 490 хо̄тпа па̄вылт о̄лэ̄гыт. Тыи ма̄гсыл ка̄сыӈ та̄лныл мощщанув ма̄хум тот пусмалтахтасыт. Ты кол районный пӯльница нупыл ловиньтахтас. Акв та̄л сыс рӯпитанэ̄тэ ма̄гсыл кит миллион солко̄ви та̄стыглавес. 

	Мо̄лты та̄л тот ФАП ӯнттувес ос кирпащ пӯльница лап-пантвес.  Округ бюджетныл олныл та̄ставēв, таяныт пӯльница ма̄гсыл олныл воссыг ат мивēв. Тувыл ма̄нь па̄вылквет рӯпитаӈкв лēккарыт о̄с ат ка̄сащēгыт. Ань ФАПыт фельдшернэ̄ ма̄хум пусмалтым рӯпиты. Мо̄лты та̄л лēккар нэ̄ Ня̄хщамво̄льн минуӈ-кве щё̄питахтас, тувыл пӯльница лап-пантвес, тав Саранпа̄вылн  рӯпитаӈкве кēтвес. 

	Ма̄хманув акваг ла̄выгласыт, яныг пӯльница э̄лаль вос рӯпиты. Ос таи лю̄ль, ма̄хум рӯпата та̄л хультсыт. О̄влэ̄т сторож-хо̄тпат по̄хын кēтвēсыт. Ань то̄ва ма̄нь лēккарыт  по̄хын тах кēтавет. Ты ма̄нь па̄вылквет мо̄т рӯпата та̄н воссыг ат хо̄нтэ̄гыт. 

	– Ос ты яныг кир-пащ колт манхурип организация рӯпи-таӈкве паты?

	– Ты кӣрпащ колт садик ва̄раве. Ха̄льӯс районныл кӯщаит ты яныг кол сунсуӈкве ёхталасыт. Ань Ха̄льӯст нэ̄пакыт щё̄питавет, ты юи-па̄лт колнакыт тот мо̄т щирыл ва̄руӈкве патавет. 

	Ос хунь йильпи садик рӯпитаӈкве о̄вылтах-ты,  ат ва̄глӯв. Ня̄хщам-во̄ль па̄вылт о̄лнэ садик хосат пēсыг ēмтыс, ты та̄рвитыӈ ва̄рмаль урыл ма̄н о̄с акваг кӯщаитн потыртасӯв. Ам номсэ̄гум, тох тэ̄ла щирыл ке ва̄руӈкв, садик ма̄гсыл мо̄т кол ӯнттуӈкве э̄ри. 

	– Хулюмсунт па̄вылт са̄в кол на̄ин ё̄свēсыт, са̄в щēмья о̄лнэ кол та̄л хультсыт. Ты па̄вылт о̄лнэ колыт ӯнттуӈкве патавет?

	– Ты па̄вылт кит яныг кол тах ӯнттавēг. Ань э̄рнэ нэ̄пакыт ва̄риянӯв. Ка̄сыӈ колт 36 кварти-ра ва̄раве. Тувыл акв та̄рвит о̄лы, кол ӯнттын ма̄хум тыт рӯпитаӈкве о̄с ат ка̄сащēгыт. Са̄всыр организациян пищмат хансыглэ̄в, вос ёхтэ̄гыт, вос рӯпитэ̄гыт, а̄стлым колыт ма̄н та̄ра ёвтыянӯв. Нэ̄мхотьют ма̄навн ювле пищма аты хансыс. 

	То̄ва щēмьят страховка-нэ̄пак ва̄рыгласыт, кол та̄л хультманыл ма̄гсыл олныл ойтвēсыт. Та̄н мо̄т кол ёвтуӈкве кос вēрмēгыт, тувыл па̄влувт о̄лнэ кол щар ат тыналаве. Кол ӯнттуӈ-кве о̄с ат вēрмēгыт, кол ӯнттын ма̄ тыт а̄тим. 

	Па̄влув мувлахи о̄лнэ во̄р лесфонд нупыл ловиньтахты, йивыт хот-са̄груӈкве о̄с ат вēр-мēв. Ань па̄выл по̄хат о̄лнэ ма̄ ма̄нки нупылув хансылӯв, нэ̄пакыт пуссын э̄рнэ щирыл щё̄питыянӯв. Ты юи-па̄лт ма̄хум кол ӯнттын ма̄гсыл ма̄л миӈкве тах патыянӯв.  

	– Ольга Васильевна, ты па̄вылт школа ӯнттуӈкве о̄вылтавес. Ня̄врамыт йильпи ханищтан колн хунь ялантаӈкве патэ̄гыт?

	– Йильпи школа мо̄лты та̄лт ӯнттуӈкве о̄вылтавес. Ань рӯпи-тан ханищтан кол пēсыг ēмтыс. Акв та̄лт па̄влыӈ ня̄врамыт са̄всыр колыт ханищтахтасыт. Акват ФОКын, мо̄таныт ла̄пка колн ханищтахтуӈкве ялантасыт. Ты юи-па̄лт па̄влувн та̄ра школа ӯнттын ма̄гсыл кирпащит ос мо̄т э̄рнэ утыт тотвēсыт. О̄влэ̄т акв проект-нэ̄пак ва̄рвес, тувыл ты нэ̄пакыт мо̄т щирыл ва̄рвēсыт. Школа ӯнттын хо̄тпат ань рӯпита̄ӈкве о̄вылтахтасыт.

	– Ань соссаӈ ма̄хум окружной программа щирыл о̄лнэ колыл ёвтуӈкве нё̄тавет. Хулюмсунт па̄вылт о̄лнэ ма̄ньщи щēмьят тув хасхатасыт?

	– Акв порат ты программа акв мил-лиард арыгкем солко̄вил та̄стыглавес, то̄нт са̄в соссаӈ щēмья о̄лнэ кол ёвтсыт. Ты юи-па̄лт Хулюмсунт па̄вылт о̄лнэ ма̄хум та̄нки нэ̄паканыл Ипотечный агентстван кēтуӈкве патсаныл. Ты элы-па̄лт кит ман хӯрум щēмья тув хасхатым о̄лыс. 

	Ты щēмьят колыт Советский, Югорск ос Ханты-Мансийск ӯст ёвтэ̄гыт. Мо̄лты та̄л акв ма̄ньщи хум Борис Вынгилев Югорск ӯст кол ёвтыс, щēмьяӈ та̄гыл тув ва̄нтлас. 

	 

	 

	Людмила Тасманова
