
«Мир са̄в – о̄лнэ ма̄в аква»  - тамле ла̄тӈыл намаим «Яныг этнографический диктант» Россия янытыл хо̄тыт щёс тах ва̄раве. Ты та̄л тамле ва̄рмаль яныг таквс э̄тпос хӯрмит хо̄талэ̄т о̄вылтаве ос са̄тыт хо̄талэ̄т ёл-по̄илттаве. Тав «юртыӈыщ о̄лнэ» ялпыӈ хо̄тал кастыл янытлаве. 
Ты потыр хаснэ̄ныл ма̄гсыл Россият о̄лнэ са̄всыр мирыт о̄лнэ-хӯлнэ ос ӯргалахтын наканыл та̄ра-паттавет ос та̄нки халанылт юртыӈыщ вос о̄лэ̄гыт, тэ̄ланыл ка̄сащим, акван-нё̄тхатым вос щё̄­питыяныл.   
Диктант хансуӈкве ка̄­сыӈ хо̄тпа вēрми, тав кос хо̄т Россият ман хотты мо̄т хо̄н ма̄т вос о̄лы. Ты потыр рущ ла̄тӈыл хансым о̄лы, ты коныпал английский ос испанский ла̄тӈыл толмащлавес. 
Тот хансым китыглах­тын ла̄тӈыт яныг таквс э̄тпос 3 хо̄­талэ э̄тко­тильт Москва ӯс сайт «Боль­шой этно­гра­фи­чес­кий диктант» ищ­хӣ­пыӈ ло̄п­сэ̄т осн-нэ̄г­лэ̄гыт тах. 
Тот са̄всыр китыглах­тын ла̄тӈыт хансавет: 20 ла̄тыӈ – общефедераль­н­ый ва̄рмалит урыл пус­сын китыглавет, тувыл 10 ла̄тыӈ на̄нки о̄лнэ ма̄т о̄щнэ накыт урыл матыр ювле хансуӈкве э̄ри; ос 30 ла̄тыӈ мо̄т хо̄н ма̄тыт о̄лыглан накыт урыл о̄лэ̄­гыт, ты мо̄т хо̄н ма̄т о̄лнэ ма̄хум ма̄гыс.
Ань пуссын ла̄тӈыт ёмщакв ке хансыяныл, щар номтыӈ хо̄тпа – 100 баллыл миве. Диктант 45 кӯм сыс хансуӈкв э̄ри.
Потыр хаснэ юи-па̄лт ка̄сыӈ э̄лумхо̄лас бал­ланэ та̄ра ловиньтавет ос хӯлтавет. Тувыл элек­тронный нэ̄пак щирыл такви наме тув хансым сертификат-нэ̄пакыл по̄с­лаве ос такви хӯлтум элек­тронный адресэ щирыл кēтаве тах.
Щар о̄выл тамле потыр 2016 та̄лт ма̄нь таквс э̄т­пос 4 хо̄талт ва̄рыглавес, то̄нт 90 со̄тыра Россият о̄лнэ хо̄тпат хассыт. 2020 та̄лт Россия са̄всыр ма̄­нытныл 1 млн 742 со̄тыра 661 э̄лумхо̄лас диктант хассыт ос 123 - мо̄т хо̄н ма̄тт.
«Яныг этнографический диктант» нампа потыр хаснэ ва̄рмаль Москва ӯст са̄всыр мирыт ӯргалан ос тармыл патнэ Федераль­ный агентства колт рӯ­пи­тан хо̄тпат ос Удмуртия миркол па̄лыл акван-нё̄тхатым щё̄питэ̄гыт. 
Округ мирколныл кēтым ля̄ххал ма̄ньщи ла̄тӈыл Тамара МЕРОВА хансыстэ
