
Та̄л котиль э̄тпост ня̄врамыт уральтан комиссия яныгса̄т та̄лэ то̄влыс. Хуньт ты ва̄рмаль Россият 1918 та̄лт ва̄рвес. Ань ты кастыл Ханты-Мансийск ӯс «Югра Классик» нампа колт ты тэ̄ла щирыл рӯпитан ма̄хум акван-атхатыгласыт. Та̄н тот са̄в ва̄рмалит урыл потыртасыт.
Ма̄н округувт ты тэ̄ла 1940 та̄лт рӯпитаӈкве о̄вылтахтас. То̄нт тав школа комиссияг ла̄ввес. Тувыл 1968 та̄лт лӯпта э̄тпос китхуйплов хо̄талэ̄т Самарово районный Совет депутатыт ты комиссиян кӯщай пēриясыт. Ётылнув 1998 та̄лт я̄ӈк нāтнэ э̄тпос ва̄т нупыл китыт хо̄талэ̄т ты ва̄рмаль «Комиссия по делам несовершеннолетних и защита их прав» намаявес. Та па̄сныл акваг тыщир ты ла̄ваве. 
Округ кӯщай ва̄ӈын хум Всеоволод Кольцов о̄с тув ёхталас. Тав ла̄выс, а̄гит-пыгыт акваг уральтаӈкве э̄рēгыт. Ня̄врамыт маныр та̄рвит ва̄рмаль о̄ньщēгыт, ща̄няныл-а̄щаныл о̄с вос ва̄гыт, та̄нки та̄рвитаныл урыл акваг вос потрамēгыт. Интернет хосыт лю̄ль ва̄рнэ хо̄тпатын ул вос хуйтвēсыт, хотьют ёт та̄н тот потыртэ̄гыт о̄с уральтаӈкве э̄ри. Садик па̄сныл акваг ӯргалым о̄ньщуӈкве патылы̄н ке, то̄нт тав о̄лупсатэ ёмасыг паты. Лю̄ль пищ ва̄рнэ ня̄врам са̄ртыннув та̄ра-паттаве ке, тавēн нё̄туӈкве иӈ ро̄ви.
Комиссият рӯпитан ма̄хум ня̄врамыт ма̄гыс ва̄рим нэ̄пакытыт тамле хӯлтыглан ла̄тӈыт хассыт. Та̄н по̄х хо̄тпа ёт щар ул вос потыртэ̄гыт, хащта̄л э̄лумхо̄лас юв ул вос та̄ртыяныл, тав ётэ нэ̄мхотталь ул вос минэ̄гыт. Э̄типа̄лаг ня̄врам кон таккēт о̄с ул вос ё̄мыгты. Тав акваг ханищтаӈкве э̄ри, мо̄т хо̄тпаныл нэ̄матыр атыӈ тэ̄нут ул вос выг, тав ма̄шинатэ̄н ул вос та̄лы. По̄х хо̄тпа матыр ощмар номтэ̄т о̄ньщуӈкве вēрми, тамле хо̄тпан щар ул вос агтэ̄гыт. Ос та̄н палтаныл хащта̄л хо̄тпа ро̄влахты ке, юн та̄ра ща̄нин-а̄щин ты урыл вос потыртэ̄гыт.
Ня̄врамын матыр о̄выл ва̄рыс ке, таве сака ул ля̄выльтэлы̄н. Ёмщакв тав ётэ потыртэ̄н, тав вос торгамтытэ, тох ва̄руӈкве ат ро̄ви. На̄нки ня̄врамын э̄руптэлы̄н, янытлэлы̄н. Тав ётэ акваг са̄всыр тэ̄лат урыл потыртэ̄н. Хӯнтлэ̄н, маныр тав ла̄ви. Ос матыр китыглы ке, таве ёмщакв хӯлтэлы̄н.
Ялпыӈ хо̄тал кастыл округ комиссият ня̄врамытн нё̄тмил ва̄рим рӯпитан хо̄тпат янытлан нэ̄пакытыл ос ма̄гылн тагатан по̄сытыл мӯйлуптавēсыт. Всеволод Кольцов ла̄выс: «Округувт ты ва̄рмаль щирыл рӯпитан хо̄тпат ос хотьют ань пенсият о̄лы, ам та̄наныл пуссын янытлыянум. Колта̄гланылн туп ща̄гт вос ёхты. Са̄в та̄л э̄лаль пуста̄гыл вос о̄лэ̄гыт. Номтыт о̄щнэ ёмас ва̄рмаляныл тэ̄лаг вос ēмтэ̄гыт. Та̄н ня̄врамыт ма̄гыс сака э̄рнэ рӯпата ва̄рēгыт».
Та хо̄тал школат ханищтахтын ня̄врамыт тув ёхталасыт. А̄гит-пыгыт рущ ос соссаӈ мир а̄канит ю̄нтсыт. Тӯлыглахтын ма̄гыс са̄снёлыт ва̄рсыт. Тот ня̄врамыт акван-юрщхатым э̄ргысыт, йӣквсыт ос халанылт потрамасыт. Ка̄сыӈ ня̄врам ща̄гтым юв минас.
