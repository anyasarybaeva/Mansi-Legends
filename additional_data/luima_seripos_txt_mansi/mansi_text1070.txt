

	Туи о̄вылтахтам порат Мордовия ма̄т Рузаевский район Сузгарье па̄вылт ма̄ньлат финно-угрыт ханищтапын акван-атхатыгласыт. «Роль общественных организаций в сохранении финно-угорских языков и культур» нампа ханищтап Финляндско-Российский нампа проект щирыл ва̄рыглаве. 


		Ты хосыт финно-угрыт та̄нки халанылт ва̄йхатым, акван-юрщхатым та̄нки пēс йис ва̄рмаляныл ос ща̄нь ла̄тӈаныл ханищтыяныл ос э̄лаль тотыяныл. 

		Мордовия ма̄н ханищтахтуӈкве Финляндияныл, Удмуртияныл, Карелияныл, Мордовияныл, Коми ос Марий Эл республиканыл, Пензенский областиныл, Санкт-Петербург ос  Москва ӯсыгныл  34 ма̄ньлат хо̄тпа во̄виньта̄лвēсыт. Ма̄н округувныл А̄с-угорский ма̄ньлат ма̄хум организацияныл ат хотпа: Диана Букаринова, Алла Ишимирова-Посохова, Лариса Миляхова, Антон Нахрачёв ос Ирина Самсонова, «Ханты ясанг» газетат рӯпитан нэ̄, тув ялсыт.

		Ханищтап о̄вылтахтан порат Рику Савонен, финно-угорский проект щирыл рӯпитан хум, ос Юрий Мишанин, Поволжский финно-угорский культурный центр кӯщай хум, паща ла̄тыӈ ла̄всы̄г. Тэ̄н юи-па̄лт Владимир Абрамов, «Финно-угорский мир» нампа мирхал журналыт кӯщай хум, финно-угорский организацият манхурип э̄рнэ тэ̄лат ва̄рēгыт, та урыл потыртас. 

		Ты юи-па̄лт ка̄сыӈ ма̄ньлат хо̄тпа такви хансум проектэ урыл ла̄тыӈ ла̄выс. Ӣтипа̄лаг мӯй ма̄хум э̄лы-па̄лт «Торама» нампа ансамбль э̄ргыс ос йӣквыс. Ты ансамбльт э̄рганыл туп мордовский ла̄тӈыл э̄ргияныл. 

		Мо̄т хо̄талт ма̄ньлат ма̄хум «Язык», «СМИ» ос «Менеджмент»  хӯрум  группан уртхатым рӯпитасыт. 

		Ма̄хум тот са̄всыр проектыт хансуӈкве ос ты ва̄рмаль хосыт  э̄лаль хумус рӯпитаӈкве, ханищтавēсыт. Аквта хо̄талт ма̄хум Подлесная Тавла па̄вылн тотыглавēсыт. Та па̄вылт рӯпитан школат ня̄врамыт йӣвныл са̄всыр пормас яктуӈкве ханищтавет. Ма̄ньлат хо̄тпат ты школа сунсуӈкве щалтсасыт. Тувыл Владимир Ромашкин музей-колэ суссыт. Ты о̄йка Мордовия ма̄т сака ёмащакв ва̄ве. Тав о̄лнэ̄тэ сыс мордва мир пēс йис потрыт, э̄ргыт акван-атыянэ. Тыи ма̄гсыл тав тот сака янытлаве. 

		Хӯрмит хо̄талэ̄т ма̄хум са̄всыр проектыт хансуӈкве ханищтавēсыт. Ӣтипа̄лаг мӯй ма̄хум Саранск ӯсн ялсыт. Тот та̄н И.Д. Воронин нампа республиканский краеведческий музей суссыт. Тувыл «Мерема» нампа ансамбль мӯй ма̄хум ма̄гсыл концерт ва̄рыглас. Ты ансамбль о̄с туп та̄нки ща̄нь ла̄тӈыл э̄ргыт э̄ргияныл.

		Нилыт хо̄талэ̄т та̄н хӯрум хо̄тал сыс хансум проектаныл урыл потыртасыт. Ма̄ньлат хо̄тпат «Финский за 6 минут», «Финно-угриада», «МИНФИН», «ЭТНОкалендарь» ос са̄в мо̄т проектыт тот хӯрум хо̄тал сыс хассыт. 

		Китыт тамле ханищтап таквсы порат сӯкыр э̄тпост Удмуртия ма̄т рӯпитаӈкве паты. Са̄всыр ма̄т о̄лнэ а̄гит-пыгыт та̄нки проектаныл тув кēтуӈкве вēрмēгыт. Щар ма̄к  ёмас проектыт хансум ма̄ньлат хо̄тпат Удмуртия ма̄н ханищтапн о̄с тах во̄вавет. 

		 

		Ирина Самсонова хансум потре 

		ма̄ньщи ла̄тӈыл Людмила Теткина хансыстэ     

		 

 
