
Мо̄лты мо̄т хо̄н ма̄н Венгриян Зирц ӯсн ялмум порат са̄всыр ма̄хум ва̄щиньтасум, та̄н тот пуссын европейский щирыл масхатэ̄гыт. Ос венгрыт та̄нти маснутыл масхатым ат ва̄сум, туп акв ма̄ньлат хум Карой Мартон венгр маснутыл масхатым сувыӈ та̄гыл ё̄мыгтас, тав Антал Регули намыл маим музейт рӯпиты. Тав нупылэ сунсым а̄нумн ва̄им пӯмщиг ēмтыс, манырсыр маснут тав о̄ньщи. Хум рущ ла̄тыӈ ат торгамты, ам ос венгр ла̄тыӈ ат ва̄гум, мēнамēн толмащиг ам Золтан Гуяш, ма̄ньлат ученый хум, во̄выслум. 
Карой Мартон таи потыртас, тав а̄тятэ рӯтыт, о̄патэ нё̄рт па̄ля янмалтасыт, та̄нти ӯйхул о̄щсыт. Ма̄ньлат хум паля ӯруӈкве о̄с ха̄сы, па̄ля пунныл маснут такви ва̄руӈкве вēрми. Венгрият са̄в па̄ля янмал­тэ̄гыт, та̄н нё̄рытыт о̄нь­щияныл, тот та̄на­нылн тэ̄нэ тэ̄п са̄в о̄лы, па̄лят тот яныг пӯӈыл нё̄рга­ла̄лэ̄гыт. Хум хо̄тпат па̄ляныл а̄мпыл ӯргалы­яныл, та кастыл ханищ­тым а̄мпыт о̄ньщē­гыт. Ма̄н са̄лыӈ ма̄хманув о̄с са̄лыӈ а̄мп о̄ньщēгыт, са̄лыт акваг а̄мпыл ӯр­галыяныл, па̄стух а̄мп та̄л ща̄рк мувыл­таӈкве ат вēрми. 
Венгрыт па̄ля пунныл та̄нти маснут ва̄рсыт, то̄ват пēс щирыл иӈ ва̄­руӈкве ха̄сэ̄гыт. Карой пуӈкēн тēнт пинум, ла̄ви, ты тēнтэ па̄ля пунныл ва̄раве. Тамле маснут такви ва̄руӈкве ха̄сы, та̄йтта̄л утэ о̄с такви ва̄рме. Ты па̄ля пун ём­щакв хот-щё̄питаве, пор­сыт консупыл хот-кон­савет, нэ̄матыр порс ул вос о̄ньщи, тувыл ущ ма­тыр ва̄руӈкве ро̄ви. Карой масхатам щирыл, ла̄ви, тох венгр па̄стухыт мас­хатэ̄гыт, я̄ӈк то̄рныл ю̄н­тым па̄хвыӈ та̄йтуп суп ос ёлысове о̄с я̄ӈк то̄р­ныл ю̄нтым о̄лы. Ёлы­сов ла̄глаге па̄хвыӈыг, тэ̄на­тэ̄н со̄пак сорыг ко­ныпа­лн та̄раты­яге, акв­туп­мат супыл мас­хатам. 

Тэ̄лы порат, хунь ащирмаӈ, со̄пака­ныл коныпалн па̄ля совныл ю̄нтым тēнс масэ̄гыт. Туп ты тēн­саныл нёл ос патта ат о̄ньщи. Со̄паксор коны­палн па̄ля сов масапēгыт, тэ̄лы порат ащирман ул вос по̄лявет. Та̄н палта­ныл тэ̄лы тӯйт патыг­ла̄лы, нё̄рт тай осыӈ тӯйтыг ēмталы, тох хот­мус па̄­ляныл та о̄нь­щи­яныл. 
Па̄стухыт нумыл па̄ля совныл ю̄н­тым сахи хурип маснут масэ̄гыт, тав та̄йтыл ат ю̄нтаве, по̄хлап о̄с ат о̄ньщи, сыплув ӯлтта нэ̄гумтан ква̄лгыл ва̄­раве, тох ва̄ӈныгн хӯн­тумтыяныл. Ты масну­таныл па̄ля совныл ю̄нтаве, ос па̄ля пун­ныл о̄с вараве. Карой Мартон ла̄ви, па̄ля пунныл сахи хурип тамле маснут о̄с ва̄ри. Пуӈкын па̄ля пунныл ва̄рим тēнт пинэ̄гыт. Хум суссылтастэ, та̄йт­та̄л маснутэ татем ка̄­миньт, тēнтэ ос сурмыг ва̄рима. Сурмыг ва̄рнэ маснутаныл пӯрщ во̄ил сартыяныл, тох раквын ат посаве, хот ат тыты, тащир са̄всырыг ва̄руӈ­кве та̄н та ха̄сэ̄гыт. Ка̄сыӈ мир таквисыр мӯтра о̄ньщи.

Карой Мартон нэ̄ то­тыс, таима̄гыс ӯсн о̄лмыг­тас, ты э̄лы-пал ла̄ви, такви па̄влэ̄т, нё̄рытыт па̄лянэ ӯрим о̄лыс, тамле рӯпата тавēн сака э̄ри. Ань ос музейт рӯпитаӈ­кве тавēн пӯмыщ, тот ка̄тыл матыр-а̄ти щакв­щуӈ­кве вēрми, ёхталан ня̄врамыт ос яныг ма̄хум ты ва̄рмальн ханищ­тыянэ.
