
Мо̄лал а̄рнта-олн атнэ кол кӯщай нэ̄ Елена Лованда ля̄ххал тотнэ колн ёхталас. Ты хо̄тпат рущ щирыл «Судебные приставы» ла̄вавет. Ань 2019 та̄л хо̄т э̄тпосанэ сыс та̄н рӯпатаныл хомлег о̄лыс, тав ты урыл потыртас.
Кӯщай нэ̄ ла̄вме щи­рыл, юи-о̄выл та̄лыт сыс ма̄хум а̄рнта-олн са̄в атсыт. Ты та̄л о̄выл­тахтам па̄сыл са̄всыр ва̄рмаль щирыл пус­сын аквъёт ниласа̄т хо̄тпан со̄тыра са̄вит э̄лумхо̄лас атхатасыт. Ос ювле хультум та̄лыт­ныл пуссын акван-ло­виньтаӈкве ке, ань мощēртын акв млн. са̄виткем ат ойтхатнэ хо̄тпат ты ēмтыс.
Са̄выӈпа̄лэ ма̄ши­нал яласан ма̄хум штра­фаныл ат ойтыяныл. Ань лё̄ӈхыт палытыл са̄в ма̄т по̄слын то̄та­пыт тагатым о̄лэ̄гыт. Са­ка арген молях яласан хо̄тпат ма̄шинаныл по̄славет, ос ётыл хо̄тпа штрафыл та пинаве. Ты та̄л сыс округувт китса̄т хо̄т со̄тыра э̄лумхо̄лас а̄рнта-олн о̄ньщēгыт. Та̄н пуссын аквъёт ань государстван яныгса̄т нёлса̄ткем са̄вит олн ойтнэ щирыл о̄лэ̄гыт.
Тувыл ипотека щи­рыл кол ёвтнэ то̄ва хо̄т­пат ань о̄с а̄рнта-олн о̄ньщēгыт. Кӯщай нэ̄ ла̄выс: «Тамле ва̄рмаль о̄лыс, рӯпатта̄л о̄лнэ хо̄тпат ёвтнэ коланыл ма̄гыс олн ойтуӈкве ат ке вēрмēгыт, та̄н коланыл хот-вивет ос э̄л тыналавет. Тувыл ты олныт Банкын мивет. Хо̄тпа колта̄л та хульты». 
Ёмас тыи, ань ма̄­хум коммунальный услуганыл ма̄гыс олн ла̄щал ювле ойтэ̄гыт. Хотьют колэ ма̄гыс олн ат ойты, са̄в а̄рнта-олн ке атыс, тав сут щирыл рӯпата олныл ойтхатуӈкве я̄ртаве.
Ос щар та̄рвитыӈ ва̄рмаль, ня̄врам ма̄­гыс алимент-олн ойт­нэ тэ̄ла о̄лы. Хо̄тпа тӯй­тыглыхтым рӯпиты ке, тавēныл олн виӈкве нэ̄мхотмус. 
Ань тыг мус са̄т со̄ты­ра атса̄ткем са̄вит там­ле хо̄тпа атхатас. Ос ок­руг янытыл пуссын аквъёт ва̄т нупыл хо̄т со̄тыра тамле хо̄тпа о̄лы. Ань ты накт кит­са̄ткем э̄лумхо̄лас ат ойтхатнэ̄ныл ма̄гыс по­лициян уголовный тэ̄­лан паттувēсыт.
А̄рнта о̄щнэ хо̄тпат мо̄т хо̄н ма̄н хоталь минуӈкве атхатэ̄гыт ке, та̄н аэропортыт та̄ра пувавет. Ос ты олнаныл тот «Госуслуга» хосыт молях янытэ̄т ойтыяныл ке, то̄нт ущ та̄н э̄лаль минуӈкве вēрмēгыт. 
Мо̄т са̄всыр ва̄рмаль ма̄гыс а̄рнта о̄щнэ хо̄т­пат ань аэропортыт о̄с пува­вет. Ты кӯщай нэ̄ ла̄выс, тӯйтыглахтым ул о̄лэ̄н, матыр а̄рнта-олн о̄нь­щегы̄н ке, ла̄щал-ла̄щал ювле ойтхатэ̄н.
 
