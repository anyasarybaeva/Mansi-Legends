
Юи-о̄выл са̄тахтем та̄л сыс «То̄рум Маа» музей таквсы порат намхо̄талэ кастыл мӯйлуптым пормасытыл суссылтап ва̄рыглы. Мӯйлупса пирмайтан ва̄рмаляныл та̄н тох намтсаныл — «Дары и дарители».
Са̄выӈпа̄лэ ӯст о̄лнэ ма̄хум та̄нти о̄щнэ пēс пормасаныл музейн мӯйлуптыяныл, тот акв ма̄т ӯргалым вос о̄ньщавет. Музейт та кастыл пормасыт о̄щнэ колнакыт о̄лэ̄гыт, тот рӯпитан нэ̄квет ка̄сыӈ пормас ӯргалым, уральтым о̄ньщияныл. 
Акв нэ̄ Ирина Ксенофонтова мӯйлуптым пормасытыл татем ёмас суссылтап ва̄рум. Мӯй ма̄хумн ка̄сыӈ пормас урыл потыртас, мӯйлуптам хо̄тпат урыл акв-тит ла̄тыӈ ла̄выс. Светлана Ромбандеева Евдокия ные ю̄нтум суп музейн мистэ. Та суп сака са̄в хорамытыл ма̄нь ю̄нт-милытыл ю̄нтым о̄лы. Пēс порат лампа ляпат тох ю̄нтуӈкве та вēрмумыт. Ные Евдокия Гавриловна Юрьева (Хозумова) сака ма̄щтыр нэ̄ о̄лыс. 
Музейт рӯпитан хум Анатолий Брусницин Кондинский районныл о̄лы, тав о̄лум па̄влэ Катыш ла̄ваве. Тувыл лампа ос лампа тур, тēрняль, утюг ос тēр а̄ны тотыс, пуссын музейн мӯйлуптасанэ. Анатолий Никола-евич ла̄выс, тēрняль во̄раим аты улпыл о̄щвес, тав номнэ̄тэ па̄сыл нас тох сохрипт хуиглас. А̄вияныл лап ул вос пантхаты, утюг ос а̄вин пинумта̄лсаныл. 
Вячеслав Кондин Ха̄льӯс район Хо̄рыӈ-па̄вылныл Меровыт колта̄гыл о̄ньщум пēс писаль тēр, ло̄ӈханьщап, щёхри, а̄нохтēрныл ва̄рим тулят, сакква̄лыг тотыс, пуссын музейн мисанэ. Сакква̄лыг таил пӯмыщ, тав яктым нэ̄пакыл ва̄рим о̄лы. Тулят ос матыр тēрныл сартым о̄лэ̄гыт, та̄н тувыл корпиныл мощ хот-корпинтавет, нё̄тнэг та ēмтэ̄гыт. 
Пēс ма̄хманув туля та̄нти ва̄рсыт. Писаль тēр о̄с сака пēс, э̄лнаӈ паль сэ̄ляӈ писалит о̄лсыт, та̄н «кремневое ружьё» ла̄вавет. Писаль тēр музейт ёмщакв хот-щё̄питавес, тав сака харӈаиӈ о̄лыс, ань мирн суссылтан тēмыг ва̄рвес. Ня̄врамыт ос ма̄ньлат ма̄хум тамле писалит ат ва̄щинтасыт, туп по̄слым хурит сунсыглаӈкве ро̄выс, ань сакати та̄нти самыл ка̄салыяныл. 
Любовь Кашлатова са̄всыр мир а̄канит музейн мӯйлуптас. Тот ма̄ньщи, ханты ос саран а̄канит о̄лэ̄гыт. Та̄н халанылт ам омам Аксинья Степановна Мерова ю̄нтум ма̄ньщи а̄канянэ, лӯптаныл ва̄рум а̄канянэ суссылтаӈкве пинвēсыт.
Ты суссылтап э̄тпостем рӯпитаӈкве паты. На̄н о̄с тув ялэ̄н, пēс пормасытыл пӯмщалахтэ̄н. Та̄н нэ̄мхо̄т иӈ ат такталавēсыт. 
