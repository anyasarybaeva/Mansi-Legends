
Та э̄тпост округ дума депутатыт яныг сапра̄нияныл о̄лыс. Та̄н хаснэ са̄кконаныл щирыл э̄лаль мир тох та о̄лы. То̄ваныл урыл та̄н сака хоса потыртасыт, акван-потыртахтуӈкв ат вēрмысыт, ты урыл на̄н ань э̄лаль ловиньтэ̄н. 
О̄лнэ колыт урыл
Округувт яныг ӯсытт колыт хумус ӯнттуӈкв э̄ри, та̄н акв са̄ккон мощ мо̄т щирыл хассаныл. Тот тох хансым о̄лы, хо̄т тит накпа лю̄лит колыт хот-ло̄сталавет, тот акв тамле кол вос ӯнттаве.
Ты ва̄рмаль ёт то̄ва депутатыт щар ат ка̄са­щасыт. Ла̄всыт, тит накпа лю̄лит колыт пēнтсыл яныг, карыс колыт ӯнттуӈкв э̄ри. Та щирыл олн мощщанув холтаве. Ос ма̄нь колыт ӯнттын порат рēг ос вит тотнэ турпат та кол мус хартнэ ма̄гыс аквтыса̄вит олн та̄ставе. Таима̄гыс та̄ра яныг колыт тот вос ӯнттавет. 
Та̄н ётаныл мо̄т кӯщаит щар ат ка̄сащасыт, ла̄в­сыт, ӯсытт ос яныг па̄влытт са̄всыр колыт вос ӯнттавет, аквхурипа колыт ӯнттуӈкв ат э̄ри, ӯсанув нё̄тнэг вос о̄лэ̄гыт.
Тимкапа̄выл урыл потыртасыт
Ань ты сапра̄нит де­пу­татыт пирмайтам са̄к­кона­ныл щирыл Тим­капа̄выл хот та щур­тумтавес, ань тамле ма̄ньщи па̄выл наме нэ̄мхо̄т хан­суӈкв ат патаве. Акв ма̄ньщи па̄влув хотталь та со̄ймыс. 
Ты урыл потыртама­ныл порат депутатыт та̄н­ти халанылт сака хоса воритотсыт. Алексей Савинцев тох ла̄выс:
– Ты ма̄ньщи па̄вылт пēс йис та̄гыл Дунаевыт о̄лсыт. Ам та̄н ётаныл школат аквъёт ханищтахтасум. Ма̄нь та̄гыл акв ляпат о̄л­сув. Ань ты па̄выл хот выг­лын ке, та̄нанылн яныг лю̄ль ва̄регы̄н.
Ма̄н Советский районувт Тимкапа̄выл – ты щар ма̄к ма̄ньщи па̄выл. Тот о̄лнэ щēмьят пēс щирыл о̄лэ̄гыт, пēс олупсаныл э̄лаль тотыяныл. Юи-о̄выл та̄лытт акваг ма̄нь па̄влыт лап та пантыянӯв. Ты рӯпата – лю̄ль тотнэ тэ̄ла. Пēс щирыл о̄лнэ ма̄ньщи ма̄хумн ма̄н ёмас хунь ва̄рēв. Ам номтум щар ат паты, ты са̄ккон пирмайтаӈкв ат ро̄ви.
Ты депутат-хум ёт Еремей Айпин, Татьяна Гоголева ос Таги-заде Ха­лид Боюкага оглы, хӯрум депутатыт, ка̄сащасыт. Ос мо̄таныт пуссын са̄ккон та пирмайтасаныл. Ань Тимкапа̄выл са̄ккон щи­рыл лап та пант­вес.
Са̄лы ӯрнэ ма̄хум урыл
Ма̄н округувт са̄лыӈ ма̄хум ма̄гыс я̄нас са̄ккон хансым о̄лы, рущ ла̄тӈыл тох ла̄ваве – «О развитии северного оленеводства». Мирн пēриим хо̄тпат ты урыл потыртаманыл порат сака хоса титыглахтасыт. 
То̄ва депутатыт ла̄всыт, Саранпа̄выл са̄лыт нё̄в­ляныл ёмаснув. Та̄н Нё̄­рыт ляпат сыстам ма̄т тэ̄п тэ̄гыт, Касум па̄выл са̄лы ӯрнэ хо̄тпат са̄лыяныл комбикормыл ос са̄всыр хӯлыл тыттыяныл, таи­ма̄­гыс са̄лы нё̄вляныл мощ мо̄т ат о̄ньщи, ос та̄нти са̄лыяныл пӯсас тӣврыт о̄ньщияныл, во̄рн сака ат та̄ртыяныл.
2022 та̄л сыс Саран­па̄выл ос Касум па̄влыг са̄лы о̄щнэ организацияг 19,4 млн солко̄вил май­весы̄г. Тот 21 со̄тыра 885 са̄лы о̄ньщаве. Та̄н пуссын по̄сыл тӯщтувē­сыт, рущ ла̄тӈыл ты тэ̄ла «чипирование» тох ла̄ва­ве. Э̄рнэ торыг тэ̄рпиӈ уколыл тӯщтавет, та̄н а̄гмыл ул вос ēмтэ̄гыт. 
Ӯйхул пусмалтан хо̄т­патн са̄лы ӯрнэ а̄мпыт о̄с акваг уральтавет, та̄н пуссын уколыл ва̄равет. Нё̄вляныл са̄всыр ӯил ул вос ха̄ӈхавет, 13 со̄тыра 571 са̄­лы ос 271 а̄мп пусмалтавē­сыт.
Саранпа̄вылт ос Касум па̄вылт 55 хо̄тпа са̄лы ӯрнэ хо̄тпаг рӯпитэ̄гыт. Та̄н олныл ойтавет. Колта̄глыт акван те ловиньтаӈкв, 2 со̄тыратем са̄вит хо̄тпа са̄лы ӯрнэ ма̄т о̄лэ̄гыт, ва̄нтала̄лым рӯпитэ̄гыт. 
Мо̄лты та̄л сыс 152 тонна са̄лы нё̄выль Саранпа̄вылт тыналавес, ты э̄лы-пал та̄лытт – 167 тонна. Са̄лыт по̄с-чип о̄ньщēгыт те, та̄н ма̄гсыланыл округ мир­колныл ка̄сыӈ та̄л олн миве. Ос 4 со̄тыратем са̄­лы тамле по̄с ат о̄ньщē­гыт, кӯщаяныл матрыг ат ва̄рияныл. 
Советский район кӯщай рӯпататэ урыл титыглавес
Ты сапра̄нит депутатыт нупыл такви рӯпататэ урыл Советский район кӯщай хум Евгений Бу­ренков потыртас. Тав ла̄­выс, районаныл са̄в а̄рнта о̄ньщи, ты ма̄гыс йильпи школат ӯнттуӈкве, лё̄ӈ­хыт ва̄руӈкве олн щар ат о̄ньщēгыт. 
Ос щар яныг ва̄рма­ляныл тамле – вит сыс­тамтан колыт ӯнттуӈкв ат вēрмēгыт, ка̄сыӈ па̄­вылт, ка̄сыӈ ӯст ма̄хум лю̄ль вит аēгыт. Депутыт титыглахтасыт, манаса̄вит олн ты рӯпатан э̄ри? Кӯщай ювле ла̄выс, лов млрд солко̄ви са̄виттем. 
Еремей Айпин янытлавес
Та э̄тпос 27 хо̄талэ̄т ханты депутат-хум Еремей Айпин яныг намхо̄талэ о̄лыс, тав 75 та̄лэ то̄влыс. Ты кастыл тав ты сапра̄ни о̄лум порат о̄с янытлавес, мӯйлупсал ос хорамыӈ лӯптал майвес. Ханты мир халт тав намыӈ-суиӈ хо̄т­паг о̄лы, са̄в ловиньтан нэ̄пак хансыс. 
Округув янытыл са̄лыт пуссын акван те ловиньтаӈкв, мо̄лты та̄л 40 сотыра 307 са̄лы са̄вит о̄лыс:
–21 со̄тыра 885 са̄вит са̄лы Саранпа̄­выл ос Касум па̄выл организацияг ну­пыл хансым о̄лэ̄гыт;
– 14 сотыра 687 са̄лы – оленевод-частникыт о̄щнэ са̄лыяныл;
– 3 сотыра 735 са̄лы – КФХ (ты крестьянско-фермерский хозяйстват) тот о̄ньщавет.

Валентина Васильева
