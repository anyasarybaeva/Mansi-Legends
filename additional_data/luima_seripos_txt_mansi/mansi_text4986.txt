
Екатерина Сергеевна Жукова Нижневартовск ӯст о̄лы. Тав тот сосса мир «Югра лылыēп» общественный организацият кӯщай ва̄ӈын нэ̄г рӯпиты.
Омаге-а̄тяге Ямало-Ненецкий округ Шурышкарский районныл ёхтысы̄г. А̄тятэ Питляр па̄вылныл, оматэ ос Мужи па̄вылныл о̄лэ̄г. 
Тэ̄н Нижневартовск ӯсн ма̄ньлат порат комсомольский путёвка щирыл ёхтысы̄г, тув о̄лмыгтасы̄г. Нэ̄г-хумыг сас ханты хо̄тпаг, тэ̄н о̄лнэ-хӯлнэ нак э̄лаль тотнэ ма̄гыс 1991 та̄лт рӯт ма̄хманэ̄н ёт «Хунзи» нампа э̄ргын ос йӣквнэ ёнгын кол ва̄рсы̄г. Тот та̄н туп та̄нки колта̄глыл ёнгēгыт.
Екатерина Сергеевна школа юи-па̄лт юрист хо̄тпаг э̄лаль ханищтахтас. Ётыл ос мирколт рӯпитан хо̄тпаг ханищтахтын университет а̄стлас. Ос ты ва̄рмаль щирыл нэ̄мхо̄т ат рӯпитас. Хум ва̄рыс, кит ня̄врам о̄ньщи. 
Тав а̄тятэ са̄ртын Нижневартовск ӯст «Югра лылыēп» общественный организация кӯщаиг атахкем та̄л рӯпитас. 
Та ӯст о̄лнэ хантытын, ма̄ньщитын ос ё̄рнытын нё̄тмил ва̄рыс. Екатерина ос А̄с-угорский ма̄ньлат ма̄хум организацият кӯщаиг о̄лыс. Кит та̄л ювле хультум порат тувыл по̄хын минас. Ос та̄ра Нижневартовск ӯс «Югра лылыēп» организациян кӯщаиг пēриявес. 
Ты коныпал йис ма̄т «Ханты Хунзи» рӯт ма̄хум ёт община ва̄рсыт. 

Ты хосыт мо̄лты та̄л ӯсанылт «Наследие Севера» проект щё̄пита̄лсыт. Округныл ос Ямал ма̄ныл сосса мир мӯйлуӈкве тув ёхталасыт. Тувыл ос са̄всыр ща̄нь ла̄тӈыл потыртан ма̄хум ё̄рнколт акван-атыглавēсыт. Тот та̄нанылн ханты мир о̄лупса суссылтавес. Ты ва̄рмаль ка̄сыӈ хо̄тпан мӯстыс. 
Екатерина Сергеевна ла̄выс, та̄н ялпыӈ хо̄талыт ва̄тихал щё̄пита̄лэ̄гыт. Ты мӯйлын ё̄рнкол э̄лаль ка̄сыӈ та̄л округ янытыл тотыглаӈкве патаве. Рущ щирыл ты ва̄рмаль «Гостевой чум» ла̄ваве. Ты коныпал «Югра лылыēп» организация Нижневартовск ӯс отделениятэ па̄лыл 2016 та̄лныл сосса ня̄врамыт ма̄гыс нё̄тмил щё̄пита̄лэ̄гыт. 
Во̄рт о̄лнэ са̄лыӈ щēмьят ня̄враманыл ма̄гыс йильпи маснутыт атэ̄гыт. Ты маснутыт та̄нки рӯпата ва̄рнэ хо̄тпат та̄н мыгыт. 2017 та̄лт ты нё̄тмил район янытыл ва̄руӈкве патвес. Хоты щēмьян нё̄туӈкве э̄ри, па̄влыт манос ӯст олнэ ма̄хум хӯлтэ̄гыт. 

2018 та̄л па̄сныл ты тэ̄ла ос округ янытыл щё̄пита̄луӈкве патвес. То̄ва ма̄т та̄н ётаныл нё̄тмил ва̄рнэ хо̄тпат рӯпитэ̄гыт. Вера Кондратьева ос Клим Кантеров Лянтор ӯст школа-интернат ва̄рсы̄г.  Тэ̄н тот ка̄сыӈ йильпи та̄л кастыл ня̄врамыт канпēткал ос ёнгынутыл мӯйлуптыянэ̄н. 
Ханты-Мансийский районт ты тэ̄ла щирыл ос Руслан Богордаев рӯпиты. Сургутский район Русскинские па̄выл школа-интернатыт ханищтахтын ня̄врамытн ос миркол па̄лыл мӯйлупса майлуӈкве патвес.
Са̄ртын ты ня̄врамыт маснутыл акваг майлувēсыт. Ань тамле нё̄тмил ат ва̄раве. Са̄лы ӯрнэ ма̄хум мо̄рсыӈ порат на̄лув ва̄гылсэ̄гыт, ла̄пкат ёвтхатнэ пора ат о̄ньщēгыт. Матъёмас сосса ма̄ньлат хо̄тпанув та̄нки ты нё̄тмил ва̄руӈкве о̄вылтахтасыт.
Екатерина Сергеевна ла̄выс, мо̄лты та̄л са̄лыӈ ма̄хум о̄с акв ва̄рмаль щирыл нё̄тмил во̄всыт. Та̄н ма̄наныл ляпат ма̄-во̄й винэ хо̄тпат рӯпитэ̄гыт, порс мори па̄хвтэ̄гыт. Са̄лы ӯрнэ 
ма̄т сыстамыг вос о̄лсыт, та̄н палтаныл ёхталан хо̄тпат порс хотвиӈкве  вос  нё̄тсыт.
