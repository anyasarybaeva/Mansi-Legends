
Ка̄сыӈ та̄л яныгпо̄ль э̄тпос са̄тыт хо̄талэ̄т Ха̄льус район Кульпас па̄вылт «На̄й-О̄тыр маа» нампа музейт рӯпитан хо̄тпат «Ӯринэ̄ква хо̄тал» ва̄рыглэ̄гыт. Ты кастыл са̄в мир мӯйлуӈкве тув атхатыглэ̄гыт. Ты та̄л хумус тот ялпыӈ хо̄тал о̄лыс, на̄н ты урыл ловиньтэ̄н.

	Ты музей па̄выл котильт, во̄р щахылт ӯнттым о̄лы. Ялпыӈ хо̄талт мӯй ма̄хум Светлана Николаевна Немкован ӯрвесыт, тав тот кӯщаиг рӯпиты. Ты музей Саранпа̄выл краеведческий музей нупыл хансым о̄лы. Ань ты порат ма̄лтып ос хо̄талыӈ хо̄тал о̄лыс. Ма̄хумн ос ня̄врамытн тот ӯщлахтуӈкве сака мӯстыс.

	О̄влэ̄т музейт суссылтап ва̄рыглавес. Тувыл «На̄й-О̄тыр маа» кӯщай нэ̄ Светлана Немкова пуссын мӯй ма̄хум ялпыӈ хо̄талыл янытласанэ. Тав ла̄выс, пēс потыр щирыл, ӯринэ̄ква ялпыӈ ӯиг ла̄ввес. Ты товлыӈ ӯй нэ̄ хо̄тпат ос ня̄врамыт ӯргалы. 

	Пēс ма̄хум ла̄выгласыт, ӯринэ̄кват ёхтынэ̄ныл юи-па̄лт манса̄вит пити ва̄рēгыт, мо̄тынтыг таса̄вит ня̄врам самын та паты. Ня̄врам о̄лы ке, э̄лаль о̄лнэ накув посыӈыг ēмты. Ос таи ёмас, ань па̄вылт са̄в ма̄ньлат ма̄хум акван-минэ̄гыт, та̄н пуссын ма̄нь ня̄врамаӈыг ēмтэ̄гыт.

	Ты ялпыӈ хо̄талт ма̄хум ма̄гыс са̄всыр ёнгилыт щё̄пита̄лвēсыт. Та̄н халанылт кассыт, мо̄йтыт мо̄йтсыт, а̄мщит хащсыт ос ощхуль ва̄рсыт. Мӯй ма̄хум ма̄гыс сымри ос сорт хӯлныл хӯл исмит па̄йтыглавес. Ка̄сыӈ хо̄тпа ща̄гтым хультыс.

	 

Ты потыр 

Людмила Рауданен (Новьюхова) кēтыстэ, 

ма̄ньщи ла̄тӈыг Николай МЕРОВ толмащластэ
