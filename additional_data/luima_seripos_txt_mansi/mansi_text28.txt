
Ханты-Мансийск ӯсн Карелияныл, Коми, Мордовия, Удмуртия, Марий Эл ос Ямал ма̄ныл мӯй ма̄хум ёхталасыт. Та̄н пуссын «Нематериальное наследие финноугорских народов как объект сохранения» нампа конференциян во̄виньта̄лвēсыт. Тамле ва̄рмаль культура департаментыт ос творческий объединение «Культура» колт рӯпитан хо̄тпат щё̄пита̄лсыт.
Мӯй ма̄хум пēс йис накыт ёмщаквег ханищтан ос э̄лаль ма̄кыг тотнэ урыл аквъёт потыртасыт. «Нематериальный наследияг» йис пораныл о̄лнэ потрыт, мо̄йтыт, пēс йӣквыт, э̄ргыт, соссаӈ ма̄хум янытлан ялпыӈ хо̄талыт, сыресыр ёнгилыт ла̄вавет. Россия янытыл ань манхурип пēс накыт ӯргалавет ос э̄лаль тотавет, ты о̄вылтыт Москваныл ёхталам нэ̄ Мери Вахтанговна Русанова потыртас. Ос ма̄хум хоты порат маныр ва̄рēгыт, манырсыр пēс потрыт, мо̄йтыт о̄ньщēгыт – пуссын та̄ра-паттувēсыт ос реестр-нэ̄пакын хасвēсыт.
Финно-угорский мирыт ты ва̄рмалит ёт о̄с я̄нас рӯпитаӈкве патсыт. Сыктывкар ӯст финноугорский ма̄хум культурный центр ва̄рсыт, тот Татьяна Тихоновна Барахова пуӈктоты. Ка̄сыӈ мирныл тув хо̄тпа о̄с пēриявес. Ханты ос ма̄ньщи ма̄хмыт-ныл Елена Михайловна Полоникова, творческий объединение «Культура» колт кӯщай нэ̄, тув паттыма. Тав э̄лыпа̄лэ̄т о̄с аквты колт рӯпитам хум Пётр Носов тот кӯщайлахтам. Ань тыг мус та реестрын ма̄н ялпыӈ хо̄таланув, э̄рганув, йӣкванув тув иӈ ат хасвēсыт.
Округ па̄лыл культура департаментыт рӯпитан хо̄тпат ма̄н ва̄рмалянув хӯлтыглан ма̄гыс ущты э̄рнэ нэ̄пак та̄ратасыт. Ялпыӈ хо̄талыт, пēс потрыт, э̄ргыт манос ёнгыт тув хаснэ э̄лы-па̄лт о̄влэ̄т комиссиян сунсавет. Та комиссиян хус хо̄тпа атсыт.
Ань ма̄ньщит, хантыт тӯлыглапаныл ос Ӯринэ̄ква ялпыӈ хо̄таланыл щар са̄ртын тув хансуӈкве э̄рēгыт. Ты конференция минам порат ты пēс накыг урыл мӯйлын ма̄хум потыртавēсыт. Валентина Перова, Саранпа̄вылт искусство школат рӯпитан кӯщай нэ̄, тӯлыглапыт урыл потыртас ос ма̄нь кина суссылтас. Тав а̄тятэ Дмитрий Георгиевич Агеев са̄в э̄ргыт, та̄ныт, йӣквыт матумпа̄ла хо̄тпатныл ханищтас.
Та̄н пуссын ёл-хансым о̄лэ̄гыт. Ань хоты хо̄тпа ты пēс э̄ргытыл, потрытыл ос са̄ӈквылтан та̄нытыл э̄лаль пӯмщалахтуӈкве паты ке, матыр нэ̄пак манос кина ва̄руӈкве номылматы ке, та̄н тавēн о̄с тах нё̄тэ̄гыт.
Лариса Новикова, Нягань ӯсныл ос Тамара Пятникова, Белоярский ӯсныл ёхталасы̄г. Тэ̄н Ӯринэ̄ква ялпыӈ хо̄тал о̄вылтыт потыртасы̄г. Пēс ханты э̄ргыт хансуӈкве ос та̄наныл ханищтаӈкве Раиса Загородняя Тэ̄к па̄вылн ялыс. Тав та урыл потыртас.
Мария Кузьминична Волдина пӯмыщ ос ощхуль ва̄рнэ урыл потыртас. Э̄лумхо̄лас хумус са̄всыр ёнгилыл ос сыресыр суй ва̄рнэ утыл таквина̄тэ пӯмщалаӈкве вēрмитэ – таи суссылтас. Эрика Петровна Сургутскова, «То̄рум Маа» музеит рӯпитан э̄ква, Ханты-Мансийскат «Тылащ пори» пēс ялпыӈ хо̄тал урыл потыртас.
Мо̄тыт хо̄талт мӯй ма̄хум пуссын Ӯринэ̄ква хо̄тал янытлаӈкве тотыглавēсыт. Тав Археопарк нампа ӯскант ва̄рыглавес. Ты о̄вылтыт на̄н хурит сунсэ̄н.
