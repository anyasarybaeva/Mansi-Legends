
Ты э̄лы-пал газетат ма̄н нэ̄пак хансум хум Владимир Семёнович Волдин о̄вылтыт потыр щё̄пита̄лсув. Ань ты та̄л я̄ӈк на̄тнэ э̄тпос 25 хо̄талэ̄т ты ханты хо̄тпа 80 та̄лэ то̄влынув. Таве янытлан ма̄хум о̄выл хо̄тал Ханты-Мансийск ӯст о̄лнэ Югорский государственный университетт «Волдинские чтения» нампа хо̄нтхатыглап ва̄рыгласыт. Китыт хо̄тал ос о̄йка яныгмам ма̄тэ нупыл — Кышик па̄вылн ялсыт.
Округ янытыл учёный хо̄тпат ос э̄ргын-йӣквнэ ма̄хум Белоярский, Ха̄льӯс, Октябрьский, Сургутский ос Нижневартовский районытныл ёхталасыт. Ма̄хум 56 доклад ловиньтасыт. Владимир Семёнович рӯтанэ, ляпа ма̄хманэ ос тав ётэ рӯпитам хо̄тпат са̄в ёмас ла̄тыӈ ла̄всыт. Потыртасыт, тав хо̄т ханищтахтас, рӯпитас, хоты ма̄т яласас, та маныр. Дума депутат Е.Д. Айпин, ЮГУ кӯщай Т.Д. Карминская, писателит Союз пуӈктотнэ хум И.А. Ширманов ос мо̄т са̄в хо̄тпат ханты поэт ка̄стысаныл.
Профессор о̄йка А.Н. Семёнов тох ла̄выс: «Ка̄сыӈ тамле хо̄нтхатыглап о̄лыглан порат ам номтум татем ёмас. Ты та̄ра на̄ӈки — мир такви ла̄тыӈ о̄ньщи, культуратэ о̄лы. Хунь поэтыт о̄лэ̄гыт, то̄нт ща̄нь ла̄тыӈ са̄в нот о̄луӈкве паты. Ты сака яныг, мӯтраӈ поэт. Ма̄н ань сома лылыӈ хо̄тпа о̄вылтыт потыртэ̄в. Хунь нэ̄пак хансум э̄лумхо̄лас номаве, ка̄сталаве, стиханэ манос потранэ ловиньтавет, ханищтавет, тувыл нэ̄паканэ йильпииг ва̄равет, то̄нт тав со̄ль лылыӈ, акваг о̄луӈкве паты».
Владимир Семёнович а̄гитэ Татьяна Владимировна Волдина тох потыртас: «А̄тям янгыщ ханты ла̄тӈыл хансыс, стиханэ̄т такви ма̄тэ, ла̄тӈе янытластэ. То̄ва потранэ рущ ла̄тӈыг толмащлавēсыт, са̄выӈпа̄лэ тох иӈ о̄лэ̄гыт, таима̄гыс та̄н мирн сака ат ва̄вет. Нэ̄пакыг ва̄рыглым стиханэ ос потранэ тай ловиньтавет. То̄ва стиханэ э̄ргыг ва̄рвēсыт. Хунь а̄тям хотталь щалтыс, ам та̄л яныт туп о̄лсум. Ань омам ос таве ва̄м хо̄тпат тав о̄вылтытэ потырта̄лэ̄гыт. Хуриянэ ос ка̄тыл хансыглам нэ̄паканэ о̄лэ̄гыт, ма̄н юн акваг сунсыглыянув, ловиньтыянув. Ам ань са̄в рӯпата о̄ньщēгум — хӯлюм потранэ акван-атуӈкве ос нэ̄пакыг ва̄руӈкве э̄рēгыт. Хунь тав стиханэ ловиньтэ̄гум, номсэ̄гум, а̄тям сома ам ётум потрами, ла̄ви, ща̄нь ла̄тӈум вос янытлылум, амти ма̄м, амти мирум вос э̄руптылум».
Татьяна Владимировна — исторический наука кандидат, «Заслуженный деятель науки ХМАО-Югры» нам о̄ньщи. А̄с-угорский институтт научный сотрудникыг рӯпиты. Кит а̄ги о̄ньщи, акв апыгрищ. Оматэ Мария Кузьминична Волдина, тав о̄с нэ̄пак хаснэ нэ̄. Э̄кваг-о̄йкаг Касум па̄вылт ва̄йхатасыг, то̄нт оматэ школат ня̄врамыт ханищтым рӯпитас.
Мария Кузьминична о̄с акв-кит ла̄тыӈ ла̄выс: «Ма̄ньлат ма̄хум матъёмас тамле хо̄нтхатыглапыт ва̄рыгла̄лэ̄гыт. Ты э̄лы-па̄лт педколледжит атхатыгласув, тувыл Ма̄-вит ос Э̄лумхо̄лас музейт. Владимир Семёнович о̄вылтыт са̄в потыртасӯв. Тав хосат а̄тимыг ēмтыс, ос ва̄рум тэ̄ланэ мирн номавет, нэ̄паканэ ловиньтавет. Пēс та̄гыл ханты ма̄хум ла̄выгласыт, ё̄мнэн порат ва̄тихал ювле а̄ӈквата̄лэн, хоса ман ва̄ти ё̄мсын, сунсэн, ла̄гылпаттанын манхурипат. Ам ном-сытēмт, Владимир Семёнович ма̄нав ань хӯлытэ. Тав нёмса хо̄тпа о̄лыс, са̄в рӯпитас, ляпа ма̄хманэ̄н акваг нё̄тыс. Хунь са̄р о̄йкам а̄тимыг ēмтыс, та торыг тав Касум па̄вылн ёхталас. Тот ань хӯлыстэ, ам хӯрум ня̄враманум ёт амттем хультсум. Ам ётум потрамас, ня̄враманум ёт ва̄йхатас. А̄гим ла̄ви, тав татем ёмас э̄лумхо̄лас, ма̄н ётув вос о̄лы. Владимир Семёнович ла̄ви, акван-минымēн, ам номсэ̄гум, таса̄вит ня̄врам о̄ньщēгум, хумус ма̄н ётув о̄луӈкве паты. Ам о̄влэ̄т ат ка̄сащасум, та̄в а̄нумн пищмат кēтуӈкве патыс, китыглахты, хумус ма̄н о̄лэ̄в. Па̄вылн ёхты, ма̄н палтув щалтсы, потрами. Тувыл тоха та акван-минасамēн, Ханты-Мансийск ӯсн ва̄нтлысув, тав тыт ратива колт рӯпитас, ханты ла̄тӈыл передачат ва̄рыс. Ам ань о̄лтēмт акваг номсэ̄гум, матъёмас таве ва̄слум, тав ляпатэ̄т о̄лсум. Хӯрум та̄лэ-туве ща̄гтым о̄лсув, а̄гимēн самын патыс. Я̄тил юрттем нотэ ва̄ти о̄лум, То̄рум а̄щувн халныл та а̄лмаявес. О̄вылтам тэ̄ланэ ва̄руӈкве ат та а̄лымас. Тав стиханэ, потранэ ма̄н ань нэ̄пакыг ва̄риянув, мирн вос ва̄вет, вос ловиньтавет. Ты хо̄нтхатыглап щё̄питан нэ̄квēтн ос хумитн ам пӯмащипа ла̄тыӈ ла̄вēгум».
Тувыл Владимир Семёнович урыл «Ханты — в переводе значит человек» нампа кина суссылтавес. Тав самын патум па̄влэ — Сыӈ-Вар, ма̄ньщи ла̄тӈыг толмащлаӈкве те — Э̄рнэ я̄. Па̄выл, со̄ль, хӯлыӈ я̄, тэ̄пыӈ я̄ ва̄тат ӯнлыс, ханты мирн таима̄гыс тох та намаявес. Колта̄гланылт лов ня̄врам яныгмас. А̄тяныл во̄раяс, хӯл алыщлас. О̄выл учительницатэ Глафира Филипповна Серебренникова потыртас, ма̄нь порат тав сака ка̄ркам о̄лыс, пил ва̄туӈкве во̄рн минэ̄гыт, со̄втэ молях та та̄гиньтаптытэ. Йӣвн ха̄ӈхи, нумын тот хо̄т та мины, товын ӯнты, номсахтым та ӯнлахо̄лы. Школа а̄стламе юи-па̄лт тав педучилищат ханищтахтас, тувыл журналистыг патхатас.
Е.Д. Айпин ла̄выс: «Владимир Семёнович ёт ам ратива колт рӯпитасум. Тав во̄вта номтпа, вēщкат хо̄тпа о̄лыс, мӯтраӈ э̄лумхо̄лас. Таима̄гыс стиханэ̄т такви лӯи ма̄тэ ос ща̄нь ла̄тӈе ӯлыластэ. Са̄в ёмас ла̄тыӈ, сымын ро̄внэ ла̄тыӈ тав та ва̄с, тав та о̄ньщас».
Китыт хо̄тал ма̄хум катерыл Кышик па̄вылн ялсыт. Я̄ ва̄тат ё̄рнкол тӯщталавес, та ляпат сцена ва̄рыглавес, янге-ма̄не э̄ргысыт, йӣквсыт. Ма̄ньлат ма̄хум халанылт кассыт — ё̄втыӈ ня̄л та̄ратасыт, тыньщаӈ па̄хвтысыт, сун ӯлтта поргысыт. Мӯй ма̄хум музейн во̄виньта̄лвēсыт, хӯл исмитыл ос исум ща̄ил айтвēсыт.
Тувыл пуссын клубн минасыт, тот о̄с концерт суссылтавес. Нэ̄квет ханты ос ма̄ньщи э̄ргыт э̄ргысыт, а̄гит йӣквсыт. Па̄влыӈ ма̄хум Владимир Семёнович о̄вылтыт потыртасыт, мӯй мирн пӯмащипа ла̄тыӈ ла̄всыт. Поэт ва̄псэ Валерий Ледков тав стиханэ щирыл э̄ргыт щё̄питас, татем нё̄тнэг э̄ргыс.
Тамле лё̄ӈхын ялуӈкве Ханты-Мансийский район Кышик па̄выл районный дума депутат Руслан Богордаев тав номылматас, хум тох ла̄выс: «Владимир Семёнович самын патум па̄влэ Кышик ляпат ӯнлыс, та па̄выл хосат оссувлавес. Тыт о̄лнэ ма̄хум таве номияныл, сымыӈ ла̄тӈыл ка̄стыяныл. Ань яныгман ня̄врамыт таве вос ва̄ганыл, стиханэ вос ловиньтэ̄гыт, таи ма̄гыс ма̄н са̄в мир атсув, конференция щё̄питасув, докладыт хӯнтлысув.
Ань ос ты На̄й-О̄тырыӈ па̄влын ёхтысув. Владимир Семёнович ты ма̄т яныгмас, ё̄мыгтас, тыт ханищтахтас, рӯпитас. Тав такви ма̄навн нё̄тыс — «Волдинские чтения» конференция татем кӯстырыг щё̄питаслув, э̄ргын-йӣквнэ ма̄хманув акван-атапахтасыт, тыг ёхталан ма̄гыс хӯрум ка̄терыл та̄стувесув. Ань тыгыл э̄лаль тамле хо̄нтхатыглапыт ма̄н ва̄тихал ва̄руӈкве патэ̄в, сосса ма̄хманув мирн вос ва̄вет».
Э̄типа̄лаг ӯс ма̄хум о̄с акв та катерытн та̄лсыт, ювле ӯсанылн та тотвēсыт. Ма̄ньщи хо̄тпат тот о̄с мӯйлысыт, та̄н ётаныл ам потрамасум, тах акв хотты газетат потраныл хансыянум.
