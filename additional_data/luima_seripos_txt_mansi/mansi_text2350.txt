

	Яныг таквс э̄тпос нилыт хо̄талэ̄т Дарья Ивановна Белова 55 та̄лэ то̄влыс. Ты ма̄ньщи нёмса нэ̄ хосат та̄гыл Югорск ӯст о̄лы. Тав то̄внакт ма̄навн пищма кēтыглы ос хотты хо̄тпат урыл потырта̄лы. Ань ос ма̄н тав урēт на̄нан хансэ̄в.

	Дарья Аментьева, ты тав а̄ги о̄парищ наме, 1960 та̄лт Ня̄хщамво̄ль па̄вылт самын патыс. 

	Тот школа а̄стламе юи-па̄лт, тав Тюмень ӯст 

	ханищтахтас. 1982 та̄лт хум ва̄рыс, тэ̄н Югорск ӯст о̄лмыгтасы̄г. Владимир Белов о̄йкатэ̄нтыл тэ̄н хӯрум пыг янмалта-сы̄г. Пыганэ̄н ань та̄нки ня̄врамыӈыг ēмтсыт. Э̄кваг-о̄йкаг мо̄лнув пенсиян патхатсы̄г ос апганэ̄н янмалтаӈкве нё̄тэ̄г. Тувыл тэ̄нки 

	кол ӯнттэ̄г, мощēртын ты а̄стлытэ̄н. 

	Тэ̄н яныг пыгēн Иван щēмьятэ̄нтыл Югорск ӯст о̄лы. Ульяна а̄гитэ анēкватэ ёт хо̄т-а̄ти яласы, йӣкви, соссаӈ ма̄хум урыл 

	стихыт ловиньты, сакныл хартуӈкве ханищтахты. Иван пыгēн 

	ЮТЭК колт  инженерыг рӯпиты. Егор пыгēн 

	Ханты-Мансийскат о̄лы,  тав аньмунтнув а̄гитэ самын патыс. Щар ма̄нь пыгēн Алексей омаге-а̄тяге ёт о̄лы. Тав о̄с ущты нэ̄ тотыс, нэ̄тэ̄нтыл ЮГУт юил ёхталым ханищтахтэ̄г. Алексей трактористыг юн рӯпиты. 

	Дарья Ивановна рӯпата та̄л ат ӯнланты, нэ̄ рӯпатан ма̄ньта̄гыл ханьщувлым о̄лы. Тав са̄в та̄л Югорск ӯст о̄лнэ «Прометей» нампа ня̄врам ханищтан центрыт рӯпитас. Тот а̄гирищитн-пыгрищитн соссаӈ ма̄хум о̄лупса-ныл о̄вылтыт са̄в потырта̄лыс. Та̄наныл  пальсакыт, турло̄псыт сакныл хартуӈкве ос а̄канит ю̄нтуӈкве ханищтасанэ. Ты тэ̄лат ня̄врамытн ма̄кыг суссылтан ос потыртан ма̄гыс Дарья такви ханищтапыт щё̄пита̄лыс. 

	Ты коныпал нэ̄ са̄всыр пормасыт хӯл совныл ю̄нты. Хӯл сов щё̄питаӈкве - тыи сака наксылыӈ ос та̄рвитыӈ рӯпата. Сов ха̄снэ 

	щирыл хот-нуюӈкве 

	э̄ри, ёмщакв то̄слуӈкве 

	ос ка̄миньтаг тынт-луӈкве. То̄нт нё̄тнэ ос са̄в та̄л о̄щнэ пормасыт щё̄питаӈкве ро̄вēгыт. Дарья Ивановна ла̄выс, матыр пормасыт 

	ю̄нтнэ ма̄гыс сорт 

	хӯл сове сака ёмащакв тув-ро̄ви. Тав сове та̄к ос матыр ю̄нтнэ порат тыгле
	тувле ёмщакв хӯты.

	Югорск ос Советский ӯсыгт ма̄щтыр хо̄тпат халт са̄всыр касылыт ва̄рнэ порат Дарья Белова акваг тот касы. 

	Тав тот о̄лнэ ма̄хум 

	ханты ос ма̄ньщи 

	мирыг пормасыт ю̄нтуӈкве ханищтыянэ. Ӯст ялпыӈ хо̄талыт ēмталан порат тав ма̄ньщи маснутыл масхаты ос 

	юртанэ, рӯтанэ ёт ӯсхулы хосыт ё̄ми. 

	Такви миркēтэ урыл 

	са̄в ма̄хумн потырты. 

	Таима̄гыс тав э̄сгын пищмал, янытлан нэ̄-пакыл мӯйлупта̄лаве. 

	Ма̄н о̄с тавēн пӯма-щипа ла̄тыӈ ла̄вēв. 

	Ос пуссын Дарья Ивановна намхо̄талэ 

	кастыл янытлылӯв. Са̄в со̄тыӈ, щуниӈ хо̄тал, посыӈ номтыл тав э̄лаль вос о̄лы, На̄й-О̄тыранэ̄н вос ӯргалаве. Ня̄враманэ̄н, апганэ̄н, о̄йкатэ̄н вос э̄руптаве, пус ка̄т, пус ла̄гыл, 

	То̄рум ёт, О̄тыр ёт! 

	Тамара Мерова
