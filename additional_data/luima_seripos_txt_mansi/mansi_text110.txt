
 
Ты хурит Ольга Тимофеевна Чистякова ос Аня Дунаева по̄слым о̄лэ̄г. Тэ̄натэ̄н ам Со­ветский ӯст Ӯринэ̄ква хо̄тал янытлан порат по̄слысагум. Тэ̄н тув Советский район Таёж­ный па̄вылныл ёхталасы̄г.
Ольга Тимофеевна о̄йкатэ̄нтыл кит пыг о̄ньщēг. Яныг пыгēн Алексей колта̄глэ ёт Югорск ӯст о̄лы. Ань ма̄во̄й винэ ма̄т рӯпиты. Ма̄нь пыгēн Павел ос нё­лолов классыт ханищтахты.
Ольга Тимофеевна такви Советский район Тимкапа̄вылныл о̄лы. Та па̄выл по̄хыт тав ро­довой угодие о̄ньщи. Ма̄ньщи нэ̄ ла̄выс, о̄лнэ ма̄тэ ма̄гсыл нэ̄паканэ̄н сака хоса ва̄рсы̄г. Ань о̄йкатэ Сергей Павлович пенсият о̄лы, во̄раим ос хӯл алыщлым акваг тот яласы.
Аня ща̄няге-а̄щаге ёт Тимкапа̄вылт о̄лыс. Шко­лан минаме порат Со­ветский ӯсн интернатын кēтвес. То̄нт Ольга Тимо­феевна каӈке а̄гирищкве такви палтэ вистэ. Аня Таёжный па̄выл школат ханищтахтуӈкве патыс. Сымыӈ нэ̄кве ты урыл таи ла̄выс: «Ам амки яныгмам порам ёма­щакв номилум, ма̄нь па̄вылквеныл яныг ӯсн интернатын о̄луӈкве кēтвесӯв. Интернатыт о̄лым акваг юв воратасӯв. Тыима̄гсыл каӈкум а̄гирище Таёжный па̄вылн амки палтум о̄луӈкве тотыслум».
Аня школат ханищтахтмēт ӯщлахтын по­рат ща̄няге-а̄щаге палт юв ялантас. А̄тятэ хунь а̄тимыг ēмтыс, оматэ палт ня̄врам ат хультуп­тавес. То̄нт Ольга Ти­мофеевна а̄гирищакве нэ̄паканэ пуссын ва̄рсанэ, ань тав опекунхо̄тпаг ловиньтахты. Тэ̄н о̄йкатэ̄нтыл Аня тэ̄нки ня̄врамаквēн хольт э̄руптым янмалтытэ̄н.
Ам ты колта̄гыл щēмья янытлан хо̄талыл яныт­лылум, пуста̄гыл э̄лаль вос о̄лэ̄гыт. Са̄в со̄т, са̄в щунь та̄нанылн. То̄румн, О̄тырн вос ӯргалавет.
