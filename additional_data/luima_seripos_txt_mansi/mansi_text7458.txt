
Яныгпо̄ль э̄тпос 26 хо̄талэ̄т Ханты-Мансийск ӯст «Титул» колт рӯпитан хо̄тпат сапра̄ни ва̄рēгыт, рущ ла̄тӈыл ты кол тох ла̄ваве – «Инвестиционная компания социальной защиты и развития малочисленных народов Севера».
Ань та̄н округувт о̄лнэ ма̄хум во̄вияныл, та̄н ты сапра̄нин вос ёхталэ̄гыт. «Титул» колт рӯпитан кӯщаит ма̄хумн тах по­тыртэ̄гыт, ювле хультум 2021 та̄л сыс ва̄рум рӯ­патаныл урыл, манах олн сэ̄лсыт, хумус та̄наныл холтсаныл. Тувыл та̄н ювле хультум та̄л сыс ва̄рум рӯпатаныл ураль­тан ма̄хум тах пēриēгыт. Ос юи-о̄вылт та̄нти пуӈк­тот­нэ Советанылн йильпи хо̄тпат тах пēриēгыт.
Рӯпата коланыл Ханты-Мансийск ӯст Карла Маркса ӯсхулы 15 колэ̄т о̄лы. Тот ты мир ак­ван-атыяныл. А̄лпыл лов щё̄с юи-па̄лт тув ёхтын хо̄тпат наманыл пус­сын нэ̄пакн хансуӈкв патавет. Тит­хуй­плов щё̄с порат рӯпи­таӈкв та о̄выл­тах­тэ̄гыт. Э̄рнэ са̄вит хо̄тпа сапра̄­нин ат те атхатэ̄гыт, та̄н ос мо̄тыт э̄тпост, я̄ӈк на̄тнэ э̄тпос 27 хо̄талэ̄т, сапра̄ни титынтыг тах ва̄рияныл. 
Хотьют мо̄т ӯсныл ёхтуӈкв те ка̄сащи, тав тыгле-тувле яласан лё̄ӈхе ма̄гыс олныл ат миве, хотты колт о̄лнэ ма̄гыс олныл о̄с ат ойтаве. Ос ань хотьют тув ялуӈкв ат те вēрми, ос такви «Титул» тэ̄ланэ урыл ва̄ӈкв сака ка̄сащи, тот хансым пот­рыт ловиньтаӈкве, та хо̄тпа ищхӣпыӈ утыт тамле ло̄пс вос тинсы – www.titul.org. 
Тот э̄рнэ нэ̄пакыт хо̄н­туӈкв ро̄ви. Маныр урыл тот титыглаве, ювле ла̄тыӈ хансуӈкв э̄ри. Ос та̄нанылн «Титул» нэ̄пакыт о̄щнэ ка̄сыӈ акционер-хо̄тпа урыл пуссын ва̄ӈкв э̄ри, таима̄гыс «электронный почтаг» ла̄внэ ло̄пс та хо̄тпаныл во̄вēгыт. Та̄н ля̄ххалыт, матыр хӯлтнэ ла̄тӈыт пуссын тув тах тēтуӈкв патыяныл.
Ханты-Мансийск ӯст «Компас» нампа филиа­ланыл о̄лы. Тув титыглах­тын ма̄гыс ялуӈкв ро̄ви. Хотьют ат вēрми, тав теле­фон хосыт вос титыг­лах­ты – (3467)33-17-41, 33-17-44.
«Титул» колныл тēтым ля̄ххал ма̄ньщи ла̄тӈыл  В. УЗЕЛЬ хансыстэ
