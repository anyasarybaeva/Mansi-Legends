
Ка̄сыӈ та̄л рēтыӈ ю̄свой э̄тпос оигпан порат ма̄н хум ма̄хманув янытлыянӯв. Ты накт па̄влыӈ миркол ос школат рӯпитан ма̄хум акван-юрщхатым акв мероприятие ва̄рыгласыт. Тох рēтыӈ ю̄свой э̄тпос 15 хо̄талэ̄т клуб-колт хо̄нтлан ма̄т о̄лум хум ма̄хум ос школат ханищтахтын хум ня̄врамыт ма̄гыс янытлан ва̄рмаль о̄лыс.
Хулюмсӯнтыӈ школат кадетский классыт о̄лнэ̄­ныл са̄в та̄лыг ēмтыс. Рēтыӈ ю̄свой э̄тпос 17 хо̄талэ – кадетыт хо̄тал. Таима̄гыс кадетыг о̄лнэ пыгрищит, хо̄ӈха са̄в ма̄т а̄лыми таквитэ суссыл­таӈкв: ёмщакв ханищтах­туӈкв, школат о̄лнэ меро­приятиятн ялантаӈкв ман са̄всыр каснэ ма̄т ка­суӈкв, тамле ня̄врамыт янытлан по̄сыл ос гра­мота-нэ̄пакыл майвēсыт.
Тувыл яныг хум ма̄хум янытлавēсыт. Ты та̄л 35 та̄лыг ēмтыс, хумыс  Афганистан ма̄т хо̄нтлан ма̄ныл а̄стысыт. Рēтыӈ ю̄свой э̄тпос 15 хо̄талэ - армият о̄лум хо̄нтлаӈкв кēтсым хум ма̄хум ювле ва̄нтлуптым хо̄таланыл. Та хо̄тал хо̄нтлам ма̄т о̄лум арыгта̄лам войскат граница ӯлтта ювле тотвēсыт, ос та хо̄талныл хо̄нтлам ма̄ныл та по̄йт­сыт. Хулюмсӯнт па̄вылт тув ялум нила хум хо̄тпа о̄лы, ты хо̄тал та̄н пӯссын мēталил мӯй­луптавēсыт.
Рēтыӈ ю̄свой э̄тпос 23 хо̄талэ хум ма̄хум яныт­лан хо̄талыг ловиньтаве.  Ты урыл Чечня ма̄т ос Таджикистан ма̄т о̄лум хум ма̄хманув ты хо̄тал пуссын сценан во̄выгла­вēсыт, пуссын янытлан нэ̄пакыл майвēсыт. Тувыл ань ты хо̄талыт СВО ма̄т хо̄нтлан хумыт о̄с пуссын ка̄стувēсыт ос янытлан нэ̄пакыл майвēсыт. 
Ань ты йист, ты хо̄тал ка̄сыӈ хум хо̄тпа, ка̄сыӈ хум ня̄врам ты хо̄тал янытлаве. Ва̄им, ка̄сыӈ колт кол ӯргалан хо̄тпа о̄лы: ман о̄па, ащо̄йка, аки, ман а̄щ, ман ягпыг, ман а̄пщи, ка̄сыӈ хум хо̄тпа такви колэ, такви ма̄тэ ӯргалытэ ос вуянтытэ. Э̄лнаӈ тамле хо̄нт ва̄р­маль ул вос паты, школат са̄в ты урыл потыртаве. Г.В. Третьякова школаӈ кӯщай нэ̄ тох ла̄выс: 
– Ма̄н хо̄нтлан кастыл хунь са­мын патсӯв, ма̄н ёмщакв о̄лнэ ма̄гыс, со̄тыӈыг о̄лнэ ма̄гыс о̄лэ̄в. Таима̄гыс ты школат тамле кадетский ва̄р­маль ва̄рим о̄лы. Кадет – ты хум хо̄тпа, а̄тэ нас хум хо̄тпа, ты вēщкатыг, сэ̄ръёрыг о̄лнэ хо̄тпа. Пус­сын вēщ­катыг о̄луӈкв ке патэ̄в, э̄лаль тамле хо̄нт ва̄рмаль ат ēмты. 
Ты со̄ль щар ма̄к вēщ­кат ёмас ла̄тӈыт. Хум ма̄х­манув вēщкат э̄лум­хо̄ласыг вос о̄лэ̄гыт, хо̄нтлан ва̄рмаль та̄л пуста̄гыл вос о̄лэ̄гыт. 
Анна АЛГАДЬЕВА
