
«Югра лылыēп» организация-колт я̄ӈк на̄тнэ э̄тпос са̄тыт хо̄талэ̄т  сосса ма̄хум Ханты-Мансийскат акван-атыглавēсыт. Тот онтолов хо̄талэ кастыл «Под небом Победы» нампа э̄типа̄ла ва̄рыглавес. 
О̄влэ̄т Россия гимн-э̄рыг хӯнтлым пуссын но̄х-­лю̄льсыт. Кит ма̄ньлат хо̄т­паг Ольга Князева ос Вик­тор Банк мӯй ма̄хум ёт пащалахтасы̄г. Тувыл ма̄хум 1941-1945 хо̄нтлам та̄лыт урыл потрыт э̄лаль хӯнтлысыт, тот порслум хо̄тпат кастын ма̄гыс акв кум а̄стал лю̄льсыт. 
Та юи-па̄лт округ вете­ран Советыт пуӈктотнэ нэ̄ Ираида Самоловова Ханты-Мансийск ӯс «Город трудовой доблести» намыл маим урыл потыртас. Ӯсувт акв ӯсхулыт пēс хурит сус­сылтавет, тот потыр-ох­сат ловиньтаӈкве ро̄ви. 
Ма̄н округув йӣвныл писальнакыт, па̄ртныл товлыӈхапыт ва̄рыглам, хӯл алыщлым ос во̄раим сака са̄в нё̄тыс. Ань ос яныгпа̄ла хо̄тпат СВО ма̄н нё̄тмил ва̄рнэ тэ̄лат о̄вылтыт ва̄ти кина сус­сылтавēсыт.
«Югра лылыēп» нампа колт кӯщай нэ̄ Людмила Алфёрова мир ялпыӈ хо̄талыл о̄с янытластэ. Ва̄ти кина са̄в ма̄хумн вос сунсаве, тох округ история хоса ат ёрувлаве тах. Ты пора хо̄нтлам сосса хум хо̄тпанув наманыл акв нэ̄пакн ань атуӈкве э̄рēгыт. 
Мӯй ма̄хум ма̄гыс Алек­сандр Константинов э̄ргыт э̄ргыс. «Ёмвош ёх» нампа э̄ргын нэ̄т э̄ргысыт ос сти­хыт ловиньтасыт. Тувыл ка̄сыӈ хо̄тпа такви а̄ще, о̄патэ, ащо̄йкатэ манос акияныл ка̄стысаныл. 
Дина Герасимова а̄тя­тэ Измаил ӯст ёл-щё̄пи­тым ма̄тэ хо̄нтме, хуньт тув ялуӈкве номсы. М. К. Волдина мо̄тыт та̄лт ханты ос ма̄нь­щи стихыт ловиньтан касыл ва̄руӈкве ла̄выс. 
Тамара Мерова
