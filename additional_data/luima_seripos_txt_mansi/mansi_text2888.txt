
Ка̄сыӈ та̄л я̄ӈк на̄тнэ э̄тпос оигпан э̄лы-па̄лт округ янытыл о̄лнэ музеит кӯщаит Ханты-Мансийск ӯст акван-атыглавет. Ты та̄л о̄лум сапра̄нит ма̄хум ня̄врамыт ханищтан ва̄рмалит ма̄гсыл манхурип э̄рнэ тэ̄ла ва̄руӈкве номсэ̄гыт, та урыл потыртасыт.

	Ты юи-па̄лт «Музейный олимп Юг-ры» нампа касылн нэ̄паканыл кēтыглам музеит янытлавēсыт. Тамле касыл культура департамент 2011 та̄л па̄сныл ва̄рыглы. 

	«Музей детям» нампа номинацият Сургут ӯст о̄лнэ краеведческий музей но̄х-патыс. Та̄н касылн «По следам чёрно-бурого лиса» нампа проектаныл кēтыгласыт. «Музейное издание» номинацият «Птицы светлой памяти» нампа нэ̄пак пēриявес. Ты нэ̄пак Саранпа̄выл музейт рӯпитан хо̄тпат та̄н та̄ратасыт. Па̄вылт о̄лнэ ма̄хум ёт та̄н хо̄нтлум хо̄тпат урыл потрыт хассыт. «Выставка года» номинацият «Геология, нефть ос газ» нампа музей но̄х-патыс, та̄н  «Самотлор - озеро судеб»  суссылтап ма̄гсыл янытлавēсыт.   

	«Музейный проект года» номинацият «Ма̄-вит ос э̄лумхо̄лас» нампа музей но̄х-патыс. Тот рӯпитан ма̄хум ты касылн «История ссыл-ки спецпереселенцев» суссылтап урыл нэ̄паканыл кēтыгласаныл. «Признание» номи-нацият «Газпромнефть Хантос» нампа компа-ния янытлавес ос янытлан нэ̄пакыл майвес.  

	Музеитт рӯпитан хо̄тпат янытлаӈкве общественный связь Департаментыт кӯщай нэ̄ Елена Шумакова ёхталас. Тав ма̄хумн тох ла̄выс: «На̄нан пуссын Наталья Кома-рова, губернаторув, янытлыянэ ос паща ла̄тыӈ кēты. Ты та̄л ма̄н округувт ма̄-вит ӯргалан та̄лыг намаявес. Ты накт «Барсова гора» Сургутский районт о̄лнэ ма̄н ялэ̄в тах. Наталья Владимировна о̄с тув ялы, ма̄хумн рӯпитаӈкве о̄с нё̄ты. Тамле рӯпата ань таи ма̄гсыл ва̄раве, пēс йис ва̄рмалит ул вос ёрувлавет. 

	Ань ма̄н Саранпа̄вылт о̄лнэ ма̄хумн яныг пӯмащипа ла̄тыӈ ла̄вēв. Та̄н Победа хо̄тал 70 та̄лэ то̄влум кастыл ёмас нэ̄пак щё̄пита-сыт. Та̄ратым нэ̄пакт о̄выл ло̄псэ̄т хансым о̄лы, войнат хо̄нтлум яныгпа̄ла хо̄тпа ань па̄вылт воссыг а̄тим. Тан пуссын а̄тимыг ēмтсыт, тувыл рӯтаныл ос Са-ранпа̄вылт о̄лнэ мир та̄наныл акваг номуӈкве тах патыяныл. Ты нэ̄пакт Юля а̄гирищ урыл ло-виньтасум. Тав такви яныг ащо̄йкатэ урыл потыр ты нэ̄пак ма̄гсыл хансум, тав ёл-щё̄питым ма̄тэ кинсуӈкве патыстэ. Ащо̄йкатэ ёл-щё̄питым ма̄тэ хо̄нтыстэ, ань тув ялуӈкве номсы. Тамле потыр ловиньтым ма̄н ва̄глум, ты нэ̄пак ва̄рум хо̄тпат сака яныг ос э̄рнэ рӯпата ва̄рсыт, ань ма̄ньлат ма̄хум ос ня̄врамыт хо̄нтлам рӯтаныл номуӈкве патыяныл. Тыи ма̄гсыл та̄нанылн ам яныг пӯмащипа ла̄тыӈ ла̄вēгум».

	 

	Людмила Теткина хансыс ос хури ва̄рыс
