
Ханты-Мансийский районт ханты нэ̄ Антонина Николаевна Никонова о̄лы, тав о̄йкатэ Василий Геннадьевич ос рущ хо̄тпа. Тэ̄н са̄в та̄л са̄лыянэ̄н ӯрим во̄рт о̄лэ̄г. 
Са̄лы ӯрнэ ма̄тэ̄н Кышик па̄вылныл атпан вēрыстат о̄лы. Тэ̄н о̄йка­тэ̄нтыл хӯрумхуйплов та̄л ювле хультум порат во̄рн о̄лмыгтасы̄г. Ты э̄лы-па̄лт Антонина Николаевна ня̄врамыт школат ханищ­тасанэ. Тувыл тав пенсиян патхатас, ос нэ̄г-хумыг во̄рн о̄луӈкв та минасы̄г. Ань тэ̄н во̄рт хумус о̄лэ̄г, тав тох потыртас:
– Ам ма̄нь та̄гыл во̄р па̄вылт омагум-а̄тягум ёт о̄лсум, тэ̄н са̄лы о̄щсы̄г. Омам а̄тимыг ēмтме юи-па̄лт туп акв нэ̄ви са̄лы хультыс. Ам то̄нт амтинāм тох ла̄всум, ам са̄в са̄лы о̄ньщуӈкв тах патэ̄гум. 
Пенсиян миннэ̄тэ мус нэ̄г-хумыг па̄вылт о̄лсыт, рӯпитасыг. Тувыл матах са̄лы ёвтсы̄г, ос та̄наныл ӯрнэ ма̄гыс во̄р ма̄н та о̄лмыгтасы̄г. Са̄лыянэ̄н ла̄щал-ла̄щал та са̄вмал­тасанэ̄н. 
Антонина Николаевна зоотехникыг Салехард ӯст ханищтахтас, ты рӯ­пата ёмащакв ва̄гтэ. Тав са̄лыянэ ё̄рыг вос о̄лэ̄гыт, а̄гмыл ул вос ēмтэ̄гыт, тав мо̄т ма̄ныл са̄лы ёвты. Красно­ярский край Тай­мыр ма̄ныл са̄лыл то­тыг­лавес, та са̄лыт тунра ма̄т ян­малтавет. Та̄н мощ ка­рыснувег ос ё̄рнувег о̄лэ̄гыт. 
Акв та̄л минас, ма̄нь па̄сыгрищит самын та патсыт, та̄н ёмащакв яныгмасыт. Мо̄тыт та̄лт самын патум са̄лыквет матрыг ос пуссын хо­луӈкв патсыт. Манрыг тох ēмтыс, нэ̄ нэ̄пакыт ло­виньтаӈкв патыс ос ӯй­хул пусмалтан хо̄тпат титыглаӈкв патсанэ. 

Ос тамле та̄рвитыӈ ва̄рмаль ēмтыс – насати, са̄всыр ма̄ныл тотым са̄лыт са̄вмалтан порат титыт та̄лт ма̄нь па̄сы­г­рищит пуссын холэ̄гыт. Ты нак учёный хо̄тпат осн-паттысаныл.
Никонов э̄кваг-о̄йкаг ма̄тэ̄н ляпат мо̄т ханты ма̄хум са̄лы ӯрим о̄с о̄лэ̄гыт. Ты Хоровыт ос Ямал ма̄ныл са̄лыл тотыг­лавēсыт. Тох ты Ханты-Мансийский районт о̄лнэ хантыт са̄лыӈыг ēмтэ̄гыт. Ань ты ма̄хум пуссын ва̄ганыл, са̄лыт э̄лаль ёмащакв вос са̄вмысыт, мо̄т ма̄ныл тотуӈкв э̄ри. То̄нт тēлпаныл йильпииг ēмты, пēнтхаты ос э̄лаль пуста̄гыл яныгмаӈкв ос са̄вмуӈкв тах патэ̄гыт.
Нэ̄ тох потыртас:
– Ам са̄лыянум сака э̄руптыянум. А̄лпыл та̄ра та̄н палтаныл минэ̄гум, та̄н ётаныл потыртэ̄гум ос тувыл ущ кон та̄рты­янум. Э̄типа̄лаг та̄н юв ёхтэ̄гыт, колув ляпат та ӯщлахтэ̄гыт. 
Мēн са̄в щёс Ханты-Мансийск ӯсн са̄лыӈ та̄гыл ялсумēн. Тув ёхтэ̄в, са̄лыянум ма̄гыс сымум та а̄гмыӈ. Э̄ти хуюӈкв щар ат вēрмēгум. Та̄наныл акваг та уральтыянум. Во̄рн о̄лмыгтамумēн юи-па̄лт са̄лыянмēн э̄ти пӯ­сас тӣврыт о̄ньщиянмēн. А̄лпыл во̄рн тэ̄п тэ̄ӈкве та̄ртыянмēн, э̄типа̄лаг пуссын юв ёхтэ̄гыт. 
Ос ань юи-о̄выл та̄лытт Сургутский районныл Ханты-Мансийский район нупыл буровоит акваг хо̄т-а̄ти та тӯщтавет, ма̄­шинат ялнэ лё̄ӈхыт ва̄­равет. Ты лё̄ӈхыт хосыт ань ма̄нь ма̄шинат тыгле-тувле та яласэ̄гыт. 
Са̄в са̄лыянмēн па̄т­луптавēсыт, ты браконь­е­рыт ос буровоит рӯпитан хо̄тпат аман ат ва̄ганыл, ты ма̄н са̄лыянув. Та̄н ты яныг лю̄ль ва̄рēгыт. Ань ма̄н во̄рувт ӯй а̄тим, тов­лыӈӯй о̄с щар а̄тим. Таи­ма̄гыс са̄лыянум та хол­тавет. 
Тувыл э̄лаль Антонина Никоновна тох ла̄выс, са̄внув ма̄ньлат хо̄тпат са̄лы вос о̄ньщēгыт, ты рӯпатал ул вос пилэ̄гыт. Туп са̄лы о̄щнэ хо̄тпат сосса мир пēс о̄лупса, пēс ва̄рмалит э̄лаль тотыя­ныл. 
Валентина УЗЕЛЬ
