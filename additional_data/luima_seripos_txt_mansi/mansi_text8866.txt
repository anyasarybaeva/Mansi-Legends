
Нижневартовский район Покачи ӯс ляпат «Урман» нампа товтыл тахсын ма̄ о̄лы. Ты урыл Ханты-Мансийск ӯст «ЮграТур-2023» нампа тыгле-тувле яласан ва̄рмаль суссылтапт Алексей Евгеньевич Звычайный потыртас. Тав Покачи ӯс мирколт Культура ос спорт тэ̄ла тармыл пуӈктоты. Хум товтыл ос мо̄т са̄всыр утытыл тахсын-яласан ма̄ урыл потыртас.
– «Урман» нампа тов­тыл тахсын ма̄ 2018 та̄л па̄сныл рӯпиты. Ма̄хум тот тэ̄лы ос туи порат ӯщлахтэ̄гыт. 
Тэ̄лы товтыл ха̄йтэ̄гыт (рущ щирыл «горные лыжи» ла̄вавет), тувыл сноуборд нампа па̄рт тармыл лю̄лим тах­сэ̄гыт, «тюбинг» нампа пувыр ут тармыл ӯнтыл­матым сып ёлаль тахам­тэ̄гыт. Ня̄врамыт яласан-тахсын ма̄гыс я̄нас суныт ос мо̄т са̄всыр тахамтан утыт о̄лэ̄гыт.
Тынакт акв йильпи ут ква̄лтапаптысӯв – «банан» ла̄вилӯв. Тамле утыл ща̄рщит ма̄хум вит тармыл тотыглавет, ма̄н ос ты «банан» ут сун пēнт­сыл снегоход юи-па̄лн нэ̄гилӯв, ма̄хум тув та̄лт­тэ̄в, йӣвыт халт, хара ма̄т тӯйт тармыл нуйгата̄лыянӯв. То̄ва ма̄т ты ут намыл ēри ё̄ӈхыг­паве, янге-ма̄не тӯйт тӣ­вырн ра­гатэ̄гыт, тот та но̄х-во­ратэ̄гыт, мовинь­тэ̄гыт, та̄нанылн пӯмыщ. 
Туи ос ма̄хум вейк­борд манос сапсёрф утыт тармыл яласым ӯщлахтэ̄гыт. Вейкборд – ты хо̄тпа па̄рт тармыл лю̄ли, тувыл ква̄лгын пувумтахты, тох та мотор юи-па̄лт тотаве, нуигтаве. Сапсёрф – ты о̄с хо̄тпа па̄хвыӈ па̄рт тармыл лапи, тувыл ос тӯпыл кит­па̄лыл та тови. Хота мус вēриты, та лю̄ли, тови, тох э̄лаль та лакви, минанты. 
Товтыл тахсын ма̄т о̄лнэ колыт ӯнлэ̄гыт, ма̄хум тот э̄т хӯлуӈкве хультуӈкв вēрмēгыт. Пувлынкол о̄лы, на̄йпос, вит, интер­нет та маныр, пуссын о̄лы. Ма̄хум тув ӯщлахтуӈ­кве са̄в ма̄ныл ёхталэ̄гыт.
– Алексей Евгеньевич, туи тот сосса мир ма̄нь­ха̄пыл яласан касыл ва̄рыглаве?
– А̄ти, мо̄т ма̄т ва̄рыг­лаве, тыт кӯстыр о̄лыс те, тыт ва̄рнуве. Ма̄н ва̄глӯв, ханты ос ма̄ньщи ма̄хум ма̄ньха̄пыл яласаӈкве сака ха̄сэ̄гыт, молях товēгыт. 
Ам Покачи ӯст самын патсум, яныгмасум. Сосса мир о̄лупса ма̄ньта̄гыл ва̄глум, ня̄врам садикытт, школатт ос музеитт рӯ­питан ма̄хум ханты ос ма̄ньщи мир о̄вылтыт акваг потыртэ̄гыт. Ма̄нь ма̄хум халанылт юрты­ӈ­ыщ о̄луӈкве ма̄ньта̄гыл ханищтахтэ̄гыт, ва̄ганыл, округувт са̄всыр мирыт о̄лэ̄гыт. 
На̄н, ма̄ньщи ос ханты ма̄хум, матъёмас культу­ран но̄х-во̄рмалтылы̄н, э̄лаль тотылы̄н, ща̄нь ла̄тӈыл хансэгы̄н, газета ва̄регы̄н. На̄н пēс йис потранын, мо̄йтанын, э̄рганын-йӣкванын ань учёныитн ханищтавет. Та̄н хосытанылт са̄в э̄рнэ тэ̄ла та̄ра-паты – йис по­рат ма̄хум хумус о̄лсыт, маныр о̄вылтыт номсысыт, хо̄т яласасыт, маныр ва̄рсыт. Касыла­нын, тэ̄ну­танын, маснута­нын та маныр, ань о̄с пус­сын сака пӯмщалавет. Тыг ӯщлахтуӈкве ёхталан хо̄тпат сосса мир о̄выл­тыт китыглахтэ̄гыт те, ма̄н ща̄гтым потыртэ̄в. 
Округт о̄лнэ я̄тил ма̄хум, «Урман» ма̄н ӯщ­лах­туӈкве, тахсуӈкве ёх­талэ̄н. Ма̄н ка̄сыӈ хо̄тпан ща̄гтэ̄в. Пуста̄гыл о̄лэ̄н!
Светлана РОМБАНДЕЕВА
