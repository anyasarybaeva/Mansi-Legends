

	Ты хурит нила ма̄ньщи нэ̄квет по̄слым о̄лэ̄гыт – Зоя Васильевна Полищук (Албина), Зоя Валентиновна Пахомова (Хозумова), Альбина Николаевна Мехнина (Шесталова) ос Валентина Борисовна Албина.


		Та̄н пуссын Ха̄льӯс район Ло̄пмус па̄вылт яныгмасыт. Ювле хультум та̄л ва̄т са̄грапнал э̄тпосэ̄т Ханты-Мансийск ӯст «Товары земли Югорской» ярмаркат илттыг акван-нэ̄глапасыт. Сынгатахтасыт, аниглахтасыт, насати ма̄нь по-рат Ло̄пмуст аквъёт ёнгасасыт, ханищтахтасыт. Та па̄сыл са̄в та̄л овумтас, хотьютаныл хо̄т о̄лы, аты ва̄саныл. Ань пуссын яныг ӯст о̄лэ̄гыт – Альбина Николаевна Ханты-Мансийск ӯст о̄лы, хӯрум юрт нэ̄т ос Сургут ӯст о̄лэ̄гыт. 

		Ханты-Мансийск ӯст ялпыӈ хо̄талыт ва̄тихал ва̄рыгла̄лавет, Зоя Васильевна, Валентина Борисовна ос Зоя Валентиновна тыг тах Сургут ӯсныл  хуньт о̄с ёхталэ̄гыт. Та̄н пēс йис потрыт ва̄гыт, ма̄ньщи э̄ргыт э̄ргēгыт, стихотвореният ловиньтаӈкве ха̄сэ̄гыт. Альбина Николаевнан «То̄рум маа» музейн во̄ввēсыт, тӯяг вос ёхталэ̄гыт, яныгмам пораныл урыл вос потыртэ̄гыт.

		Ты я̄тил ма̄ньщи хо̄тпанув пуссын пуста̄гыл вос о̄лэ̄гыт, На̄й-О̄тыранылн вос ӯргалавет!

		Светлана Ромбандеева

		 


	 
