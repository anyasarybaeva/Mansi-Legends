

Тӯяг ма̄н редакциявн Ха̄льӯс район Саранпа̄вылныл Сӯлян щēмьяныл свонитасыт, ла̄вēгыт, па̄вылт пēс колыт хот-ло̄сталавēсыт, тот газета хо̄нтвес, ты рущ газета 1976 та̄лт я̄ӈк на̄тнэ э̄тпос 5 хо̄талт ва̄рима. Ма̄навн тēтсаныл.

Тот са̄лыӈ ма̄хум урыл Маргарита Анисимкова хансум. Та порат тав са̄лыт ӯрнэ ма̄н ялум, хумус са̄лыӈ ма̄хум о̄лэ̄гыт, та урыл хансум. Герасим Яковлевич Солянов са̄тыт са̄лыӈ колт пиркатирыг о̄лыс. Тав щēмьятэ урыл ты потырт хансым о̄лы. Ма̄н таве ма̄ньщи ла̄тӈыл толмащласлӯв.

	 


		Саранпа̄вылныл са̄лыӈ ма̄хум коланыл мус вертолёт щё̄стем сыс мины ос са̄лыӈ суныл тув мус э̄тэ-хо̄талэ минуӈкве э̄ри. Мувлахи акваг тӯйтыӈ, туп мо̄рсыӈ ма̄т щакариӈ тарыгйӣвыт тупмщахыл хольт лю̄лēгыт.

		Са̄лыӈ ма̄хум ё̄рн-коланыл та̄ра аты хо̄нтылын, тав во̄рщахыл ляпат лю̄ли. Ма̄ныл та̄ртым тит ракетана̄иг ка̄саласӯв. Вертолёт кургын суй ма̄хум хӯлсаныл.

		Пастухыт пиркатирыг о̄лнэ хум Герасим Яковлевич Солянов са̄ртын вертолёт ляпан ё̄мыс. Вертолётыӈ хумн ка̄тэ тактапас, пащалахтас, ты мус куньгаса̄лы. Карта нупыл а̄ӈквата̄лыс ос хӯлтыс, хоты нупыл са̄лыӈ ма̄хум ха̄йтнутыт лё̄ӈханыл ка̄сала̄лсыт.

		— Тыт ты, — тав ла̄выс, — щар йильпи лё̄ӈх. Наӈ наӈти ма̄шинал молях та̄наныл хо̄нты-янын. Ань тӯйт осыӈ, ха̄йтнутыт э̄л ат минэ̄гыт.

		Са̄лы ӯрнэ ма̄хум рӯпатаныл сака та̄рвитыӈ. Ка̄сыӈ хо̄тал э̄ри ща̄рк мувылтаӈкве, я̄ӈкылмат уральтаӈкве, нэ̄матыр ӯйхул са̄лыт палт ул вос ёхты.

		…Ты та̄л татем ащирмаг о̄лы. Та̄кыщ тӯйме юи-па̄лт Герасим Яковлевич сунсы, са̄лыяныл тэ̄п ворил ты хилэ̄гыт, сурты са̄лыт ва̄гта̄л патэ̄гыт, тӯйт тармыл ёл та хуēгыт.

		— Са̄лыянув э̄рēгыт во̄р ляпаннув по̄суӈкве. Тот во̄т са̄й, тӯйтэ а̄ти тамле осыӈ, — юв щалтме порат пиркатир хум ла̄выс ос мольщаӈе хот-а̄ӈхвыс.

		— Тамле осыӈ тӯйт порат та̄рвитыӈ ва̄нтлуӈкве! — ла̄выс акваг потырта̄л о̄лнэ хум Пётр Михайлович Хозумов.

		— Ос э̄ри, — Герасим Яковлевич ювле-ла̄выс.

		Са̄лы ӯрнэ хумыт ща̄рк мувылтаӈкве а̄лпыл, туп постыглаӈкве паты, минэ̄гыт ос ювле ёхтэ̄гыт, хунь о̄выл совыт то̄рум харт на̄ӈкуӈкве патэ̄гыт.

		Са̄лыӈ сун йинэ̄тэ суйты, а̄мпыт ща̄гтым нихсэ̄гыт, Света ос Лена молямтахтым нё̄тнэ мольщаӈанэ̄н масапасы̄г, ро̄ӈхим кональ тахасы̄г: «Яращум ёхтыс! Яращум ёхтыс!».

		Кон-ква̄лапасы̄г. А̄тятэ̄н тув я̄ӈким а̄танэ вотгащласы̄г, аквтуп ма̄нь ка̄тагēнтыл тав во̄тым па̄йтаге хот-толтыглаӈкве таӈхēг…

		Исум кӯр алат ща̄йпут па̄ялтас, са̄лы нё̄выль ла̄щал па̄йтахтас. Герасим Яковлевич э̄кватэ Александра Дмитриевна молямтахтым пасан ва̄рыс. Тав молях ос апрыӈыг рӯпитас. Тох тэ̄н ва̄т нупыл ат та̄л о̄йкатэ̄нтыл са̄лыянэ̄н ёт яласэ̄г, ты та̄рвитыӈ рӯпата ка̄сыӈ хо̄тал ва̄рēг.

		Тэ̄н хо̄т ня̄врам янмалтасы̄г. Яныг пыгēн Щēманэ̄н о̄с са̄лы ӯрим рӯпиты. Мо̄лалнув нэ̄ тотыс. Ло̄пмус па̄вылт нё̄тнэ а̄ги ка̄салас, таве нэ̄г тотыстэ. Вера э̄кватэ ань тав ётэ яласы.

		Соляновыг нэ̄г-хумыг мо̄т хӯрум ня̄враманэ̄н школат ханищтахтэ̄гыт. Совхоз кӯщаитн тэ̄н па̄вылт колыл майвесы̄г. Яныг а̄гитэ̄н ты та̄л онтолов класс а̄стлы, тит ма̄ньнув ня̄врамагēн интернатыт о̄лэ̄г, тот ня̄врамыт тыттавет, маставет, о̄ньщавет.

		Александра Дмитриевна вильтэ иӈ ма̄ньлат. Туп во̄втмагēт ляпат а̄танэ мощ щӯлытаӈкве патвēсыт ос самаге по̄хыт ма̄нь ломарит нэ̄глысыт, ты хосыт тав та̄ланэ ва̄ӈкве ро̄ви. Ма̄ньщи супе нё̄тнэ хорамыл ю̄нтым о̄лы.

		Ты накт осыӈ тӯйт халт колн тина суссылтан хум Александр Петрович Хозумов ёхтыс. Лов арыгтем та̄л тав са̄лыӈ ма̄хманэ ёт яласы, туп аквтит хо̄талн па̄вылн ва̄гылсы, тина хусапанэ пēнты ос нё̄рн та мины.

		Электростанцияныл ква̄лтапаптыяныл, коланыл ос ва̄нтсунаныл посыӈ лампочкал постувъявет, са̄лыӈ ма̄хум тина сунсуӈкве то̄вляныл тармыл та ӯнтэ̄гыт.

		Э̄рыӈ ты порат Герасим Яковлевич, са̄лыӈ хум, такви яныгмам та̄рвит поратэ номылматытэ, тав яныг хо̄нт порат яныгмас, э̄рыӈ ань тав йильпи яласан лё̄ӈхыт урыл номсы, хоталь та̄н э̄лаль ва̄нтлуӈкве патэ̄гыт.

		Мо̄лты та̄л тав пиркататэ социалистический соревнованият титыт местал майвес. Са̄лы ӯрнэ хумыт са̄лыяныл ёмщакв ӯргаласаныл, са̄в ма̄нь са̄лыяныл янмалтасаныл, тэ̄лы ёмас тэ̄пыӈ ма̄т о̄щсаныл ос нё̄выль минэ ла̄н то̄варттасыт.

		Ань хунь яныг тӯя во̄тыт во̄туӈкве патсыт, туи о̄лнэ ма̄н ва̄нтлуӈкве э̄ри. Та̄н нё̄рыт ляпан ва̄нтлэ̄гыт, тот палум мощщанув ос са̄в тэ̄пыӈ ма̄ о̄лы.

		Александра Дмитриевна такви сунэ̄т ня̄враманэ тоты. Ёлпо̄йтсын ма̄т тав ня̄враманэ̄н нё̄тнэ ма̄квет урыл потырты, та̄н ты ма̄тēныл сака э̄руптыяныл ос ня̄враманыл о̄с тох вос яныгмēгыт.

		Герасим Яковлевич Солянов ёмас ля̄ххалыл тах лё̄ӈхыт юил ёхтаве. Тав «За трудовую доблесть» мēталил майвес.

		 

Маргарита 

АНИСИМКОВА 

хансум потре 

ма̄ньщи ла̄тӈыл 

Галина КОНДИНА 

толмащластэ

 
