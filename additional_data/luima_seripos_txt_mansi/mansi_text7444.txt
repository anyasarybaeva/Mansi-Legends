
Ты тэ̄лы сыс са̄в тӯйт патыс, са̄в ащирмаӈ хо̄тал о̄лыс, во̄т та̄кыщ во̄тыс, ма̄тэ ёмащакв польвес, то̄рум манхурип хо̄тал ва̄рыглас – ма̄хум ань нэ̄пакын акваг хансыяныл. 
Ты рӯпата ва̄рнэ хо̄т­пат рущ ла̄тӈыл «метео­рологыг» ла̄вавет. Ма̄нь­поль э̄тпос 23 щислат ты ма̄хум янытлан хо̄тала­ныл о̄лыс, ты кастыл ма̄н Ха̄льӯс район Ня̄хщам­во̄ль па̄вылт рӯпитан метео­станция урыл по­тыр хансэ̄в. 
Ты колт кӯщаиг Сергей Викторович Канев о̄лы. Станцият тав 1979 та̄л па̄сныл рӯпиты, кӯщаиг 2015 та̄лныл паттувес. О̄йка такви рӯпататэ э̄с­гитэ, ма̄-вит урыл потыр­таӈкве сака хоса вēрми. Тав омаге-а̄тяге о̄с ты колт пенсия мус рӯпита­сы̄г, тэ̄н юи-па̄лэ̄т пыгēн рӯпи­таӈкве тув патхатас.  
– Сергей Викторович, хоты порат Ня̄хщамво̄ль па̄вылт метеостанция-кол рӯпитаӈкве о̄вылтахтас?
– Метеостанция-кол па̄влувт 1932 та̄лт ва̄р­вес. О̄влэ̄т я̄ витэ о̄нтнэ ва̄рмаль тыт уральтавес ос нэ̄пакын хасвес, аквта та̄л во̄ртур э̄тпос 20 хо̄талэ̄т метео­станция па̄влувт ва̄рвес. Рӯпитан ма̄ ты та̄л 90 та̄лэ тах то̄влы. 
Ань округув янытыл 23 тамле станцият о̄лэ̄гыт. Та̄н халанылт са̄т мирхал колыг ловиньтахтэ̄гыт. Ма̄н станцияв о̄с тув хансым о̄лы. Хаснэ нэ̄пака­нув э̄лаль ма̄ янытыл рӯпи­тан станциятын кēтавет. Акв порат Швейцария мо̄т хо̄н ма̄ныл ма̄н ёмащакв ос мӯсхалыг рӯпа­танэ̄в ма̄гсыл янытлан нэ̄пакыл майвесӯв. 
О̄влэ̄т метеостанция Усть-Маньят ва̄руӈкве кусыглавес, тувыл ма̄н па̄влувт ӯнттувес. Ос акв станция Хулюмсӯнт па̄вылт о̄лыс, 1990 та̄лт лап-пантвес. Тот рӯпитам о̄йка пенсиян минас. Ань район янытыл мо̄т стан­цият Саранпа̄вылт, Ягримт ос Ха̄льӯст рӯпитэ̄гыт. 
– Манса̄вит э̄лум­хо̄лас тыт рӯпиты? Ман­хурип рӯпата на̄н ва̄ре­гы̄н?
– Тыт ма̄н ат э̄лум­хо̄лас рӯпитэ̄в. Ма̄хманув пуссын метеорологыг ха­нищтахтуӈкве ялсыт. Ань са̄ккон щирыл диплом-нэ̄пак та̄л рӯпитаӈкве ат ро̄ви. Акв э̄лумхо̄лас 12 щё̄с тыт рӯпиты, тувыл мо̄т хо̄тпа ёхты. Ма̄н кон о̄лнэ градусникыт ос са̄всыр мо̄т утыт сунсыянӯв, пус­сын цифрат нэ̄пакын хан­сыянӯв ос ка̄сыӈ хӯрум щё̄с Ханты-Мансийск ӯсн э̄лаль кēтыянӯв. Ань компьютер щирыл ты ла̄тӈыт э̄лаль кēтыянӯв ос тыт о̄лнэ журнал-нэ̄па­кытн хансыянӯв. Э̄тпос ювле хульты, ос ты нэ̄па­кыт ма̄н Омск ӯсн кēты­янӯв. Тот уральтавет ос ювле ма̄навн мивет.
Хо̄тал хумус посты, хоты порат ӯнты, мана­са̄вит тӯйт тӯис, хотыл во̄т во̄ты, та̄кыщ во̄ты ман а̄ти, кон ащирмаӈ ман а̄ти, турап хо̄тал ман а̄ти, ōс са̄в мо̄т ва̄рмалит нэ̄пакн хансыянӯв. Я̄т витэ о̄нтнэ ва̄рмаль ос акваг уральтэ̄в, ты урыл ка̄сыӈ хо̄тал а̄лпыл ла̄тыӈ э̄лаль кēтэ̄в. Ань витэ акв мēтра 24 сантиметр милытыг о̄лы. Туи ты яныт вит ке ва̄ри, ха̄пыт яласаӈкве тах вēрмēгыт, яныг на̄иӈха̄пыт тыг тай ат ёхталэ̄гыт. 
Ам щар о̄влэ̄т вит ми­лытэ уральтым рӯпита­сум, ты ла̄тыӈ э̄лаль Омск ӯсн кēтсӯм. Тот рӯпитан хо̄тпат кēтым ла̄тӈыт ёмащакв ханищ­тасыт ос ма̄навн ювле ля̄ххал кēтсыт, туи я̄ витэ янгыг ēмты ман а̄ти, па̄в­лув а̄мараве ман а̄ти. Ань воссыг тамле ла̄тыӈ ат кēтэ̄гыт. 
Ня̄хщамво̄льт 1979 та̄лт яныг вит о̄лыс. Та та̄лт па̄влув а̄латы а̄маравес, я̄ ва̄тав карсыг о̄лы, тыима̄гсыл тумпыт о̄лсӯв, мувлахи а̄мара̄л­вес. Ам номсэ̄гум, ты та̄л витэ нōх сака ат о̄нты, тэ̄лы ащирмаӈ хо̄тал мощща о̄лыс, ма̄тэ сака ат по̄ль­вес, тӯяг витэ молях ма̄нн ёлаль тах посы. 
Омагум-а̄тягум рӯпи­тамēн порат ка̄сыӈ хо̄­тал лылыēпыл пувлым акв хурыгсов но̄ӈхаль то̄румн та̄рата̄лвес (тамле шарик), ты­щи­рыл сунсаве, тулыт ман янытыг о̄лэ̄гыт, тувыл нэ̄пакын о̄с хасвес. 
То̄нт па̄выл янгыг о̄лыс, ты тэ̄ла ва̄рнэ ма̄гсыл э̄рнэ газ тотыглавес, ётыл тыт рӯпитан са̄всыр органи­зацият лап-патвēсыт, ма̄н тамле газ та̄л хультсӯв, ты рӯпата ва̄руӈкве воссыг ат патсӯв. 
Ань ма̄нки нас но̄ӈхаль а̄ӈквата̄лэ̄в ос хоты ма̄т тулыт о̄лэ̄гыт – нэ̄пакын тох та хансэ̄в. Ос акв яныг нэ̄пак о̄ньщēв, тот са̄всыр тулыт по̄слым о̄лэ̄гыт, манхурип тулыт ань о̄лэ̄гыт, ма̄н сунсэ̄в ос ты нэ̄пакытыт ōс акв тамле тулыт хо̄нтэ̄в ос нэ̄па­кн та хансэ̄в.  
2017 та̄лт ма̄н ищхӣпыӈ утыл ва̄рвесӯв, ты ут такви цифрат э̄лаль Омск ӯсн ка̄сыӈ хӯрум щё̄с хансы. Тувыл ма̄нки нэ̄паканув ос ищхӣпыӈ утын кēтым ла̄тӈанув аквхурипат ман а̄ти, о̄с сунсэ̄в. 
Па̄влыӈ ма̄хманув то̄ва порат а̄нум китыглэ̄гыт, холытан манхурип хо̄тал ēмты. Ам та̄ра телефон щēпныл выглум ос ла̄вē­гум: «Ань ищхӣпыӈ утыт сунсэ̄гум, тот тай акваг хансаве» (мувиньты). 
Ма̄н тыт мо̄т рӯпата ва̄рēв, ос холытан ман­ху­рип хо̄тал ēмты, хо̄талыӈ хо̄тал манос турапыг ēмты – ат ва̄глув. Ма̄н хан­сум цифранув ос мо̄т са̄в станцият хансым ла̄тӈыт пуссын Омск ӯсн акван-атавет. Тот рӯпитан хо̄тпат ты нэ̄пакыт ёмащакв ак­ван-ро̄влэ̄гыт ос тувыл рущ ла̄тӈыл ла̄внэ «про­гноз погоды» ва̄рēгыт. Ма̄н ты кастыл о̄выл рӯпата ва̄рēв. 
– Ма̄хум ань потыр­тэ̄гыт, тэ̄лы сака тӯис, та̄н, со̄ль, ла̄вēгыт? 
– Мо̄лты та̄л о̄с са̄в тӯйт патыглас. То̄нт рēтыӈ ю̄свой э̄тпост ос ма̄нь­поль э̄тпост акваг тӯис ос тувыл яныгпо̄ль э̄тпост молях толыс. Ты та̄л ва̄т са̄грапнал э̄тпост тӯюӈ­кве о̄вылтахтас ос акваг та тӯис. Ань па̄влув по̄хат во̄рт 82 сантиметр осыт тӯйт о̄лы. Ма̄н ка̄сыӈ лов хо̄тал во̄рн ялантэ̄в, манса̄вит тӯйт тот о̄лы, нэ̄пакн хансэ̄в. Станцияв по̄хыт тӯйт 78 сантиметр осытыг о̄лы. Тыт харамат акваг во̄ты, тыима̄гсыл тыт мощщанув тӯйт. 
Ам рӯпитамум сыс щар са̄в тӯйт 87 сантиметра осы­тыг патыглас, щар мощща тӯйт 59 санти­метра осытыг о̄лыс. Тох тай акв­писыг 75 санти­метра осытыг ма̄н о̄лнэ ма̄вт тӯйт патыглы. 
Сергей Викторович ōс акв ва̄рмаль урыл ла̄выс, та̄н са̄в та̄л пēс колт рӯпитэ̄гыт. Акв порат ла̄выглавēсыт, йильпи колыл тах тотавет, рущ ла̄тӈыл «модульный метео­станцияг» ла̄ваве. Тамле кол ат млн солко̄ви тынэ о̄лы, ты накт ла̄в­вē­сыт, иӈ ат та̄л ӯрха­туӈкве э̄ри. Ань рӯпитан ко­ла­ныл 1962 та̄лт ӯнтту­вес, хосат пēсыг ēмтыс.   
Ня̄хщамво̄ль метео­станцият рӯпитан ма̄хум  ялпыӈ хо̄таланыл кастыл ма̄н янытлыянӯв, рӯпитан йильпи колыл молях­нув вос тотавет. Та̄н ма̄гсы­ланыл то̄рум акваг ёмас хо̄тал вос ва̄ри, са̄внув рēгыӈ хо̄тал вос ēмты. Пус ка̄т, пус ла̄гыл.    
Людмила ТЕТКИНА
