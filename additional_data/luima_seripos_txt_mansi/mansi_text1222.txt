

	Ань ты накт тӯлмантан хо̄тпат са̄всыр щирыл ма̄хум урткуптыяныл. Ты ва̄рмаль урыл полицият рӯпитан хо̄тпат мощ мо̄лалнув потыртасыт. Ма̄хум ты накын ул вос патсыт, мир ӯргалан хо̄тпат ла̄тыӈ кēтсыт. 


		Ма̄н округувт рӯпитан полиция хо̄тпат ла̄внэ̄ныл щирыл, ань ты ва̄рмаль та̄кыщ уральтым о̄ньщаве, тыи ма̄гыс ты ощмар мощщаг ēмтыс. Мо̄т та̄лыт ловиньтаӈкве ке, тох ēмты: 2012 та̄лт – 1 со̄тыра 94 ла̄палахтын нак, 2013 та̄лт – 871 ла̄палахтын нак, 2014 та̄л са̄т э̄тпосэ сыс – 658 ла̄палахтын ва̄рмаль о̄лыс. 

		Ты хо̄тал мус 378 о̄выл ēмтнэ нак осн иӈ ат паттувес. Тамле ощмар ва̄рнэ хо̄тпат пувуӈкве сака та̄рвитыӈ. Ты коныпал то̄ват суд щирыл ӯнттуӈкве ат вēрмавет. О̄выл ва̄рапам наке ёмщакв та̄ра ат ке паттаве, тав та та̄ртаве.

		Тамле ощмар ва̄рнэ хо̄тпат тӯлмантан ва̄рмаль акван-юрщхатым щё̄питэ̄гыт. Хо̄тпа ла̄пала̄лаве, пормасанэ хот-вивет. Ёты-о̄вылт ēмты тох, э̄лумхо̄лас пормасанэ э̄рттам такви э̄л мисанэ. Ла̄палахтын ма̄хум хо̄тпа номтэ ёмщакв то̄ргамтыяныл. Аквтупмат хо̄тпа нупыл юртыг о̄лэ̄гыт. Тувыл ос акв тамле ва̄рмаль о̄лы. То̄ва ла̄палам хо̄тпат полициян ат ювыт, заявление-нэ̄пак хансуӈкве ат таӈхēгыт. Ты хосыт о̄выл ва̄рнэ хо̄тпат пувуӈкве ат вēрмавет.

		Ощмар ва̄рнэ ма̄хум янгыщ яныгпа̄ла хо̄тпат тох урткуптыяныл, э̄рттам та̄нанылн нё̄тнэ щирыл рӯпитэ̄гыт. Та̄н палтаныл ёхтэ̄гыт, сырсыр хащта̄л нэ̄пакт суссылтэ̄гыт, тувыл олн та няртэ̄гыт. Са̄выӈпа̄лэ ос тамле ощмар о̄лы: телефон хосыт звонитэ̄гыт, урк-потыр тотэ̄гыт. Э̄лумхо̄лас ла̄палыяныл, олныл та ойтапавет. Ётыл та олнаныл акваг хотталь та минэ̄гыт. Са̄выӈпа̄лэ турманколт ӯнлын хо̄тпат тамле ощмар ва̄рēгыт. Та̄н хотты хо̄тпан звонитэ̄гыт, ла̄вēгыт, э̄рттам юртэ манос рӯтэ матыр лю̄ль нак ва̄рапанэ̄тэ ма̄гыс полициян пуввес. Ос таве тувыл та̄ртнэ ма̄гыс олн во̄вēгыт. Тамле нак са̄в щёс о̄лыглас, то̄ва хо̄тпат олн ойтэ̄гыт. Ты хо̄тпатн щар ул агтэ̄н. Ты потыр о̄влэ̄т ёмщакв та̄ра-паттуӈкве э̄ри.

		То̄ва ла̄палахтын хо̄тпат сыресыр тэ̄рпи манос матыр пормасыт тыналэ̄гыт. Та̄наныл юв мори ул та̄ртэ̄н, та̄н тыналан пормасаныл о̄с ул ёвтэ̄н. На̄н ул вос ла̄палавесы̄н, полицият рӯпитан хо̄тпат тамле потыр щё̄питасыт. Маныр ва̄руӈкве э̄ри, ты урыл э̄лаль ловиньтэ̄н.

		Хотьют на̄н палтын звониты ке, ул рохтэ̄н. О̄влэ̄т ляпат о̄лнэ рӯтанын ёт потрамēн.

		Тувыл ос та юртын манос рӯтын палт звонитэ̄н, хотьют урыл потыр о̄лыс, таве китыглэ̄лын. Тав телефонэ ат выгтэ ке, юртанэ̄н манос аквъёт рӯпитан ма̄хманэ палт звонитэ̄н, тав урēтыл тот китыглахтэ̄н. 

		Маим телефонын манос банковский номерн щар ул звонитэ̄н, на̄нки банковский карта номерын по̄х хо̄тпан о̄с ул ла̄велын.

		Банковский карта палт на̄нки паролин ул пинэлы̄н, ощмар ва̄рнэ хо̄тпан ка̄тын-паттаве ке, олнанын пуссын хот-а̄лмаявет.

		Олнанын Банк-колт ӯнттум банкоматытт манос та ляпат ӯнлын колытт вуēн, та̄н пуссын видеокамера хосыт сунсавет.

		Интернет хосыт банковский картал матыр ма̄гыс ойтхатнэ̄н порат антивирус программан ёмащакв вос рӯпиты.

		Хащта̄л Интернет-сайтыт о̄с нэ̄матыр ул ёвтэ̄н. 

		Тамле ощмарлан ва̄рмаль ул вос ēмтыс, полицият рӯпитан ма̄хум са̄в рӯпата ва̄регыт кос, ос на̄н на̄нки о̄с ӯргалахтым о̄лэ̄н. Мори ма̄хум на̄нки колын ул та̄ртэ̄н, хащтал хо̄тпат потрын та̄ра ул агтэ̄н. Ос тамле накн ликмысын ке, та̄ра «02» телефон хосыт звонитэ̄н, тот на̄н ва̄рмалин щирыл полиция ма̄хумн нё̄тавēн.

		 

		УУР УМВД России округув янытыл кēтум ля̄ххал 

		ма̄ньщи ла̄тӈыг Николай МЕРОВ хансыстэ

		 

 
