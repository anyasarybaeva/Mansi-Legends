
Та̄л оигпам э̄лы-па̄лт «СМИротворец» касылт но̄х-патум ля̄ххал тотнэ хо̄тпат акв колн тотыглавēсыт. Тот о̄с са̄в журналистыт рӯпитэ̄гыт, ты кол ИТАР-ТАСС ла̄ваве. 

	О̄влэ̄т Алла Семенышева, са̄всыр мирыт акван-юрщхатым ос та̄н тэ̄ланыл ёт рӯпитан советник-нэ̄, ос Маргарита Лянге, журналистыт Гильдият кӯщаиг о̄лнэ нэ̄, та касыл ва̄рим о̄вылтыт потыртасы̄г. Алла Семенышева ты касыл ва̄рнэ урыл ёмас сымыӈ ла̄тыӈ ла̄выс. Ты сака э̄рнэ ва̄рмаль. Са̄в мирытн та̄нки халанылт ёмщакв ва̄йхатуӈкве э̄ри, ань ты тэ̄лат ля̄ххал хаснэ ма̄хум э̄лаль тотуӈкве нё̄тэ̄гыт. 

	Та̄н хансум потраныл, по̄слум кинаныл, хурияныл хосыт Россият о̄лнэ ма̄хманув о̄вылтыт матыр-а̄ти ва̄гӯв. Ща̄нь ла̄тӈыл хансым газетат ловиньтаӈкве ос ра̄тива, телепередачат хӯнтлуӈкве, сунсуӈкве о̄с сака пӯмщиг о̄лы. Ты та̄л касылын мощщанув потрыт кēтымат, тыи то̄ва рӯпитан колыт лап-пантымат. Ань то̄ва колыт туп ищхӣпыӈ ут хосыт рӯпитаӈкве патсыт, мо̄таныт олныл ат майвēсыт. Янгыщ ща̄нь ла̄тӈыл хаснэ манос потыртан редакцият рӯпатаныл ёл-по̄илттавēсыт, ос таима̄гыс тувыл ля̄ххал тотнэ мощща хо̄тпа ёхталас.

	Маргарита Лянге ты о̄вылтыт ла̄выс: «Са̄всыр мирыт урыл потыртан журналистанув халт ва̄рнэ касылув э̄лаль тотуӈкве ма̄н государство па̄лыл нё̄тавēв. Хунь ка̄сыӈ ма̄ныл потрыт кēтэ̄гыт, ма̄навн о̄с пӯмащ. Та̄н ля̄ххаланыл са̄в ма̄хумн ловиньтавет ос журналистыт та̄нки халанылт ханищтахтэ̄гыт. Ля̄ххалыт ловиньтэ̄гыт ос тувыл ты тэ̄лат та̄нки палтаныл ро̄влыяныл, матыр тэ̄ла та̄ра-паттэ̄гыт ос ма̄навн йильпи потыр хансэ̄гыт».

	Ос ётыл ма̄н Георгий Старосельский, та колт ищхӣпыӈ утыт ма̄гыс пуӈктотнэ хум ёт, ва̄йхатасӯв ос тав ма̄навн рӯпатаныл урыл потыртас: «ТАСС рӯпитан колув хӯрмыг уртым о̄лы. О̄выл яныг колт со̄тыра арыгкем э̄лумхо̄лас рӯпитэ̄гыт, тот хусахкем са̄вит редакция колыт о̄лэ̄гыт.

	Та̄н са̄всыр тэ̄лат урыл, экономика, внешний политика, каснэ ман мо̄т ва̄рмалит о̄вылтыт са̄всыр ля̄ххалыт хансэ̄гыт. Тот ка̄сыӈ редакцият я̄нас кӯщай о̄лы ос рӯпатаныл та̄нки э̄рнэ щирыл э̄лаль ва̄рияныл. Китыт рӯпитан кол — «региональныиг» намтым о̄лы. Ты ма̄н Россияв янытыл са̄всыр ма̄тт 65 рӯпитан колнакыт о̄ньщēв, тувыл ма̄н ля̄ххалыл о̄с кēтавēв. Ос хӯрмит утув – тыи мо̄т хо̄н ма̄т рӯпитан ма̄хманув ля̄ххал кēтэ̄гыт. Тыи 67 ТАСС кол-наканувт 63 са̄всыр хо̄н ма̄т рӯпитэ̄гыт. Та ма̄т матыр ēмталан накыт ма̄н о̄с та̄ра-паттым о̄ньщиянӯв.

	На̄нки сустēнт, ля̄ххал потыртан ма̄хманув ма̄ янытыл рӯпитэ̄гыт, та̄н матыр-а̄ти о̄лыглан  са̄в ва̄рмалит пуссын ва̄ганыл ос тувыл мирн ля̄ххал э̄лаль тотэ̄гыт. Ма̄н о̄влэ̄т ущты ēмтнэ йильпи ва̄рмаль ля̄ххалыг хансылӯв ос тувыл ищхӣпыӈ ут хосыт кēтылӯв. Тав ма̄ янытыл мо̄т ля̄ххал тотнэ колытыт ловиньтаве ос тувыл та̄н та̄нки о̄лнэ ма̄нанылт таве ла̄кква-кēтыяныл. Матыр ва̄рмалит йильпииг та̄ра-паттуӈкве вēрмияныл ке, ос тув хансумтыяныл.

	Ма̄н рӯпатав ма̄к э̄рнэг тотуӈкве таӈхилӯв, ма̄хум нэ̄мат уркуптан ла̄тӈыл ул вос ва̄рвēсыт. Таима̄гыс ма̄н «достоверность» ос «оперативность» кит тэ̄лаг нупыл ё̄р пиным са̄в рӯпитэ̄в».

	Тувыл ма̄н акв яныг колнакн, ля̄ххал тотнэ ма̄хум палт щалсуӈкве та̄ртыглавесӯв. Тот са̄всыр тэ̄ла уральтан хо̄тпат рӯпитэ̄гыт. Ка̄сыӈ ля̄ххал та̄н номтыӈыг ловиньтыяныл, ёмщакв хот-щё̄питыяныл ос ла̄кква ма̄н та кēтыяныл. Ты хо̄тпат хурин по̄слахтуӈкве ат ка̄сащēгыт, таима̄гыс ма̄н тот по̄слуӈкве ат та̄ртвесӯв.

	ТАСС колн рӯпитаӈкве мори хо̄тпа ат виве. Ля̄ххал хаснэ хо̄тпат та̄л сыс кит щёс номтаныл уральтан тест-нэ̄пак хансэ̄гыт. Георгий ла̄вме щирыл, таве та̄рвитыӈ ва̄руӈкве. То̄ват балланыл э̄рнэ мус ат ке то̄вылхатэ̄гыт, та̄ра ханищтахтуӈкве ла̄вавет. Тест-нэ̄пак та̄н ма̄гсыланыл рущ ла̄тыӈ ханищтан институтт учёныит щё̄питэ̄гыт. 

	Ма̄н ювле хультум нотыт по̄слым хурит сунсуӈкве тотыглавесӯв, тувыл манхурип пēс утытыл ма̄хум рӯпитасыт, тыи пēс телетайпыт, по̄слын утыт ос мо̄т пормасыт суссанӯв. Ма̄навн сака пӯмыщ о̄лыс. 

	Ань ты э̄тпост ля̄ххал тотнэ ма̄хум ялпыӈ хо̄таланыл о̄лыс, ма̄н ты ма̄хум пуссын яныт-лыянӯв. На̄н о̄лупсан со̄тыӈыг вос о̄лы ос та̄н то̄нт са̄в ща̄гт тотнэ ля̄ххалыт о̄с хансэ̄гыт. Лю̄ль накыт воссыг ул вос  ēмталасыт. Пуста̄гыл о̄лэ̄н, щунēн.
