
Ма̄нь таквс э̄тпос 5 щислат ня̄врамыт ханищтан хо̄тпат янытлан хо̄тал о̄лыс. Ты ялпыӈ хо̄тал кастыл ам Татьяна Андреевна Головина урыл потыр хансэ̄гум. Тав Хулюмсӯнт па̄выл школат ня̄врамыт ханищтан нэ̄г са̄в та̄л рӯпиты.
Ам школан ялантамум порат ма̄н классувт Татьяна Андреевна классный руководителиг о̄лыс. То̄нт тав ущ инсти­тут а̄стлас ос Хулюм­сӯнтын рӯпитаӈкве ёхтыс. Та па̄сныл па̄выл шко­лат ня̄врамыт биология ос химия урокытын ха­нищтыянэ. А̄гитэ Валерия ань о̄с Хулюмсӯнт школат рӯпиты. Тав Ханты-Мансийск ӯст Югорский университет а̄стлас ос ювле па̄влэ̄н ёхтыс. 
Татьяна Андреевна ла̄выс, ня̄врамыт сака э̄руптыянэ, улпыл тыи­ма̄гсыл школат 37 арыг­кем та̄л ты рӯпиты. Тав ань ма̄ньщит пēс йис ва̄рмаляныл урыл сака пӯмщалахты ос ты урыл школан ялантан а̄гири­щи­тын, пыгрищитын акваг потырты.
Та̄н ётаныл са̄всыр пот­рыт хансы ос «Ремесла и промыслы: прошлое и настоящее» нампа конференциян Ханты-Мансийск ӯсн тотыгла­санэ. Ня̄врамыт пēс йис ма̄ньщи ва̄рмалит урыл та̄нки хансум потраныл тот ловиньтасаныл.
Хулюмсӯнт па̄вылт ка̄сыӈ та̄л «От ремесла к искусству» нампа конференция ва̄рыглаве. Татьяна Андреевна ха­нищтан ня̄враманэ пот­раныл тот о̄с ло­винь­ты­яныл. 
Ты тэ̄ла урыл нэ̄ таи потыртас: «Ам школат проектный деятельность щирыл рӯпитаӈкве пат­тувēсум. Ма̄н а̄гит ос пыгыт ёт тыт о̄лнэ ма̄нь­щит урыл са̄всыр потрыт хансэ̄в, яныгпа̄ла хо̄тпат пēс йис ва̄рмалит урыл китыглыянув ос тыт о̄лум ма̄ньщит урыл са̄всыр пēс нэ̄пакытыт э̄рнэ ла̄тӈыт кинсэ̄в. 
Школан ялантан а̄гит ёт ма̄н понал урыл потрыт ань хансэ̄в. Ам ты пум урыл кит арыгкем та̄л са̄всыр нэ̄пакыт ла̄тыӈ кин­сэ̄гум. Пēс порат ма̄хум поналныл сэ̄тап ва̄р­сыт ос са̄всыр пормас сагсыт. 
Рената Азанова, 11 классыт ханищтахтын а̄ги, «Крапива может и спасти» нампа потыр хансыс, ам тавēн туп нё̄тсум. А̄ги школа а̄стла­нэ̄тэ юи-па̄лт лēккарыг ханищтахтуӈкве таӈхи. Тыима̄гсыл, хоты а̄гм ты лӯптал пусмалтаӈкве ро̄ви ос манхурип онтас э̄лумхо̄ласн тоты, та урыл потыр хансыс.

Мо̄т а̄ги Таисия Рядь­кина атыт классыт ха­нищ­тахты, тав ётэ мēн «Крапива – это не сор­няк» нампа потыр хассу­мēн. Тав «От ремесла к искусству» ты та̄л па̄влувт о̄лум конфе­ренцият по­тре ловиньтастэ. Понал хоты порат саграве, хумус щё̄питаве, то̄славе, та урыл тыт о̄лнэ ма̄ньщит китыгласанмēн, та̄н ты ва̄рмаль урыл нэ̄матыр ат ва̄гыт. Ос поналныл ва̄рим ква̄лгыт, мо̄т пор­масыт о̄с ат о̄ньщēгыт. Мēн ты урыл интернетыт ос пēс нэ̄пакытт ла̄тӈыт кис­сумēн. 
Ань ва̄глумēн, понал таквсы порат са̄г­руӈ­кве э̄ри, ос ёмащакв то̄с­луӈ­кве ос тыил сэ̄тап ва̄руӈ­кве ро̄ви. Пум туи ке саг­руӈкве, тав ос таквсы мус йильпииг яныгми, тамле пумыл квалгыт ва̄руӈкве ос пор­масыт сагуӈкве ат а̄ртми, ты сэ̄тапыт хот-маныгтахтэ̄гыт. 
Ты пум урыл са̄всыр ла̄тыӈ кинсэ̄гум, акв порат Тобольск ӯсн ялсум, поналныл сагим пормасыт тот ка̄саласа­нум. Ты маснутыт ма̄нь­щит, ханты пēс порат о̄с сагмыт. Хулюмсӯнт школат ханищтахтын ня̄врама­нум та ӯсн тотыглаӈкве номсысум. Та̄н Тобольск ӯст о̄лнэ архив-колн пēс нэ̄пакыт ловиньтаӈкве ос са̄всыр выставкат та̄­нанылн суссылтаӈкве тах­сум, ань ты коронавирус а̄гм ма̄гсыл тув ялуӈкве ат вēрмēв. 
Мо̄лты та̄л ма̄н ня̄вра­мыт ёт Я̄сунт па̄вылн «Ма̄нь Ӯскве» ӯщлахтын ма̄н Любовь Павловна Стаканован во̄выглаве­сӯв. Ам тот ня̄врамыт ты лӯпта урыл потыртаӈкве ла̄выглавēсум. Тувыл  коронавирус ма̄гсыл ӯщ­лахтын ма̄ ат рӯпитас, ма̄н тув аты ялсӯв. 
Ам Татьяна Андреевна ялпыӈ хо̄талыл янытлы­лум. Са̄в ёмас, сымыӈ ла̄тӈыл кēтылум. Тав э̄рнэ рӯпата ва̄рнэ ма̄гсыл са̄в ё̄рыл, са̄в ёмас номтыл вос пинаве. Пус ка̄т, пус ла̄гыл! 
Людмила ТЕТКИНА
