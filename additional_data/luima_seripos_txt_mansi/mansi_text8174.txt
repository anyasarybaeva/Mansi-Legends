
Ха̄льӯс район Саранпа̄вылн ма̄хум са̄в ма̄ныл атхатыгласыт. Тот рēтыӈ ю̄свой э̄тпос 25 хо̄талэ̄т са̄лыӈ ма̄хманув ма̄гыс касыл ва̄рыглавес.
Са̄лы ӯрнэ хум хо̄тпат халанылт маттем та кас­сыт – са̄лыӈ сунын ӯнтым, тувыл сунанылт лю̄лим яласасыт, ётыл ос товтыл масхатасыт, са̄лыянылн лю̄лим тотвēсыт. Нэ̄ хо̄т­пат о̄с кассыт. Мир халт ма̄ньщи ма̄хманув о̄лсыт, та̄н ётаныл потрамасум, китыглахтасум, хотыл о̄лэ̄гыт. 
Саранпа̄выл нэ̄ Анас­тасия Ардальоновна Качанова рӯт хо̄тпанэ ёт ёхталас, тав ла̄выс:
– Матъёмас тамле ялпыӈхо̄тал ва̄рыглаве. Ма̄ньлат хо̄тпанув, ня̄врамыт сунсэ̄гыт, ань ма̄ньщи мирув пēс та̄гыл тох ты о̄лэ̄гыт, яласэ̄гыт, са̄лыяныл ёт ва̄нтлэ̄гыт. 
Ам ащо̄йкагум-анēква­гум – Николай Ивано­вич Тихонов ос Ульяна Гав­ри­ловна, такви о̄парищ наме Хозумова, са̄в та̄л нё̄рт са̄лыянэ̄н ёт яласасы̄г. 
Ня̄враманэ̄н пуссын нё̄рт самын патсыт, яныгмасыт – Елена, Матвей, Татьяна, Степан, Алексей ос Анна. Тэ̄н юи-па̄лэ̄нт туп Степан па̄сту­хыг о̄лыс. Тав хунь армия­ныл ёхтыс, та̄ра нё̄рн минас, пенсиян патнэ̄тэ мус тот та рӯпитас.
А̄тям Ардальон Спири­донович Качанов ос омам Татьяна Николаевна о̄с ё̄рнколыӈ ма̄т рӯпи­таӈ­кве патхатыгласы̄г, а̄тям зоотехникыг о̄лыс. Тав а̄тимыг ēмтме юи-па̄лт, омам та рӯпитан ма̄ныл та по̄йтыс. 
Ма̄н ань са̄лыӈ ма̄хум нупыл сунсэ̄в, хумус яласэ̄гыт, халанылт касэ̄­гыт. Та̄наныл ка̄салэ̄гум, номтум татем ёмас. 
Ва̄глӯв, та̄н ва̄рнэ рӯпатаныл сака та̄рви­тыӈ, ка̄сыӈ хо̄тал са̄лыл яласэ̄гыт, ӯргалыяныл. Таима̄гыс ты та̄н сака та̄ксар ма̄хум, кос хум, кос нэ̄ хо̄тпат, молях, пēл­пыщ минэ̄гыт. Касманыл порат то̄ва ма̄т тӯйт халн тэ̄лыгла̄лэ̄гыт, сома товлыӈха̄п тыламлы – та яныт ва̄гыл та нуйхатэ̄гыт са̄лыӈ суныл. Сунсуӈкве сака пӯмыщ. 
Тамле ялпыӈхо̄тал о̄лыглан порат ма̄н акваг ёхталэ̄в, тыт мощ мӯйлэ̄в. Ма̄ньщи супанув, то̄ранӯв осн-выганӯв, масыянӯв. Са̄лыт ляпат татем ща̄г­тым ё̄мыгтэ̄в, рӯт ма̄х­манув ка̄салыянӯв, паща­лахтэ̄в, ма̄нти ла̄тӈувтыл потрамēв. Ты хосыт пēс йис о̄лупсав э̄лаль о̄лы, ща̄нь ла̄тӈув суйты.
Ма̄ньщи мирувн, са̄лы ӯрнэ ма̄хманувн са̄в ёмас ла̄тыӈ кēтэ̄в, пус ка̄т, пус ла̄гыл вос о̄лэ̄гыт, яла­сэ̄гыт. 
Светлана РОМБАНДЕЕВА
