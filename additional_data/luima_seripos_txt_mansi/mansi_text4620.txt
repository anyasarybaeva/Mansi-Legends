
Ма̄н нēлм рӯтанув са̄всыр ма̄тт о̄лэ̄гыт. Саран ма̄хум та̄н о̄с финно-угорский мирыг ла̄вавет. Ювле хультум э̄тпост та̄н о̄лнэ ма̄нанылт яныг ялпыӈ хо̄тал о̄лыс, «Коми му» нампа газетаныл 100 та̄лэ то̄влыс.
Ма̄н округувныл тув Надежда Рагимова ялыс, тав «Ханты ясаӈ» газетат рӯпиты. Тав тот рӯпитан ма̄хум янытласанэ, мӯйлупсал ос хорамыӈ лӯптал мисанэ. Тув ялме урыл тав тох потыртас.
Ты ялпыӈ хо̄тал Ыб нампа па̄вылт мӯйлысаныл, тав Сыктывкар ӯсныл 60 вēрыстат о̄лы. Тот финно-угорский этнокультурный центр кол рӯпиты. Ляпат хӯрумхуйплов па̄выл о̄лэ̄гыт, тот ка̄сыӈ па̄вылт ма̄ ёлы-па̄лныл вит но̄ӈхаль посы. Мӯй ма̄хум пуссын тув тотыглавēсыт, та̄н тот ты сыстам вит айсыт.
Тувыл са̄всыр ма̄ныл ёхтум журналист ма̄хум ма̄гыс ханищтап о̄лыс, рущ ла̄тӈыл тох ла̄ввес — «Лучшие практики национальных средств массовой информации». Тот ка̄сыӈе такви рӯпитан колэ урыл потыртас, та̄н та̄нти о̄лнэ ма̄нанылт газетаныл хумус ва̄рияныл, маныр та̄рвит о̄ньщēгыт.
Ань финно-угорский ка̄сыӈ мир та̄нти газетаныл ща̄нь ла̄тӈыл та̄ратыяныл, таима̄гыс та̄рвитыӈ ва̄рмаляныл пуссын аквхурипат. Ос ма̄к яныг тэ̄ланыл та̄н э̄лаль тотыяныл — та̄н вос рӯпитэ̄гыт, ща̄нь ла̄тӈыл хаснэ газетаныл манос журналаныл вос та̄ратаве, ма̄хманыл та̄н нэ̄паканыл вос ловиньтыяныл.
Ань сараныт та̄нти ма̄нылт издательский нампа кол о̄ньщēгыт, тот рӯпитан ма̄хум «Коми му» ос «Йолога» газетаг, «Бикинь», «Чушканзи» ос «Войвыв Кодзув» хӯрум журнал та̄ратэ̄гыт. Та̄н хосат ты колн акван-тӯлвēсыт, аквъёт рӯпитэ̄гыт. Ты нэ̄пакыт пуссын саран ла̄тӈыл хансавет.
Удмурт ма̄хум тот о̄с потыртасыт. Хӯрум та̄л ювле хультум порат «Удмурт дунне» (ма̄ньщи ла̄тӈыг толмащлаӈкве те — удмурт ма̄хум) нампа газета о̄с яныгса̄т та̄лэ то̄влыс, та̄н то̄нт ос яныг ялпыӈ хо̄тал ва̄рыгласыт. Ань яныг кӯщаяныл Зинаида Рябинина ма̄хманэ ос газетаныл урыл потыртас, яныгса̄т та̄л сыс нэ̄паканыл манхурипаг о̄лыс, маныр урыл та̄н хассыт.
Потыртаманыл ос халанылт ханищтахтаманыл юи-па̄лт та̄н мӯйлын колн во̄ввēсыт, тот та газетат рӯпитан ма̄хум янытлавēсыт. Са̄в та̄л рӯпитам ма̄хум тув о̄с во̄выглавēсыт, та̄н халанылт акв ветеран о̄йка Никон Хатанзейский о̄лыс, тав 60 арыгтем та̄л ты газетан са̄всыр потрыт хансы. Ия Сюрвасева тав о̄с са̄в та̄л такви потранэ тув тēтыянэ. Ты хо̄тпат пуссын руспублика министрын Галина Габушеван янытлавēсыт.
«Коми му» (ма̄ньщи ла̄тӈыл — саран мā) газета яныгса̄т та̄л сыс са̄всыр намыл пиныглавес, ул ловмантем нам о̄ньщис. 1991 та̄лныл тав ты щирыл ла̄ваве. Тав Коми республикат ма̄к яныг газетаг ла̄ваве, ань таима̄гыс тот рӯпитан ма̄хум ты янытлавēсыт.
Ты потыр ма̄ньщи ла̄тӈыл 
Валентина ХОЗУМОВА хансыстэ.
