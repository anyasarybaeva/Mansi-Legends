
«Соцветие» нампа мӯйлын хо̄тал ты э̄тпос атыт хо̄талэ̄т Сургут ӯст ва̄рыглавес. Яныг фестиваль ка̄сыӈ та̄л лӯпта э̄тпост щё̄пита̄лаве ос та ӯст о̄лнэ са̄всыр мирыт мӯйлуӈкве тув во̄выглавет. 
Ӯскант ма̄ньщит хантыт, рущит, марийцыт, чува­шит, киргизыт, чеченцыт, дагестанцыт, хатанит ос мо̄т мирыт сус­сылтапа­ныл тот щё̄пита̄­лэ̄гыт ос та̄нки культура­ныл урыл потыр­тэ̄гыт. 
Сургут ӯст о̄лнэ ма̄хум та̄нки халанылт вори ул вос тотэ̄гыт, юртыӈыщ вос о̄лэ̄гыт ос мо̄т мирыт пēс йис ва̄рмаляныл вос янытлыяныл. Ты ялпыӈ хо̄тал ка̄сыӈ та̄л таима̄г­сыл ты ва̄рыглаве.
Валентина Шадрина, Сургут ӯст «Югра лы­лы­ēп» отделеният кӯщаиг о̄лнэ ма̄ньщи нэ̄, ла̄выс: 
– Ма̄н ка̄сыӈ та̄л ты ялпыӈ хо̄талн мӯйлуӈкве во̄виньта̄лавēв, тыт сосса ма̄хум о̄лупсаныл урыл потыртэ̄в, суссылтап ва̄­рыглэ̄в ос тэ̄нэ пасан щё̄­пита̄лэ̄в. 
Ты та̄л ӯскант ё̄рнкол тӯщтысӯв, тот Русскинская па̄вылныл тотым хурит суссылтасанӯв. Хуритт Сургутский район во̄рт о̄лнэ хантыт по̄слым о̄лэ̄гыт. Ам Русскинская па̄выл музейт методистыг ань рӯпитэ̄гум. Ам ётум тыг ма̄щтыр ханты нэ̄т ёхтысыт, та̄н ма̄хум са̄пта сагуӈкве ханищтасаныл. Ё̄рнколн мӯйлуӈкве ёх­талам ма̄хум ма̄н хӯлыл, нё̄влил ос мо̄т тэ̄нутыл тыттысанӯв.
Концерт о̄лум порат са̄всыр ма̄хум та̄нки ща̄нь ла̄тӈыл э̄ргыт э̄ргысыт ос йӣквсыт. Ханты нэ̄г Вера Кондратьева, Светлана Сенгепова ос «Вонт нэ» нампа ансамбль тот ща̄нь ла̄тӈыл э̄ргысыт. Ты халт «В танце ханты и дагес­танцы» нампа тэ̄ла ва̄рыг­лавес, то̄нт хантыт, ру­щит, хатанит, дагес­танцыт ос мо̄т мирыт аквторыг пуссын йӣквсыт.
Сургут ӯст о̄лнэ финно-угор мирыт мӯйлуӈкве, та̄нки пēс йис ва̄рмаля­ныл урыл потыртаӈкве о̄с ёхталасыт. Та̄н тэ̄нэ пасан щё̄пита̄лсыт, матыр-а̄ти пēс накыт ва̄руӈкве мӯй ма̄хмыт ханищтасаныл.
Эрзя ос мокша ма̄хум Сургут ӯст хосат та̄гыл о̄лэ̄гыт. «Мастарава» нампа центрыт кӯщай хум Геннадий Сергеевич Наркаев ла̄выс: 
– Ма̄н центр-колув 2008 та̄л па̄сныл рӯпиты. Щар о̄влэ̄т ма̄н палтув 1 со̄тыра 500 арыгкем э̄лумхо̄лас ёхталасыт. 
Юи-о̄выл та̄лыт са̄в ма̄хманув ювле Мордовия ма̄н миныгласыт. Та̄н пус­сын ма̄ньлат хо̄тпаг ты ӯс ӯнттуӈкве ёхталасыт. Са̄в та̄л тыт рӯпитасыт, пен­сиян патхатсыт, ювле Мор­довия ма̄н о̄луӈкве ва̄нтласыт. 
Ма̄н ня̄врамыт, ма̄ньлат хо̄тпат ёт акваг рӯпитэ̄в ос ма̄нки культурав урыл та̄нанылн потыртэ̄в. Мор­довия кӯщаит ёт потыр­тахтасӯв, та̄н учебникыт ма̄навн кēтэ̄гыт, ты нэ̄па­кыт хосыт ня̄враманув эрзянский ос мокшан­с­кий ла̄тӈын ханищтавет. 
Округувт ос Сургут ӯст о̄лыглам са̄всыр сус­сылтапытн, фестива­литн ос мо̄т ялпыӈ хо̄талытн акваг во̄выглавēв. Ты ялпыӈ хо̄талн Мордовия ма̄ныл «Келу» ансамбль ёхталас, тыт та̄н ща̄нь ла̄тӈыл э̄ргыт э̄ргысыт».     
Та хо̄тал мӯй ма̄хум сака ёмщакв мӯйлысыт, э̄р­гысыт, йӣквсыт ос ӣти­па̄лаг мус тот ӯщлахтасыт. 
Людмила Гурьева хансум потре ма̄ньщи ла̄тӈыл Людмила ТЕТКИНА хансыстэ
