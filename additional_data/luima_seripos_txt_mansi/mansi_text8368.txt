
Ам амки ня̄врама̄гум урыл хансуӈкв таӈхēгум. Ты та̄л ам ма̄гсылум тамле о̄лыс, ам кит ня̄врамагум школа а̄стласыг, тыт та ЕГЭ, та экзамен хассы̄г.
Ам ня̄врамагум Коля ос Надя. Ма̄н Хулюмсӯнт па̄вылт о̄лэ̄в. Ма̄н па̄влув Та̄гт я̄ ва̄тат о̄лы. Ма̄н ма̄нь ос сыстам па̄влувт шко­ла, садик, пӯльница, бас­сейн о̄лы. Па̄вылт комп­рессорный станция о̄лы, са̄в  ма̄хум тот рӯпиты. 
Хулюмсӯнт па̄выл кит па̄влыг уртхаты: па̄выл алы-о̄вылт ма̄ньщи па̄выл – ма̄ньщи колыӈ, сӯмъя­хыӈ па̄выл;  лӯи о̄вылт рущ па̄выл – кирпащил ос а̄хвтасыл ва̄рим китхӯрум ос ат накпа колыӈ, ла̄пкаӈ па̄выл. 
Ма̄н рущ па̄вылт о̄лэ̄в. Щащēквав ма̄ньщи па̄­вылт о̄лы. 

Коля ты тув 11 класс а̄стлас. Школат ханищ­тахтаме сыс акваг ёмщакв ханищтахтас. Ань тав ном­сахты: манарыг э̄лаль ханищтахтуӈкв? Коля ка̄­сыӈ хо̄тал щащēкватэ уральтаӈкв яланты: тот тав вит тоты, ульйив са̄гри, тэ̄лы тӯйт нярты щё̄питы, а̄ще ёт хӯл а̄лыщлым акваг яласы. Надя ты тув 9 класс а̄стлас, тавēн иӈ кит та̄л школат ханищтахтуӈкв э̄ри. 
Надяг-Коляг сас ма̄ньщи ла̄тӈыл ёмщакв ха̄сэ̄г. Ма̄н юн акваг ма̄ньщи ла̄тӈыл потыртэ̄в, таима̄гыс тэ̄н ма̄нь та̄гыл тэ̄нки ла̄тӈēн ва̄гтэ̄н. Ма̄н школавт ма̄нь­щи ла̄тыӈ ханищтан урок а̄тим. Коляг-Надяг ты та̄л ма̄ньщи ла̄тыӈ олимпиа­да хассы̄г, сас но̄х-патсы̄г. 
Ня̄врамаквет, ма̄ньщи ла̄тыӈ ханищтэ̄н! Ща̄ня­нын-а̄щанын, анēкванын-щащēкванын, о̄панын-ащо̄йканын ла̄вēн: на̄н ётын ос та̄нки халанылт ма̄ньщи ла̄тӈыл во̄с по­тыртэ̄гыт. 
Анна Алгадьева
