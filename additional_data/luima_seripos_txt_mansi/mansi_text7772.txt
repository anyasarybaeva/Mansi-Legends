
Ам анēквам ёт ка̄сыӈ та̄л яныг ащо̄йкам, яныг анēквам па̄влын Āнъя па̄влын ялантэ̄гум. Анēк­вам ёт ма̄нь со̄юмн ялсу­мēн, тот по̄слахта­сумēн, пил ва̄тсумēн, ла̄хыс, тэ̄рпи лӯпта атсумēн. Ма̄н колув ма̄нь, пēс порат ла̄ввес «Яныгкол» – са̄в ня̄врам яныгмам кол. Кол по̄хат пувлынкол, туи кол, по̄лям кол о̄лэ̄гыт.
Ты кол яныг ащо̄йкам Семён Кириллович Сайнахов, яныг анēквам Анастасия Степановна ёт ӯнт­тысы̄г. Яныг ащо̄йкам хо̄нт­лан ма̄н ялыс. Хо̄нт по̄йтнэ мус тот хо̄нтлас. Яныг анēквам са̄в рӯпи­тас, «Ветеран труда», «Труженик тыла» нам о̄ньщас.

Āнъя па̄влувт ма̄хум са̄в ӯйхул о̄ньщēгыт. Ам анēквамн акваг нё̄­тэ̄­гум, мēн аквъёт пум маныг­тымēн, витын ялантымēн. 
Ёмас хо̄талыт сунсэ̄гум, хумыс хо̄тал ӯнты. Па̄вылт сака хорамыӈ. Тот клуб о̄лы, ам тув э̄ргыт хӯнтлуӈкв ялантэ̄гум. Сасгум ёт колала щё̄питасумēн, на̄йив сартсумēн. Ты кол а̄нумн сака сымыӈ. Номтумн сака хо̄йхаты! 

Анēквам наме Мезенцева Тамара Семёновна, тав акв мо̄йт ва̄г. Ты мо̄йт «Лӯима̄ сэ̄рипос» газетав ма̄гсыл тав потырта̄лыс.  Анēквамн мо̄йт яныг ащо̄йка мо̄йтыглас. Газетат тох хансым о̄лы: 
«Ха̄льӯс районт Āнъя па̄выл по̄хат Сысконсын-я̄, Сыспал-тумп, Сыпаль-тумп, Ма̄нь-ня̄ра-тӯр, Яныг-ня̄ра-тӯр о̄лэ̄гыт. Ты я̄т, тумпыт, тӯрыт манрыг тох намаявēсыт, ма̄ньщи ма̄хум акв пēс мо̄йт о̄нь­щēгыт. Ты мо̄йт а̄нумн Тамара Семёновна Мезенцева Āнъя па̄вылн ялмум порат мо̄йтыс. Āнъя па̄выл – ты тав яныгмам па̄влэ. Ань тав мо̄йтэ э̄лаль ловиньтэлы̄н:

– Мēӈкв о̄йка тыгле Та̄гт нупыл хо̄нтлаӈкве йис. Та юв, та юв. Сортыӈъя нупыл Ялпыӈ я̄ о̄лы. Ялпыӈ я̄ нупыл Пувыр я̄ о̄лы. Тув ёхтыс, ла̄ви:  «Порыгпанэ̄ква ла̄глыл нас ня̄кщатаптылум». Пēс ма̄хум щирыл Порыг­панэ̄кван новха­туӈк­ве щар ат ро̄ви. Ма̄хумн са­ка янытлавес. Мēӈкв о̄й­ка тав нупылэ та мины, та мины. Порыгпанэ̄ква такви ма̄хманэ ла̄всанэ: «Мēӈкв о̄йкан ты ювавēв, ты алавēв». 

Ма̄хманэ но̄х та лю̄­люмтасыт. Мēӈкв о̄йка Порыгпанэ̄ква о̄лнэ ма̄тэ̄н ёхтыс, ёралахтым та ла̄ви: 
«Ань Порыгпанэ̄ква акв ла̄гыл нёлыл нас щанасылум». Тувыл ёхтыс, нас курмаявес, па̄тлуптаӈкве та патвес. Мēӈкв о̄йка та ро̄ӈхувлас: «Ухор, ухор, ухор». Щанасаптувес, ла̄кква та рагатас. Тувыл та ма̄т, хо̄т ро̄ӈхыс, овтум я̄ Ухор я̄г та намаявес. Ма̄нь ня̄ратэ тув рагатас, яныг ня̄ратэ тыг рагатас. Сыпале мо̄т ма̄н патыс. Сыпале рагатам ма̄ ань Сыпальтумпыг ла̄­ваве. Пēщлуво̄влэ ос тув та рагатас, ань ма̄хманув акваг ты ла̄выглэ̄гыт: «Пēщ­луво̄влэ̄н ты ёх­ты­сӯв». Ня̄хщаме ос Ня̄хщамво̄ль па̄вылт тот та ёл-рагатас. Āнытэ ос тыт Āнъя па̄вылт ёл-патыс. Маныр кан о̄нь­щас, маныр щихраӈ-вохраӈ ма̄т о̄ньщас, Та̄гт са̄всыр мēсгыт щирыл та патыгласыт. Сысэ коснэ йиве тув рагатас, ань я̄тэ ты овты, Сысконсын я̄г ла̄­ваве. Тамле мо̄йт ты о̄лы. 

Нахрачёв Семён,  Ягрим пāвыл
 
