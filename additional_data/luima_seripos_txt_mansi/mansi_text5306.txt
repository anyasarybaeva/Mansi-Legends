
Денис Григорьевич Кантеров, ханты хум, Лянтор ӯс ляпат такви ма̄тэ тармыл о̄лы. Тав ма̄тэ мӯвлахи «Сургутнефтегаз» ма̄хум ма̄ныл ма̄-во̄й но̄х-выгыт. Хум тот «Нижнесортымский» нампа месторождениян рӯпитаӈкве патхатас. Тот ат хо̄тал рӯпиты, ат хо̄тал ос юн ӯщлахты.
Ты щēмья яныгса̄т­кем са̄лы о̄ньщēгыт. Во̄­рыӈ ма̄наныл яныг, тот са̄лыяныл тэ̄лы ма̄т ос туи ма̄т о̄лэ̄гыт. Тэ̄лы порат са̄лыт та̄нкирот ё̄мыгтэ̄гыт, хоталь ка̄са­щēгыт, тув та минэ̄гыт, нас уральтым о̄ньщавет. Та̄нанылн тэ̄п ёмщакв то̄вылхаты.  
 Туи кастыл са̄лыяныл я̄ хосыт алгаль по̄сы­яныл. Тот ловманкем вēрыста палыт ос па̄ӈв­хит ща̄рк о̄ньщēгыт. Та ма̄ныл мӯвлахи пӯса­сыл ва̄рсаныл. Та пӯсас кӣвырт са̄лыт ё̄мыгтэ̄­гыт, тӯяг па̄сыг ӯнттэ̄­гыт. Во̄рӯитн ул вос нов­вēсыт ос сака ла̄кква ул вос миныгласыт, па̄сту­хытн акваг уральтавет. 
Хум о̄лупсатэ урыл тох ла̄выс: «Во̄рт во̄руй мощща о̄лы. Тӯяг ва̄сыт, лунтыт ёхтэ̄гыт. Ты тов­лыӈ ӯит па̄тлуптым ялан­тэ̄гум. Тувыл ты нё̄в­литыл ма̄н тэ̄лы кас­тыл тушёнка па̄нкат ва̄­рēв. Во̄р сӯянувт ань ты накт туп ятрит, а̄ӈхат хультсыт. Юи-о̄выл кит та̄лыг сыс ма̄н ма̄вт щёпыр мо̄рсыӈ порат ликмыглы, щар мощ­щаг ēмтыс. 
Янгӯит туп туи порат ёхталэ̄гыт. То̄ванакт туи сыс хӯрум-нила я̄ӈкыл­матын нэ̄глалэ̄гыт ос пилэ̄гыт, ляпан ат май­хатэ̄гыт. Ты ӯй о̄с мощ­ща хультыс. Ань са̄всыр ма̄т лё̄ӈхыт ва̄рвēсыт, ма̄шинат яласэ̄гыт, тыи­ма̄гыс улпыл са̄выӈ­па̄лэ янгӯит э̄л минэ̄гыт. Ма̄н та̄наныл ка̄тын ат паттыглыянув. 
Ма̄колыӈо̄йкат тай мощ нэ̄глалэ̄гыт. Та̄н са̄лыт ат кос новияныл, туп хӯрум та̄л ювле хуль­тум порат тӯйт хосыт акв ма̄колыӈо̄й­ка ёх­талас. Акв па̄сгыӈ са̄­лы понигта̄лыстэ. Ос тамле ва̄рмаль мо̄рсыӈ порат ēмталы. Тавēн во̄рт ва̄тнут то̄вылхаты. Хӯл, пил, ла̄хыс, матыр-а̄ти пуссын о̄лы. Тыи­тыл ла̄щал таквирот ва̄тащлы». 
Денис Григорьевич э̄кватэ Екатерина Анд­реевна Кантерова, так­ви о̄парищ наме Сенге­пова, тав юн колсори рӯпата ва̄ри. Тэ̄н кит ня̄врам Карина ос Лео­нид янмалтэ̄г. Ты нэ̄кве о̄йкатэ, ня̄враманэ ос такви ма̄гсылэ хора­мыӈ, нё̄тнэ маснутыт ма̄щтырыг ю̄нты. Лян­тор ӯст са̄лыл каснэ ва̄рмаль о̄лыглан по­рат нэ̄г-хумыг тот ва̄­тихал но̄х-патыглэ̄г. Тыима̄гыс тэ̄н сака яныт­лавēг ос мӯйлуп­сал мӯйлупта̄лавēг.
Са̄лыӈ хум ла̄вме щирыл, нефтяникыт та̄н ма̄нанылт хосат та̄гыл рӯпитэ̄гыт. Та̄н аквъёт договор-нэ̄пак щё̄питасыт. Тот сосса ма̄хум э̄рнэ тэ̄ланыл урыл ёмщакв хансым о̄лы. Та̄н нила та̄л сыс акв щёс «Бураныл», лов та̄л сыс акв щёс кēрха̄пыл, хо̄т та̄л сыс акв щёс моторыл, на̄й постын станциял нила та̄л сыс акв щёс майлавет. Ты ва̄рмаль та̄нки ма̄нылт о̄лнэ сосса ма̄хумн яныг онтас ва̄ри. 
Тувыл хӯрум э̄тпос сыс акв щёс акв сосса хо̄тпа нила со̄тыра ат­са̄т солко̄вил компенса­ция-олныл ойтаве. Ос хотьют нефтяникыт палт рӯпиты, та̄н тамле нё̄тмилыл ат мивет. Ты коныпал «Буран» манос матыр мо̄т ут винэ ма̄гыс на̄лок-олн ойтуӈкве э̄ри. Ты на̄лок-олн ком­пенсация-олнытыл юв­ле пуваве. Тыима̄гыс та̄н ты олнаныл аты ва̄щиньтыяныл.
