
Миснэ ман Мисхум,  Мис ма̄хум пуссын – та̄н  самса̄йт о̄лнэ ма̄хум. Ма̄нки о̄лэ̄в, та̄н э̄рыӈ ма̄нки халувт о̄лэ̄йт, ё̄мыгтэ̄йт - ма̄н та̄наныл ат ка̄салыянӯв.
Акв хоттымат ма̄т па̄выл о̄лум, тот тэ̄лтал Мис ма̄хум о̄лмыт. 
Мис ма̄хум па̄выл о̄лум. Та па̄вылт ягпы­ӈыщ-а̄пщиӈыщ о̄лнэ са̄т хум о̄лмыт. Щар ма̄нь а̄пщияныл сака со̄тыӈ, алыщлапыӈ хум о̄лум. Хоталь мины,матыр-а̄ти акваг ка̄тын та патты. 
Таса̄вит ӯйхул юв тотнэ̄тэ, ща̄не ат а̄лыма­нэ̄тэ пуссын хот-щё̄пи­таӈкв. То̄ва нё̄влянэ нас та порсынэ̄ныл, порсыг миннэ̄ныл.  
Тувыл та Ма̄нь Мисхум такви сака пēлпыщ ё̄мыг­танэ̄тэ, щар сома ха̄й­тыл ялнэ̄тэ. Тыг хотталь ты, ва̄ӈнагēн ман мар­ка­гēн ма̄нь товылквег ха­нувъяптынэ̄тэ: тох моля­хыг, кӯстырыг матыр я̄ ӯлтта, ман э̄т по̄лям я̄ӈк тармыл та тахнэ̄тэ. 
Ягпыганэ̄н юил ёх­туӈкв ат вēрмынэ, такēм та пēлп о̄лум. Ягпы­га̄нэ, хум, о̄с акв тох – пуссын во̄раян ос алыщлапыӈ хумит кос. Нас, ма̄нь пыганыл аргеннув ка̄ркамыг ос а̄прыӈыг о̄лум.
Ща̄не ос тахурип та о̄лум, аман хотыл та̄ра-паттумтэ, хумыс пыге мощ ва̄гталнуваг пат­туӈкв, ягпыганэ кēм вос о̄лыс. Ӣти, э̄т котильт э̄ква ня̄нь равтум. 
Пыге ла̄гыл паттаныл хант-ло̄мт кирпмаптам, тувыл ня̄р ня̄нен пармап­тамтэ ос тув тэ̄лумтамтэ, равтлыгтамтэ – ня̄ниг ва̄рапамтэ. Тувыл а̄лпыл пыге тамле ня̄нил тыт­тумтэ. 
Ань Ма̄нь Мисхум  та ня̄нь тэ̄м – та̄ра таквитэ та мостумтэ, та̄ра таквитэ а̄рталанэ̄тэ – хотум ва̄гта̄лыг о̄лнэ̄тэ суйты, тупъер ё̄ре-ва̄ге хот-минас. Тох и ла̄вум ща̄не нупыл: 
– Сака мат хоса ат хультыс са̄в рӯпитаӈкв! 
Тувыл хоса о̄лсыт ман ва̄ти о̄лсыт. Акв хо̄тал ань Ма̄нь Мисхум аквта во̄раян пищēтыл а̄лпыл ква̄лапам, во̄рн тахам. Во̄рн тахам, э̄т хӯлм я̄ӈк хосыт кос тахам – ёл та ра̄гматам. Ань пыг я̄ӈк ёлы-па̄лн та тӯлыгпиме.  Тох та Ма̄нь Мисхум тот порсум. Мо̄йт са̄витэ ты.
Ты мо̄йт ам нэ̄пакт хо̄нтаслум. Ам ма̄нь порамт ма̄н па̄влувн акв ва̄тихал акв этнограф хум ёхтала̄лас, ма̄н та̄ве Мальцев о̄йкаг ла̄выслӯв. Тав холаме юи-па̄лт потранэ руманэ̄н нэ̄пакыг хасвēсыт. Ос та урыл ам ты мо̄йт ты хо̄нтаслум. Мо̄йт мо̄йтыгламтэ ам  яныг ягпыгум Роман Николаевич Анямов, тав 1952–2018 о̄лум та̄ланэ. 
Тав о̄лмēт Кēрас­колыӈъя̄ па̄вылт о̄лыс, сака ка̄сащас нэ̄пак ло­виньтаӈкв, колэ̄т сака са̄в нэ̄пак о̄ньщас. Ат ва̄г­лум хотыл тав хӯлыглам мо̄йте: э̄рыӈ яныг ма̄х­манэ̄ныл хӯлыглам мо̄йтэ, э̄рыӈ нэ̄пакт ловинь­там мо̄йтэ. Мо̄йт рущ ла̄т­ӈыл хансым о̄лыс, ам таве ма̄ньщи ла̄тӈыг тол­мащ­ласлум.  
Анна АЛГАДЬЕВА
