
Ты э̄тпос нёлолов хōталэ̄т Ханты-Мансийск ӯст «Радуга» нампа мāнь ня̄врамыт колт сосса хо̄тпат акван-атхатыгласыт, ня̄врамыт уральтан нэ̄ Светлана Сулейманова тāн мāгсыланыл «Мāн ōлнэ мāв» нампа суссылтап щё̄питāлыс.
Ща̄нит-а̄щит ос тāн ня̄враманыл мāгыс видео ищхӣпыӈ ут хосыт сус­сылтасыт. Владимир Савель­евич Меров, ня̄в­рамыт ханищтан хум, «Лылыӈ сōюм» нампа колныл потыртас, хумыс ма̄ньщит мāхма­нув ёт па­щалахтэ̄­гыт ос ōсъё­мас­ӯлум вā­рыг­лэ̄гыт.
Мария Кузьминична Волдина, стихыт хаснэ э̄ква, ос ханты щирыл ханищтасанэ.
Ня̄врамыт уральтан хōтпат сосса мир ōлупса урыл потыртас, хумыс тāн ōлэ̄гыт, хум хōтпат хумус во̄раēгыт ос хӯл алыщлэ̄гыт.
Владимир Семёнович Волдин хансум «āс мā­хум» стихе хӯнтлы­сӯв, нэ̄т ос ня̄врамыт «Куринька» йӣкв йӣквсыт, āмщит мā-вит урыл ханьщисыт.
Мӯй хōтпат сāв сосса мир маснут урыл потыр­тасыт: 
– Ханты ос мāньщи мāхманув тāнки маснут ōньщēгыт, хум хōт­пат тэ̄лы порат мольщаӈ масэ̄гыт, э̄кват сахи, ты хорамыӈ маснутыт хантыт мань­сакыл ю̄нтыяныл. Нэ̄ хōт­пат аквписыг сакныл хорамыт хартэ̄­гыт – турло̄псыт ос пальсакыт.
Акв ханты нэ̄ тох лāвыс: 
– Ам Кышик пāвылт самын патсум, тот яныг­масум, пāвлувт сāв ханты мāхманув ōлэ̄гыт. Мāнь ня̄врамыт уральтан колт ханты пēс йис ōлупса ос ща̄нь а̄гирищит-пыгрищит ханищтыяныл. Хунь школат ханищтахтасум, ам йӣквнэ ос э̄ргын «Мощ хот» нампа ансамб­лин ялантасум.
Анатолий Николаевич Брусницин, «Тōрум Маа» музейт рӯпитан хум, мāньщит урыл тох потыртас: 
– Хунь мāн школат ха­нищтахта­сӯв, ня̄вра­мыт ханищтан хōтпа мāнав ханищтасанэ, мā-вит ху­мус пōслуӈкве э̄ри. Ханты ос мāньщи ня̄врамыт тох хурит пōслэ̄гыт, аквтуп нумыл сунсэ̄гыт: тӯрыт, я̄т ос йӣвыт мāнь пōс хольт пōслы­мат. Кондин­ский районт ōлнэ мāхманув аквписыг хӯл алыщла­сыт ос вōраясыт.
«Мāн ōлнэ ма̄в» нампа суссыл­тапн ща̄нит-а̄щит акван-атхатыг­ла­сыт, хотьют сосса мир пēс йис ōлупса урыл сāв вāг.
Редакцият рӯпитан хōтпат ня̄врамыт ураль­тан ма̄хумн яныг пӯма­щипа ла̄тыӈ кēтэ̄гыт, тāн э̄рнэ рӯпата щāнь лāтыӈ э̄лаль тотнэ мāгыс вāрēгыт.
Оксана АЛБИНА
