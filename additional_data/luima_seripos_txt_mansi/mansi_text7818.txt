
Сӯкыр э̄тпос о̄выл хо̄талэ̄т Ха̄льӯс район янытыл рӯпитан «Берёзовский лесхоз» кол 75 та̄лэ то̄влыс. Кӯщаиг тот Леонид Александрович Касимов тав о̄лы. Во̄р ӯргалан тэ̄ла хумус ва̄рияныл, маныр та̄рвит о̄ньщēгыт, хотьютн нё̄тавет – Леонид Александрович ты урыл потыртас:
– Тынакт во̄р ӯргалан тэ̄лав 75 та̄л юбилее о̄лыс. Янге-ма̄не акван-атхатыгласӯв, па̄выл мир ма̄гыс суссылтап ва̄рыг­ласӯв, ня̄врамыт ёт во̄р ӯргалан тэ̄ла о̄вылтыт потрамасӯв.
Округ янытыл щар са̄ртын 1947 та̄лт Ха̄льӯс лесхоз рӯпитаӈкве о̄выл­тахтас. Кӯщаиг то̄нт Александр Филиппович Боровский паттувес. Ту­выл Сургут ма̄т тамле кол ӯнттувес, мощ ётылнуве мо̄т районытт ма̄хум во̄р ӯргалаӈкве вуйхатасыт. Районыт халт ма̄н ма̄в щар ма̄к по̄лям ма̄т о̄лы, рущ щирыл «Край вечной мерзлоты» ла̄ваве. 
Ма̄н организациявт 26 э̄лумхо̄лас рӯпиты. Хӯрум хо̄тпанув Саранпа̄вылт, хӯрум – Кульпаст. Ма̄нь па̄влыт яныгнув па̄влыт палт о̄лтвēсыт, кос выгӯв, Ло̄пмус па̄выл ма̄-витэ Кульпаст рӯпитан хо̄т­патын уральтаве, Тэ̄к па̄­выл уральтаӈкве ма̄хум Ха̄льӯсныл ялантэ̄гыт.
Ань ты туи порат районувт сака са̄в ма̄т на̄й но̄х-пēламла̄лыс, то̄ва ма̄т сака та̄кыщ тэ̄с, са̄в йӣв на̄йн щарвес. На̄й харыгтан ма̄хум маттем та рӯпитасыт. Ракв щар а̄тим о̄лыс, такос ӯрсув, номсысӯв, мощ вос ракв­лыгтанув, сакати тыил во̄рт на̄й лап-харыгланув.
– То̄ванакт сустēмт, я̄ ва̄тат таса̄вит порс, лӯпит на̄тавет. Тамле ма̄т хоть­ютн сыстамтавет?
– О̄лнэ ма̄в ма̄н ка̄сыӈ та̄л па̄выл ма̄хум ёт сыс­тамта̄лылӯв. Ты порат «Экология» нампа нацио­нальный проект щирыл, Ха̄льӯст Та̄гт я̄ ва̄тан са̄в мир атхатыглас, порс акван-атым маттем та рӯпитасӯв. Тамле акция-тэ̄ла Саранпа̄вылт ос Кульпаст о̄лыс, ма̄-вит урыл номсын хо̄тпат ос ма̄ньлат ма̄хум о̄лнэ ма̄нанылт о̄с порсыт хот-атсыт, мори па̄хвтым сы­ре-сыр кумыскат акван-а̄лумтасаныл. Хунь вит о̄нты, я̄ ва̄тан са̄в порс ропаве, та утыт ёт капыр­таӈкве о̄с сака рӯпатаӈ. 
На̄й тэ̄м ма̄т 5-10 та̄л миннэ̄тэ юи-па̄лт йӣвыт о̄с яныгмаӈкве патэ̄гыт, ос тымат пластик сульят ос са̄всыр хусапсовыт ма̄ тармыл яныгса̄т арыг та̄л хуюӈкве патэ̄гыт, мори ат саēгыт. Во̄рт тамле ут сака са̄в, ва̄та̄л ма̄т о̄с хо̄нтыглыянӯв, аман туристытн манос па̄вылт о̄лнэ хо̄тпатн во̄рн тота­вет, тот оссувлавет.
– Леонид Алексан­дро­вич, наӈ хо̄тыл о̄лэ̄гын?
– Ам Оренбургский областьт яныгмасум. А̄тям вораян хо̄тпа о̄лыс, тав ётэ ма̄нь­та̄гыл во̄рт яла­са­сум. Школа а̄стламум юи-па̄лт Бузулукский лесхоз-техникумт ха­нищтах­та­сум. Ётыл ос Орен­бург ӯст государ­ст­вен­ный аграрный уни­вер­си­тетт «Лесное дело» ва̄рмаль ханищ­таслум. Тувыл рӯпитаӈкве Югра ма̄н кēтвесум. Ха̄льӯст о̄луӈкве а̄нумн мӯсты, рӯпатам э̄руптылум. 
Лесникыт ма̄ньщи ос ханты ма̄хум хольт о̄лэ̄­гыт, рӯпитэ̄гыт. Сосса мир ма̄-вит ӯргалыяныл, во̄рт тэ̄нут манах э̄ри, таса̄вит выгыт, атэ̄гыт. Ё̄мыгтан-яласан ма̄нанылт манос а̄ращ ва̄тат нэ̄матыр порс а̄тим, лувсакв а̄тим. Нэ̄мхо̄т нэ̄матыр мори ат вущкасэ̄гыт, тово̄выл мори ат са̄гумтэ̄гыт. Та̄н хольтаныл о̄луӈкве э̄ри, то̄нт сыстам лылыēпыл лылтуӈкве ос пуста̄гыл ё̄мыгтаӈкве патэ̄в. 
Светлана РОМБАНДЕЕВА
