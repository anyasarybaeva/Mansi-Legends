
Мирн ва̄нэ ма̄ньщи поэтув Юван Николаевич Шесталов стиханэ «То̄рум Маа» музейт ня̄врамытн ловиньтавēсыт. Ты хо̄нтхатыглап тох намая̄лвес: «Белый стерх улетел, но оставил нам песню…»
О̄влэ̄т поэт э̄ще А.Н. Мехнина потыртас, ня̄врамытн са̄в ёмас, сымыӈ ла̄тыӈ ла̄выс, тув ёхтуманыл ма̄гыс янытласанэ. Потыртас, хумус тэ̄н Юванэ̄нтыл яныгмасы̄г, ла̄ви, каӈке школат ханищтахтаме порат стихыт хансуӈкве патыс. Такви ла̄тӈе, о̄лнэ ма̄тэ, такви мире ма̄нь та̄гыл э̄руптастэ. Са̄в стих оматэ о̄вылтыт хансыс, тав иӈ ма̄нь о̄лыс, оматēтэ а̄тимыг ēмтыс. 
Ма̄ньщи нэ̄ Ф.П. Иштимирова тох потыртас: «Юван Николаевич кос хо̄т яласас, такви ма̄тэ акваг ӯлыластэ. Яныгмам ма̄тэ урыл, ма̄хманэ урыл стихыт хансыс, потрыт щё̄питас. Ма̄н ань тав нэ̄паканэ ловиньтаӈкв вēрмиянӯв, тав хансыглам стиханэ ханищтаӈкв вēрмиянӯв. Я̄тил тыныӈ поэтувн ма̄н яныг пӯмащипа ла̄тыӈ ла̄вēв. Матъёмас оматэ̄н нёвита̄лвес, а̄тятэ̄н э̄лаль ханищтахтуӈкве нё̄твес.
Альбина Николаевнан ос ты музейт рӯпитан хо̄тпатын пӯмащипа ла̄тыӈ ла̄вēв. Тамле хо̄нтхатыглапыт та̄н ва̄тихал ва̄рыглэ̄гыт, ма̄нав тыт акван-атыглыяныл. Ма̄н тай тыг ща̄гтым ха̄йтэ̄в, лӯима̄ поэтанув стиханыл ловиньтэ̄в, нэ̄пак хаснэ ма̄хманув урыл потыр хӯнтлэ̄в».
Педколледжит ханищтахтын а̄гит Юван стиханэ ловиньтасыт, «Лылыӈ со̄юм» колн ялантан ня̄врамыт ма̄ньщи йӣквыт йӣквсыт ос са̄ӈквылтапыл са̄ӈквылтасыт.
