
Ты та̄л туи порат Чебоксары ӯст Россия ма̄ньлат ма̄хум халт ка̄тыл ма̄щтырлан касыл ва̄рыглавес — «Молодые дарования 2018». Ма̄н округувныл тув о̄с а̄гит-пыгыт ялсыт, та̄н тот хотьют ю̄нсхатас, хотьют ёрыгхатас. 
Екатерина Смирнова, Урай ӯст центр ремесел колт рӯпитан а̄ги, такви ю̄нтум маснутанэ тот суссылтас. Тот титыт местал майвес, а̄ги ру-щит пēс хольт масхатам маснутыт ю̄нты, са̄всыр рущ супыт ос коныл о̄щнэ пальтувыт. Но̄хпатме ма̄гсыл тав матса̄вит олныл майвес. 2015 та̄лт о̄с акв тамле касылт тав янытлавес. 
Анатолий Пельментиков, Нижневартовский район Аган па̄вылныл о̄лнэ хум, Чебоксары ӯсн касуӈкве о̄с ялыс. 
Тот тав касай ва̄рыс. Касай налэ ос касай сыпале са̄лы а̄ньтныл ёргыстэ. Тыи ма̄гсыл хӯрмит местал майвес. Ханты ла̄тӈыл касай «кел» ла̄вияныл. 
Анатолий Юрьевич такви па̄влэ̄т «Межпоселенческий центр национальных промыслов и ремесел» колт щаквщим рӯпиты. Мо̄лты та̄л о̄с касыс, тот тав олныӈ мӯйлупсал майвес. 
Са̄внув ма̄хум ка̄тыл рӯпитаӈкве вос ханищтахтынувыт, тох пēс йис пормасыт молях ат ёрувлавет ос э̄лаль ма̄ньлат ма̄хумн ва̄равет. 
 
