

	Та̄л котиль э̄тпос 10 хо̄талэ̄т Ха̄льӯст Светлана Николаевна Кугина,  а̄ги опарищ наме Пузина, а̄тимыг ēмтыс. На̄н таве ул ва̄слын. Тав Ха̄льӯс район Я̄сунт па̄вылт 1960 та̄лт самын патыс. Светлана иӈ ма̄ниг о̄лыс, ща̄няге-а̄щаге хотталь щалтсы̄г. Колта̄гылт та̄н нила а̄ги Светлана, Рая, Ольга, Марина ос акв пыг Семён та̄нккēныл хультсыт. Светлана щар янгыг о̄лыс. Тав Саранпа̄выл школа а̄стламе юи-па̄лт  та̄ра рӯпитаӈкве патыс. Йӣгрищанэ ос а̄пщитэ такви янмалтасанэ. 

	Тувыл 1987 та̄лт Светлана Ха̄льӯсн ва̄нтлыс. Ты ма̄ньщи нэ̄кве тот совхозт, гостиницат колкан ловтым ос пӯльницат а̄гмыӈ хо̄тпат уральтым са̄в та̄л рӯпитас. Юи-о̄выл хӯрум та̄л Ха̄льӯст пенсия-олн вуим о̄лыс. Тот ты хотты лё̄хъя̄ст ё̄мыс, машинал тармыл минвес, порславес. 

	Ма̄н, редакцият рӯпитан хо̄тпат, Светлана Николаевна ня̄враманэ̄н ос рӯт хо̄тпанэ̄н сым ща̄ргын ла̄тыӈ кēтэ̄в. Ты мӯтраӈ, вēщкат, нёмса, сымыӈ нэ̄кве ма̄гыс ма̄н сыманӯв о̄с сака ща̄ргēгыт. 

	 

	Редакцият рӯпитан ма̄хум

	 
