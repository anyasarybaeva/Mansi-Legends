
Ха̄льӯс район Сӯкыръя па̄вылн ялмум порат ма̄ньщи ма̄хманув ёт хо̄нтхатыгласум, потрамасум. Альбина Даниловна Монина колн щалтсасум, ма̄ньщи нэ̄ китыгласлум, хо̄т самын патыс, яныгмас. Альбина Даниловна тох ла̄выс:
– Тыт Сӯкыръят рēтыӈ ю̄свой э̄тпос 10 хо̄талэ̄т 1969 та̄лт самын патсум. А̄тям Данил Гаврилович Сайнахов каӈкыг ос ув­щииг о̄ньщас – Андрей, Ваня, Таня ос Лена. О̄пам Гаврил Васильевич Сайнахов ветеран войны о̄лыс. Хо̄нтлын ма̄н ялыс, юв ёхталас, сампыль­та̄лыг ēмтыс, 1990 та̄лт хотталь щалтыс. Я̄сунт па̄вылт са̄в рӯт ма̄хманув о̄лсыт.
Омам Домна Григорье­вна Хо̄рыӈпа̄выл нэ̄ о̄лыс, такви о̄парищ наме Хозумова. Увщи о̄ньщас, Лида Ендырева, колта̄глэ ёт Ванзеват па̄вылт о̄лыс, ётыл Саранпа̄вылн о̄л­мыгта̄лсыт. 
Омагум-а̄тягум Сӯкыръят акван-минасы̄г, ма̄н са̄т ня̄врам самын патсӯв. Щар яныг каӈкув Вячеслав, тувыл Андрей, Надежда, ам, Ирина, Сергей ос Николай. Ань каӈканув-а̄пщиянув пуссын а̄тимыт.
Ма̄н Саранпа̄выл школат ханищтахтасӯв, интернатт о̄лсӯв. Ӯщлахтын хо̄талыт порат тэ̄лы омавн юв лу­выл тотыглавесӯв. То̄ва­накт яныг каӈкув а̄мпыӈ суныл ёхталас. Нила а̄мп кēри, ма̄нав сунын та̄лттытэ, юв та минэ̄в.
Юн ма̄н ма̄ньщи ла̄тӈыл потыртасӯв. Школан тотавēв – рущ ла̄тыӈ хӯл­сӯв, юв ёхтэ̄в – омагув-а̄тягув ма̄нти ла̄тӈувт потыртасы̄г. 
Ам китхуйплов та̄лум то̄влын порат, омав а̄ти­мыг ēмтыс, тав э̄лы-па̄лэ̄т анēквав холас. Ма̄н а̄тяв ёт хультсӯв, то̄нт щар ма̄нь а̄пщив хо̄т та̄лэ то̄влыс. А̄тявн янмалтавесӯв, тав нэ̄ ат та тотыглас, са̄в рӯ­питас, на̄йв атыс, пум ва̄­рыс, матыр-а̄ти ва̄руӈ­кве пуссын а̄лымас. Мис, лув о̄щсӯв, ань лувув иӈ о̄лы, матумыг ēмтыс. 
– Альбина Даниловна, наӈ о̄йкан о̄с ма̄ньщи хум?
– О̄йкам наме Алексей Васильевич Монин, тав ма̄ньщи хум, Ня̄хщам­во̄ль па̄вылт яныгмас. 1987 та̄лт ты ма̄н рӯпитаӈ­кве ёхтыс, акван-хо̄нт­хатсумēн. Хӯрум ня̄врам янмалтасмēн –Александр пыгумēн ос кит а̄ги, Люба ос Наташа. О̄влэ̄т Ня̄хщамво̄льн о̄лмыгта̄л­сӯв, нила та̄л тот о̄лсӯв, тувыл Сӯкыръян йиӈкве номылматсумēн, тыг та ва̄нтлысӯв. Любамен хӯрум а̄гирищ о̄ньщи, Наташамēн а̄ги-пыг ян­малты.
Увщиягум-э̄щагум ос апыгрищанув ёт во̄рн пил ва̄туӈкве, ла̄хс атуӈ­кве ялантэ̄в, пум ва̄рēв. Тэ̄лы порат Ира э̄щмēн­тыл хӯл алыщлаӈкве ялан­тымēн, няслымēн. «Буранын» та̄лматымēн, та ми­нымēн.     
– Школа а̄стламын юи-па̄лт э̄лаль ханищ­тахтасын?
– Ам Салехард ӯсн э̄лаль ханищтахтуӈкве ялсум кос, ос тот хоса о̄луӈкве ат вēритасум, ювле йисум. То̄нт а̄пщия­гум иӈ ма̄ниг о̄лсы̄г, шко­лан ялантасы̄г, тэ̄натэ̄н янмалтаӈкве а̄тявн нё̄т­сум. А̄тяв 2000 та̄лт холас, тав юи-па̄лэ̄т а̄пщиягум ос пыгум а̄тимыг ēмтсыт.    
– «Лӯима̄ сэ̄рипос» газета на̄н палтын ёхталы, ловиньтылы̄н?
– Тотыглаве, ловиньты­лӯв. Ам ань юн ма̄ньщи ла̄тӈыл потыртаӈкве па­тэ̄­гум, Анюта апыгрищум ла̄ви: «Анēква, наӈ ан­глий­ский ла̄тӈыл татем ёмащакв потыртэ̄гын, тамле пӯмыщ ла̄тыӈ!» Ам э̄рт­там мо̄т хо̄н ла̄тыӈ тох та ёмащакв ва̄глум, мат­тем та мовиньтасӯв. 
Ма̄н хунь яныгмасӯв, а̄тяв ма̄н ётув ма̄ньщи ла̄тӈыл потыртаӈкве о̄выл­тахты, тувыл рущ ла̄тӈын та паты. Ань шко­лат манос интернатт ак­ваг рущ ла̄тӈыл потыр­тасӯв, таима̄гыс ма̄навн рущ ла̄тӈыл потыртаӈкве кӯстырнуве о̄лыс. Ос ань яныгман ня̄врамыт ща̄нь ла̄тӈув щар ат ва̄ганыл, ты ма̄гыс сымум ща̄рги. Ма̄ньщи супыт ю̄нтэ̄гум, апыгрищанум ма̄гыс о̄с ю̄нтэ̄гум, паль­сакыт ос турло̄псыт хартэ̄­гум, ма̄ньлат ма̄хум щакв­щуӈ­кве ханищ­тыянум.
Яныгмамув порат ма­тум хо̄тпа са̄в о̄лыс, нэ̄матыр ат китыгласӯв, ат пӯмща­лахтасӯв, хоты рӯтныл о̄лэ̄в та маныр. Ань ма­тыр-а̄ти китапаӈкве таӈ­хēв, ос хотьютув ёт по­тыртэ̄в, яныгпа̄ла рӯт ма̄х­манув пуссын а̄тимыт. Та̄н пот­раныл хӯнт­луӈ­кве э̄рыс, ань са̄в матыр ва̄нувӯв. 
Рēтыӈ ю̄свой э̄тпост Альбина Даниловна 55 та̄лэ то̄влы. Ма̄н, «Лӯима̄ сэ̄рипос» газета ва̄рнэ ма̄хум, ты я̄тил ма̄ньщи нэ̄ намхо̄талэ̄т янытлы­лӯв! Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
Светлана РОМБАНДЕЕВА
