
Тӯяг Ханты-Мансийск ӯст са̄лы ӯрнэ ма̄хум мирхал Конгресс о̄лум порат Амурский областьныл Тамара Фёдоровна Андреева ёхталас. Тав эвенк нэ̄, колта̄гыл ма̄хманэ пēс та̄гыл са̄лы ӯрим о̄лэ̄гыт. Тамара Фёдоровна тох потыртас:
– Ам Амурский область Тындинский район Усть-Нюкжа па̄вылныл о̄лэ̄гум. Па̄влув Республика Саха (Якутия) по̄хат ӯнлы. Райо­нувт ань мощща са̄лы хультыс, 7 со̄тыра са̄виттем тӯп. Э̄лнаӈ, 1930-ыт та̄лыт порат, 200 арыгтем со̄тыра о̄лыс. 
2006 та̄лт мēн о̄йка­мēнтыл са̄лы ӯрнэ общи­на ва̄рсумēн. О̄йкам наме Вячеслав Владимирович, са̄лы ӯрнэ хум. Колхозт рӯпитамув порат тав бригадирыг о̄лыс. Общи­навт ань 1 со̄тыра 400 са̄лы о̄ньщēв. Мēн ётумēн ня̄враманмēн ос апыг­рищанмēн рӯпитэ̄гыт, са̄лыт ма̄нти янмалтэ̄в, ӯр­галыянӯв. 
Хунь ня̄враманмēн са­мын патсыт, ам са̄лы ӯрнэ ма̄вт школа ва̄рсум, рущ щирыл ла̄ваве «кочевая школа». Мēн ня̄враманмēн коны-пал, тот мо̄т щēмьятыт о̄лнэ эвенк а̄гирищит ос пыгрищит ханищтахтэ̄гыт. Та̄н о̄с пуссын са̄лы ӯрим о̄лэ̄гыт. Мēн ат ня̄врам ос нилахуйплов апыгрищ о̄ньщимēн, хӯрум а̄ги-пы­ганамēн ань мēн ётумēн рӯпитэ̄гыт. 
Ам ос о̄йкам омагмēн-а̄тягмēн, рӯт ма̄хманамēн пēс йис та̄гыл са̄лы ӯрим о̄лсыт, таима̄гыс мēн ань та̄н тэ̄ланыл э̄лаль то­тыламēн, ня̄враманмēн ос апыгрищанмēн ха­нищтыянмēн. Мирув пēс о̄лупса, йисыӈ-нотыӈ тэ̄лат та̄н вос ва̄ганыл, хоты мус вēрмимēн, нё̄тыянмēн, хӯлтыглыянмēн.

 
– Тамара Фёдоровна, халынт на̄н ща̄нь ла̄тӈыл потыртэгы̄н?     
– Ма̄н туп ма̄нти эвенк ла̄тӈувтыл по­тыр­тэ̄в. Омагум-а̄тягум потыртасы̄г, ань ос ня̄вра­манум-апыг­рищанум та̄нти ла̄тӈаныл пуссын ва̄ганыл. Манюм, пыгум э̄кватэ, рущ нэ̄, тав ань о̄с ма̄н ётув э̄венк ла̄тӈыл потыртаӈкве патыс. 
– Наӈ школат хо̄т ха­нищтахтасын?
– Ам а̄тям Якутия ма̄ныл о̄лы, якут хум. Хунь омам ёт акван-минасы̄г, Амурский областьн ва̄нтлысы̄г, тот янгыщ эвенкыт о̄лэ̄­гыт, омам яныгмам ма̄тэ. Ам тот ханищтахтасум, школавт эвенк ла̄тыӈ урок о̄лыс. Каникулыт порат ма̄хманум ёт са̄лы ӯрнэ ма̄т о̄лсум, тот яныгмасум.
Омам акваг ю̄нсхатас, ла̄гыл маснут, суп, кēнт ос мо̄т э̄рнэ маснут, пор­мас ю̄нтыс. Матыр ва̄рме сыс, акваг э̄ргыс. Ам ань о̄с маснут ю̄нтэ̄гум, апыгрищанумн тыи-таи э̄ри. А̄гиянум-манянум ань о̄с пуссын ю̄нсхатэ̄гыт, ханищтыянум, пēс щирыл щаквщуӈкве вос ха̄сэ̄гыт.
– Ма̄н ма̄вт хуньт о̄лсын?
– А̄ти, ты ма̄н нэ̄мхуньт ат ёхталасум. Тыт татем ёмас ма̄хум о̄лэ̄гыт – са̄лы ӯрнэ хо̄тпат ос кӯщаит ма̄нав ща̄гтым ӯрсаныл, ма̄н ётув сымыӈыщ потрамēгыт, о̄лнэ колыл та̄стувесӯв. Мирхал Конгресс юи-о̄выл хо̄талэ̄т са̄лы ӯрнэ ма̄хум касыланыл суссӯв. Хантыт ос ма̄ньщит татем молях, пēлпыщ яласасыт, кассыт, та̄н ляльтаныл сунсуӈкве сака пӯмыщ о̄лыс. 
Ма̄н, Россия янытыл о̄л­нэ са̄лы ӯрнэ ма̄хум, та̄рви­тыӈ тэ̄лат са̄в о̄ньщēв, та̄н янгыщ пуссын аквхури­пат – са̄лыпурнэӯит ос тӯлмахыт, са̄лы янмалтан ма̄гыс сыстам ма̄, тэ̄пыӈ ма̄ сака мощща, нэ̄ хо̄тпат рӯпата олныл мо̄рсыӈ ма̄т ойтавет, тыи ос мо̄т тэ̄лат.
Ань потрумēн та оиг­пас. Тамара Фёдоровнан потре ма̄гыс пӯмащипа ла̄тыӈ ла̄вēгум. Колта̄гыл ма̄хманэ ёт пуста̄гыл вос о̄лэ̄гыт, вос щунēгыт!                                              
Светлана Ромбандеева 
