
Ань округ Дума депутатанув тэ̄лы ӯщлахтаманыл юи-па̄лт  ты та̄л о̄выл сапра̄нияныл о̄лыс. Рēтыӈ ю̄свой э̄тпос 20 хо̄талэ̄т та̄н акван-атхатыгласыт.Ты заседаниянылт ва̄тахтем са̄всыр са̄ккон урыл та̄н потыртасыт. Щар о̄влэ̄т та̄н ма̄ньщи поэтув Андрей Тарханов янытласаныл. Ты о̄йка «Почётный гражданин ХМАО-Югры» яныг намыл майвес. Мо̄т ма̄хум о̄с янытлавēсыт, та̄н ос Почётный грамотатыл майвēсыт.

	Тувыл депутат-ма̄хум тамле ва̄рмаль урыл э̄лаль потыртаӈкв патсыт, 2016 та̄л ойттур э̄тпос па̄сныл ма̄н округувт о̄лнэ мир на̄йпос ма̄гыс йильпи щирыл ойтхатуӈкв патэ̄гыт. Акв хо̄тпа э̄тпос сыс туп 50 КВ электроэнергиял хансаве. Тав тыгыл са̄внув те холты, са̄внув олн ойтуӈкв тах паты. 

	Ты ва̄рмаль ёт то̄ва депутатыт щар ат ка̄сащасыт, та̄н ла̄всыт, ма̄н округув щёлыӈыг ла̄ваве, тыт ма̄-витыт са̄в щёл о̄лы. Ос мирув манрыг «нормаг» ла̄внэ ва̄рмалил хансавет? 

	 

	Мирн нё̄тнэ са̄кконыт

	 

	Э̄лаль мирн нё̄тнэ са̄кконыт урыл та̄н потыртасыт. Ань федеральный са̄кконыт акваг йильпи щирыл хансавет, таима̄гыс ма̄н окружной са̄кконанув о̄с мо̄т щирыл хансуӈкв э̄рēгыт. 

	Мария Краско социальный защита Департаментыт кӯщаиг о̄лы. Ань тав тамле ва̄рмаль урыл потыртас. Ма̄н округувт са̄в а̄гмыӈ-мосыӈ хо̄тпа о̄лы. То̄ват щēмья ат о̄ньщēгыт, рӯт ат о̄ньщēгыт. Та̄н ма̄гсыланыл я̄нас колыт ӯнттуӈкв патвēсыт, рущ ла̄тӈыл «специальные дома-интернаты» тох ла̄вавет. Ань тув 50 та̄ланыл то̄влынэ̄ныл юи-па̄лт э̄кват вивет, хум хо̄тпат 55 та̄ланыл юи-па̄лт. 

	Ос та са̄кконт хансым ат о̄лы, та хо̄тпа акваг округувт о̄лы ман а̄ти, э̄рыӈ тав мо̄т ма̄ныл тыг ёхтыс. Ань ка̄сыӈ хо̄тпа, хотьют о̄луӈкв тот ка̄сащи, тув тах виве. Депутатыт ты ва̄рмаль ёт ат ка̄сащасыт, ла̄всыт, ты са̄ккон ёмащакв вос хансаве, туп то̄нт тав пирмайтаве.

	 

	Кол ма̄гыс 

	ойтхатнэ 

	олн

	 

	ЖКХ тармыл кӯщаиг о̄лнэ хум Виктор Нанака тув о̄с во̄выглавес. Тав депутатытн титыглавес, та̄н та̄нти ва̄рнэ рӯпатаныл ос кол ма̄гыс ойтнэ олн урыл мирн манрыг ат потыртэ̄гыт. 

	Ань ма̄хум та̄л котиль э̄тпосныл коланыл ма̄гыс са̄внув олн ойтуӈкв патсыт. Ты олныт таима̄гыс атавет, яныг колт о̄лнэ ма̄хум коланыл ёмащакв вос щё̄питаве, о̄льпыл вос сартаве, матыр мо̄т рӯпата тот вос ва̄раве, таима̄гыс ты олн мирныл атуӈкв патвес. 

	Ты кӯщай ювле ла̄выс, ты ва̄рмаль та̄н та̄ра-паттыяныл ос мирн тах ла̄вēгыт, манах солко̄ви ты ва̄рмаль ма̄гыс та̄н ма̄хумныл юв-пувуӈкв патэ̄гыт.

	 

	Ӯщлахтын ма̄ мус ялнэ 

	лё̄ӈх

	 

	Ты ва̄рмаль рущ ла̄тӈыл «льготный отпускаг» ла̄ваве. Ань ма̄хум лё̄ӈханыл олныл хумус ойтуӈкв патавет, ты урыл са̄ккон о̄с мо̄т щирыл хасвес. 

	Округувт о̄лнэ мир

	са̄выӈпа̄лэ ща̄рыщ ва̄тан ӯщлахтуӈкв ялуӈкв патсыт. Ос тыгле-тувле ялнэ лё̄ӈханыл ма̄гыс та̄н справка щирыл олныл мивет. Ос то̄ванакт тох ēмта̄лы, ма̄хум ӯщлахтын ма̄н ялнэ̄ныл ма̄гыс мощща олн ойтэ̄гыт, ос лё̄ӈх ма̄гыс тыгыл са̄внув олныл мивет. Та арыг олн та̄н та̄нтина̄нылн выганыл. 

	Ань ты та̄лныл мо̄т щирыл ва̄раве. Лё̄ӈх олн ойтнэ ма̄гыс иӈ акв справка-нэ̄пак ма̄хумныл во̄вуӈкв патаве. Ты справкат билет тынэ хансым вос о̄лы. Манах тот хансаве, таса̄вит солко̄вил хо̄тпа тах миве.

	 

	Мир ӯргалан ма̄хум 

	рӯпатаныл

	 

	Ка̄сыӈ та̄л о̄игпаме 

	юи-па̄лт полицият рӯпитан кӯщаит депутатыт э̄лы-па̄лт по
	тыртэ̄гыт, та̄л сыс ма-наса̄вит лю̄ль ва̄рмаль ва̄рвес, манах хо̄тпа ӯнттувес. 

	О̄влэ̄т Д.В. Шерман потыртас, тав округ следственное управление тармыл кӯщаиг о̄лы. Тав ла̄выс, 2013 та̄л сыс 1200 са̄вит «уголовный дело» хасвес, ты 2012 та̄лныл - 200 са̄внувēг ēмтыс. Са̄в хо̄тпа наркотик ёт пуввēсыт. Ос сака са̄в хо̄тпа ня̄врамыт новманыл, маныгтасаныл. Та̄н пуссын хо̄нтвēсыт. Ты хум депутатытн та̄ра ла̄выс, матыр э̄лаль ва̄руӈкв э̄ри, сака са̄в хо̄тпа ня̄врамыт нупыл лю̄ль номт о̄ньщēгыт, та̄наныл новияныл. Ты ва̄рмаль ёл-по̄илттаӈкв э̄ри.

	Тав юи-па̄лэ̄т В.И. Романица потыртас, тав УВД кӯщаиг о̄лы. Тав ос ла̄выс, лю̄ль ва̄рнэ ма̄хум акваг са̄вмēгыт. Са̄в хо̄тпа о̄выл ва̄рēгыт. Ань ка̄сыӈ ӯст манос па̄вылт о̄лнэ мир камера щирыл уральтавет. Ос ты утыт ат то̄вылхатэ̄гыт, та̄наныл ёвтнэ ма̄гыс 400 млн. солко̄ви э̄ри. То̄нт лю̄ль ва̄рум хо̄тпа та̄ра хо̄нтуӈкв ро̄ви. 

	Э̄лаль тав ла̄выс, ань полицият рӯпитан ма̄гыс ма̄ньлат ма̄хум ханищтаӈкв э̄рēгыт. Ос ляпат тамле ханищтан кол щар а̄тим, Екатеринбург, Нижний Новгород, Орел ос мо̄т ӯсытт та̄наныл ханищтаӈкв ро̄ви. 

	Мирн пēриим ма̄хум хӯрум щё̄с арыгтем ань рӯпитасыт. Ва̄тахтем са̄ккон та̄н йильпи ла̄тӈыл хассаныл. Мо̄-тыт э̄тпост та̄н о̄с тах акван-атхатэ̄гыт.

	Валентина 

	Хозумова 

	 
