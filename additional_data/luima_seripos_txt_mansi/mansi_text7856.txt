
Анастасия Васильевна Вынгилева Ха̄льӯс район пӯльницат ма̄нь лēккарыг 47 та̄л рӯпиты. Са̄в та̄л ка̄ркамыг рӯпитанэ̄тэ ма̄гсыл «Ветеран труда» намыл ос янытлан нэ̄пакытыл майвес. Ань Анастасия Васильевна ӯлщпуӈк пусмалтан отделеният ма̄нь лēккарыг о̄лы. Такви рӯпататэ тав сака э̄руптытэ.   
Ма̄ньщи нэ̄ такви о̄луп­сатэ ос рӯпататэ урыл тох потыртас:
– Ам Ха̄льӯс район Няхлаӈ па̄вылт 1956 та̄лт самын патсум. Школан миннэ порам ёхтыс, Кульпас па̄вылн кēтвē­сум. Тот нёлолов класс а̄стласум, э̄лаль ма̄нь лēккарыг ханищ­тахтуӈ­кве Ханты-Мансийск ӯсн минасум. Ма̄н группавт 42 э̄лумхо̄лас о̄лыс, то̄нт са̄в ма̄ньлат а̄гит ма̄нь лēккарыг ханищ­тахтуӈ­кве тот ка̄сащасыт. Тувыл диплом-нэ̄пакыл ма̄н 18 ма̄ньлат а̄гит туп майве­сӯв. То̄ва а̄гит та̄ра хум ва̄рсыт, мо̄таныт мо̄т ма̄т ханищтахтуӈкве патсыт, манос юв минасыт. А̄нумн ханищтахтуӈкве сака пӯмащ о̄лыс. 
Ма̄н, па̄влытныл ёхтум а̄гит, пуссын обще­житие-колт о̄лсӯв. О̄лнэ колув ма̄нки па̄лтыглас­лӯв, де­жур­ныиг ке паттавēв, ха­нищтахтуӈкве ат минэ̄в, хо̄тыл сыс кӯр па̄л­тыглэ̄в. 
Та порат ма̄н маснутыл майлавесӯв, хо̄тал сыс хӯрум щёс тыттувесӯв, ёмащакв о̄щвесӯв. Ха­нищ­тахтамум порат а̄тям а̄пщитэ Гаврил а̄нум ол­ныл нё̄тыс. Тав Тарко-Сале па̄вылт рӯпитас, партий­ный хо̄тпаг о̄лыс. 
1975 та̄лт ханищтах­тын ма̄ныл а̄стысум ос Ханты-Мансийск ӯст рӯ­питаӈкве ла̄ввēсум. Тот хультуӈкве ат ка̄саща­сум, омагум-а̄тягум ляпан Ха̄льӯс пӯльницан во̄в­хатсум. Тэ̄н са̄лы ӯрим нё̄рт яласасы̄г, щēмьят ма̄н аквхуйплов ня̄врам о̄лсӯв. А̄пщиянум, э̄щанум олныл нё̄туӈкве э̄рыс. 
Омав-а̄тяв 1970 та̄л мус Сосьвинский совхозт рӯпитасы̄г, хунь Кульпаст ос Саранпа̄вылт о̄лнэ совхозыг ёт акван-тот­весы̄г, тэ̄н э̄лаль аквта щирыл нё̄рт рӯпитасы̄г. 
1975 та̄лт ам терапев­ти­ческий отделеният ма̄нь лēккарыг паттувēсум. Тувыл Олеся а̄гим самын патыс, тав ётэ юн о̄лсум. А̄гим са­дикн миннэ поратэ ёхтыс. То̄нт са̄в ня̄врамыт садикын ялантасыт, акв группат 31-33 а̄гирищ-пыгрищ о̄лыс. Ам сади­кын рӯпитаӈкве патха­та­сум, тув ат ке минасум, а̄гим садикн ат винуве. Ты юи-па̄лт Вера ос Надя а̄гия­гум самын патсы̄г. Тэ̄н школан миннэ­тэ̄н мус садикт рӯпитасум. 
1986 та̄лт ювле пӯль­ницан во̄ввēсум ос ня̄в­рамыт пусмалтан пӯльницат рӯпитаӈ­кве пат­ту­вēсум. Тувыл 1990 та̄л­ныл акваг мощ­щанув ня̄в­рам самын патыс. То̄нт то̄ва участо­кыт ак­ван-тотвē­сыт. Ма̄н рӯпитан ма̄в о̄с хот-вуй­вес, ам тера­певти­ческий отделе­ниян рӯпи­таӈкве ми­на­сум. Ха̄льӯс район­ныл кēтым а̄гмыӈ ня̄вра­ма­квет тот пусмалтавē­сыт. 
То̄ват тох а̄гм хар­тым а̄тимыг ēмт­сыт, тыи­ма̄г­сыл тот рӯпи­таӈкве а̄нумн сака та̄рвитыӈ о̄лыс. А̄гмыӈ ня̄врамыт ёма­щакв вос лылтэ̄гыт, ман кис­лород­ный мас­кал масты­санӯв. Ос яныг кисло­родный бал­лон-капаит о̄с ма̄нки ня̄вра­мыт по̄хын а̄лм­та̄л­санӯв. Ань кисло­род а̄гмыӈ хо̄тпан ке э̄рмы­глы, тавēн туп маска мас­туӈкве э̄ри. Ма̄хум ань ёмащакв пус­малтавет, ищ­хӣпыӈ утыт, э̄рнэ тэ̄р­пит о̄лэ̄гыт. 
Анастасия Васильевна ань 9 апыгрищ о̄ньщи, яныг апге 20 та̄лэ то̄влыс, ма̄нь апге хӯрум та̄л яныт. Ляпа рӯт ма̄хманэ Кимкъясӯйт, Кульпаст ос Саранпа̄вылт о̄лэ̄гыт. Ма̄ньщи нэ̄ туи та̄н пал­таныл мӯйлуӈкве акваг яланта̄лы. 
Людмила ТЕТКИНА
