
Ань йист са̄всыр мирыт акв нупыл ул вос кантлэ̄гыт, ул вос халмалтахтэ̄гыт, юртыӈыщ вос о̄лэ̄гыт, таима̄гсыл хо̄нтхатыглапыт ва̄рыглавет. Ханты-Мансийск ӯст яныгпо̄ль э̄тпост атыт Всероссийский форум националь­ного единства ва̄рыглавес. Сака са̄в мир ма̄н округувн ёхталас. Хӯрум хо̄тал сыс акван-атхатыгласыт ос та̄нти ма̄хманыл ёт ёмас ва̄рмалит ва̄рнэ урыл мирн потыртасыт.
Форум о̄выл хо̄талэ̄т «Югра-Классик» яныг колт та̄нти маснутыл нё̄тнэг масхатам ма̄хум татем та ё̄мыгтасыт, потыртасыт. Та̄н ётаныл пащалахтуӈкве ос хо̄нтхатыглап о̄вылтаӈкве  округ кӯщай нэ̄ Наталья Комарова ёхталас, тав мирн са̄в сымыӈ ла̄тыӈ ла̄выс, халанылт юрты­ӈыщ, акван-нё̄тхатым вос о̄лэ̄гыт. 
Станислав Бедкин, ФАДН колт кӯщай ва̄ӈын хо̄тпаг рӯпитан хум, о̄с потыртас, ань мо̄т хо̄н ма̄ныл аквосытыл ма̄н палтув воратэ̄гыт, ма̄н о̄лупсав лю̄камтыяныл, тыи ма̄хманув ул вос хӯнтлэ̄гыт, торгēн халанылт вос нё̄тхатэ̄гыт ос онтас ва̄рēгыт. 

Хӯрум хо̄тал сыс ма̄­хум ла̄кква-уртхатым са̄т­хуйплов колнакыт рӯ­питасыт. Нэ̄пак ловиньтан округ колт «Создание контента на языках коренных народов» нампа ва̄рмаль ва̄рыглавес. Āлпыл сосса яныгпа̄ла хо̄тпанув, ня̄врамыт, мӯй хо̄тпат тув ёхтысыт. Округ губернатор ва̄ӈын нэ̄ Елена Шумакова мӯй ма̄хум ёт пащалахтас, ня̄врамыт э̄сгысанэ, матъёмас та̄н яныгхо̄тпат ла̄тӈын хӯнтлэ̄гыт, э̄ргуӈкве, йӣк­вуӈкве ханищтахтэ̄гыт. 
Мария Волдина, стихыт, мо̄йтыт хаснэ яныгпа̄ла э̄ква, татем ёмас ла̄тӈыт ла̄­выс: «Ам о̄лнэм сыс са̄в­сыр мо̄т хо̄н ма̄тын ялан­та̄л­сум, са̄всыр мирыт ёт ва̄йхатасум, ма̄н акваг юр­тыӈыщ э̄лаль вос о̄лсӯв». 

Та юи-па̄лт Шапша па̄­выл ня̄в­рамыт ос «Лылыӈ со̄юм» колт ханищтахтын а̄ги­рищит, пыгрищит са̄ӈк­вылтасыт, э̄ргысыт, йӣкв­сыт. Та̄н ань йильпи щирыл са̄ӈквылтап ос койп коныпал рущ гитарал ос мо̄т утытыл са̄ӈквылтасыт, ты мус ма̄ньщи ла̄тӈыл э̄ргысыт. Юван Шесталов «Куккук нēлме» стих э̄ргыг э̄ргысаныл. 
Тит ма̄ньлат нэ̄г ёхта­ласы̄г: акватэ эвенкийка, мо̄танэ удмуртка, тэ̄нти ла̄тӈыл э̄ргыт йильпи щирыл э̄ргысы̄г. Ксения Кручинина Красноярский крайныл о̄лы, тав такви ма̄хманэ группаг атыс, «AINA» проект щё̄питасыт ос э̄ргим хо̄т-а̄ти яласэ̄гыт. Такви эвенкийский ла̄тӈыл потыртаӈкве ха̄сы, то̄ва ла̄тӈыт ат те ва̄ганэ, оматэ̄н ла̄ваве, тав э̄ргыт пуссын такви ла̄тӈыл э̄ргиянэ. Са̄всыр ӯйхул турсуил сака нё̄тнэг э̄рги. 
Свети Ручкина, удмурт­ка нэ̄, таквина̄тэ тох ла̄ви­тэ – «Ladi Sveti». Свети Ижевск ӯст о̄лы, ос такви группа о̄ньщи, та̄н удмуртский ла̄тӈыл э̄ргыт йильпи щирыл э̄ргияныл. 

Э̄типа̄лаг аквта хо̄талт Илья Самотёсов мульфильмыт ва̄рнэ урыл ма̄­хумн потыртас. Та̄н ня̄в­рамыт ёт ты кастыл ка̄­тыл хурит по̄слысыт ос ищ­хӣпыӈ утын ва̄рсаныл, акв юи-па̄лт атсаныл ос тувыл потыр турсуил хассыт. Ты потыр Иван Санд­рин ханты ла̄тӈыл потыртастэ. Ты мо̄йт ӯринэ̄ква ёхтын урыл ва̄рсаныл. Тох ты ка̄сыӈ мир та̄нти ща̄нь ла̄тӈаныл э̄лаль вос суйтыс, ня̄врамыт вос пӯмщалахтасыт, таи­ма̄г­сыл са̄всыр пӯмыщ ва̄рмалит номылматэ̄гыт ос ва̄рēгыт. 
Галина Кондина
