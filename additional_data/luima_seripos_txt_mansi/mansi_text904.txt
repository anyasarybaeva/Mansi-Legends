

	Ма̄ньполь э̄тпост ма̄ньлат ма̄хум Нё̄рн ялсыт. Хумус та̄н тот ӯщлахтасыт ос манхурип та̄рвит тот о̄лыс, ты урыл Сергей Черепин, ты тэ̄ла тармыл кӯщаиг о̄лум хум, ос Константин Репин, округ Думат ма̄ньлат ма̄хум ёт рӯпитан кӯщай, потыртасы̄г.


		Ты экспедиция ань китынтыг щё̄пита̄лвес. Ань ты накт пуссын аквъёт ва̄т хо̄тпа тув ялсыт. Лё̄ӈхыт то̄ва порат ма̄шинаныл манос «Бурананыл» саквала̄лсыт ос мо̄т са̄всыр та̄рвит ва̄рмаль ēмталас.

		О̄влэ̄т Нораты нё̄рн ха̄ӈхуӈкве номтаныл о̄лыс. Нё̄рыт халт ты нё̄р щар карсыг о̄лы. Та̄н ма̄шинал Саранпа̄выл мус минуӈкве кӯссыт. Тувыл э̄лаль ос вертолётыл Нораты мус тыламлаӈкв ēмталасыт ос турапыг ēмтыс. Тыима̄гыс та̄н Нё̄ро̄йка нупыл минмыгтасыт, тув мус лё̄ӈх о̄лы. 

		Нё̄ро̄йка сака карсыг ат кос о̄лы, ос тув ха̄ӈхуӈкве сака та̄рвитыӈ. Са̄в тӯйт о̄лнэ ма̄гыс та̄н Саранпа̄вылныл Нё̄ро̄йка мус ловманкем щё̄с яныг колёсаӈ ма̄шинал ос вездеходыл минасыт. Тувыл тот но̄х-ха̄хсыт, такос ӯрхатасыт, ёмас хо̄тал тох аты ва̄рыс. Ос ювле Саранпа̄вылн та минасыт. Тувыл э̄лаль ос тэ̄лы лё̄ӈх хосыт Нягань ӯс мус ва̄т нупыл нила щё̄с минасыт.

		О̄выл щёс Нё̄рн туп Нягань ӯст ос Ха̄льӯс районт о̄лнэ ма̄хум я̄лсыт. То̄нт налыманкем хо̄тпа тув тотыглавес. Ты хо̄тпатныл онтолов хо̄тпа Нё̄ро̄йка нумпа̄лн ха̄хса̄лсыт. 

		Ты та̄л са̄всыр ма̄ныл ма̄хум ялсыт. Нё̄рн миннэ лё̄ӈханыл Ханты-Мансийск ӯсныл о̄вылтахтас. Ка̄сыӈ ма̄нь па̄вылн хо̄игласыт. Соссаӈ мирн сака сымыӈыщ ӯрвēсыт. Па̄влытт ща̄ил айтвēсыт, то̄ват тэ̄нут ёт майлысыт. Та̄н пуссын аквъёт кит со̄тыра вēрыста палыт лё̄ӈх минасыт. Тыгыл акв со̄тыра хӯрумса̄т вēрыста - ты тэ̄лы лё̄ӈх. Ха̄льӯс районныл акв нэ̄ хо̄тпа та̄н ётаныл ялыс. Константин Репин ла̄выс: «Та нэ̄ Нё̄ро̄йкан но̄х ат ха̄ӈхыглас. Пēс та̄гыл нэ̄ хо̄тпатн тув щар ат ро̄ви». 

		Ань ты ӯщлахтын ва̄рмаль э̄лаль тотуӈкве патаве. Ты тэ̄ла ма̄гыс олн та̄ставе ке, Нё̄р ляпат э̄т хӯлнэ ма̄ ос пувлын колыт ӯнттавет тах. Ань ты накт Екатеринбург, Москва ос мо̄т яныг ӯсытныл олныӈ ма̄хум ӯщлахтуӈкве тув акваг ялантэ̄гыт. Тыт о̄лнэ ма̄хум тот ӯщлахтуӈкве о̄с вос вēрмынувыт.

		 

		Николай МЕРОВ

		 

 
