
Яныг таквс э̄тпос 11 хо̄талэ мус округувт «Перепись населения» ва̄руӈкве патаве. Ты кастыл ля̄ххал тотнэ колн экономика департамент кӯщай ва̄ӈын нэ̄ Лариса Шанаурина, общественный ос внешний связь  департамент кӯщай ва̄ӈын хум Александр Пономаренко ос Тюменский область, Югра ма̄т ос Ямало-Ненецкий округт статистика ва̄рнэ кӯщай ва̄ӈын хум Валерий Ярлов ёхталасыт. 
О̄выл ла̄тыӈ Лариса Шанаурина ла̄выс:
– Ты ва̄рмаль лов та̄л сыс акв щёс ва̄рыглаве, ма̄хум наманыл ос о̄луп­саныл урыл потрыт пус­сын нэ̄пакн хансавет. Ма̄н ма̄в ма̄гыс ты тэ̄ла тыи­ма̄гыс э̄ри, ка̄сыӈ хо̄тпа наме вос ва̄ве ос о̄лупсав э̄лаль акваг ёмасыг вос ēмтыс. 
Тувыл нэ̄пакыт маныр хансуӈкве э̄ри, ты урыл ос Валерий Ярлов потыртас:
– Перепись ва̄рнэ хо̄тпат ма̄хум колытн та̄­нки ёхталаӈкве патэ̄­гыт. Ты та̄л та̄н потрыт та̄ра ищ­хӣпыӈ утын (план­шетн) хансыяныл тах. Тувыл ань ма̄хум «Гос­услуги» ло̄пс хосыт та̄нки наманыл о̄с хансуӈкве вēрмияныл.
Кӯщаит ла̄внэ̄ныл щи­рыл, хотьют по̄х э̄лум­хо̄лас юв та̄ртуӈкве ат ка̄сащи ке, тав много­функциональный центр колн ялуӈкве вēрми, тот наме хансаве. 
Ма̄н ма̄вт о̄лнэ мира­нув кит нэ̄пакыгт пуссын аквъёт 33 китыглахтын ла̄тыӈ хансуӈкве э̄ри. О̄выл ло̄псыт на̄нки на­мын, та̄ланын, хо̄т о̄лэ­гы̄н, хо̄т яныгмасы̄н, ман­са̄вит ща̄нь ла̄тыӈ ва̄гы̄н, хо̄т ханищтахтасы̄н, хо̄т рӯпитэгы̄н ос мо̄т ва̄рма­лит урыл хансуӈкве э̄ри. 
Китыт ло̄псыт лов ки­тыглахтын потыр о̄лы. Тот на̄нан хансуӈкве э̄ри, манхурип колт на̄н о̄лэ­гы̄н, манса̄вит колнак о̄нь­щегы̄н, хоты та̄лт колын ӯнттувес, колынт маныр ёмас о̄лы ос мо̄т потрыт урыл хансуӈкве э̄ри. 
Мо̄т хо̄н ма̄ныл о̄луӈ­кве тыг ёхтум хо̄тпат ма̄­гыс о̄с ло̄пс о̄лы. Тот ос ты урыл китыглап, хо̄тпа манса̄вит та̄лэ, хунь ос манрыг тыг ёхтыс, маныр тыт ва̄ри, хоты ма̄ныл ёхтыс, манса̄вит та̄л тыт о̄луӈкве паты ос мо̄т ва̄рмалит урыл китыг­лаве тах. 
Кӯщаит ла̄всыт, ты китыглапыт хосыт та̄ра-паттаве, э̄лумхо̄лас о̄луп­сатэ ёмаснувег ва̄рнэ ма̄гыс э̄лаль маныр тэ̄ла щё̄питаӈкве э̄ри, маныр рӯпата ва̄руӈкве э̄ри. Ты коныпал манса̄вит э̄лум­хо̄лас ма̄н ма̄вт о̄лы, ёмщакв ловиньтаве. Ту­выл манса̄вит школа, ма̄нь ня̄врам кол, пӯль­ница, каснэ кол ос мо̄т э̄рнэ колыт ӯнттуӈкве иӈ э̄ри, ёмщакв ва̄ӈкве патаве тах. Тыима̄гыс пуссын ма̄хум наманыл тув ты хан­савет. 
Николай МЕРОВ
