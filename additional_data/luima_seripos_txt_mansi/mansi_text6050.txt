
Ханты-Мансийск ӯст «Центр СПИД» колт рӯпитан лēккарыт округ мирн ла̄тыӈ кēтэ̄гыт, та̄н ань ВИЧ а̄гм урыл вос ва̄гыт, ӯргалахтым вос о̄лэ̄гыт. 
Ты урыл ма̄н газетавт хансыгласув кос, ос ань мо̄т а̄гм ма̄ янытыл та̄рамлы, таима̄гыс лēк­карытн о̄с та илямта­весув, потраныл газетат вос хансыянув. Тыгыл э̄лаль та̄н кēтум ла̄тӈа­ныл ловиньтэ̄н.
Пилыщмаӈ а̄гм
ВИЧ – ты сака пи­лыщмаӈ а̄гм, тав тох ла̄ваве: вирус иммуно­дефицита человека. Тав э̄лумхо̄лас алпитэ янытыл та̄рамлы, тувыл хо̄тпа ат те пусмал­тахты, витыг та мины. 
Ты вирус кēлпыт ос щаквыӈ-ма̄глыӈ нэ̄ щаквитт о̄лы. Коны ма̄т хоса ат о̄лы, хунь э̄лум­хо̄лас алпин ликми, то̄нт ущ э̄лаль о̄лы. О̄выл са̄тытт ВИЧ а̄гм э̄лум­хо̄лас алпитэ янытэ̄т та̄рамлы.
Хо̄тпа аман тай со̄ль а̄гмыӈ, я̄нас анализ щирыл та̄ра-паттаве. Ты а̄гм та̄ра ат на̄ӈкхаты. Э̄лумхо̄лас хунь ущ а̄гмыӈыг ēмты, хӯрум э̄тпос ювле хульты, ту­выл ущ та̄ра-паттуӈкве вēрмаве – ты пора лēк­карытн «период окна» намтвес. 

Хунь кēлп анализ ва̄рнэ ма̄гыс виве, таи та̄ра-паты: 
– э̄лумхо̄лас ВИЧ а̄гмыл ха̄хтувес;
– тамле а̄гм ат о̄ньщи манос кēлпе «период окна» нак порат вуйвес, а̄гме осн иӈ ат нэ̄глыс.
ВИЧ а̄гм о̄щнэ хо̄тпа алпитэ савалы, иммун­ный систематэ ва̄гта­лыг ēмты, са̄всыр а̄гмыт тав палтэ ханэ̄гыт, тӣвыр а̄гманэ пуссын но̄х-хулиглэ̄гыт. Ты нак СПИДыг ла̄ваве.
СПИД – ты синдром приобретённого им­мунодефицита. Тамле пилыщмаӈ а̄гмыл ēм­тум хо̄тпа алпитэ сака ва̄гтал, сыманэ-ма̄йтанэ мӯсхал щирыл ат рӯпи­тэ̄гыт, ла̄гланэ-ка̄танэ лоӈхитавет. ВИЧ а̄гмыл ēмтум э̄лумхо̄лас пус­малтахтуӈкве та̄ра те о̄вылтахты, пилыщмаӈ СПИД накыл оймал­тахты.
Кос хо̄т ха̄хтахтуӈкве ро̄ви
Сыре-сыр наркоти­кыт сӯпын винэ ос тэ̄р­пиӈ ю̄нтпыл пувтахтын хо̄тпат янгыщ та̄н тамле а̄гм о̄ньщēгыт. Пуссын ань акв ю̄нт­пыл тӯщтыгпахтэ̄гыт, а̄гм та̄н халанылт та та̄рамлы. ВИЧ, гепатит ос мо̄т а̄гмыт тох молях э̄лаль минэ̄гыт.
Тувыл хо̄тпа мори о̄лы те, са̄в хум манос нэ̄ о̄ньщи, тыт тот о̄лы, ма̄хум а̄гмыл ха̄хтыянэ. Тувыл таит о̄с а̄гманыл э̄лаль тотыяныл.
А̄гмыӈ ома ня̄враме савалы
ВИЧ а̄гм о̄щнэ нэ̄ ня̄враме ха̄хтуӈкве вēрмитэ, хунь та̄рвиты­ӈыщ о̄лы манос щакв­тытэ. Ос нэ̄ пусмалтахты те, лēккарытн хӯнтлы, антиретровирусный тэ̄рпит айи, то̄нт а̄гме ня̄враме палт ат ханы.
Хо̄т-а̄ти ӯргалахтым яласэ̄н
Ма̄н о̄лнэ ма̄вт ос мо̄т хо̄н ма̄т э̄лумхо̄лас донорский кēлпе винэ порат, та̄ра уральтаве, ВИЧ а̄гмыл о̄лы ман а̄ти. Ты тэ̄ла самыл сунсым о̄ньщаве. Пӯль­ницатт лēккарыт ань одноразовый ю̄нтпытыл ос перчаткатыл рӯпи­тэ̄гыт. Хунь пӯльницан ёхтэгы̄н, сунсэ̄н, пусмал­тан матарыт аман со̄ль мӯсхал щирыл о̄ньща­вет, лап-о̄лэ̄гыт. На̄нти ӯргалахтэ̄н, мори ма̄т ул пусмалтахтэ̄н.

Ты щирыл а̄гм э̄лаль ат мины: хунь хо̄тпа ка̄кви ман няхты, акв а̄ныл тэ̄нэ-айнэ порат, ка̄тыл пащалахтын, сы­ныгтахтын ос аниглах­тын порат, аквъёт пув­лын, акв ляпат ӯнлын порат, лё̄мвойн пурнэ, а̄мпын пурасан ос кати­рищин консыгтан порат хо̄тпа ты а̄гмыл ат ха̄х­таве.
Пӯльницан ураль­тахтуӈкве ялэ̄н
Хо̄тпа хурахлы те, алпитэ уральтаӈкве номсы, анализ минэ ма̄гыс пӯльницан вос ялы. Россият о̄лнэ ма̄хум ВИЧ уральтан анализаныл олн ойтта̄л ва̄раве. Тамле центрыт ка̄сыӈ ма̄т о̄лэ̄гыт. 
Анализ ва̄рнэ лēк­карыт хо̄тпа анализанэ урыл нэ̄мхотьютн ат ла̄вēгыт. Э̄лумхо̄лас а̄г­мыӈ те, туп тавēн ла̄тыӈ тотэ̄гыт, ты урыл воссыг нэ̄мхотьют ва̄ӈкве ат паты.
Округув янытыл рӯпитан «Центр СПИД» ма̄к колэ Ханты-Мансийск ӯст о̄лы, адресэ тамле: Гагарина ӯсхулы, 106 кол, 2 корпус. Телефонаныл: 8 (3467) 33-09-09. 
Матыр китыглахтын ла̄тыӈ о̄ньщегы̄н те, тув сво̄нитэ̄н. Пуста̄гыл о̄лэ̄н!
Лēккарыт потраныл ма̄ньщи ла̄тӈыг С. РОМБАНДЕЕВАН толмащлавес
 
