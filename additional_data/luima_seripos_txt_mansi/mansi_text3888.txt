
Ма̄н округувт хо̄т са̄в во̄р на̄й ё̄свес, та урыл ма̄-вит ӯргалан департаментыт кӯщай ва̄ӈын хум Евгений Платонов ля̄ххал тотнэ хо̄тпатн потыртас.

	Ты туи округ янытыл са̄в ма̄т во̄р на̄йн та̄йвес. Тот на̄й харыгтан хо̄тпат рӯпитасыт. Та̄н ка̄сыӈ хо̄тал ма̄н о̄лнэ ма̄вт товлыӈха̄пыл яласасыт ос хоты ма̄т на̄й тэ̄г, та̄н нумыл хо̄нтсаныл. Кӯщай хум ла̄выс, ма̄-витув уральтан ма̄гсыл та̄н 34 товлыӈха̄п ос вертолёт о̄ньщēгыт. Ты рӯпата ва̄рнэ ма̄гсыл ты та̄л та̄н 56 млн. арыгкем солко̄вил та̄стыглавēсыт. Во̄ртур э̄тпост округув янытыл раквыс, тыи ма̄гсыл тэ̄нэ на̄ит лап-харыгласыт.

	Ты э̄лы-па̄лт Белоярский ос Ха̄льӯс районыгт са̄в во̄р на̄йн та̄йвес. Тув 420 э̄лумхо̄лас на̄й харыгтаӈкве кēтыглавēсыт. О̄йттур э̄тпост тот сака рēгыӈ о̄лыс, ка̄сыӈ хо̄тал щахыл кургыс, ат раквыс. То̄нт ты са̄в во̄р ма̄т на̄й но̄х-пēламлас.

	Ань ты во̄ртур э̄тпост ка̄сыӈ хо̄тал на̄й харыгтан хо̄тпат товлыӈха̄пыл ма̄в уральтэ̄гыт. Белоярский ос Ха̄льӯс районыгт ты э̄тпос акваг раквуӈкве паты, то̄ва ма̄т ӣти ащирмаӈыг ēмты, тэ̄нэ на̄й тот воссыг а̄тим.
