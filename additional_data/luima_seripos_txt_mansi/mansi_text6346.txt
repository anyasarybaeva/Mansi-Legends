
Ханты-Мансийск ӯст о̄лнэ А̄с-угорский институт сосса ма̄хум ма̄гыс йильпи касыл ва̄рыс. Ты касыл рущ ла̄тӈыл «Самая читающая семья из числа коренных малочисленных народов Севера» намтым о̄лы.
Тамле тэ̄латыт та̄н ща̄нь ла̄тӈыл хансым потрыт пӯмщалаӈкве таӈхияныл ос сосса кол­та̄глыт акван-атхатыг­ланэ̄ныл порат ва̄тихал нэ̄пак ловиньтаӈкве вос патнувыт. 
А̄с-угорский институт ханты, ма̄ньщи ос ё̄рн щēмьят касуӈкве во̄­вияныл, тыи та̄н ща̄нь ла̄тӈыт но̄х-во̄рмалтан ос номтыӈыг э̄лаль акв­тох о̄лнэ̄ныл ма̄гыс щё̄­питасыт. Ты касылн сосса щēмьятныл са̄в­сыр рӯпатат 2020 та̄л сӯкыр э̄тпос о̄выл хо̄тал­ныл ма̄нь таквс э̄тпос онтоловхуйплов хо̄тал мус ӯравет тах. 
Касылыт тамле номинацият касуӈкве ро̄ви:
– Манрыг ма̄н щēмь­явт ты нэ̄пакыт ловинь­таӈкве мӯсты?» – ты о̄вылтыт рущ ла̄тӈыл манос ща̄нь ла̄тӈыл на̄нки потыр хансэ̄н;
– «Ам щēмьям сака э̄руптан потре лови­ньты», ты нэ̄пакныл потыр-ло̄мт ловиньтэ̄н ос ёл-хансэлы̄н (рущ манос ща̄нь ла̄тӈыл, ат минута са̄вит хансуӈкве ро̄ви). 
– «Ма̄н А̄с-угорский литературат э̄руптан потрув» – ты о̄вылтыт ма̄нь кина-охса по̄слэ̄н (рущ манос ща̄нь ла̄тӈыл, ат минута са̄вит то̄влы). 
На̄нан ва̄нэ тэ̄лат «Положение о конкурсе «Самая читающая семья из числа коренных малочисленных наро­дов Севера» ищхӣпыӈ утыт КОНКУРС хо̄нтэ̄н ос тот ловиньтэ̄н.
Кēтум потранын ловиньтавет ос ётыл институт ищхӣпыӈ ло̄п­сэ̄т но̄х-патум ма̄хум наманыл тот хӯлтавет.
Щё̄питам потранын ма̄нь таквс э̄тпос 18 щисла 2020 та̄л мус институтн ищхӣпыӈ ут хосыт konkurs_ouipiir@mail.ru кēтэ̄н. Почта хосыт ты институт адресын пищма кēтуӈкве а̄лы­мēн: 628011, Ханты-Мансийск ӯс, Мира ӯсхулы, 14-А колэ, 309 колнак. 
Тамара МЕРОВА
