
Ханты-Мансийскат Ма̄-вит ос Э̄лумхо̄лас нампа музейт са̄всыр суссылтапыт щё̄питым о̄лэ̄гыт. То̄ват аквписыг тот рӯпитэ̄гыт, пēс йис порат о̄лум ӯйхулыт, соссаӈ ма̄хум пēс о̄лупсаныл ос нё̄р а̄хвтасыт суссылтавет. Мо̄т выставкат йильпииг ва̄равет, та̄н кит-хӯрум э̄тпос юи-па̄лт  мо̄т ӯсн э̄лаль тотавет.
Ань ты музейт «Путешествие по Северу» нампа суссылтап ва̄рвес. Тув щалтнэ ма̄хум тот са̄всыр по̄слым хурит ка̄салэ̄гыт. Хурит 1970-1986 та̄лыт порат по̄слувēсыт. Са̄выӈпа̄лэ сэ̄мыл хаснэйӣвыл по̄слым хурит о̄лсыт кос, ос лӯима̄ ма̄хум о̄луп-саныл та та̄лыт порат хумле о̄лыс, пуссын та̄н тэ̄ланыл ма̄щтырыг ос сака нё̄тнэ̄г та хурит сусхатэ̄гыт.
Хурит по̄слум хо̄тпат С.В. Смирнов, К.Б. Назаров, Э.С. Сивцев, В.Н. Петров-Камчатский, М.А. Рахлеева соссаӈ ма̄хум палт Архангельский областин, Бурятиян, Чукоткан, Якутиян, Красноярский ēрн ос Ненецкий автономный округын  ялсыт ос тот рӯпитасыт. Хосат та̄н по̄слум хурияныл «РОСИЗО» нампа Москват о̄лнэ центрын ёвтвēсыт ос тувыл са̄всыр музеитытн ла̄кква-уртвēсыт. 2010 та̄лт то̄ва хурит Ханты-Мансийскан тотвēсыт ос Ма̄-вит ос Э̄лумхо̄лас музейн мӯйлуптавēсыт.
 
Тамара Мерова
 
