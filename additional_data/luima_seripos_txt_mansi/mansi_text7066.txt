
Ты накт Сургут ӯст ос районэ̄т Россия са̄в ма̄ныл акван-атхатыглан форум о̄лыс. Рущ щирыл тав «Вместе – ради детей» намаим о̄лы, ос тамле нак XII щёс ва̄рыглавес. Ка̄сыӈъēмт тот ня̄врамыт палт та̄рвитыг о̄лыглам са̄всыр тэ̄лат та̄ра-паттыглавет, ос та̄наныл щё̄питан ма̄гыс аквъёт номсахтэ̄гыт. 
Тамле ханищтап Москва па̄лыл ва̄рыглавес, ня̄вра­мыт та̄рвит о̄лупсан лик­мегы̄т ке ос тот та̄наныл нё̄тнэ Фонд-кол о̄лы. Пуссын ты тэ̄лат хосыт Марина Владимировна Гордеева пуӈктоты. Ос ка̄сыӈ российский субъектыт мирн нё̄тмил ва̄рнэ департаментыт та̄н ётаныл юрщхатым рӯпитэ̄гыт. 
Ань ты та̄л Юграт ак­ван-хо̄нтхатыглам нака­ныл та̄н «Новые решения для благополучия детей» намтысаныл. Таима̄гыс Сургут ӯсн Россия яны­тыл 65 са̄всыр ма̄ныл ос 42 миркол ӯсытныл мӯй хо̄тпат ёхталасыт. Ня̄врамаквет пуста̄гыл ос щуниӈыг о̄лнэ̄ныл кастыл та̄н сыре-сыр тэ̄­лат о̄вылтыт во̄ртур э̄тпос 7 хо̄талныл ос 10 хо̄талэ мус рӯпитасыт. 
Нила хо̄талыт сыс ва̄­рум рӯпатаныл мо̄т ма̄­хум ищхӣпыӈ ут хосыт сунсуӈкве вēрмысыт. Ма̄хум потыртан ма̄гыс ēӈта пасан ва̄тан акван-атхатыгла̄лсыт, пуссын та̄рвит ва̄рмалит та̄ра-паттысаныл. То̄ва кӯщаит Сургут ӯст а̄гмыӈ-мосыӈ ос сакватахтам хо̄тпат о̄щнэ центрын тотыгла­вēсыт ос та ма̄хум ёт ва̄йхатасыт. Манхурип пусмалтан ищхӣпыӈ утыл ёвтвēсыт ос хумус пус­малтавет, таи суссыт. 
Тувыл Сургутский район Барсово па̄вылт «Инновации – детям» нампа ма̄щтырлан щё̄сыл щё̄пита̄лвēсыт. Тот э̄лын о̄лнэ щēмьят манхурип нё̄тмилыл ва̄равет ос о̄вылн патум ня̄врамыт о̄лупсаныл урыл потырта­сыт. Сосса ма̄хум щēмьят о̄лупсаныл Русскинский па̄вылныл «Этноград» нампа колныл суссылта­вēсыт.
Ты форумт о̄лыглам ханищтапыт ка̄сыӈ хо̄тпа  www.forum-detyam.ru. ищхӣпыӈ ло̄псыт хо̄н­туӈкве вēрмыс. Тувыл са̄всыр ля̄ххалыт ань о̄с тот ловиньтаӈкве ро̄ви.
Марина Гордеева такви фонд-колэ урыл тох ла̄выс: «Ма̄н фондув 13 та̄л рӯпиты. Та сыс ма̄н акван-юрщхатым ос акван-нё̄тхатым ёмас о̄лнэ хо̄тал ка̄сыӈ щē­мьятн кинсэ̄в. Ма̄н са̄в ня̄врамыӈ щēмьятын нё̄тэ̄в, ня̄врамаквет пус­та̄гыл вос янмалтавēсыт, нэ̄мат та̄рвит ос нуса ул вос ва̄сыт.

Тувыл демография тэ̄­лат кастыл ма̄н 2027 та̄л мус э̄рнэ программа хассӯв, таит ма̄кыг ва̄рнэ̄в ма̄гыс пуссын аквъёт рӯ­питаӈкве патэ̄в».
Округт мирн нё̄тмил ва̄рнэ департамент-колт рӯпитан кӯщай нэ̄ Тереза Пономарёва ла̄выс, Югра янытыл а̄гмыӈ-мосыӈ ос сакватахтам хо̄тпат ма̄гыс нёлолов центрыт о̄лэ̄гыт. Ань та̄н ётаныл рӯпитан ма̄гыс йильпи проект хассыт ос сӯкыр э̄тпосныл тав щирēтыл рӯпитаӈкве патсыт. Тамле а̄гмыӈ э̄лумхо̄лас ёт та̄н самын патнэ па̄сыл ос а̄тимыг ēмтнэ мус акваг та̄наныл уральтым ос пусмалтым о̄ньщуӈкве патыяныл. Та щирыл та̄н аквтох ОВЗ яныг хо̄тпат ёт о̄с рӯпитэ̄гыт. Ты коныпал матыр-а̄ти ва̄руӈкве та̄­наныл ханищтыяныл ос ётыл хо̄т рӯпатал кинсавет.  
Югра ма̄в мо̄т мир э̄лы-па̄лт мощ э̄сгувес, тыт ка̄сыӈ та̄л са̄в ня̄в­рам самын паты, са̄в ня̄в­ра­мыӈ щēмьят тыт о̄лэ̄гыт. Тувыл аутизм а̄гм о̄щнэ ня̄врамыт ос а̄гмыӈ-мосыӈ, сакватахтам хо̄т­пат ёмщакв пусмалтым о̄ньщавет. Ня̄врамыт ёт потыртан «телефон доверия» рӯпиты, та̄н та хосыт ёмщакв о̄лнэ накыл хӯлтавет. 
Ос юи-о̄выл хо̄талыт Россия янытыл рӯпитан тамле 38 колыт дипло­мыл мӯйлуптавēсыт. Тот 26 са̄всыр номинацият халт округув «Выбираю успех!», «В кругу семьи!», «Мастер доверия», «Лучшее IT решение» ос «Лидер выставочных коммуникаций» ла̄ввес. Тувыл «Fashion ШОУ» акв проект но̄х-патыс, тот Елена Скакун, Андрей Каширин ос Алена Немчинова а̄гмыӈ-мосыӈ ос сакватахмат хо̄тпат ма̄гыс хорамыӈ маснутыт ю̄нтсыт ос та̄нанылн ты маснутыт мастым мирн суссылтасаныл. Супанылт сосса ма̄хум хансат ос округув са̄всыр бренд-лāтӈыт о̄лэ̄гыт. 
Тамара МЕРОВА
