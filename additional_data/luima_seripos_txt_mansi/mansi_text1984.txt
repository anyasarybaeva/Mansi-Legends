

	Лӯпта э̄тпост 12 щислат Ханты
	Мансийск ӯст Россия хо̄тал ос ӯсув нам хо̄талэ о̄лыс. Ты кастыл Мира ӯсхулы хосыт ӯска̄н мус са̄в мир акв юи-па̄лт ё̄мсыт. Ма̄хум флагыт, плака
	тыт ос хорамыӈ шарикыт ка̄тыт тот
	сыт. Ӯскант нилахкем со̄тыра э̄лум-хо̄лас акван-атхатыглас. 


		Ты ялпыӈ хо̄талт Федеральный инспектор кӯщай Дмитрий Кузьменко, округ кӯщай ва̄ӈын хум Геннадий Бухтин, Ханты-Мансийск ӯс кӯщай Василий Филипенко мир янытлан ла̄тыӈ ла̄всыт.

		Ты коныпал ма̄хум э̄лы-па̄лт акв яныгпа̄ла хо̄тпа Семён Владимирович Семёнов потыртас. Тав 1943 та̄лт Самарово па̄вылт  самын патыс. Ты хум са̄в та̄л ёмщакв рӯпитаме ма̄
		гыс Ханты-Мансийск ӯс Почётный гражданин намыл майвес. На̄н тав потре э̄лаль ловиньтэлы̄н: «Я̄тил ма̄хумаквет, ам на̄нан ты ялпыӈ хо̄талыл сымыӈыщ янытлыянум. Ханты-Мансийск ӯсув тох намаяме па̄сныл ань 65 та̄л то̄влыс. Ам таи номылматсум, ва̄т нупыл ат та̄л юи-па̄лт ӯсув щар ма̄нь о̄лыс. То̄нт туп ловманкем со̄тыра э̄лумхо̄лас о̄лыс. Йӣв 

		колыт ӯнлысыт, ёмас лё̄ӈх щар а̄тим о̄лыс. 

		Ань юи-о̄выл атхуйпловкем та̄л сыс ӯсув татем нё̄тнэ колытыл ӯнттувес, ёмас лё̄ӈхыл пинвес, са̄в мир э̄лыл тыг ёхталаӈкве патсыт. Ань тыт ма̄хум пуссын аквъёт ловиньтаӈкве ке, яныгса̄т арыг со̄тыра хо̄тпа о̄лы. Ты ва̄рмаль ма̄навн яныг ща̄гт то
		ты, ӯсув акваг яныгми. 

		Ос яныг пӯмащипа ла̄тыӈ о̄влэ̄т тыт рӯпи-там хо̄тпатн ла̄вуӈкве таӈхēгум. Та̄н яныг ё̄р пинсыт, са̄в рӯпитасыт, ты хо̄тпат ёрувлаӈкве щар ат э̄ри. Та̄н хосытаныл ма̄н ань ёмащакв ты о̄лэ̄в.

		Ты хо̄тал о̄с акв ёмас хо̄тпа номылматаслум - Александр Васильевич Филиппенко. Тав са̄в та̄л округ кӯщаиг рӯпитас, Югра ма̄в тав ты но̄х-во̄рмалтастэ. Ань ты хо̄тпав ты та̄л о̄с 65 та̄лэ то̄влыс. Ма̄н таве о̄с ща̄гтым янытлылӯв, са̄в та̄л пуста̄гыл о̄лнэ ла̄тӈыл кēтылӯв. Ты коныпал ос мо̄т са̄в хо̄тпат урыл потыртаӈкве ро̄ви. Ос таи ла̄вуӈкве таӈхēгум, тыт рӯпитан хо̄тпат ӯсув нё̄тнэ̄г та̄н ты ва̄рсаныл. Россия хо̄талыл ос ӯсув ялпыӈ хо̄талыл на̄нан тыныӈ ма̄хумаквет!».

		Янытлан ла̄тӈыт юи-па̄лт ма̄хум иӈ хоса тот нас ё̄мыгтасыт, ӯщлахтасыт. Тот тыналахтын палаткат 

		тӯщталавēсыт, исум тэ̄нут тыналавес. Хо̄тпа ка̄сащас те, матыр пӯмащ ут ёвтуӈкве вēрмыс. Хо̄талыӈ хо̄талт ка̄сыӈ хо̄тпа ща̄гтым ё̄мыгтас. Ӯскан котильт мир ма̄гыс концерт ва̄рыглавес. Ма̄хум э̄типа̄ла мус йӣквсыт ос э̄ргыт хӯнтлысыт, тувыл та рēгыл ла̄кква та мингаласыт. 

		Николай Никитин

		 

 
