
Ты э̄ргыт «Ка̄нась рӯт хум» (Мужчина княжеского рода) нампа нэ̄пакт хансым о̄лэ̄гыт, ты нэ̄пак 2010 та̄лт А.М. Хромова ос В.В. Хромов та̄ратастэ̄н.
Ам торгылум
Тӯя хо̄тал ке постыгла̄лум,
Таквсы хо̄тал ке нэ̄глыгла̄лум.
Я хо̄ӈхакем номтыгламум,
Ма̄нен ӯйрищ, хӯпиӈ нэ̄кем.
Мо̄ртыма ӯйрищ ӯлыакем,
Наӈын о̄с вищинта̄лылакем.
Ам торгылума наӈ ёмас та о̄лмыгкен,
Ам торгылума наӈ хуриӈ та о̄лмыгкен
Ань то̄рын пинума ма̄щтыр а̄гикем
Ань супын ро̄внэ хуриӈ нэ̄кем.
Аги(а) нэ̄ оссам номтыл
Хуриӈ а̄ги мовиньт вильтквел,
Номтум та тэ̄лыгтамын
А̄тыӈ а̄ги кӯньгилаквел
Сымум та вищинта̄лумкēлын.
Ам (ен) хальнэма щирылаквел
Тэ̄лы хо̄тал ке о̄лыгла̄лум
Во̄йкан тӯйт патум ма̄на
Кон ке ква̄лыгалэ̄гын.
Паркан русыӈ я̄рмак то̄ркен
Тӯйтын о̄с пēлтла̄лы 
Сӯпе ма̄щтыр лаквуп э̄рыг
Пуссын о̄с э̄ргыгла̄лэ̄ва
Лапум на̄й нэ̄глум хо̄талув,
Ка̄сэ̄т о̄с хомитла̄лылӯв
Ка̄тн апрыг ма̄щтыр йӣквыл
Пуссын о̄с йӣквыгла̄лэ̄на!
Лапум (а) на̄й хо̄талакēв,
Ка̄сэ̄т та холыгла̄лум, 
Ӯнтнэ на̄й хо̄талакēв
Тоха та ӯнтыгла̄лум.
Ра̄ӈнум (а) на̄й постаквел
Тоха та хартыгла̄лум
Ка̄сыӈ потыр са̄вен э̄рыг
Патнэ во̄тпатылаквел.
Тана та патыгла̄лэ̄гыт.
Ат (а) хуйнэ ӯлмаквел
Тоха та хартыглэ̄гыт
Холыт ēмтнэ посыӈ хо̄тал
Щунькēтыл о̄с лылэ̄гын.

 
Ма̄нси нэ̄ о̄ньщам а̄гит
Ма̄ньщи (а) нэ̄ о̄ньщам а̄гит
А̄гит о̄с э̄ргыгла̄лыкēва,
А̄гит о̄с нёвитахтыглэ̄ва
А̄гит о̄с та̄рамла̄лыкēва.
Ма̄ньщи (а) нэ̄ оманува
А̄ги (а) нэ̄ вēщилаквел
Вēщкатыго̄ньщиглымава
А̄ги умит ат тотыкēва
Тонēн умит ат кинсэ̄ēва
Нэ̄ ла̄тыӈ, хум ла̄тыӈ халын
Ма̄н ат тавитахтэ̄в (а).
Сӯпе потрыӈ – ла̄тӈыӈ нэ̄
Коныл ӯрикēлува, патнэ ат хӯнтлэ̄ва
Палиӈ нэ̄ палькēнув
Отилыӈ хум сӯпыннēлумын
Хӯнтлуӈкве тув ат тактиянув
А̄ги (а) нэ̄ о̄лнэ хо̄таланув, 
Мори ат тэ̄лытыянув.
Хуйтпиӈ вина – кӣврыӈ хум
Ляпан ат э̄ртла̄лы
Са̄рыӈ сӯпасыӈ
Са̄рыӈ хохсап хум
Сунсуӈкве-пыл ат таӈхилӯв
Хуйтпиӈ вина са̄вен ся̄рка
Ма̄н ка̄тын ат вищинта̄лылув
Са̄рыя хохса посымыӈ сӯпасыл
О̄луӈкве ат таӈхыглэ̄ва.
Ёмасэн юрт са̄в халквет,
А̄ги умит вēськатаквел
А̄ги вос ва̄синта̄лымакев.
А̄гит вос э̄сгыгла̄лымакев.
Ма̄ньщи (а) нэ̄ о̄ньщим а̄гит
А̄гит о̄с э̄ргыгла̄лыкева.
А̄гит о̄с нёвитахтыглэ̄ва
А̄гит о̄с та̄рамла̄лыкева.
 

Руманэм э̄ргилэ
Нэ̄глын хо̄тал со̄рни саге
Э̄лы (а) вит хоса ма̄квет
Э̄лла та постыгла̄лум
Ам руманэ̄м о̄лыкен о̄лмын
Щара номтыгкем, сымыгкем о̄лмын
Ам ты ёхтылум я̄ торыгкве
Сагыӈ а̄ги а̄тыӈ пуӈкēн 
Ам руманэм а̄гикем о̄лмын
Ляпа номтыгкем сымкем о̄лмын
Ӯлыкем о̄лмын, со̄тыгкем о̄лмын
Ам румакем, посыхкем, номтыкем о̄лмын
Ам номтум палт сымумт
Наӈ (а) хунь о̄лмыгакен
По̄хан ӯсылын э̄лла паттылын
Оссам а̄ги номтакем
Манрыг (а) тэ̄лгаталыкēлын?
Вēщкат о̄лум вēщкат вос о̄лумкве!
Нэ̄глын хо̄тал со̄рни саге
Э̄лакве о̄с постыгла̄лы
Э̄лы (а̄) вит хоса мāгыаквет
А̄гин о̄лавет, пыгын ё̄мавет
Ӯлыкем о̄лум,
Э̄рыӈ тот со̄тыгкем о̄лум,
Нотэн (а) о̄лнэ ма̄т сутальпиякем.
Номтум хо̄нтэ̄лын, ой, сымкем хӯлтэ̄лын! 
