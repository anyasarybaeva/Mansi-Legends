
Белоярский районт са̄в ма̄нь па̄влыӈ ма̄тт ё̄рн ос ханты ма̄хум нотэ палытыл о̄лэ̄гыт. Акв па̄вланыл Нумто па̄влыг ла̄ваве, тав щар Ямал ляпат о̄лы. Тот о̄лнэ соссаӈ хо̄тпат са̄выӈпа̄лэ пуссын са̄лы о̄ньщēгыт.

	Ты па̄выл мувлахи ма̄тэ са̄в та̄л сака ӯргалаве, хус та̄л ювле хультум порат тот «Нумто» нампа природный парк ва̄рвес. Са̄кконыт щирыл ма̄-вит хо̄т ӯргалаве, тув щар нэ̄мхотьют ат та̄ртаве. Титыт та̄лт ты ӯргалан ма̄ мо̄т щирыл, ма̄тэ яныгнувег, картан по̄слувес. Ос та юи-па̄лт ма̄-во̄й но̄х-винэ «Сургутнефтегаз» нампа компания тув рӯпитаӈкв та та̄ртвес. Та̄н ань са̄лы ӯрнэ соссаӈ ма̄хум о̄лнэ ма̄ ляпат рӯпитэ̄гыт.

	Ань ты нефтяникыт Нумто па̄вылт о̄лнэ ма̄хумн хумус нё̄тэ̄гыт, ты урыл ё̄рн хум Василий Пяк а̄нумн потыртас.

	Тав ла̄выс, та̄н колта̄гланыл пēс йис та̄гыл са̄лы о̄ньщēгыт. Ань Василий ня̄враманэ, э̄кватэ ёт такви йис ма̄тэ̄т, родовой угодиятэ̄т, о̄лы. Тав ляпатэ̄т Григорий Владимирович Пяк ос Илья Вякувич Пяк, са̄лыӈ хумыг, о̄лэ̄г. Нефтяникыт та̄н ма̄нанылн хунь ёхтысыт, ты хӯрум ё̄рн хумыт ёт потыртахтасыт — та̄н ты колта̄глытн нё̄туӈкв патэ̄гыт, ос ты пēнтсыл ты хумыт та̄нанылн родовой угодияныл хосыт яласаӈкв вос та̄ртыяныл. Тэ̄лы лё̄ӈх ва̄руӈкв ла̄вхатсыт.

	Тит та̄л сыс та̄н акван-хо̄нтхатыгласыт, потыртасыт, ты лё̄ӈх хо̄т ва̄руӈкв ро̄ви. Тувыл нефтяникыт ла̄всыт — тэ̄лы лё̄ӈх ты хӯрум хум о̄лнэ ма̄наныл хосыт щар Нумто па̄выл мус тах ва̄рияныл. Ос са̄лы ӯрнэ хумыт хоталь ва̄рхатэ̄гыт, та ка̄сащасыт. Нумто па̄выл ма̄хум пуссын тэ̄лы лё̄ӈх сака хоса ӯрēгыт.

	Василий Пяк э̄лаль тох потыртас: «Мо̄лты та̄л ма̄-во̄й но̄х-винэ ма̄хум са̄всыр техникаӈ та̄гыл ма̄н палтув та ёхтысыт. Лё̄ӈх хунь ва̄руӈкв патвес, ма̄н та̄н ётаныл во̄рт яласасӯв. Хо̄т сāлы тэ̄пыӈ ма̄т о̄лсыт, тув ат та̄ртсанӯв. Мощ по̄ханнув лё̄ӈх вос ва̄рēгыт. Нумто па̄влув мус та ва̄рсаныл, ма̄хманув сака ща̄гтсыт. Ты лё̄ӈх хосыт тэ̄лы сыс са̄в па̄ртыл, норыл, мо̄т э̄рнэ пормасыл нефтяникытн ма̄н тотавēв. Ань ма̄хманув йильпи о̄лнэ колыт ӯнттуӈкв патсыт. Ма̄-во̄й но̄х-винэ ма̄хум тыг ёхтынэ̄ныл э̄лы-па̄лт тамле ёмас тэ̄ла ос са̄всыр мо̄т нё̄тмил ма̄навн нэ̄мхотьют ат ва̄рыгласыт.»

	Э̄лаль хум ла̄выс, нефтяник-хо̄тпат рӯпитаӈкв тот о̄вылтахтасыт, тыи о̄с сака ёмас хунь. Та̄н ты кос ла̄вēгыт, ма̄-вит ӯргалым рӯпитаӈкв патэ̄гыт. Ос ма̄-во̄й но̄х-винэ ма̄гыс сака са̄в яныг техника тув харттаве, ма̄ осэ но̄х-о̄хтыртыяныл ос хот-сакватыяныл.

	Ань тит та̄лыг ты ēмты, нефтяникыт тот рӯпитанэ̄ныл. Э̄лаль маныр паты, нэ̄мхотьют ат ва̄гтэ. Соссаӈ ма̄хум ань воссыг маныр ва̄рēгыт, та̄нти нефтяникыт рӯпитаӈкв тув та та̄ртсаныл.
