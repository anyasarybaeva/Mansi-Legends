
Геннадий Степанович Райшев яныг таквс э̄тпос о̄выл хо̄талэ̄т 80 та̄лэ то̄влыс ос тувыл тав хурит по̄слынэ̄тэ па̄сыл 50 та̄лыг ты ēмтыс. Тав намхо̄талэ кастыл округувт са̄всыр суссылтапыт ва̄рыглавет. Акв яныг суссылтап тав рӯпитан колэ̄т щё̄питавес.

	Тот «Пространство и время» намаим са̄в та̄л сыс по̄слум хуриянэ акван-атвēсыт. Хурит ла̄кква-уртвēсыт ос ка̄сыӈ пора такви я̄нас намыл пинвес, тыи «Детство», «Зрелость», «Мудрость» ос «Музыка». Тувыл мо̄лты та̄л сыс по̄слум  «Э̄лумхо̄лас. Ма̄. То̄рум»  нампа хуриянэ я̄нас суссылтапыг ва̄рвēсыт. 

	Геннадий Степанович Ханты-Мансийск (пēс щирыл Самарово) ляпат Сивохрап ӯнлум па̄вылт самын патыс. Ты па̄вылкве А̄с я̄н патнэ Салым я̄ ва̄тат ӯнлыс. А̄ще Степан Миронович Райшев  ханты хумыг о̄лыс, ос оматэ Евгения Фёдоровна Конева рущ нэ̄г о̄лыс.  Ты лӯи ма̄вт кит мирыг хосат та̄гыл акв ляпат о̄лсы̄г. Ань таима̄гыс Геннадий Степанович ла̄выс: «На̄н то̄ва по̄слум хуриянум суснэ̄н порат, рущит манос хантыт палт о̄лум пēс пищит хо̄нтэгы̄н тах. Тот хӯрум лувыт акв сунын кēрим хурит манос са̄лыл яласан хо̄тпат ка̄салэгы̄н. Тыи ам ща̄нягум-а̄щагум пēс о̄лум ва̄рмалēн, ос тыт о̄лнэ о̄лупсав хӯлтуӈкве таӈхилум».  

	Тувыл «Югра» телерадиокомпаният рӯпитан хум Ринат Халиуллин «Ассиметричный Райшев»  нампа кина по̄слыс. Ань конференциян ёхталам хо̄тпатн суссылтавес. Тот Геннадий Степанович самын патум ма̄тэ по̄слым о̄лы, тав тув акитэ палт мӯйлуӈкве ялыс. Ос хара ма̄т ё̄мыгтым, я̄ ва̄тат ӯнлантым сыс такви номтанэ ла̄выс. Тувыл хумус тамле номтыт нэ̄пак тармыл хурииг тэ̄лэ̄гыт, таи мощ потыртас.

	Акв э̄типа̄лаг ӯст о̄лнэ ос мӯй ма̄хум «Югра-Классик» колн во̄виньта̄лвēсыт. Тот о̄йка намхо̄талэ̄т янытлавес ос «Небом посланная жизнь»  ёнгилыл ва̄рвес.

	Ханты-Мансийск ӯст о̄лнэ хо̄тпат ос мӯй ма̄хум Геннадий Райшев галерея-мастерской колэ̄т йильпииг ос хосат по̄слум хуриянэ сунсуӈкве вос ёхтала̄лэ̄гыт. Тот сака пӯмыщ. 

	Ма̄н ты яныгпа̄ла о̄йка о̄с янытлылӯв, са̄в та̄л пуста̄гыл о̄луӈкве ла̄вилӯв, То̄рум ёт, О̄тыр ёт вос о̄лы!

	 

	Тамара 

	Мерова

	 
