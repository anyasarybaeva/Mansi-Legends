
Камчатка яныг тумп о̄выл капай (полуостров), ма̄н о̄лнэ ма̄вныл хо̄тал нэ̄глын ēр нупыл о̄лы. Тав хосытэ̄т 1200 вēрыста о̄лы ос щар яныг па̄ӈхвитэ – 440 вēрыста. Тумп мувлахи Охотское, Берингово ща̄рщиг ос Тихий океан о̄лэ̄гыт. 
Камчатка ма̄тэ акв­писыг нё̄рыӈ ма̄, нё̄рыт халт 300 са̄вит вулканыт о̄лэ̄гыт, тыитыл 28-36 то̄ванакт на̄йил па̄йтах­тыгла̄лэ̄гыт. Хунь вулка­ныт «но̄х-са̄йкала̄лэ̄гыт», то̄нт ма̄ нас то̄рыгтаве. Тот о̄лнэ ма̄хум тамле ēмталан ва̄рмалитн хань­щувлым о̄лэ̄гыт, сака ат хурахлэ̄гыт. 
Камчаткат туп 320 со̄тыра э̄лумхо̄лас о̄лы, та̄н о̄лнэ ма̄нанылт хӯ­рум ӯс: Петропавловск-Камчатский, Елизово, Вилючинск, 56 яныгнув ос 29 ма̄нь па̄влыт о̄лэ̄гыт. 
Сӯкыр э̄тпос 21 числат 25 хо̄тал мус та э̄лы са̄мын ма̄н Югра ма̄вныл «От истока к Устью» проект хосыт делегация ялыс. Тамле проект 2011 та̄л па̄сныл «Спасение Югры» организация ва̄рыглы, ты та̄лыт сыс ма̄хум Нумто па̄вылн, Ямалн, Красноярский, Алтайский крайигн ос мо̄т э̄лы ма̄н ялсыт. 
Ты та̄л недропользо­вания департаментыт рӯпитан хо̄тпат, Федера­ция Советыт рӯпитан сенаторув, са̄лыӈ ма̄хум, община кӯщаит, редак­цият рӯпитан хо̄тпат хо̄тал нэ̄глын ма̄ ēрн лё̄ӈ­ханув о̄лыс. О̄выл хо̄­тал Елизово ӯст круглый стол ва̄рыглавес, потыр соссаӈ мир урыл о̄лыс, манхурип нё̄тмилыт Юграт ос Ямалт мир ма̄гыс ва̄равет, ман­хурип нё̄тмил Кам­чаткат о̄лнэ мир о̄ньщēгыт. 
Титыт хо̄талт Петро­павловск-Камчатский ӯст акван-хо̄нтхатан ва̄рмаль Законодательный Собра­ният депутатыт ёт о̄лыс. Яныг кӯщаит потраныл о̄с соссаӈ мир о̄лупсаныл урыл тотсаныл, хомус та̄н промышленный компа­ни­ят ляпат о̄лэ̄гыт, нё̄та­вет ман а̄ти.
Камчаткат о̄лмӯв порат, хащта̄л ма̄кве нупыл ма̄н суссӯв, тот о̄лнэ мир о̄лупсаныл та̄ра-паттыс­лӯв, са̄всыр ва̄рмалитыл пӯмщалахтасӯв. Акв хо̄талт Тихий океан ва̄тан тотыглавесӯв, хӯнтласӯв, океан манхурипаг хумп­лын суе о̄лы, суссӯв, яныг хумпыт хомус та̄кыщ хумплэ̄гыт. Сунсым, номт ёхтыс: матъёмас Фернан Магеллан 1521 та̄л порат, хунь лё̄ӈхе э̄тпостем Американыл Азия мус океан хосыт о̄лыс, То̄румн нё̄твес, яныг хумпыт ёт ат хо̄нтхатыгла̄лыс. Таима̄г­ыс Маггелан океан Тихииг ты намаястэ. Ос таи ва̄ӈкве э̄ри, щар яныг тайфуныт туп ты океаныт нэ̄глэ̄гыт, ос нумыл миннэ тулыт са̄выӈпа̄ланыл ос туп тыгыл о̄вылтахтэ̄гыт.
Титыт хо̄талт ма̄н кӯ­тювыт о̄щнэ питомникн ялсӯв. Николай ос Валентина Левковскииг сунын тēрнэ хо̄тса̄т ну­пыл са̄т кӯтюв янмалтэ̄г, тэ̄н о̄лнэ ма̄тэ̄н ла̄ваве «Хальч». 
Николай – ительмен хо̄тпа, кӯтьванэ хосыт тав яныг чемпионыг о̄лы, хо̄т щёс Берингия каснэ ва̄рмальт но̄х-паттыглас. Ты хо̄тпаг палт ка̄сыӈ кӯтюв я̄нас кол о̄ньщи, я̄нас нам о̄ньщи. 
Хӯрмит хо̄талт ма̄н, ёх­тум хо̄тпат, Тихий океанын на̄иӈха̄пыл тотыглавесӯв, миннэ̄в сыс нас ма̄-витыл пӯмщалахтуӈкве ро̄выс, ос ма̄н, лӯима̄ ма̄хум хӯл алыщлаӈкве тахмаясӯв. 
Тит щё̄стем няслысӯв, нясанув атпан мēтран ёл-та̄ратаӈкве э̄рсыт. Ка̄сыӈ хо̄тпав атахтем-хо̄тах­тем камбала ос минтай хӯлыт пувыс. Хӯл алыщ­лан ва̄рмаль ма̄навн сака ёмасыг о̄лыс. Ялнэ̄в сыс тотыгла̄лым хо̄тпатн са̄в пӯмыщ потрытыл потыр­тавесӯв. 
Акв потыр, ты хӯрум кēрас поталыт та̄ра ми­на­мувт, хӯрум ягпыг урыл о̄лыс. Ты ительмен мир та̄н пēс йис потраныл. 
Хосат та̄гыл яныг хум­пыт карыс урыт ӯнлын па̄вланыл ёт акваг ёл ра̄гпысыт. Ща̄рщ То̄румн тох капыртаӈкве пӯмыщ о̄лыс. Ма̄хум таве ты кос по̄йкщасаныл… Тувыл хӯрум ягпыг та̄нти ё̄ра­ныл хосыт ма̄ ӯргалаӈкве витн лю̄льсыт. Та̄н сака ё̄рыг о̄лсыт, яныг хупмытт халт лю̄люӈкве вēритасыт. 
Ща̄рщ То̄рум хунь тор­гамтас, та̄наныл ёл-пат­туӈкве ат вēрмиянэ, то̄нт а̄хвтасыг та̄­наныл ва̄р­санэ. Са̄в йис та па̄с­ныл минас, хӯрум ягпыг ты хо̄тал мус ма̄на­ныл ӯрга­лыяныл.
Светлана ДИНИСЛАМОВА
