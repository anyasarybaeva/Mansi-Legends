
Ха̄льӯс районт Саранпа̄выл совхозт са̄лы ӯрим ань нила бригада хуль­тыс. Тэ̄лы порат тот са̄лыл каснэ ва̄рмаль о̄лыс. Ты кастыл Валентина Анатольев­на Хозяинова па̄вылн ёхталас. Тав китыт бригадат рӯпиты. Валентина ща̄нягēна̄щагēн ма̄нь та̄гыл са̄лыӈ колт тотыгла­вес, тот акваг яныгмас. Тав Нё̄рыт сака э̄руптыянэ. Таима̄гыс хум ва̄рме юипа̄лт, та̄ра тув минас.
О̄выл порат мощ та̄рвитыӈ о̄лыс. Ань матыра̄ти кӯстырыг ва̄ри. Тэ̄лы ляпат вит а̄тим, нэ̄ хо̄тпат тӯйт а̄лумтэ̄гыт ос толтыглэ̄гыт. Па̄стухыт ма̄гыс тэ̄нут па̄йтэ̄гыт.
Ё̄рнколт нила щēмья о̄лэ̄гыт. Ка̄сыӈ нэ̄ так­ви са̄мēт пормасанэ о̄ньщиянэ. Кот тынтлэ̄гыт, маснут ю̄нтэ̄гыт ос мо̄т са̄всыр рӯпата ва̄рēгыт. Ты ва̄рмалин ма̄нь та̄гыл ханищтахтэ̄гыт. Мольщаӈ, ня̄ра, са̄хи, ва̄й, са̄всыр порма­сыт мащтырыг ю̄нтыяныл. Ащирмаӈ ос во̄тыӈ хо̄талыт хо̄тпа тамле маснутыл ат по̄ляве.
Бригаданылт та̄нки с а̄ л ы я н ы л о с с о в - х о з с а̄ л ы т а к в ъ ё т о̄ньщияныл. Ань та̄н пӯӈанылт хӯрум со̄тыра са̄вит са̄лы о̄ньщаве. Та̄л палыт ва̄нтлым яласэ̄гыт, туп тэ̄лы по­рат хӯрум э̄тпос акв ма̄т лю̄лēгыт. Туи ка­стыл са̄лыяныл ос Нё̄рн ва̄нтлуптыяныл.
Валентина Анато­льевна о̄йкатэ саран хум, наме Яков Яков­левич Хозяинов, ки­тыт бригадат кӯщаиг олы. Тав ща̄няге-а̄щаге о̄с йис та̄гыл са̄лы ӯрим яласасы̄г. Ань нэ̄г-хумыг рӯтанэ̄н щирыл йис о̄лупса э̄лаль тотытэ̄н.
Э̄лнаӈ ма̄хум са̄в са̄лы о̄щсыт. Ётыл сыресыр ва̄рмаль щирыл ла̄щалла̄щал холасыт. Тувыл ань ё̄рнколт са̄выӈпа̄лэ яныг хо̄тпат хультсыт. Ма̄ньлат хо̄тпат мо̄рсыӈ порат тув рӯпитаӈкве ёхтэ̄гыт. Ня̄врамыт шко­ла а̄стланэ̄ныл юи-па̄лт э̄л ханищтахтуӈкве минэ̄гыт. Са̄лыӈ колт о̄луӈкве ат ка̄сащēгыт.
Валентина Анато­льевна о̄йкатэ̄нтыл кит ня̄врам янмалтэ̄г. Тэ̄н ханищтахтынэ̄тэ̄н по­рат Саранпа̄выл интер­натт о̄лэ̄г. А̄гитэ̄н нила­хуйплов та̄лэ, пыгēн ос нёлолов та̄лэ то̄влыс. Туи ӯщлахтын порат тэ̄н са̄лыӈ колн ёхталэ̄г.
Щēмьят рущ ла̄тӈыл потыртэ̄гыт. Ня̄врамагēн саран ла̄тыӈ ат ва̄гы̄г. Ань а̄гитэ ла̄ви: «Омакве, ам ё̄рнколт о̄луӈкве ат таӈхēгум, э̄лаль ханищтахтуӈкве минэ̄гум». Ма̄ньлат ма̄хум ань номтаныл тувле ат паты.
Н э̄ г-х у м ы г с а̄ л ы ӈ колн ёхтумēн па̄сныл ань хо̄тхуйплов та̄лыг то̄влыс. О̄с аквтыса̄вит та̄л тот о̄луӈкве номсэ̄г. Валентина Анатольевна а̄ще ё̄рн хум, оматэ ос ма̄ньщи нэ̄ о̄лыс. Ома­тэ акваг саран ма̄хум ёт о̄лыс. Таима̄гыс са­ран ла̄тӈыл ёмщакв потыртас. Валенти­на ос ма̄ньщи ла̄тыӈ мощ торгамты, оматэ̄н ханищта̄лвес. Ам ты щēмьян пуста̄гыл о̄лнэ ла̄тыӈ ла̄вēгум. То̄румн вос ӯргалавет. Пус ка̄т, пус ла̄гыл вос о̄лэ̄гыт.
