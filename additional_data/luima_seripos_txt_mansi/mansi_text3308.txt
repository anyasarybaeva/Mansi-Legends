
Округ янытыл на̄лок-олн ловиньтан колт кӯщай нэ̄ Ольга Литова, округт государственный о̄лтулыт ман колыт акван-хаснэ департамент палт пуӈктотнэ хум Анатолий Уткин ос «МФЦ Югры» колт кӯщаиг о̄лнэ хум Александр Сучков РИЦ «Югра» колн ёхталасыт. Потраныл ань на̄лок-олн урыл о̄лыс.

	Ты та̄л па̄сныл Россияв янытыл на̄лок-олн ойтнэ юи-о̄выл хо̄талэ йильпииг хасвес – ва̄т са̄грапнал э̄тпос 1 хо̄-талэ. О̄лнэ кол, ма̄ ло̄мт, ма̄шина ос мо̄т э̄рнэ матыр э̄лумхо̄лас о̄ньщи те, на̄лок-олнанэ ты хо̄тал мус вос ойтыянэ. Кӯщай нэ̄ тох ла̄выс: «Россия янытыл на̄лок-олн ойтнэ ма̄гыс ань акв хо̄тал ва̄рвес. Ты тэ̄ла палт ма̄хум сака са̄в рӯпитасыт, акван-потыртахтасыт. Со̄ль, ты сака ёмас ва̄рмаль, ань хо̄тпа кос хоты ма̄т о̄лы, на̄лок-олнэ ойтуӈкве вēрмитэ. Э̄рнэ нэ̄пакыт ка̄сыӈ ӯст ман па̄вылт налоговый служба колт виӈкве вēрмегы̄н, тот тармыл ойтхатэ̄н. Э̄лум-хо̄лас э̄рыӈ мо̄т ӯсыт ман па̄вылт о̄лнэ кол ёвтыс, на̄лок-олнэ ойтнэ ма̄гыс тув минуӈкве ат э̄ри, о̄лнэ ма̄тэ̄т вос ойтхаты. Тох тай сака кӯстыр». 

	Кол ман ма̄ о̄щнэ ма̄гыс на̄лок-олн 2015 та̄лт округ бюджет 5,5% са̄витан са̄вмыс. Ма̄шина ма̄гыс ос 2% са̄вит па̄рыс тотыс. Округувт ань 1,5 млрд. арыгтем солко̄ви Федеральный налоговый службан ойтуӈкве э̄ри, ма̄хум ань таса̄вит на̄лок-а̄рнта та о̄щнэ̄ныл. Ольга Литова ла̄вме щирыл, ты а̄ти сака яныг а̄рнта, э̄лнаӈ ма̄хманув тыгыл са̄в олн ойтуӈкве ат вēрмысыт. Ань округувт налоговый служба ма̄хум сака ка̄ркамыщ рӯпитэ̄гыт, халанылт нё̄тхатэ̄гыт. Та̄н ань мир ёт акваг потыртэ̄гыт, хотьют матыр ат те торгамты, хӯлтыяныл, нё̄тыяныл. 

	А. Уткин ла̄выс, ань 2017 та̄л па̄сныл о̄лнэ колыт ос кол ӯнттын ма̄ тынаныл мо̄т щирыл ловиньтаӈкве патавет. Э̄лнаӈ акв са̄ккон щирыл колыт ӯнттувēсыт, аквса̄вит тыныл пинвēсыт, тох та тыналавēсыт. Йильпи та̄лт ты тэ̄ла хумус ва̄руӈкве ма̄хум атавет, ханищтавет – о̄лнэ колыт хумус ты-налаӈкве, тынаныл манса̄вит солко̄ви паты, та̄н тах та ла̄вēгыт.

	На̄лок-олн ань Много-функциональный центрыт та̄ра ойтуӈкве ро̄ви. А. Сучков ла̄выс: «Ма̄н округт о̄лнэ ма̄хманувн ос са̄всыр организациятын нё̄тэ̄в. Центрыт хоталь-а̄ти э̄рнэ нэ̄пакыт, сыре-сыр справкат та маныр ма̄н пуссын хансэ̄в, хо̄т-а̄ти ва̄рылтыянӯв. Э̄рнэ нэ̄пакыт акван-атым хо̄тпан нэ̄мхо̄т ха̄йтуӈкве ат э̄ри, кӯщаит палт ё̄муӈкве ат э̄ри, ма̄н пуссын ма̄нти ва̄рēв, нэ̄пакыт ка̄тын-паттыянӯв. Хо̄тпа роттыг о̄лы, сыме ат ща̄рги, центрын ёхты, туп та̄с нэ̄паканэ выг, юв тах та ё̄манты».

	Светлана Матвеева

	 
