
Яныг таквс э̄тпос 15 хо̄талэ̄т округ кӯщай нэ̄ Наталья Комарова ля̄ххал тотнэ хо̄тпат ёт хо̄нтхатыглас. Ты хо̄нтхатыглап ищхӣпыӈ ут хосыт ва̄рыглавес. Кӯщай нэ̄ нила щё̄с потыртас, та сыс ма̄хум 50 са̄всыр тэ̄лат урыл таве китыгласыт. 
Мā-во̄й но̄х-винэ ва̄рмаль урыл
О̄влэ̄т ма̄хум ма̄-во̄й но̄х-винэ ва̄рмаль урыл пӯмщалахтасыт. Кӯщай нэ̄ ла̄выс, 2050 та̄л мус ка̄сыӈ та̄л аквты са̄вит ма̄-во̄й ма̄ныл но̄х-виӈкве тыт патаве. Ос ты юи-па̄лт ка̄сыӈ та̄л мощщанув ма̄-во̄й но̄х тах виве. Та та̄лыт юи-па̄лт ма̄н округув хумус олн э̄лаль сэ̄луӈкв тах паты, номсах­туӈкве ань э̄ри. 
Хӯрум ма̄т акван ат тотавет
Ты э̄тпос о̄вылтахтам порат Государственный Думан пēриим депутатыт акв са̄ккон ёмащакв ло­виньтасаныл, рущ ла̄тӈыл тав тох намаим о̄лы: «Об общих принципах организации публичной власти в субъектах РФ». Ты нэ̄пак депутат-хо̄тпат ке пирмайтэ̄гыт, ма̄н округув, Ямал ма̄ ос Тюменский область акван тах хансуӈкве вēрмавет. Ты ва̄рмаль урыл яныг кӯщай нэ̄ о̄с китыглавес. Наталья Комарова тох потыртас: 
– Ма̄н округув па̄лныл Государственный Думан пēриим хо̄тпат ёт ты хосыт ань рӯпитэ̄в. Ам тай номсэ̄гум, ты са̄ккон э̄рнэ щирыл хасвес, кит округыг ос Тюменский область акван ат тотавет. Ма̄н Конституциявн, щар ма̄к яныг са̄кконын, йильпи ла̄тыӈ пуссын аквъёт хассӯв. Ты нэ̄пак щирыл Россия ма̄в 85 я̄нас субъект о̄ньщи, тыима̄г­сыл ма̄н округув область нупыл ат хансаве. 
Хо̄т прививкал манрыг ва̄рвес, ат ва̄гтэ
Ты э̄тпост Наталья Комарова Урай ӯсн ялыс ос тот о̄лнэ мир ёт хо̄нтхатыгламе порат ла̄выс, тав коронавирус а̄гмыл ул вос ēмты, хо̄т прививкал ты та̄л сыс ва̄рвес. Ля̄ххал тотнэ хо̄тпат пӯмщалахтасыт, манрыг тав тыса̄вит уко­лыл тӯщтувес, манрыг тыил са̄внув манос мощ­щанув прививкал ат ва̄рвес. Кӯщай нэ̄ ла̄выс: 
– Щар со̄ль, ты та̄л о̄вылтахтам пораныл ты мус ам хо̄т прививкал ва̄рвēсум. Ос ты э̄лы-па̄лт ам амки ты а̄гмыл ēмта­ласум, ань  коронавирус-а̄гм урыл мощща ва̄глум. Ос манрыг тыса̄вит уко­л­ыл тӯщтувēсум, ам лēк­кар-хо̄тпат ат китыг­ласа­нум. Ты тэ̄рпи юи-па̄лт лēккарытн акваг ураль­тавем, кēлпум акваг вуйлаве ос сунсыглаве. 
Э̄лаль тав потыртас, э̄лумхо̄лас коронавирус-а̄гмыл ул вос ēмты, при­вивкал ва̄руӈкве ань вēрми. Тамле тэ̄рпи ань о̄лы, тувыл хо̄тпа а̄гмыл ке ēмты, а̄гм пусмалтан ма̄гсыл тэ̄рпи ань ты мус а̄тим, ат ва̄рвес, тыима̄г­сыл вакцина-тэ̄рпи ма̄­хумн пуссын ва̄руӈкве э̄ри. Яныг таквс э̄тпос 12 хо̄талэ̄т ма̄н округувт 75% са̄вит хо̄тпат о̄выл уко­лыл  ва̄рвēсыт.   
Акв ля̄ххал тотнэ нэ̄ ос Наталья Комарова китыгластэ, тав манса̄вит  та̄л округ кӯщай нэ̄г рӯ­питаӈкве номсы? Кӯщай нэ̄ ювле ла̄выс, тав ва̄гта̄л ат патыс, рӯпитаӈкве иӈ вēрми. 
Сургут ӯст А̄с ӯлтта ӯнсах тах ва̄раве
Сургут ӯст о̄лнэ мир са̄в та̄л йильпи я̄ ӯлтта ӯнсах ӯрēгыт. Хоты порат яныг ӯнсах-капай ӯнттуӈкве о̄вылтаве, ля̄ххал тотнэ хо̄тпат китыглахтасыт. Яныг кӯщай нэ̄ та урыл таи потыртас: 
– 2022 та̄л о̄вылтахтын порат э̄рнэ нэ̄пакыт пус­сын тах ва̄риянув ос ты юи-па̄лт ӯнсах ва̄руӈкве та̄ра о̄вылтаве. Ты ва̄рмаль ма̄гсыл 62 млрд арыг­кем солко̄ви э̄рмыглы. Та халт 14 млрд солко̄ви федеральный бюджетыл та̄ставе. Нэ̄пак щирыл йильпи ӯнсах 2025 та̄л тах ва̄раве. 
Нижневартовск ӯст о̄лнэ ля̄ххал тотнэ хум пӯмщалахтас, та ӯст яныг пӯльница рӯпитаӈкве хунь о̄вылтахты. Ты пӯль­ница лов арыгкем та̄л а̄ст­лаӈкве аты вēрмаве, ты кол ӯнттын организация олн акваг та во̄ви. Кӯщай нэ̄ лавыс, ты пӯльница 2022 та̄л ма̄ньполь э̄т­пост ма̄хум пусмалтаӈкве о̄выл­тавет. Ань тув са̄в­сыр э̄рнэ оборудованият тотавет. 
Ха̄льӯс район Хулюм­сӯнт па̄вылныл Советский район Агириш па̄выл мус тэ̄лы ма̄шинат яласан лё̄ӈх ты та̄л ва̄раве ман а̄ти, та урыл Наталья Комарова ам китыгласлум. Тав ла̄выс, э̄рнэ нэ̄пакыт та̄н иӈ ат щё̄питасаныл. Хулюмсӯнт ос мо̄т ма̄нь па̄вылкветт о̄лнэ ма̄хум Светлый па̄выл та̄ра «Газпром­Транс­газ­Югорск» ва̄рум лё̄ӈх хосыт  яласаӈкве ты та̄л тах патэ̄гыт. 
Людмила ТЕТКИНА
   
