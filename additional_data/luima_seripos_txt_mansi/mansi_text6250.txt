
Яныг хо̄нт порат Ха̄льӯс районныл са̄в ма̄ньщи хумыт хо̄нтлуӈкве тотвēсыт. То̄ва хо̄тпат сакватахтым юв ёхтысыт, мо̄таныт ва̄нэта̄л хотты ма̄т та порславēсыт. Ма̄н ты ма̄хум пуссын номиянув. Ань Сӯкыръя па̄вылныл хо̄нтлуӈкве тотым хо̄тпат урыл о̄с э̄лаль хансэ̄в.

Александр Афанасьевич Сайнахов
Александр Афанась­евич 1914 та̄лт Ха̄льӯс район Сӯкыръя па̄вылт самын патыс. Хо̄нтлын нак о̄вылтахтын э̄лы-па̄лт тав Анастасия Гавриловна Сетова нэ̄г тотыстэ. Нэ̄г-хумыг кит ня̄врам Данил ос Дарья о̄щсы̄г. 
Хум 1941 та̄лт о̄йттур э̄тпос са̄тхуйпловит хо̄талэ̄т хо̄нтлуӈкве тотвес. Тав 1944 та̄лт пилта̄лыг хо̄нтлыматэ хотты ма̄т ва̄та̄л та хультыс. Воссыг мо̄т потыр тав урēт а̄тим.
Василий Андреевич Сайнахов
Василий Андреевич 1921 та̄лт Ха̄льӯс район Сӯкыръя па̄вылт самын патыс. Хум 1942 та̄лт Ха̄льӯс военкоматыл хо̄нтлын ма̄н тотвес. Тав аквъёт лусытан са̄л­та­танэ ёт са̄всыр ма̄т хо̄нтлыс. 1944 та̄лт ня̄лн сакватавес, пӯльницат пусмалтым юи-па̄лт юв кēтвес.
Война юи-па̄лт «Сталин» нампа колхозт ӯйхул пусмалтым рӯ­питас. Василий Андре­евич 1969 та̄лт рēтыӈ ю̄свой э̄тпос лов хо̄та­лэ̄т а̄тимыг ēмтыс. Хум Сӯкыръя па̄вылт ёл-щё̄питавес. 
Гаврил Афанасьевич Сайнахов
Гаврил Афанасьевич 1923 та̄лт Ха̄льӯс район Сӯкыръя па̄вылт самын патыс. Оматэ наме Евдокия Степановна Сайнахова о̄лыс. Хум война о̄вылтахтам э̄лы-па̄лт колхозт во̄раян хумыг рӯпитас. 
Тав 1942 та̄лт лӯпта э̄тпос аквхуйпловит хо̄талэ̄т Ха̄льӯс военко­матыл хо̄нтлуӈкве тот­вес. Тав Ленинградский фронтыт 1098 стрел­ковый полкыт хо̄нтлыс. 1944 та̄лт хотты ма̄т ва̄нэта̄л та хультыс. Воссыг мо̄т потыр тав урēт а̄тим. 
Гаврил Васильевич Сайнахов
Гаврил Васильевич 1905 та̄лт Ха̄льӯс район Сӯкыръя па̄вылт самын патыс. Тав 1941 та̄лт хо̄нтлуӈкве тотвес. Хум ма̄гылн тагатан кит по̄­сыгтыл «За отвагу», аква «За взятие Будапешта», аква «За освобождение Варшавы», аква ос «За освобождение Японии» майвес. О̄йка 1945 та̄лт юв ёхтыс. 
  
Тав э̄кватэ наме Пелагея Васильевна Тихонова о̄лыс. Тэ̄н нила ня̄врам Данил, Иван, Андрей ос Елена о̄щсы̄г. Хум ва̄т та̄л колхозт рӯпитас. Тувыл «Саранпаульский» нампа колхозт са̄лыт ӯрим яласас, 1969 та̄лт пенсиян минас. 
Гаврил Васильевич 1990 та̄лт ва̄т са̄грап­нал э̄тпос ва̄т нупыл акв хо̄талэ̄т а̄тимыг ēмтыс. Тав Сӯкыръя па̄вылт ёл-щё̄питавес. Хум хо̄нтлуме порат яныт­лым нэ̄паканэ, рӯтанэ̄н ань тыг мус ӯргалым о̄ньщавет. 
Иван Павлович Сайнахов
Иван Павлович 1923 та̄лт Ха̄льӯс район Сӯкыръя па̄вылт са­мын патыс. Тав Ха̄льӯс военкоматыл хо̄нтлуӈ­кве тотвес. Хум пуста̄­гыл юв ёхталас. Иван Павлович 1958 та̄лт а̄тимыг ēмтыс, тав Сӯкыръя па̄вылт ёл-щё̄питавес. Воссыг мо̄т потыр тав урēт а̄тим.
Данил Николаевич Сайнахов
Данил Николаевич 1924 та̄лт яныгпо̄ль э̄тпос китхуйпловит хо̄талэ̄т Ха̄льӯс район Сӯкыръя па̄вылт самын патыс. Ты Григорий Николаевич тав а̄пщитэ. Данил Николаевич 1942 та̄лт я̄ӈк на̄тнэ э̄тпос атхуйплов хо̄талэ̄т туп нёлоловхуйплов та̄лэ то̄влыс, тав та̄ра хо̄нтлын ма̄н та тотвес. Хум 163 стрелковый пол­кыт хо̄нтлыс. Аквмат хо̄нтлыматэ, ёмаспал ка̄тэ ня̄лын та̄кыщ сак­ватавес. Пӯльницат хоса пусмалтахтас. Тав 1945 та̄лт ма̄нь таквс э̄тпос ва̄т нупыл атыт хо̄талэ̄т юв ёхтыс. 
Война юи-па̄лт 1948 та̄лт Данил Николаевич Екатерина Михайловна Сайнахова нэ̄г тотыстэ. Тэ̄н нёлолов ня̄врам Ольга, Иван, Александр, Тамара, Николай, Васи­лий, Мария ос Михаил ян­малтасы̄г. Ты са̄в ня̄врамыӈ щēмья сака юр­ты­ӈыщ о̄лыс. 

А̄гитэ Тамара Дани­ловна Гаврилова, такви о̄парищ наме Сайнахова, тох потыртас: «А̄тяв юн морсыӈ порат ва̄щинь­таслӯв, тав акваг рӯпи­тым яласас. Колхозт во̄раян ос хӯл алыщ­лан коныпал, тав йӣв­ха̄­пыт ос ма̄ньха̄пыт ва̄рыс. Па̄влыӈ ма̄хум ма̄гыс акваг ма̄щтыр­лас. Пыганэ ма̄ньта̄гыл во̄­раяӈкве ос хӯл алыщ­лаӈкве ханищ­тасанэ. Ёмаспал ка̄тэ ты кос сакватым о̄лыс, тав пи­салил сака ёмщакв па̄т­луптас.
1978 та̄лт колхоз ко­лыт ӯнттын ма̄гыс тав во̄рт норыт яктыс. Тот тав нупылэ ёл-сартым йӣв патыс. Тав сыме ёлы-па̄лт ня̄л ӯнлыс, лēк­карытн кон-лэ̄ватаӈкве ат вēрмувес. Йӣв патум порат, та ня̄лэ нёвумтах­тас, ты хосыт а̄ти­мыг та ēмтыс. 
Ма̄н акв тамле пӯ­мащ хури о̄ньщēв. А̄тям хо̄нтлын ма̄ныл юв миннэ̄тэ порат, Тюмень ӯст Григорий каӈке ля̄льт хо̄нтыстэ. Татем хот-ща̄гтсы̄г, тот по̄с­лахта­сы̄г, ос аквъёт юв ёхты­сы̄г. Юн рӯтанэ̄н пуссын хот-ща̄гтсыт. Ягпыгыг ко­ланэ̄н Сӯкыръя па̄вылт акв по̄хыт ӯнлысы̄г».
Данил Николаевич Сайнахов 1978 та̄лт та̄л котиль э̄тпос нила­хуйпловит хо̄талэ̄т а̄ти­мыг ēмтыс. Тав Сӯкыръя па̄вылт ёл-щё̄питавес. 
Дмитрий Николаевич Сайнахов
Дмитрий Николаевич 1905 та̄лт Ха̄льӯс район Сӯкыръя па̄вылт са­мын патыс. Хум 1942 та̄лт сӯкыр э̄тпос ат­хуй­пловит хо̄талэ̄т Ха̄льӯс военкоматыл хо̄нтлуӈкве тотвес. Пилта̄лыг хо̄нтлыматэ хотты ма̄т ва̄нэта̄л та хультыс. Воссыг мо̄т потыр тав урēт а̄тим.
 
Григорий Николаевич Сайнахов
Григорий Николаевич 1915 та̄лт яныг таквс э̄тпос атхуйпловит хо̄талэ̄т Ха̄льӯс район Сӯкыръя па̄вылт самын патыс. Тав омаге-а̄тяге Николай Иванович ос Мария Ивановна Сайнаховыг о̄лсы̄г. Тэ̄н кит пыг Григорий ос Данил, кит а̄ги Татьяна ос Вера о̄щсы̄г. 
1935 та̄лт Григорий Николаевич Прасковья Кирилловна Албина нэ̄г тотыстэ. Тэ̄н нила ня̄в­рам Филипп, Анаста­сия, Николай ос Роза янмал­тасы̄г. Война э̄лы-па̄лт хум Сӯкыръя кол­хозт во̄раян ос хӯл алыщ­лан хо̄тпаг рӯ­пи­тас.
О̄йка 1941 та̄лт сӯкыр э̄тпос атыт хо̄талэ̄т хо̄нтлын ма̄н тотвес. Тав 1945 та̄лт яныгпо̄ль э̄тпос мус хо̄нтлыс. Война юи-па̄лт па̄влэ̄н ювле ёхтыс. Тот во̄раяс, хӯл алыщ­лас ос рыб­тех­никыг са̄в та̄л рӯпитас. 
Аквматнакт Сӯкыръя па̄вылн ля̄ххал тотнэ хо̄тпа ёхталас. Тав Григорий Николаевич урыл тох хансыс: 
«…Ты колт посыӈ ос сыстам. Тот акв ма̄ньщи хум о̄лы. Тав са̄ӈквыл­тапыл са̄ӈквылты ос нэ̄рнэ йӣвыл сака нё̄т­нэг ёнги. Ты Григорий Николаевич Сайнахов, тав округув коныпал, Москва, Новосибирск, Тюмень ос Эстония ма̄т Тарту ос Таллин ӯсыгт о̄лнэ мирн ва̄ве. Хум хо̄тал палыт са̄всыр са̄ӈквылтап та̄ныт са̄ӈ­квылтас. Тав хольтэ са̄ӈквылтан хо̄тпа сака мощща о̄лы.

Григорий Николаевич ма̄ньта̄гыл пēс потрыт ос мо̄йтыт хӯнтлым яныгмас. Са̄ӈквылтан ко­ныпал, тав такви са̄ӈ­квылтапыт ма̄щтырыг ва̄рыс. Ты нёмса ма̄ньщи хум пēс йис о̄лнэ-хӯлнэ накыт э̄лаль тоты. Ня̄в­ра­мыт ты ва̄р­ма­льн ханищты. Ялпыӈ хо̄­та­лыт о̄лыглан порат, тав ка̄сыӈ порат са̄ӈ­квыл­таӈкве во̄ви­ньтаве». 
Ань са̄выӈпа̄лэ тав ва̄рум са̄ӈквылтапанэ ма̄ янытыл са̄всыр музейт мирн суссылтым о̄ньщавет. Ты хосыт сосса ма̄хманув о̄лупса урыл мирн потыртаве. Тав са̄ӈквылтам та̄нанэ ань о̄лнэ ма̄ньлат а̄гит-пыгыт э̄лаль ты са̄ӈ­квылтыяныл. 
Григорий Николае­вич Сайнахов 1997 та̄лт лӯпта э̄тпос ва̄т нупыл са̄тыт хо̄талт а̄тимыг ēмтыс. Хум Сӯкыръя па̄вылт ёл-щё̄питавес.
Игнат Афанасьевич Сайнахов 
Игнат Афанасьевич 1922 та̄лт Ха̄льӯс район Сӯкыръя па̄вылт самын патыс. Тав Ха̄льӯс воен­коматыл хо̄нтлын ма̄н тотвес, юв пуста̄гыл ёхталас. Хум 1946 та̄лт а̄тимыг ēмтыс, Сӯкыръя па̄вылт ёл-щё̄питавес. Воссыг мо̄т потыр тав урēт а̄тим.

Ты потрыт «Птицы светлой памяти» нэ̄пакт хансым о̄лэ̄гыт, ма̄ньщи ла̄тӈыг Николай МЕРОВ хассанэ
