
Ма̄н округув 88 та̄лэ то̄влын кастыл Ханты-Мансийск ӯст ва̄т са̄грапнал э̄тпос 7-9 хо̄талытт «Товары земли Югорской» нампа суссылтап о̄лыс. Тэ̄нут ос пормас тыналан ва̄рмаль касыӈ та̄л 1995 та̄л па̄сныл щё̄пита̄лаве. Са̄всыр ӯсытт, па̄влытт о̄лнэ ма̄хум та̄нки ва̄рум тэ̄нутаныл, ю̄нтум пормасаныл тыналаӈкве тыг во̄выглавет. Ты та̄л 220 арыгкем предприятият ос общинат тыналахтуӈкве ёхталасыт. 
Ӯст о̄лнэ мир щаквит, нё̄выль, хӯл, мӯӈит, са̄всыр сувенирыт, пӯркат, ӯйхул совыт ос мо̄т пормасыт, тэ̄нутыт тот ёвтсыт.
О̄выл хо̄талэ̄т округ кӯщай нэ̄ Наталья Комарова ос Сирия мо̄т хо̄н ма̄ныл ёхталам мӯй хо̄тпат суссылтап суссыт. Наталья Владимировна мӯй хо̄тпатн ла̄выс, выставкат туп ма̄н округувт ва̄рим тэ̄нутыт ос пормасыт суссылтавет. Югра - щёлыӈ ма̄, тыт сымыӈ ос ка̄ркам мирыт о̄лэ̄гыт, та̄н атыӈ тэ̄нутыт, ёмас пормасыт ва̄рēгыт. 
Аквта порат округ кӯщай нэ̄ Н. Комарова «Лучший товар Югры» нампа касылт но̄х-патум хо̄тпат янытласанэ.  Хо̄т номинацият но̄х-патум ма̄хум 300 со̄тыра солко̄вил майвēсыт.
Октябрьский район Приобье па̄вылт рӯпитан «Лаӈки» нампа община хӯл алыщлан ма̄гсыл олныл майвес. Ӯйхул янмалтан ос нё̄выль тыналан хо̄тпат халт Нефтеюганский район Пойковский па̄выл «Солнечный» нампа предприятиет рӯпитан ма̄хум янытлавēсыт. Нижневартовский район Излучинский па̄вылт о̄лнэ хум Владимир Водопьянов пил ва̄тнэ, ла̄хыс, па̄кв атнэ ма̄гсыл олныл та̄стувес. Ӯйхул совыт тыналан ма̄хум халт Татьяна Скокова но̄х-патыс. Тав Нижневартовский район Охтеурье па̄вылт  о̄лнэ зверофермат кӯщай нэ̄г рӯпиты. Сувенирыт ва̄рнэ хо̄тпат халт Нижневартовск ӯсныл о̄лнэ нэ̄ Ирина Быкова янытлавес.  
Наталья Комарова ты ма̄хум пуссын янытласанэ ос э̄лаль ёмащакв рӯпитаӈкве ла̄всанэ. Ос Россия «Конституция» нампа  щар яныг са̄ккон 25 та̄лэ то̄влын кастыл тув  ёхталам мир пуссын янытласанэ. 
Ха̄льӯс районт рӯпитан сосса ма̄хум общинат суссылтапн о̄с во̄выглавēсыт. Та̄н ётаныл Ха̄льӯс район миркол кӯщай Владимир Фомин ёхталас. Районт рӯпитан общинат урыл тав таи ла̄выс: «Ты суссылтапн «Элаль», «Рахтынья» сосса ма̄хум общинаг ос Саранпа̄вылт о̄лнэ «Рутил» нампа предприятие, «Саранпаульский» нампа са̄лы ӯрнэ компаният рӯпитан хо̄тпат та̄нки ва̄рум тэ̄нутаныл, пормасаныл тыт тыналасыт. Ма̄н районувт тэ̄лы лё̄ӈхыт иӈ ат ва̄рвēсыт, тыима̄гсыл мо̄танув ёхтуӈкве ат вēрмысыт. 
Са̄в та̄л сыс «Сибирская рыба» нампа хӯл щё̄питан завод та̄нки ва̄рум хӯлыӈ тэ̄нутаныл тыг тотыгласыт. Та̄н нялк, солвалыӈ хӯл, консерва па̄нкат ос мо̄т тэ̄нут суссылтапт тыналасыт. Юи-о̄выл  та̄лыт хӯл щё̄питан завод мӯсхалыг рӯпитаӈкве ат вēрми. Ам ты ва̄рмаль урыл округ кӯщаит акваг потыртэ̄гум, завод э̄лаль рӯпитан ма̄гсыл олн кос во̄вēгум, ты мус олныл аты майвесӯв. Мощēрт округ кӯщаит ёт сапра̄нин акван-атхатэ̄в ос ты завод урыл тах потыртэ̄в. Э̄рыӈ мо̄тыт та̄лт та̄н ва̄рум тэ̄нутаныл о̄с тах тыг тотыянӯв». 
Владимир Фомин пил ва̄тнэ ва̄рмаль урыл о̄с потыртас. Ань Ха̄льӯс районт 24 па̄выл о̄лы. Тот о̄лнэ мир туи ос таквсы порат са̄в пил ва̄тэ̄гыт, са̄в ла̄хыс, па̄кв атэ̄гыт. Тувыл э̄лаль тыналаӈкве ат вēрмияныл. Ань кӯщаит ка̄сыӈ яныг па̄вылт пил пирмайтан кол ва̄руӈкве номсэ̄гыт, тот о̄лнэ ма̄хум пиланыл, ла̄хсаныл тув вос тыналыяныл. 
«Саранпаульский» нампа компаният рӯпитан ма̄хум пӯркат, тапочкат тыналасыт. Тот рӯпитан нэ̄ Наталья Михайловна Толстова ла̄выс: 
«Ма̄н ка̄сыӈ та̄л ты суссылтапт рӯпитэ̄в. Миннэ лё̄ӈхув сака хоса, ва̄т са̄грапнал э̄тпост ма̄н о̄лнэ ма̄вт ма̄шинал яласан лё̄ӈх иӈ а̄тим, тыима̄гсыл нё̄выль тыг ат тотыглэ̄в. Мēн кит хо̄тпаг тыг ёхтысамēн, Саранпа̄вылныл Приобье па̄выл мус вертолётыл тыламласмēн ос Ханты-Мансийск ӯсн ма̄шинал йисмēн. Манаса̄вит пормас а̄лмтаӈкве вēрмысамēн, таса̄вит тыг та тотсумēн. Мо̄т хо̄тпат тай ма̄шинал ёхталэ̄гыт, тыима̄гсыл са̄в тэ̄нут ос пормас тыт тыналэ̄гыт. Саранпа̄вылт ма̄щтыр хо̄тпат ю̄нсхатуӈкве сака ха̄сэ̄гыт, та̄н ю̄нтум маснутаныл ма̄хумн ёмащакв ёвтавет. Ня̄врам пӯркат хӯрум со̄тыра солко̄ви  тынаныл о̄лы, мо̄т пӯркат 15 со̄тыра солко̄вил тыналасӯв». 
Ольга Константиновна Филиппова Ха̄льӯсныл ёхталас, тав «Элаль» община кӯщаиг рӯпиты. Нэ̄ са̄всыр ма̄ньщи, ханты пормасыт ос сувенирыт тыт тыналас.  
«Рахтынья» общинат рӯпитан ма̄хум о̄с ка̄сыӈ та̄л тыналахтуӈкв во̄выглавет. Ты та̄л та̄н солвалыӈ хӯл, нялк, то̄сам нё̄выль тотыгласыт. Ӯсыӈ ма̄хум тосам нё̄выль ат тэ̄щинтасыт, тамле тэ̄нутыл сака пӯмщалахтасыт. 
Кондинский районт рӯпитан сосса ма̄хум общинат та̄нки ва̄рум тэ̄нутаныл ӯсн о̄с тотыгласыт. «Кама» нампа община са̄всыр пилыӈ па̄нкат суссылтапт тыналасыт. Кӯщаиг тот Николай Сергеевич Андрейченко рӯпиты. Та̄н хӯл алыщлым, пил ва̄тым ос мӯй хо̄тпат во̄раяӈкве, хӯл алыщлаӈкве тотыглым олн сэ̄лэ̄гыт. Николай Сергеевич ла̄выс, та̄н лов та̄л ювле хультум порат община ва̄рсыт. Ань 27 э̄лумхо̄лас тот рӯпитэ̄гыт. Алтай, Кама ос мо̄т ма̄нь па̄вылквет о̄лнэ ма̄ньщи, ханты хо̄тпат хӯл алыщлым тот рӯпитэ̄гыт. О̄влэ̄т туп хӯл алыщлым олн сэ̄лсыт. Та̄н ань мӯй ма̄хум Кондинский районын ӯщлахтуӈкве, хӯл алыщлаӈкве во̄выглыяныл. Тӯр ва̄тат во̄рколыт ӯнттысыт. Ань йильпи та̄л янытлаӈкве ос нас ӯщлахтуӈкве Екатеринбург, Пермь ос мо̄т ӯсытныл мӯй ма̄хум ёхталэ̄гыт. Общинат рӯпитан ма̄хум ма̄нь па̄вылквет о̄лнэ мир палт пил ёвтэ̄гыт, ты тэ̄нут э̄лаль Ханты-Мансийск ӯсн хӯл щё̄питан заводн кēтыяныл, тот са̄ккарыӈ пил  па̄нкат ва̄равет ос э̄лаль тыналавет. Общинат рӯпитан ма̄хум тох са̄внув олн сэ̄луӈкве патсыт. 
Суссылтап о̄лум порат са̄всыр ханищтапыт рӯпитасыт. Са̄внув олн хумус сэ̄луӈкв ос э̄лаль ёмащакв хумус рӯпитаӈкве э̄ри, ма̄хум тот ханищтавēсыт. Ханищтапыт ма̄хум акв тэ̄ла ва̄руӈкве ла̄вхатасыт, атыӈ тэ̄нут ос ёмащакв ю̄нтым пормас «Сделано в Югре» хансым нэ̄пак-ло̄мтыл ханлавет ос Россия янытыл манос мо̄т хо̄н ма̄т тыналаӈкве патавет.
