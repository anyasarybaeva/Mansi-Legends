
Победа хо̄талт ка̄сыӈ та̄л ус котильт военныиг о̄лнэ ма̄хум акв ма̄гылтарс ё̄мēгыт. Ма̄н Ханты-Мансийск ӯсувт о̄с са̄всыр военныит ты кастыл щё̄питахтэ̄гыт, акван-атхатыглэ̄гыт ос нё̄тнэг ё̄мēгыт. Пограничник хумыт ос та̄нти я̄нас ё̄мēгыт. Ма̄н сосса ма̄хманув халт о̄с тамле хум хо̄тпат о̄лэ̄гыт. 
Андрей Борисович Шиянов 1995 та̄лт арми­ян пограничный войскан вуйвес, Дальний Восток ма̄н тотвес, тот контроль­но-пропускной пунктыт порт Ванино ма̄т служи­тас. 
Тав са̄всыр наградат о̄ньщи: старший погран­наряда, отличник погран­войск 2 степень, отличник погранслужбы 3 степень, государственный грани­цав ӯргалаӈкве яныгса̄т щёс ялыс. Юв омаге-а̄тяге палт благодарственный пищма тēтыглавес. 

Хум Ханты-Мансийск ӯст самын патыс, акв тыт №4 школат онтолов класс а̄стлас ос э̄лаль 1992 та̄лт СПТУ №43 яныг ма̄шинал яласан хо̄тпаг ханищтахтас. Та юи-па̄лт ты армиян вуй­вес. Юв ёхтуме юи-па̄лт э̄типа̄лаг ханищтахтым 11 класс а̄стлас. 

2002 та̄лт на̄й харыг­тан ма̄н рӯпитаӈкве пат­хатас. Тот тав ань тыг мус рӯпиты, на̄й харыгтан ма̄шинал ма̄хманэ тотыг­лыянэ. Тот рӯпитанэ̄тэ сыс ос А.И. Герцен нампа институтн ханищтахтуӈ­кве ялантас ос 2008 та̄лт «выгыр дипломыл» а̄ст­ластэ. Тав ань культуро­логия ос ма̄ньщи ла̄тыӈ учитель специальность о̄ньщи. 

Рӯпататэ ма̄гыс ос мēталит о̄ньщи, ты за отличие в службе II ос III степень, мēталь Маршал Василий Чуйков. Победа хо̄талт Военный парадыт ё̄мнэ̄тэ ма̄гыс за участие мēталь. 
2009 та̄лт Андрей Борисович щēмьяӈыг ēмтыс, э̄кватэ наме Анастасия Антоновна, такви о̄парищ наме Сязи, Ямал ма̄ныл Питлор па̄вылныл о̄лы. Ханты-Мансийск ӯст Āс-угорский институтт рӯпиты, сосса ма̄хум ла̄тӈыг ханищты, са̄в научный рӯпата хан­сыс, филология наукат кандидат нам о̄ньщи. 

Нэ̄г-хумыг рӯпататэ̄н коныпал дача о̄ньщēг, тот са̄всыр тэ̄нут тэ̄пка­нэ̄т янмалтэ̄г. Ӯщлахтын хо̄талыт тув минэ̄г, тот колэ̄нт э̄т хӯлэ̄г, тэ̄пкант матыр рӯпата ва̄рēг. Андрей Борисович хӯл алыщлаӈкве ос ва̄с па̄т­луптаӈкве сака ка̄сащи, ка̄сыӈ тӯя та хо̄талыт ӯриянэ ос во̄рн хотты тӯрн та мины.
Ка̄ркам нэ̄г-хумыгн пуста̄гыл о̄лнэ ла̄тыӈ ла̄­вēв. Ань ты тӯя парад ӯс котильт ат ва̄рыглавес, хуньт тах ёмас пораг ēмты ос ма̄н Андрей Борисо­вич погранични­кыт халт ё̄мнэ̄тэ ка̄салы­лӯв тах. 
Галина КОНДИНА
