
Рӯпитан ма̄хум урыл о̄лум пресс-конференцият журналистыт ёт Евгений Кривобоков потыртас. Ма̄хум кӯщаитн ул вос ӯрккуптавет, ты ва̄рмаль щирыл тав Государственный инспекция кӯщаиг рӯпиты.Евгений Владимирович о̄влэ̄т рӯпата минэ ма̄хум уральтан тэ̄ла урыл потыртас: «Ма̄н ва̄глув, то̄ва ма̄хум рӯпата ва̄рнэ̄ныл ма̄гсыл олныл щар ат ойтавет. То̄ват ойтавет кос, ос сака мощщал. Та̄н договор-нэ̄паканылт хансым о̄лы, рӯпатаныл ма̄гсыл олнаныл пуссын ат ойтавет.  Са̄выӈпа̄лэ̄ тох кайнэ ма̄хум ЧОП нампа ма̄т рӯпитэ̄гыт. Ань ма̄н та̄н ётаныл рӯпитэ̄в, хумус та̄нанылн мир ёт рӯпитаӈкв э̄ри ос маныр э̄ри ва̄руӈкв. 

	Тувыл та̄нанылн ма̄н ётув рӯпитаӈкв кӯстырнуве паты. Манавн налоговый ос социальный страхование фонд ёмщакв нё̄тэ̄г. Та̄н ЧОП ма̄хум ва̄тихал уральтыяныл. Хунь матыр хо̄нтэ̄гыт, ты урыл та̄ра ма̄навн пищма тēтэ̄гыт. Ма̄н та пищма щирыл о̄с та э̄лаль уральтыянӯв. Матыр те лю̄ль хо̄нтэ̄в, олныӈ штрафыл пиныянӯв». 

	Рӯпитан ма̄н ущты вим хо̄тпат то̄ванакт нэ̄мхотты нэ̄пакт ат хасхатэ̄гыт. Рӯпатат хунь матыр лю̄ль ēмты, тот рӯпитам хо̄тпа нэ̄матырыл ат нё̄таве ос олныл ат о̄йтаве. 

	Александр ВЬЮТКИН

	 
