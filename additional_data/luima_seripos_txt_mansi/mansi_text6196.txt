
Ам намум Ангелина Вынгилева, са̄т та̄лум то̄влыс. Ам Кимкъясӯй  па̄вылт о̄лэ̄гум. Таквсы порат китыт классын ха­нищтахтуӈкве минэ̄­гум. 
Садикн ялантамум порат ам азбука ханищ­тасум. Та порат Унтари каӈкум о̄выл классын ялантас, ам тав ётэ букват ханищтасум. А̄нумн исколат ханищ­тахтуӈкве сака пӯмащ.
Ам яныг щēмьят о̄лэ̄гум. А̄тям наме Юван Вынгилев, омам Людмила Лыткина. Ма̄н щēмьят хо̄т ня̄врам. Яныг каӈкум Максим Хулюмсӯнт исколат хо̄тыт классыт ханищ­тахты, тав кадетыг о̄лы. Унтари каӈкум хӯрмит классыт Кимкъясӯй па̄выл исколат ханищ­тахты. Кит э̄щагум Снежана ос Виктория садикн ялантэ̄г. Щар ма̄нь а̄пщим Игорь сака ма̄нь, тав акв та̄лэ иӈ ат то̄влыс. Ма̄н тав ётэ ӯнлэ̄в, ёнгалтылув. Ма̄н юртыӈыщ о̄лэ̄в, омавн-а̄тявн акваг нё̄тэ̄в. 
Ма̄н щащēквав Клав­дия Ивановна, тав а̄тяв оматэ, ань пенсият о̄лы. Анēквав Надежда Ермиловна, тав омав оматэ. Анēквав тэ̄нут па̄йтнэ нэ̄г рӯпиты. Ащо̄йкав Тимофей Вален­тинович – во̄раян хум. Анēк­вав ос ащ­о̄йкав сас пенсият о̄лэ̄г. 
А̄тяв акв увщи о̄ньщи, тав наме Анна ос хӯрум э̄щ – Юлия, Ольга, Оксана. Та̄н пуссын та̄нки щēмья о̄нь­щēгыт. Омам ос кит йӣгрищ о̄ньщи, Алек­сандра ос Оксана, ос акв а̄пщи Владислав, та̄н ос та̄нки щēмьял я̄нас о̄лэ̄гыт. Таса̄вит рӯт ма̄хум ам та о̄ньщēгум. 
Ам я̄тил рӯтанумн пус ка̄т, пус ла̄гыл ла̄­вēгум. То̄румн ос О̄тырн вос ӯргалавет. 
Ангелина ВЫНГИЛЕВА, 7 та̄л
