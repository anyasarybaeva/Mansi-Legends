
Ма̄ньщи поэтув Юван Николаевич Шесталов ты та̄л лӯпта э̄тпос ва̄т нупыл титыт хо̄талт 80 та̄лэ то̄влынув. Ты щар о̄выл ма̄ньщи поэтув, тав стихыт, потрыт ма̄ньщи ла̄тӈыл хансыс. Ётылнув рущ ла̄тӈыл хансуӈкве патыс. О̄выл нэ̄паке «Ма̄кем ат» 1958 та̄лт та̄ратастэ. Тот такви ма̄тэ урыл стихыт хансыс. Ань ма̄н «Са̄йкаланэ э̄рыг» нампа нэ̄пакēт хансым стиханэ газетан ва̄риянӯв. Ты стиханэ̄ 1965 та̄лт нэ̄пакыг ва̄рвēсыт.

Поэма

	Ла̄выглаве: э̄рыг щармат 

	                                                    товлыӈ ӯй 

	Э̄лумхо̄лас сымыт пити ва̄ри.

	Суиӈ э̄рыг мари — сумлы лю̄щнэ суй, 

	Э̄лумхо̄лас лылы ла̄щлакв мари...

	Э̄ри нёвитаӈкве тамле э̄рыгсов —

	Во̄й хольт сымыт палт вос ови.

	Ат ке маныгта̄лсум па̄кв хольт то̄рум

	                                                               сов,

	Суиӈ космонавтыг ат ке о̄лсум, —

	Овнэ э̄ргум ха̄п хольт хоталь тови? 

	Ма̄ньщи мирум хоталь, хоталь во̄ви?

	 

	Ӯнлахо̄лирищум, номсырищум: 

	Щармат янгыг ēмтыс мāнь а̄гирищум, 

	Ам нуплума яныг хо̄тпа сунсы, 

	Китыглахтын саме ам палтум   

	                                                     ню̄нсы...

	— Хо̄ӈхаг о̄лыс āщум?

	Ёмас маныр вāрыс?

	Э̄рыӈ со̄рни хӯлкве

	                         тэ̄с тав то̄рум мāгыс?

	Сэ̄р-мор во̄р хунь то̄рги

	                                во̄тпыг ёлы-пāлт,

	Сэ̄рипос хунь хорги

	                            йӣвыт нуми-палт – 

	Сымум нупыл сунсы мирум посыӈ 

	                                                              сам,

	Э̄лаль о̄лнэ нотын китыглавем ам!

	 

О̄выл э̄рыг

	Э̄ргум ови, ови.

	Э̄ргум хāп хольт тови.

	Хо̄т тав косамлāлыс?

	Хо̄т тав сāйкалāлыс?

	 

	Хунь саюм хӯлыл пасыс

	Э̄лумхо̄лас саме,

	Хунь щарка палт ню̄нсыс

	Апрыӈ ла̄глуп номтэ,

	Хунь щармат во̄рто̄лнут 

	О̄пам во̄рыт ё̄ӈхыс,

	Хунь савыӈ хо̄тпа сымēт 

	Лавыӈ марщум ро̄ӈхыс,— 

	Э̄ргум тувыл ови,

	Тувыл хāп хольт тови!

	Хунь во̄тас хольт я̄рум

	Мāкве хосыт ялыс,

	Хунь хунтыль хольт во̄йӈыг 

	Вāтахуми о̄лыс,

	Хунь а̄щум аюм о̄памн

	Касырл касырлāлвес,—

	Са̄йкаланэ э̄ргум

	То̄нт та са̄йкалāлыс,—

	Э̄ргум тувыл ови,

	Тувыл ха̄п хольт тови!

	 

	Хунь тыналыма а̄щум 

	Мēтхумыга ва̄рвес,

	Хунь тӯйт-вит халт а̄щум

	Э̄тэ-хо̄тал ларгыс,

	Хунь рӯпата хум ка̄сэ 

	Мо̄т хум щēпыт воргыс,

	Хунь тав сыме щāргыс,

	Номтэ ӯй хольт поргыс,—

	Э̄ргум тувыл ови,

	Тувыл ха̄п хольт тови!

	Исум лю̄щвит рēгыл,

	Тӯя хо̄тал рēгыл

	Я̄ӈк-тӯйт толуӈкв патыс, 

	Посал э̄ргалтахтыс:

	— Ленин, Ленин наме

	                             щармат э̄ткве саме

	Уи войкан э̄т ёт,

	Пащалахты со̄т ёт, —

	Э̄ргум тувыл ови,

	Тувыл ха̄п хольт тови!

	 

	Хунь Ленин ва̄рмаль тотуӈкв 

	Мēтхум-а̄щум лю̄лис,

	Хунь кулак, шаман щахны

	Сысэ̄т, сымет хӯлыс.

	Хунь колхоз ма̄хум ё̄ре 

	Щахнын атыглāлыс,

	Хунь колхоз со̄т ёт наме

	Йӣв хольт яныгма̄лыс,— 

	Са̄йкаланэ э̄ргум 

	То̄нт но̄х та сāйкалас!

	 

	Со̄рнил щултгын па̄хыӈ А̄сумт

	Рēгыӈ во̄тпыг пилыл пасы,

	Во̄ркем хосыт сӯлынтэ̄гыт 

	Сāлы пӯрнэ ӯит хунь?!

	Рēгыӈ самыл колыт сунсэ̄гыт,

	Сунсы ма̄кем самыӈ щунь...

	 

	Туп атыр то̄румт аквтох ханы

	Э̄тпос щармат со̄рни а̄ны,

	Туит пēс йис мо̄йтыӈ матум

	                                                    ӯльпат

	Лāщла̄кв во̄рытт нёвсантэ̄гыт, 

	Ӯлмум мо̄йтыл нёвитэ̄гыт, 

	Сымум хӯлп хольт нёвумтэ̄гыт, 

	Йис э̄рыгсовыт са̄йкалэ̄гыт. 

	Самум щармат посымн тэ̄ве —

	Косамлаве, косамлаве...

	Пēс йис нуса лю̄ньщиӈ о̄лтул 

	Мо̄йтта̄л хуньпыл ёрувлаве?!

	Сāйкалэ̄на, сāйкалэ̄на,

	Оилматым сымыт!

	Нёвумтэ̄на, нёвумтэ̄на,

	Сымумт а̄щум номтыт!

	Сымумт пēс йис лю̄щ вос сольги. 

	Э̄ргумт ты йис кāс вос хольги. 

	Тувыл, тувыл тав вос ови! 

	Тувыл хāп хольт тав вос тови!

	 

Китыт э̄рыг

	Со̄рни ща̄нь хунь о̄ньщирищум, 

	Хотьютн хунь хӯлавем. 

	Наска̄ссыг ам лю̄ньщирищум, 

	Нэ̄мхо̄тпан ат са̄литавем.

	Хунь ракв во̄внэ тахыт лю̄ньщи,

	Тулытн тав хӯлаве.

	Ня̄хнэ  а̄мпкой ща̄нькве о̄ньщи, 

	Ща̄нēн нēлмыл вотаве.

	Со̄рни тынпа лю̄щвитакен 

	Наскāссыг ул паргалтэн, 

	Ня̄рпум хурип сымыӈ сымкен

	Наска̄ссыг ул ща̄ргалтэн.

	Мо̄т  хум лю̄щвит ка̄салы ке,— 

	Асталакве мовалы;

	Мо̄т нэ̄ лю̄щвит ка̄салы ке,— 

	Нарыӈ ла̄тыӈ ля̄галы.

	Мо̄т хум сыме — пēлпа порхай, 

	Порхайн ул пēлавен!

	Мо̄т  нэ̄  ла̄тӈе-хӯснэ хусай, 

	Хусайн ул хӯсавен!

	Туп ам сагыӈ хо̄талка̄тын 

	Сымум лю̄щвит то̄славе,

	Туп ам а̄тыӈ пуӈка̄тум

	Нарыӈ ма̄квен мӯстлаве.

	Со̄рни ща̄нь ат о̄ньщēгум ке,—

	Со̄рниӈ ма̄кве о̄ньщēгум; 

	Ща̄ньта̄л сымыл лю̄ньщēгум ке,— 

	Посыӈ хо̄тал о̄ньщēгум.

	Вос кос ва̄ри яныг турап— 

	Хо̄тал нэ̄глы аквтыпыл;

	Рēгыӈ хо̄тал ща̄нюм хурип 

	                      щуниӈ ка̄сум ёхтыгпи!

	 

Хӯрмит э̄рыг

	Тыныӈ лӯи ма̄кем,

	Ла̄вен, хумус о̄луӈкв?

	Манахурип лё̄ӈхыл 

	Ма̄кве хосыт ё̄муӈкв?

	 

	Рēгыӈ ма̄глыӈ ща̄нькем 

	По̄лям ма̄квен войвес, 

	Па̄квсам яныт сымум 

	Тӯйтыт халыт хульвес.

	Во̄тыт сака няӈрат,

	А̄лты ёл-паттавем;

	Ня̄лыӈ ащирмана 

	А̄лты таяпавем.

	 

	Йӣвыт карсыт Мēӈкв хольт

	Лӯи во̄тпыг кисги,

	Манос савыӈканыт 

	Щармат хо̄тпа щисги.

	 

	Матум Та̄нва̄рпēква 

	Илттыг самынпаты;

	Сымум тарыг па̄кв хольт

	Ма̄квен та рагаты.

	 

	То̄рас карсыт пупгыт 

	Номтын ёхтыгпēгыт.

	Э̄рыӈ со̄ль ты пупгыт 

	А̄нум са̄литэ̄гыт?

	 

	Туп пуӈк а̄гмыл ēмты, 

	Во̄тас хольт тав ё̄ӈхи.

	Хот cap, хо̄т cap о̄лы

	О̄лнэ щуниӈ лё̄ӈхум?

	 

	Вос кос сака ха̄сы

	Ка̄тум писаль пувуӈкв,

	Тав со̄ль, со̄ль  ат вēрми

	Мēӈквыт ня̄лыл алуӈкв.

	 

	Пилуптахтуӈкв паты

	Аквтох Та̄нва̄рпēква... 

	Илттыг хоттыл  нэ̄глыс 

	Лё̄ӈхумт акв рущ э̄ква.

	 

	«Ё̄мен, сохтыл, ё̄мен,

	А̄нумныл ул пилэн! 

	Минымēна молях

	Ханищтахтын школан».

	 

	Сымыӈ ла̄тӈуп ща̄нь хольт 

	Ма̄нав ханищтасанэ. 

	Та̄нва̄рпēкват, пупгыт 

	Сымныл ня̄влысанэ.

	 

	Тӯя ма̄кве хольт ам 

	То̄нт ущ лылаясум,

	Э̄рыӈ щуниӈ лё̄ӈхум 

	То̄нт та хо̄нтыгпаслум.

	 

Нилыт э̄рыг

	Хо̄тал со̄рни паркан ла̄кв хольт 

	То̄рум хосыт ларги,

	Во̄й хольт вольгын па̄хыӈ Та̄гт во̄льт

	Суиӈ мотор парги,

	Ща̄нькем! Нотын ва̄ти о̄лыс,

	Мощ вос ēмты xocaг!

	Сунсэн: сымум витыт ха̄йты,

	Щармат о̄ньщи ёсаг.

	 

	Сымум наӈ нэ̄  сымынт тэ̄лыс. 

	Хӯнтлэн: сымын раты!

	Ма̄ньщи ма̄хум ёмас сымын 

	Э̄рги товлыӈ ха̄пыт!

	 

	Атхунь э̄рги, атхунь ща̄рги!

	Тыт наӈ самынпатсын;

	Хорам та̄ӈхпа со̄рни  хӯл ёт

	Тыт наӈ яныгмасын;

	А̄нум щармат понсым сӯйпил 

	Э̄рпыщ майлыгласын.

	Ты тӯр сорыт хӯлпанмēна 

	Суйта̄л ка̄тыл пувиньтасыт 

	Во̄иӈ хӯлкве.  Хӯлкве ра̄тыс:

	Витсамрищит суртгантасыт

	Щармат саквыӈ сахи саквыт, 

	Нюли-кисыл ва̄рим саквыт...

	А та тӯр яс а̄лумпа̄лыт

	На̄ӈк йӣв щармат то̄румт ханы. 

	Товлыӈ на̄ӈк йӣв ёлы-па̄лыт

	Э̄тпос атыл пасы а̄ны,

	Лылыӈ хӯлыл хӯным а̄ны...

	Тот мēн хӯл тэ̄щинтасмēн,

	Таквсипа̄лаг во̄раясмēн,

	Апыр лэ̄ӈныт алыщласмēн...

	Хансы ӯты, ӯты, ӯты —

	Ӯльпа тове хӯты, хӯты: 

	Тӯйтсамрищит ӯнлантэ̄гыт, 

	Лэ̄ӈынрищит поргантэ̄гыт...

	Хӯрум хо̄тпа о̄лысрищӯв:

	Наӈ ос ам ос Хансырищум. 

	Хансы карсыт о̄лысрищум... 

	Во̄ркве хосыт ща̄нюм э̄рге

	Во̄т хольт овыс, овыс, овыс.

	Вос кос э̄рыӈ сыме ща̄ргыс, — 

	Ма̄навн рēгыӈ, рēгыӈ о̄лыс. 

	Ма̄ньщи сымум щармат ойнас 

	Ща̄нюмн ню̄нсыс, ювле э̄ргыс: 

	Та яныт мӯйлупса хунь о̄лы —

	Хунь э̄рыг ка̄сыл сымын толы!

	 

	Наӈ — ам сымум,

	Ам самагум,

	Ща̄ргын э̄ргум,

	Наӈ — ам ща̄нюм.

	 

	Хотьют ма̄ньта̄гыл ва̄щинта̄лыс

	Лю̄ньщиӈ саврищ, нуса о̄лтул —

	Та хум сымыл мӯйлуптавес, 

	Щармат мӯйлуптавес ё̄втыл.

	Мана я̄ныт саве о̄лыс —

	Аквта я̄ныт со̄тэ ёхты;

	Акв щёс во̄т ке аяла̄лыс, —

	Э̄лаль ё̄муӈкв паты сохтыл!..

	Сымӈыщ мир ёт о̄луӈкв 

	А̄нум ханищтаслын,

	Хоса лё̄хъяс коюӈкв 

	А̄нумн ла̄выгласын.

	Ань ам сымумт ла̄щлакв

	Э̄ргыт нёвитэ̄гум.

	То̄ва э̄рыгсовытт

	Э̄рыӈ мовиньтэ̄гум.

	То̄ва э̄рыг  товлытт

	Э̄рыӈ сымум щисги.

	Туп наӈ сунсэн, сунсэн:

	Тулыг сым ат ēмтыс!

	Туп наӈ хӯнтлэн, хӯнтлэн: 

	Суиӈ э̄рыг  ю̄нтыс!

	 

	Хӯнтлэн: мотор ха̄п хольт 

	Э̄ргум уи Та̄гт во̄льт.

	То̄румт хо̄тал ларги,

	Туп сымум сака ща̄рги:

	Нотын ва̄ти о̄лыс

	Щармат лӯи тӯя.

	То̄хтур ла̄выс: «Холас».

	«То̄ртэн молях колас» —

	Аста̄л шаман ла̄выс,

	Ла̄выс, са̄лая̄лыс...

	Ща̄нькем, нотын со̄ль  ман ва̄ти? 

	А̄ти, а̄ти! Ва̄ти а̄ти!

	Нявлак во̄тын вощгыглавем –

	А̄нум то̄нт наӈ аниглылын;

	Рēгыӈ витын сыныгтавем — 

	А̄нум то̄нт наӈ сыныгтылын.

	Ка̄сыӈ пумтарт лылын нёвсы, 

	Ща̄нь хольт витынн ка̄тын ню̄нсы,

	Лылыӈ вит самыл сунсэ̄гын,

	Миснэ хурил наӈ сусэ̄гын 

	Виткве осыт,

	Номтум хосыт.

	О̄лэн,

	            сусэн,

	                           ё̄мен, йиснэ!

	Лылтэн,

	                  лылтэн,

	                                      э̄рген, Миснэ!
