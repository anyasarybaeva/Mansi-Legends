

	Ты э̄лы-па̄лт нэ̄глум «Лӯима̄ сэ̄рипос» газетат (№22) Людмила Алгадьева хансум статьятэ̄т («Ма̄ньщи газетав янытлаӈкве са̄в хо̄тпа ёхталас») тав ам потрум атнув торгамтамтэ. Ам то̄ва ма̄ньлат учёныит урыл нас о̄щатахтым ла̄всасум. Ма̄ньщи ла̄тыӈ ханищтан ня̄врамыт ма̄гыс та̄н учебный пособият хансэ̄гыт.


		Тынув халт йильпи «номт» хо̄нтмыт: ща̄нь ла̄тӈанылт «ча», «ща» паттыиг ро̄вта̄л «чя», «щя» хансэ̄гыт, «чу», «щу» паттыиг «чю», «щю» хансэ̄гыт. Йис та̄гыл о̄лнэ ма̄ньщи ща̄нь ла̄тӈув йиты-пари хансуӈкв патсаныл: «щахыл, чахыл» паттыйыг«шяхыл, чяхыл» хансэ̄гыт, «щунь» паттыиг «щюнь» хансэ̄гыт. (Тамле щирыл хансым титыт 

		классыт ханищтахтын ня̄вра
		мыт ма̄гыс атпан нэ̄пак 

		та̄ртвес). 

		Евдокия Ивановна Ромбандеева, мир янытыл ва̄нэ яныг учёныюв, хунь ты ощмараныл та̄ра-паттыстэ, маттем та ща̄ргатахтыглым та нэ̄паканылт со̄ви хансум ла̄тӈаныл щурга-ласанэ.

		Таи ма̄к ва̄ӈкве э̄ри: хунь хоты ма̄ньщи ла̄тыӈ ка̄миньт «с» буква ёт хансаве, то̄нт тав юи-палэ̄т «я» буква хансуӈкве э̄ри: буква «с» ка̄миньтаг о̄лы «щ» буква юртэ̄ныл. Аквта ла̄тыӈт «с» ~ «щ» юртыӈыщ о̄лэ̄г, кос хотытэ хансэ̄н, та ла̄тыӈ толмащпитэ ат тыпи: сяхыл~щахыл - туча; сяхны~щахны – кулак; сюнь~щунь – счастье, благоденствие; ся̄нь~ща̄нь – мама, мать, матушка. 

		Ты ка̄миньт «с» ос «щ» букваг хоты юртыӈ тит ла̄тӈыгт хансым те о̄лэ̄г, та ла̄тӈыг аквщир торгамтахтэ̄г ос толмащлахтэ̄г: пася о̄лэн ~ паща о̄лэн – здравствуй; Сила па̄выл ~ Щила па̄выл – деревня Силантия; сяпрах ва̄та ~щапрах ва̄та – твёрдый плёс; сёпыр ~ щёпыр - глухарь; Сёртаӈ-Я̄ ~Щёртаӈ-Я̄ – река Сёртынъя (на картах).

		Ма̄ньщи газетавт ща̄нь ла̄тӈув ӯргалым о̄ньщаве, хунь ка̄миньт «с» буква пēнтсыл корреспондентанув «щ» буква хансуӈкве патсыт, та̄н учёный ма̄хумн сака ломгувēсыт, финно-угорский научный мир халт нэ̄паканылт са̄р та̄гыл ка̄миньт «с» хансуӈкве ос ла̄вуӈкве потыртахтасыт. 

		Тыт рӯпитан корреспон
		дентыт хо̄т-а̄ти ма̄нь па̄влытт 

		ман яныг ӯсытт яласэ̄гыт, соссаӈ ма̄ньщитн аквписыг ломгувē-сыт, ка̄миньт «с» буква «щ» пēнтсыл хаснэ̄ныл ма̄гыс. 

		Йис та̄гыл о̄лнэ то̄ва ла̄тыӈ та̄нанылн ат мӯстынэ̄тэ, манос илттыг та̄ра ат торгамтахты, маныр урыл газетат хансаве. Тахольт та̄н соссаӈ ма̄ньщи мирувн хӯнтлысыт. Та̄нти халанылт потыртахтасыт - ка̄миньт «с» паттыиг «щ» буква хансуӈкве патсыт. 

		На̄н сунсэ̄н, ханты ла̄тыӈ хо
		мос та̄рвит тоты, та̄н алфавитаныл торыӈ щирыл иӈыт щё̄питыяныл, пēс ма̄к учёныяныл ты ва̄рмаль сохытлаӈкв ат а̄лымасаныл, йильпи учёныит халанылт такос потыртэ̄гыт, 

		воритотэ̄гыт. 

		Та̄н ща̄нь ла̄тӈаныл са̄в 

		диалектыт о̄ньщи, таи ма̄гыс ла̄тӈаныл аквхурипат а̄ти, аквхурип алфавит ва̄руӈкв ос акв-щир ла̄тӈыт хансуӈкв, ва̄им, ат а̄ртми. Ма̄нь па̄влытт ман яныг ӯсытт о̄лнэ соссаӈ ханты мираныл ёт те ёмщакв потыртах
		тэ̄гыт, тах ущ матыр ёмас хал хо̄нтэ̄гыт.

		Ма̄н ма̄ньщи ла̄тӈув Евдокия Ивановна Ромбандееван яныг учёныит ёт мӯсхал щирыл щё̄питавес. Янгыщ алфавитув ва̄руӈкве а̄лымасаныл, ос «Просвещение министерство» э̄лы-па̄лт 1989 та̄л ва̄т са̄грапнал саквалан э̄тпос 12 хо̄талэ̄т 

		воянтасаныл, ань нэ̄матыр пēнтсуӈкве ат э̄ри. 

		Ханищтахтын ма̄гыс э̄рнэ нэ̄пакыт Евдокия Ивановнан 

		пуссын ва̄рвēсыт: ня̄врамыт ма̄гыс букварьт, учебникыт, мо̄т са̄всыр нэ̄пакыт хосат а̄лымас хансуӈкве. 

		Учёныит ма̄гыс ос ВУЗ, СУЗ студентыт ма̄гыс ма̄ньщи ла̄тыӈ ханищтаӈкве са̄в яныг рӯпатат ва̄рыс: ма̄ньщи словарь, синтаксис, морфология, графика, орфография, фонетика, пунктуацияты пуссын тав мӯсхал щирыл ва̄рсанэ. Мир янытыл ты 

		нэ̄пакыт хосыт ма̄ньщи ла̄тыӈ 

		ханищтаве, потыртаве. 

		Мо̄т хо̄н ма̄т о̄лнэ учёныит (венгрыт, финныт, немцыт, французыт) ма̄ньщи ла̄тыӈ сака ӯргалым номтыӈыщ ханищтыяныл, со̄ви ат хартыяныл, мори ат хансыяныл. Ма̄нти соссаӈ учёныянув аман манрыг ща̄нь ла̄тӈаныл торыӈ ат ва̄та̄л хот-тэ̄лгата̄лыяныл?!

		Хосат та̄гыл о̄лнэ сым ща̄ргын мо̄т ва̄рмаль урыл ла̄вуӈкве о̄с э̄ри: ма̄ньщи алфавитувт о̄лнэ 

		лов гласный букванув нум - па̄лт ма̄н май по̄ри щуртмил по̄с «-» (долгота знаке) хансэ̄в: А̄а̄, ē, Ё̄ё̄, Ӣӣ, О̄о̄, Ӯӯ, ы̄, Э̄э̄, Ю̄ю̄, Я̄я̄. 

		На̄н о̄с тыи ва̄глын, то̄нт 

		ла̄тыӈ мӯсхал щир ла̄вхаты ос 

		толмащлахты, ты по̄с та̄л ма̄к ла̄тыӈ толмаще нас хот-тыпи. 

		Ты букват нум-па̄л по̄ри по̄с йильпи учёныит ман школат рӯпитан учителит о̄с йиты-пари хансыяныл: хо̄т э̄ри – ат хансыяныл, хо̄т ат э̄ри – хансыяныл. 

		На̄нти номсэ̄н: сам – глаз, кол са̄м – угол дома, хӯл са̄м – чешуя рыбы, сай – гной; са̄й – прикрытие; суй – звук; сӯй - бор. Ты по̄ри щуртмил «-» э̄рнэ ма̄т ат те хансаве, та ла̄тыӈ ма̄к толмаще та тыпи: «сӯйн» миннэ паттыйыг нас «суй» та тэ̄лы. Ань та 

		нумыннув ла̄вылтам титыт 

		класс ма̄гыс хансым нэ̄пакыт 

		ты по̄ри по̄с са̄в ма̄т хот-ӯстыма.

		Ева Адамовна Шмидт Венгрияныл ма̄н ма̄вн рӯпитаӈкве ёхтумēт ханты мир ла̄тыӈ 

		ёмщакв ва̄стэ, ты коныпал 

		ма̄ньщи ла̄тыӈ тыт о̄лыматэ таквирот молях ханищтапастэ. 

		Щар ма̄к ма̄ньщи хольт 

		ма̄щтырыг потрамас. 

		Венгрияныл, Финляндияныл ёхталан янге-ма̄не учёный ма̄хум ма̄ньщи ла̄тӈыл ма̄навныл ёмаснувēг потыртэ̄гыт. А̄нумн нас пыл э̄сырма хӯнтлуӈкве ос ловиньтаӈкве, хомос то̄ва соссаӈ ма̄ньщи учёныянув, учителянув ща̄нь ла̄тӈаныл мори то̄стыяныл… Кос йильпи нэ̄па-кыт,  кос словарикыт –о̄щатахтым, тыстым та̄н мори хаснутаныл

		нас пыл та щуртгалыянӯв. 

		Ты йист о̄лнэ ма̄ньщит тай 

		рущ ла̄тыӈ, английский, фран-цузский, немецкий ла̄тӈыт 

		мӯсхал ва̄ганыл, ёмщаквēг потыртэ̄гыт, хансэ̄гыт. Ос ща̄нь ла̄тӈаныл аманарыг тох э̄сырма та̄л савалап ня̄врам хольт саватыяныл?... 

		Ма̄ньщи ла̄тӈув саватан ма̄хманув э̄рыӈ матнэ̄ныл о̄румт ущ номтыгтэ̄гыт, э̄рыӈ то̄нт ущ То̄рум ла̄вум ща̄нь ла̄тӈаныл номсахтта̄л саватаӈкв ат патыяныл. 

		Ӯрай ӯст о̄лнэ учитель о̄йка ня̄врамытн акв щёс ла̄вум потре аквписыг номтумн ёхталы: «Кос рущ ла̄тыӈ, кос хоты мо̄т мир ла̄тыӈ ма̄к «таблица умножения» хольт ханищтаӈкв э̄ри. Акв щёс ловиньтан рēгыл хащта̄л ла̄тыӈ такви пуӈк тӣвырн хунь щал
		тапи, сӯпын, нēлумн такви хунь 

		ханувьи. Кос хоты мир ла̄тыӈ мӯсхал щирыл, ма̄щтырыг хансуӈкве, потыртаӈкве ха-нищтахтэ̄н». 

		Ты Лев Иосифович Либов ла̄вум потре. Тав нотэ па̄сыл 

		Урай ӯст школат рӯпитас, ань ос пенсиян патыс, ӯсувт о̄лнэ 

		са̄всыр ма̄хум урыл матахтем нэ̄пак хансыс, «Оттиск» нампа литературный журнал ва̄рыс. 

		Мӯтраӈ яныг хо̄тпа са̄в мо̄т мир ла̄тыӈ ва̄г, пӯмщалы. Тав хум ты ма̄н ӯсувт о̄лнэ ма̄ньщит ща̄нь ла̄тӈаныл ялтуптаӈкве акван-атыгласанэ. Хӯрум та̄л сыс ня̄врамыт, оманыл, а̄щаныл ёт ма̄ньщи ла̄тыӈ мощ ханищ-таӈкве а̄лымасыт. 

		Тувыл ӯсувт о̄лнэ «Управление образования» сокращение ва̄рапасыт: Либов, ма̄ньщи 

		ла̄тыӈ та̄нанылн ат э̄рнэ̄тэ. 

		Округувт ма̄ньнув па̄влытт ман ӯсытт о̄лнэ школат о̄с аквтох ва̄тихал ща̄нь ла̄тыӈ ханищтан учителит урок щё̄саныл хот-вивет, манос та̄нти хот-арыгтаптавет.

		Тыгыл э̄лаль ла̄тӈув ул вос хот-тыпи, ул вос щēлумты, таи ма̄гыс ма̄ньщи газетав на̄н, ма̄хумкве, ловиньтэлы̄н, та хосытыл ма̄к сохтыл хансуӈкве ос потыртаӈкве ханьщувлэгы̄н. Щар ма̄к ёмас ва̄рмаль газетавт ва̄руӈкв ро̄ви: ма̄ньщи ла̄тыӈ 

		ханищтан ма̄гыс аквман нэ̄пак ло̄пс манос я̄нас приложение 

		урокыт хольт ва̄руӈкве э̄ри.

		Ма̄ньлат ма̄хум на̄нти халынт ва̄тихал хо̄нтхатыглэ̄н, потыртахтэ̄н, титыглахтэ̄н, 

		хомос хоты ла̄тыӈ мӯсхал хансуӈкве э̄ри. Ма̄н А̄с-уго
		рский институтувн ёхталэ̄н, 

		на̄нан нё̄тнэ ма̄хум тот о̄с 

		рӯпитэ̄гыт. 

		Йильпи хаснэ нэ̄пакан ла̄тыӈ ва̄нэ хо̄тпан суссылта̄лэ̄н, халанувт ма̄нти ат те ханищтахтэ̄в, ат те нё̄тхатэ̄в – воссыг хо̄ӈхан ханищтавēв, нё̄тавēв? Тах 

		То̄рмув такви ма̄навн ла̄вум 

		ща̄нь ла̄тӈе ӯргалаӈкве ма̄к нё̄тытэ, э̄лаль юртыӈыщ 

		о̄луӈкве о̄с тах нё̄тытэ. 

		Ма̄ньщи ла̄тӈув ат те тыпылтылӯв, ма̄нти са̄в мир халт о̄с ат тыпēв, хот ат со̄ймēв. Тыныӈ ма̄хумакве, янге-ма̄нēт То̄рум нупыл, На̄й-О̄тыр нупыл ща̄нь ла̄тӈыл по̄йкщим э̄лаль 

		пуста̄гыл, щунь тотым о̄лэ̄н.

		 

		Т. Д. Слинкина, 

		Ханты-Мансийск,

		ОУИПИиР, 

		научный сотрудник.

		 

 
