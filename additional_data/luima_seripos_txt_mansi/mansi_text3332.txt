

	Юрий Федорович Перепелицын «НПЦ Мониторинг» нампа организацият геологыг рӯпиты. Тав округув янытыл яласы ос са̄всыр тыныӈ а̄хвтасыт ма̄т кинсы. Рущ о̄йка такви рӯпататэ сака э̄руптытэ, ты урыл сака хоса потыртаӈкве вēрми. 


		Ань тав округувт о̄лнэ тӯрыт ханищтым яласы. Ты ва̄рмаль урыл Юрий Федорович таи ла̄выс: «Югра ма̄в янытыл хӯрум со̄тыра арыгкем тӯр ань о̄лы. Та̄н пуссын ёмащакв ханищтаӈкве э̄рēгыт. Ка̄сыӈ тӯр витэ мощ такви хурипаг о̄лы, тыи ма̄гсыл то̄ва тӯрытыт са̄в хӯл о̄лы, мо̄т тӯрытыт хӯл щар а̄тим. Ты тӯрыт ханищтым ма̄н «сапропели» нампа полезный ископаемый киссӯв. Тамле э̄рнэ утыт тӯр паттат о̄лэ̄гыт. Тӯрт о̄лнэ витэ нэ̄мхотталь ат овты, тыи ма̄гсыл то̄ва ма̄т витэ хот-саки ос тот ӯсум са̄всыр ма̄нь кēрыӈхомлахыт, ма̄тарыт, ӯсум хӯлыт, са̄всыр лӯптат тӯр паттан уйттавет ос тот акван-атхатэ̄гыт. Тот ма̄ ёт акван-тэ̄лыглым тамле ра̄ктыг ēмтэ̄гыт, тав «сапропель» ла̄ваве. Тамле ра̄кт сака са̄в  ёмас ва̄рмаль мир ма̄гсыл тотуӈкве вēрми. Ты утыл ма̄хум пусмалтаӈкве ро̄ви. Ань са̄всыр ӯсытыт манос па̄влытыт пусмалтахтын колыт пӯнсавет, тот ма̄-хум тӯр паттаныл но̄х-винэ ра̄ктыл сартавет ос тащирыл пусмалтавет. Тувыл ты ра̄кт тэ̄пканын расалтаӈкве ро̄ви ос са̄всыр тэ̄нут янмалтаӈкве. Ос ты коныпал тамле ут бетон ёт акван-тэ̄лыгтаве ос колыт ӯнттавет». 

		Юрий Федорович ла̄выс, ма̄н округувт о̄лнэ тӯрыт паттанылт 50 млрд. тонна арыгкем тамле ра̄кт о̄лы. Ты рӯпата 1996 та̄лт та̄н ва̄руӈкве о̄вылтасыт. То̄нт округ миркол кӯщаит тыт о̄лнэ ма̄ ёмащаквег ханищтаӈкве ла̄всаныл. Та порат округ янытыл 80 тӯр ханищтавēсыт. Тувыл 2012 та̄лт ты рӯпата э̄лаль ва̄руӈкве патвес. То̄нт Ханты-Мансийский районт Придорожное ос Добринское кит тӯрыг ос Сургутский район Сэгутлор тӯр геолог-ма̄хум уральтасаныл. Ты рӯпата урыл Юрий Федорович ла̄выс: «Ма̄н ты хӯрум тӯр ёмащакв ханищтасанӯв ос тот сапропели-ра̄кт хо̄нтсӯв. Ань ма̄н округувт туп Югорск ӯст ма̄хум пусмалтан санаторий-кол рӯпиты. Тот ма̄хум ос ты утыл пусмалтавет. Ам тот рӯпитан хо̄тпат китыгласанум, ма̄-хум пусмалтан ма̄гсыл манаса̄вит ра̄кт э̄рмыглы. Та̄н ла̄всыт, акв та̄л сыс та̄н палтаныл акв со̄тыра 200 э̄лумхо̄лас ёхталы. Та̄наныл пусмалтан ма̄гсыл 100-120 кубометра савит ра̄кт э̄ри. Ма̄н округувт сака са̄в тамле ёмас ма̄ о̄лы, тыи ма̄гсыл тыт щар ка̄сыӈ районт тамле пусмалтахтын кол ӯнттуӈкве ро̄ви. Э̄лумхо̄лас тамле ра̄к-тыл хунь сартаве, тав сыме ёмащакв рӯпитаӈкве о̄вылтахты, кēлупта̄рсанэ ёмасыг ēмтэ̄гыт, купнитыщ лылты ос луванэ-та̄нанэ та̄кмēгыт. Мо̄т а̄гмыт ты утыл пусмалтаӈкве о̄с ро̄ви».

		Юрий Перепелицын ла̄вме щирыл, ты сапропелил ӯйхул тыттуӈкве о̄с ро̄ви. Мисыт ма̄гсыл комбикорм ёт акван-тэ̄лыгтаве. Щищкурē-кыт, па̄лят ос пӯрщит ты утыл о̄с тыттавет. 

		Ам ты рущ о̄йка китыгласлум, тамле ра̄кт тӯр паттаныл но̄хвиӈкве ке о̄вылтаве, тӯрыт ат па̄ӈктавет ос хӯл та̄л ат хультэ̄гыт. Тав ос ювле ла̄выс: «Тамле сапропели са̄в нот сыс акван-атхатас. То̄ва тӯрыт щар лап ты яныгмавет, тамле витыт хӯлыт о̄луӈкве ат вēрмēгыт. Тӯр паттат о̄лнэ ма̄тэ но̄х ке виӈкве, тӯр сыстамыг ēмты, са̄внув хӯл о̄луӈкве тот паты. Сургутский районт Вачлор нампа тӯр о̄лы. Ань лап ты яныгмаве, тот хӯл вос-сыг а̄тим. Тӯр 7,15 вē-рыста яныт ос паттатэ мус 5,7 метра милытэ о̄лы. Ма̄хум рӯпитаӈкве ке о̄вылтахтэ̄гыт, тот 1,5 метра милыт ма̄ хот-выгыт. Таса̄вит ма̄ хунь но̄х-виве, тӯр воссыг лап ат яныгмаве, витэ сыстамтахты  ос хӯл са̄выг ēмты. 

		Ань са̄всыр ищхӣпыӈ утыт о̄лэ̄гыт, тӯр ва̄тат ты утыл ёмащакв рӯпитаӈкве ос тӯр хот-сыстамтаӈкве ро̄ви. Лап ке яныгмаве, ты ра̄кт но̄х-виӈкве воссыг ат ро̄ви, лю̄лиг ēмты». 

		Юрий Федорович ты рӯпата ва̄рмēт, вит ос тӯр паттаныл ма̄, тӯр ва̄тат яныгман лӯптат пуссын ёт вис. Юв хунь ёхтыс, та ма̄, вит ос лӯптат о̄влэ̄т такви ёмащаквег ханищтасанэ. Тувыл э̄лаль са̄всыр яныг ӯсытыт о̄лнэ лабораториятын кēтсанэ. Тот рӯпитан ма̄хум ты ма̄, вит ос лӯптат ханищтасаныл ос та̄нки хансум ла̄тыӈ ювле кēтсыт. 

		Ты юи-па̄лт рущ о̄йка такви рӯпататэ урыл са̄всыр отчёт-нэ̄пакыт хансыс, ос хо̄нтум ра̄кт урыл кӯщаитын потыртас. Кӯщаит округувт о̄лнэ тӯрытыт ма̄хум рӯпитаӈкве ань ат та̄ртыяныл, мощ ӯр-хатуӈкве ла̄всыт.  

		 

		Людмила Теткина 

		 

 
