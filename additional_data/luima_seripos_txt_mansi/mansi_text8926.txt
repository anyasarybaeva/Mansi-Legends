
Мо̄лал «То̄рум Маа» музейт кит этнографыг ёт акван-хо̄нтхатыглан нак ва̄рыглавес. Тэ̄н са̄в та̄л сосса мирыт о̄лупсаныл ханищтэ̄г, сыре-сыр ва̄рмалит та̄ра-паттэ̄г ос наука ма̄гыс нэ̄пакыт хансэ̄г. 
Акватэ Наталья Анатольевна Тучкова, история наукат доктор нам о̄ньщи ос селькуп ма̄хум о̄лупса ханищты, Ханты-Мансийскат «Ма̄-вит ос Э̄лумхо̄лас» нампа музей колт рӯпиты. 
Мо̄танэ Татьяна Влади­ми­ровна Волдина, до­цент-нэ̄, история наукат кандидатыг о̄лы. Тав А̄с-угор­ский ма̄хум инсти­тутт рӯпиты. Тэ̄н сас тэ̄нки рӯпа­татэ̄н о̄вылтыт китыгла­весы̄г, потрагēн э̄лаль ловиньтэ̄н. 
Наталья Анатольевна Тучкова Томск ӯст ляпат самын патыс, ос та ӯст университетыт истори­кыг ханищтахтас. Ётыл аспирантура а̄стлас ос селькуп ма̄хум пēс на­каныл та̄ра-паттуме юи-па̄лт, 1999 та̄лт сельку­пыт урыл кандидатский диссертация-нэ̄пак хан­сыс. 2018 та̄лт доктор намыл майвес. Са̄всыр пēс накыт тав Владимир Иванович Васильев, университетт история, этнография ханищтан учёный хумн, мӯсхалыг та̄ра-паттуӈкве нё̄твес.
Этнография рӯпататэ ёмщакв ва̄рнэ̄тэ ма̄гыс тав селькуп ма̄хум халт са̄в щёс о̄лыс. Ты коныпал Томский областит о̄лнэ хантыт, ё̄рныт, удмуртыт ос чуваш мирыт ханищ­тым яласас. 
Ань Наталья Тучкова ма̄ньлатыг о̄лме поратэ урыл потыртас ос аквъёт рӯпитан, мирн ва̄нэ учёныит наманэ ла̄всанэ. Та̄н халанылт Владислав Михайлович Кулемзин, Сергей Александрович Арутюнов, Андрей Вла­димирович Головнёв, Андрей Маркович Сагалаев, Надежда Васильевна Лукина ос мо̄таныт.
Щар о̄выл щёс хащта̄л ма̄хум палт миннэ лё̄ӈхе 1985 та̄лт о̄лыс. Тав ань та па̄сыл сосса мирыт урыл э̄лаль пӯмщалахтуӈкве патыс. Тувыл 1993 та̄лт Нижневартовский район Варъёган па̄вылн ялум лё̄ӈх урыл ва̄ти кина ос хурит суссылтас. То̄нт тэ̄н Александр Геннадьевич Тучков о̄йкатэ̄нтыл тув ялнэ ма̄гыс матыр по̄с­луӈкве во̄вхатсы̄г.
«Ялум лё̄ӈхыныл нэ̄м­хуньт акв тамле хурипаг ювле ат ёхтэ̄гын», – тамле ла̄тыӈ Наталья Тучкова таве ханищтам хо̄тпаныл хӯнтамлас. Ос ка̄сыӈъēмт тав хотты мирыт ханищ­танэ̄т ма̄гыс хотталь ялы ке, со̄ль, щар мо̄т хо̄тпаг юв ёхты. Тав о̄лупса урыл мо̄т щирыл номсы, акв­тупмат мӯтраӈыг ēмты. Наталья Анатольевна о̄лупсатэ̄т тав ётэ акван-хо̄нтхатыглам хо̄тпатн, са̄в номтыӈ тэ̄лан ханищтам мирытн пӯмащипа ла̄тыӈ ла̄выс. 
Э̄лаль Татьяна Влади­мировна Волдина такви рӯпататэ о̄вылтыт потыр­тас. О̄влэ̄т ла̄выс, Наталья Анатольевна хӯлтыглам учёныит тав о̄с ёмщакв ва̄ганэ, тав та̄н ва̄рнэ рӯ­патанылтыл ōщатахтас. Татьяна Владимировна матыр та̄ра-паттуӈкве хоса ханищтахтас. Тав Томский университет аспирантурат юил ха­нищтахтым 2000 та̄лт а̄стластэ. То̄нт кандидат учёный нам вуянтан ма̄гыс тав «История изучения хантыйского фольклора (XIX-XX нотыг)» нампа диссертация хансыс. Хансум нэ̄паке ма̄гыс мирн ва̄нэ этнограф-нэ̄ Надежда Васильевна Лукина пуӈктотыс.  
Ты рӯпататэ ва̄рме сыс тав ма̄ньпора та̄ланэ номылматыглас. Тав Ханты-Мансийск ӯст са­мын патыс ос яныгмас кос, ос Мария Кузьминич­на Волдина оматэ̄н А̄с ос Назым ва̄тат о̄лнэ па̄в­лы­тын рӯт ма̄хманэ палт акваг тотыглавес. Ма̄нь Татьяна та̄н о̄лупсаныл ёмщакв ва̄стэ, та̄н ща̄нь ла̄тӈаныл хӯнтлыс, сака са̄в накыт ва̄ганэ. Ань та са̄всыр пӯмыщ накыт диссертация-нэ̄пакēт хансым о̄лэ̄гыт.  
Тавēн хӯлтыглам хо̄т­пат халт Маина Афанась­евна Лапина ка̄стыстэ, тэ̄н аквъёт ханты ма̄хум палт ялсы̄г, потрыт, пēс накыт нэ̄пакн хансыгла­сы̄г. Тимофей Алексеевич ос Татьяна Александро­вна Молдановыгн мӯтра ла̄тӈыл акваг хӯлтыгла­вес. Та̄н пуссын пēс накыт ӯргалым э̄лаль тотыяныл, ат ро̄внэ накыт хо̄т-а̄ти мори ат суссылтыяныл, нас э̄рнэ̄ныл щирыл ма̄ньлат ма̄хмытн потыртыяныл.
Ты учёный нэ̄г хӯнт­луӈкве пӯмыщ о̄лыс, тэ̄н потрēн кинан по̄слу­вес, «То̄рум Маа» музей ищхӣпыӈ ло̄псэ̄т хо̄нтуӈ­кве ро̄ви.
Тамара МЕРОВА
