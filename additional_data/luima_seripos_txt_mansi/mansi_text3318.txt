
Ювле хультум э̄тпос лов щислат полицият рӯпитан ма̄хум янытлан хо̄тал о̄лыс. Ты кастыл округ полицият рӯпитан яныг кӯщай Василий Романица ля̄ххал тотнэ ма̄хум ёт хо̄нтхатыглас ос рӯпатаныл урыл потыртас.

	О̄влэ̄т тав ня̄врамыт урыл ла̄тыӈ ла̄выс. Округув янытыл о̄лнэ ня̄врамыт ул вос тӯлмантэ̄гыт, хохса ул вос хартэ̄гыт, вина ул вос аēгыт ос мо̄т лю̄ль пищ ул вос о̄ньщēгыт, ань яныг рӯпата ва̄раве. 

	Полицият рӯпитан хо̄тпат са̄всыр лю̄ль накыт нупыл суснэ ня̄врамыт ёт акваг рӯпитэ̄гыт, потыртэ̄гыт. А̄гит-пыгыт акв щёс лю̄ль ке ва̄рсыт, та̄н пилата̄лнэ ма̄гсыл кас-наколн тотыглавет ос хумус ма̄хум тот о̄ньщавет, суссылтавет. Тув ялнэ̄ныл юи-па̄лт ня̄врамыт номсахтэ̄гыт, то̄ват мори капыртан ма̄ныл хот-по̄йтэ̄гыт. 

	Василий Романица ла̄выс: «2011 та̄л сыс а̄гит-пыгыт акв со̄тыра 200 лю̄ль тэ̄ла ва̄рсыт. Ты та̄л онтолов э̄тпос сыс 346 лю̄ль  ва̄рмаль ва̄руӈкве а̄лымасыт. Ма̄н ня̄врамыт ёт ос та̄н ща̄няныл-а̄щаныл ёт акваг рӯпитэ̄в, тыи ма̄гсыл мощщанув а̄гит-пыгыт лю̄ль накыт нупыл сунсуӈкве патсыт».

	Округувт ма̄хум ман-хурип о̄выл ва̄рыглэ̄гыт, та урыл о̄с ла̄тыӈ ла̄выс. Ка̄сыӈ та̄лныл вина айнэ хо̄тпа са̄внувег ēмты. Кучим та̄н мо-ри капыртэ̄гыт, та̄нки халанылт алхатэ̄гыт, мо̄т хо̄тпа порслэ̄гыт. Винэ айнэ хо̄тпат ос та̄н щēмьяныл ёт полиция акваг кос рӯпитэ̄гыт, тувыл то̄ват ла̄тыӈ щар ат хӯнтлэ̄гыт, ат торгамтэ̄гыт. Ка̄сыӈ та̄лныл са̄внув хо̄тпат аим ма̄шинал яласаӈкве воратэ̄гыт. Ань са̄ккон щирыл тох капыртан хо̄тпат яныг штраф-олныл пинавет. Тувыл  та̄н ты олн ат ойтэ̄гыт ос аквтащирыл ма̄шинал мори яласэ̄гыт. Ань ос атхуйплов хо̄талн каснаколн ӯнттавет, юв хунь та̄ртавет, э̄лаль тох ва̄рēгыт. Ка̄сыӈ та̄лныл са̄внув ма̄хум аим ма̄шинан та̄лматэ̄гыт ос сакватахтэ̄гыт, ты паттат са̄в э̄лумхо̄лас а̄тимыг ēмтэ̄гыт. Василий Романица ла̄выс, ма̄шинал яласан аюм хо̄тпат щар нэ̄матарыл ат пилэ̄гыт. 

	 

	Людмила 

	Теткина  

	 
