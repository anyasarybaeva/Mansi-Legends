
Ты накт «БуквА» нампа нэ̄пак ловиньтан колнакт Ханты-Мансийск ӯст о̄лнэ ма̄хум акван-атыглавēсыт. Та̄н Денис Вынгилев ва̄рнэ рӯпататэ о̄вылтыт потыртаӈкве тув во̄выглавēсыт. 
Тав ищхӣпыӈ ут ма̄гыс рущ щирыл ла̄внэ «Онлайн-переводчик мансийского языка» ханищтап щё̄питы. Тувыл ва̄т са̄грапнал э̄тпост округув намхо̄талэ кас­тыл ищхӣпыӈ ло̄псыг та̄ратаӈкве номсытэ.
Тамле ло̄пс ва̄рнэ урыл Денис Вынгилев ла̄выс:
– Ты рӯпатам ам 2018 та̄лт ва̄руӈкве о̄вылтас­лум. Ань ма̄ньлат хо̄тпат щēпт о̄щнэ телефонаныл нупыл сунсым акваг ӯн­лантэ̄гыт, тот матыр-а̄ти ля̄ххалыт ловиньтэ̄гыт, кина сунсэ̄гыт, матыр-а̄ти пӯмщалэ̄гыт. Та̄н ань потрыт, э̄ргыт, стихыт ту­выл ловиньтым кӯстырыг ханищтэ̄гыт. Нэ̄пакыт ос газетат нупыл тэ̄ланыл а̄тим.

То̄ва учёныит тох ла̄внэ̄ныл, ань мощщаг хультум мирыт ла̄тӈаныл ищхӣпыӈ утыт нэ̄мхот­мус хӯлтыглым ат ке о̄лы, тав молях хот-ёрувлаве. Ос тыхо̄тал ма̄н ма̄ньщи ла̄тӈув суянэ щирыл тув хансым ат ке хультупты­лӯв, со̄ль, воссыг хотыл таве хо̄нтуӈкве тах вēр­милӯв. Ань ща̄нь ла̄тӈыл потыртан э̄лумхо̄лас ка̄­сыӈъēмт мощщами. Тох тай ма̄ньщи ла̄тыӈ ва̄ӈк­ве тахнэ хо̄тпат, сакати, ищхӣпыӈ ло̄псыт ла̄тӈыт хӯнтлыяныл ос э̄лаль ханищтаӈкве патыяныл. Янгыщ ань ма̄ньлат хо̄т­пат та̄н тащирыл мо̄т хо̄н ла̄тӈыт ханищтэ̄гыт.  
Тувыл Денис потыртас, тав такви рӯт ма̄хманэ «Ялпыӈ Маа» нампа об­щинатэ̄т сэ̄лум олнытыл ма̄ньщи ла̄тыӈ суит хаснэ ло̄пс ва̄руӈкве о̄вылтастэ. Ётылнув «Узор мира» нампа ма̄щтыр кол ёт акван-нё̄тхатуӈкве пат­сыт. Та̄н я̄нас рӯпитан кол хо̄нтсыт ос э̄рнэ техника тув ӯнттысыт. Ка̄сыӈ та̄л проектаныл э̄лаль тотнэ ма̄гыс э̄рнэ нэ̄пакыт са̄в­сыр департаментытн кē­тыглэ̄гыт кос, ос олныл тох иӈ ат нё̄твēсыт. Туп 2020 та̄лт Финляндияныл М.А. Кастрен общества колныл олн-нё̄тмилыл кēтыглавēсыт. То̄нт ма̄нь­лат хо̄тпанув потрыт ёл-хаснэ ёмас техника ёвт­сыт. Потрыт, ла̄тӈыт ёл-хаснэ рӯпатаныл ла̄щал ва̄­рияныл, ёл ат по̄илт­тыяныл. 

Ань Ханты-Мансийск ӯст о̄лнэ ма̄хманув ак­ван-хо̄нтхатыгламаныл порат, Денис рущ ос ма̄ньщи ла̄тыӈ толмащ­лан «демо-версия при­ложение» рӯпитан нак суссылтас. Хумус тав компьютер «Windows» манос щēпт о̄щнэ теле­фон «Android» програм­маг та̄нки ищхӣпыӈ ута­нылн щё̄питаӈкве ро̄вēг, та урыл потыртас. Пуссын ты тэ̄лат та̄ра-паттын ма̄гыс, на̄н ты ма̄нь кина тах сунсэ̄н: http://amvogul.ru/.
То̄ва хо̄тпат ма̄ньщи ла̄тӈыт са̄всырыг хансым ка̄саласыт, акв ма̄т ла̄тӈыт «сь» буквал хансым о̄лэ̄гыт, мо̄т ма̄т ос «щ» буквал, тувыл «тēр, кēр» - «т» манос «к» буквал о̄вылтахтын ла̄тӈыт хумус щар ма̄кыг торгамтым ла̄вавет. Таи­ма̄гыс ма̄хманув та̄нки халанылт воритотуӈкве патсыт, туп «пася о̄лэн», «ся̄нь» тот хультуптым вос о̄лыс манос ла̄тыӈ ёмщакв ханищтан ма̄гыс «паща о̄лэн», «ща̄нь» тув хансуӈкве э̄рēг.  
Школат ма̄ньщи ла̄тыӈ ханищтан ня̄врамыт тэ̄лыглым потыртэ̄гыт, ла̄тӈанув букват щирыл хумус нэ̄пакн хансым о̄лэ̄гыт, та щирыл та суя­ныл ла̄вияныл. Ла̄тыӈ ат ва̄нэ хо̄тпат та̄наныл э̄лаль тох та ханищтыя­ныл. То̄нт ща̄нь ла̄тӈув щар хащта̄лыг ēмты. Тувыл кириллицаг хан­сым то̄ва ма̄ньщи ла̄тӈыт ма̄к суяныл ла̄внэ хӯл­тыглан научный потрыт нэ̄м­хотьют ат хансыглас. 
Ма̄ньлат хо̄тпат ань тох ла̄всыт, та̄н ма̄ньщи ла̄тыӈ суяныл ла̄внэ щирыл э̄лаль ханищтаӈ­кве таӈ­хияныл. Пēс ма̄х­манув, май, нэ̄матыр нэ̄пак ат о̄щсыт, та̄нки хала­нылт потыртым, мо̄йтыт-э̄ргыт хӯнтлым ща̄нь ла̄тӈув са̄в нотыт палы­тыл та тотсаныл. Ань ищ­хӣпыӈ ут хосыт мāньщи ла̄тӈув суе хуль­туп­тылӯв ке, о̄с хотта мус ма̄ янытыл ла̄тӈ­ув э̄лаль о̄луӈкве паты.
Тамара МЕРОВА
