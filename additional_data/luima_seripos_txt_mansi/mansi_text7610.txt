
Лӯпта э̄тпос 15-17 хо̄талытт Санкт-Петербург ӯст яныг мирхал сапра̄ни  ва̄рыглавес, ма̄ янытыл са̄всыр э̄рнэ тэ̄лат урыл потыртаӈкве яныг кӯщаит тув ёхталасыт. 
Сосса мирыт ща̄нь ла̄т­ӈаныл хумус э̄лаль то­тыяныл, та урыл ма̄хум тот о̄с потыртасыт. Рущ ла̄тӈыл ты сапра̄ни тох намаим о̄лыс: «Сохра­нить, не дать исчезнуть: этнические языки в киберпространстве».
Ты сапра̄нит карел хум Алексей Цыкарев пуӈктотыс. Ма̄ньлат хум ань ООН ма̄т рӯпиты, тав Россия сосса ма̄хмыт па̄лныл тув пēриявес. Алексей Цыкарев ла̄выс: 
– Лӯима̄т о̄лнэ сосса мирыт ща̄нь ла̄тӈыл ат потыртэ̄гыт. Тамле ва̄р­маль ань ма̄ янытыл о̄лы, Новый Зеландият о̄лнэ маури ма̄хум, Северный Америкат о̄лнэ шони мир та̄нки ла̄тӈаныл о̄с ат ва̄ганыл. Мощщаг хультум мирыт ща̄нь ла̄тӈаныл э̄лаль хумус тотуӈкве ос манхурип э̄рнэ рӯпата ты хосыт ань ва̄руӈкве э̄ри, ты урыл потрув ань тах мины.   
Ма̄н о̄лнэ ма̄вт ма̄ньщит ос хантыт хумус нё̄тавет, ща̄нь ла̄тӈын ня̄врамыт хумус ханищтавет, та урыл сосса мир Ассамблея кӯщай хум Еремей Ай­пин тот китыглавес. Хан­ты о̄йка ла̄выс: 
– Ма̄н округувт о̄лнэ сосса мирыт акваг ӯргалым о̄ньщавет. Хус арыгкем та̄л округ Думат сосса ма̄хум Ассамблея рӯпиты. Тув пēриим хо̄тпат ма̄ньщит, ханты ос ё̄рн мирыт ма̄г­сыл э̄рнэ са̄кконыт хан­сэ̄гыт. Са̄в та̄л сыс ма̄н о̄лнэ ма̄вт «О языках коренных малочисленных народов Севера» ос мо̄т э̄рнэ са̄к­коныт примайтавēсыт. 
Юи-о̄выл та̄лытт «Стой­бищная школа-сад» нампа проект хосыт во̄рт о̄лнэ ма̄нь ня̄врамыт ищхӣпыӈ ут  хосыт учитель-хо̄тпатн ханищтавет. Ань тамле 6 ханищтан кол Белоярский ос Сургутский районыгт рӯпитэ̄гыт. Во̄рт о̄лнэ ня̄врамаквет оманыл-а̄тяныл ёт вос о̄лэ̄гыт ос ща̄нь ла̄тӈыл вос по­тыр­тэ̄гыт, ты школат таима̄г­сыл ты ва̄рвēсыт. 
О̄с акв э̄рнэ проект тох наимаим о̄лы: «IT-стойбище». Ты ва̄рмаль хосыт во̄рт о̄лнэ щēмьят интернетыл ва̄равет. Тот о̄лнэ ня̄врамаквет ос ты ищхӣпыӈ ут хосыт ха­нищтахтуӈкве вос вēр­мысыт.
Са̄в та̄л округувт ма̄нь­щи ос ханты ла̄тӈыл кит газетаг та̄ратавēг, ра̄­тиват ос телевиденият пере­да­чат ва̄равет.  
2022 та̄лныл сосса мирыт ща̄нь ла̄тӈаныл янытлан та̄лыт о̄выл­тахтасыт. Ювле хуль­тум э̄тпост Россия Пра­вительство-колт рӯпитан хо̄тпат нэ̄пак та̄ратасыт ос манхурип рӯпата ва̄руӈк­ве э̄ри, тув хассыт. 
Ос акв тамле нэ̄пак ма̄н округувт мощертын тах пирмайтаве. Кӯщаит тув са̄всыр конференцият, суссылтапыт, ханищтапыт хассыт. Тыи ёмас, э̄рнэ тэ̄­ла кос, тувыл сосса ма̄хум ма̄гсыл мо̄т яныг рӯпата ва̄руӈкве э̄ри, ма̄н окру­гувт нила университетт ма̄ньлат хо̄тпат ща̄нь ла̄т­ӈын вос ханищтавет. Та̄н наука щирыл э̄лаль вос рӯпитэ̄гыт, са̄всыр ня̄врамыт ос ма̄ньлат хо̄тпат ханищтан нэ̄пакыт вос хансэ̄гыт. То̄нт ща̄нь ла̄тӈанув ат со̄ймēгыт.
Сапра̄ни ищхӣпыӈ ут хосыт суссылтавес. США хо̄н ма̄т о̄лнэ Джо­зеф Эрб чароки ма̄хум ща̄нь ла̄тӈаныл хумус э̄лаль тотыяныл, таи урыл потыртас. Ма̄нь ня̄в­ра­маныл ща̄нь ла̄тӈыл вос потыртэ̄гыт, та̄н са̄всыр кина по̄слэ̄гыт. 
Хокайдо Кунихико Йо­шида, Япония ма̄т о̄лнэ  профессор-хум ос айны ма̄хум урыл ла̄тыӈ ла̄выс. Ты ма̄хум пēс йис пора та̄гыл Японият о̄лэ̄гыт, туп юи-о̄выл та̄лытт та̄н сосса ма̄хмыг ловиньтаӈкве тот патвēсыт. 
Николай Апросимов, ма̄ньлат хум, акв пӯмащ тэ̄лы урыл потыртас. Тав эвенкийский ла̄тӈыл ищхӣпыӈ утыт са̄всыр приложеният ва̄ри. Тав ла̄вме щирыл, а̄гит ос пыгыт телефон щирыл эвенкийский ла̄тыӈ хани­щтаӈкве тах вēрмēгыт ос моляхнӯв потыртаӈкв патэ̄гыт.
Людмила ТЕТКИНА        
