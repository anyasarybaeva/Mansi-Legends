
Округ миркол кӯщаит Наталья Комарова губернаторувн сапра̄нин атыглавēсыт. Тот та̄н савалапыг хультум манос ща̄нь-а̄щитын хот арыгтаптым ня̄врамыт ма̄гыс о̄лнэ колыл ёвтнэ урыл потыртасыт. 
Ты а̄гит-пыгыт колыл ёвтнэ ма̄гсыл резервный фонд нампа олн о̄щнэ ма̄ о̄лы, тот 1 млрд 279 млн 874 со̄тыра солкови о̄лыс. Кӯщаит потыртаманыл юи-па̄лт тув олн нё̄тсыт, ань 1 млрд 369 млн 628,5 со̄тыра солко̄вииг ēмтыс. 
Савалапыг яныгман ня̄врамыт хунь нёлолов­хуйплов та̄ланыл то̄влэ̄­гыт, та̄н я̄нас о̄лнэ колыл мивет. Та̄н пуссын ка̄сыӈ ӯст ос районт акв нэ̄пакн хансым о̄лэ̄гыт, акв та̄л сыс са̄в а̄гит-пыгыт ко­лыӈыг ēмтэ̄гыт. 
Татьяна Мирошник, округ госимущество ӯр­галан департаментыт кӯ­щаиг рӯпитан нэ̄ ла̄выс, ты олнытыл Нягань, Урай, Когалым, Нижневартовск, Ханты-Мансийск, Югорск ӯсытыт, Сургутский район Белый Яр па̄вылт, Ха̄льӯс район Кульпас па̄вылт ӯрхат­нэ ма̄ньлат хо̄тпат колыл ёвтавет. 
–Ты та̄л савалапыг хультум ос ща̄нь-а̄щи­тын хот арыгтаптым ня̄вра­мыт ма̄гсыл ма̄н колыт ёв­туӈ­кве иӈ а̄лымēв. Ос та̄л палыт ма̄н округув яны­тыл 402 квартира ёвт­сӯв, та̄н 13 па̄влытыт ос ӯсытыт о̄лэ̄гыт, – Татьяна Мирошник ла̄выс. 
Округ кӯщай нэ̄ Наталья Комарова потыртас, ты олнытыл ёвтым колыл ня̄врамыт пуссын ат то̄в­лавет, ань очередит иӈ са̄в хо̄тпа ӯрхатэ̄гыт. Та̄н ханищтахтын ма̄ныл а̄с­тэ̄гыт, савалап ня̄врамыт ōлнэ колныл по̄хын минэ̄гыт, та̄наныл акваг уральтаӈ­кве э̄ри ос колыл ёвтуӈ­кве э̄рēгыт, кон тēтуӈкве нэ̄мхотьют ат ро̄ви. Па̄выл ос ӯс мир­колыт та̄нти о̄с ты ма̄гыс олн вос та̄стэ̄гыт, вēр­мы­нэ̄ныл тēмыл а̄гит-пы­гыт колыл вос ёвтыяныл. 
– Ань ма̄н мо̄т про­грамматыл арыгтам ол­ныт ты кол ёвтнэ ма̄н тēт­санӯв, ос кол ӯнттын ма̄х­мыт ёт ойтхатсӯв. Ōлнэ кол ӯрнэ 900 хо̄т­пат­ныл ань атпан ня̄в­рамыт хультсыт. Район миркол кӯщаит торгēн ёмщакв вос рӯпитэ̄гыт, ты ма̄ньлат ма̄хум хот ул вос ёрувлыяныл, рӯпата­ныл ёл ул вос по̄илт­тыяныл, – яныг кӯщай нэ̄ ла̄выс. 
Округ мирколныл тēтым ля̄ххал Галина КОНДИНА ма̄ньщи ла̄тӈыл хансыстэ  
