
Тув палыт о̄с са̄всыр янытлан хо̄тал о̄лы. Лӯпта э̄тпос о̄выл хо̄талэ - ня̄врамыт янытлан хо̄талыг ловиньтаве. Та хо̄тал ня̄врамыт ёнгалтан ма̄гыс са̄всыр мӯйлын ва̄рмаль ва̄раве. 
Хулюмсӯнт па̄вылт ня̄врамыт янытлан хо̄тал па̄вылкан котильт яныг мӯйлын хо̄тал ва̄рыгла­вес. Ка̄сыӈ та̄лэ ēмт клуб колт ос па̄влыӈ Культура колт рӯпитан хо̄тпат ты кастыл ёмщакв щё̄пи­тахтэ̄гыт ос ня̄врамытын мӯстлан щирыл а̄стлах­тэ̄гыт. 
Ты накт ня̄врамыт цирк суснэ ва̄рмалил щё̄пита̄л­вēсыт. Тыт рӯпитан а̄гит пуссын мультик щирыл масхатым о̄лсыт ос та­щир ня̄врамыт са̄в­сыр щирыл ощхульта­са­ныл. Ма̄к артистаг Фунтик о̄лыс, тав ётэ ос клоун, а̄кань ос мо̄т артистат о̄лсыт: а̄кань ня̄врамыт йӣквуӈкв ха­нищ­тасанэ, хумыс тав йӣкви – ёхтум ма̄хум о̄с тав хольтылэ йӣквсыт. Тувыл акв нэ̄ рущ па̄­вылкант о̄лнэ голубь ӯит ӯрнэ яг-а̄ӈк­выг мас­хатым о̄лыс: нэ̄­пакыл ва̄рим голубь ху­рит супēн хан­лым о̄лсыт, такем нё̄тнэг сусхатас, сома ма̄к товлыӈӯит. 
Тувыл клуб колт кӯ­щаиг рӯпитан нэ̄ Е. И. Чев­дарь ня̄врамыт ос ёх­тум ма̄хум пуссын ёмас ла̄тӈыл янытласанэ. Та юи-па̄лт школа-искусст­ват рӯпитан ма̄хум ня̄вра­мыт ма̄гыс мастер-клас­сыт суссыл­тасыт: хумыс колканын нортнэ то̄р сагаве, хумыс ка̄т хорам ва̄раве, хумыс ощща-хоса пувласпи хӯргыл са̄всыр ёнгынут ва̄руӈкв ро̄ви - тыт ханищтавēсыт. 
Тувыл хоса а̄тыӈ а̄гит пуӈк сагуӈкв ха̄снэ хо̄т­патын сагыл сагвēсыт. По̄слаӈкв ха̄снэ ма̄хум ма̄ньнув а̄гирищит виль­таныл са̄всыр щакариӈ хансал по̄славēсыт. То̄ва а̄гирищит китыт хо̄тал по̄слым хурияныл хот ат ловтманыл, иӈ тох ха̄йтыгтасыт. Акв тыт о̄с хотьют ка̄сащас, пуӈкын пиннэ ма̄нь то̄рло̄мт таквина̄тэ̄н хорамтас.
О̄с тыт атыӈ ня̄нит тыналан ярмарка о̄лыс: са̄ккарыӈ ня̄нит, пиро­женкат, тортыт сома во̄­тын тотвēсыт, аквты щёс та холыгпасыт. 
Ка̄с ва̄рмаль халт хо̄­тал молях мины. Тахоль­тыл ёмас, сыстам хо̄тал о̄лыс. Ня̄врамыт ос па̄в­лыӈ ма̄хум ёмщакв йӣкв­сыт, э̄ргысыт, ӯщлах­та­сыт. Мӯйлын хо̄тал оиг­пам юи-па̄лт ня̄вра­мыт мат­палыт юв ми­нуӈкв ат тахсыт, хала­нылт о̄с иӈ хоса потыр­та­сыт ос ха­нищтам пи­ща­ныл суссылтасыт. 
Анна АЛГАДЬЕВА
