
Хо̄нтаӈ район Половинка па̄вылт ма̄ньщи ос рущ культура суссылтан Учинский краеведческий музей рӯпиты, таве хуньт Анатолий Николаевич Хомяков ва̄руӈкве патыстэ. Ань ос тот тав рӯтанэ рӯпитэ̄гыт ос э̄лаль са̄всыр колыт ӯнттэ̄гыт, па̄влыӈ хо̄тпатныл пēс пормасыт атэ̄гыт. 
О̄йттур э̄тпост ма̄н щēмьявтыл та музейн ялсӯв, Татьяна Хомякова рущ кол урыл потыртас, кол тӣвырт о̄лнэ порма­сыт ма̄навн суссылтас:
– Ты пēс щирыл ӯнттым рущ кол мо̄т ма̄т ӯнлыс, ма̄н музейт рӯпитан хо̄т­панув ёт грант-олн ма̄г­сыл проект хансыгласӯв ос ты кол музей канын тотнэ ма̄гсыл олныл май­весӯв. Ты ляпат йильпи мисколыл ос лувколыл ӯнттувесӯв. 
Ты кол нила щёс мо̄т ма̄т ӯнтталавес – о̄влэ̄т тав Ингата па̄вылт ӯнт­тувес, тувыл мат палыт о̄лвес ос хот-ло̄сталавес, Кисарь па̄вылн тотым, та па̄вылт мат палыт ӯнлыс, ос Ёлушкино па̄вылн тотым. Та па̄вылт школаг о̄ньщим, ня̄врамыт ос яныгхо̄т­пат тот ханищты­мат. Ма̄н тыт кол норанув онтсыл кумыска са̄йт хурит акван-атсанӯв, акв пēс хурит Ёлушкино па̄вылт ня̄врамыт ты кол а̄висӯн­тыт аквъёт по̄с­лым о̄лэ̄­гыт, то̄нт тот ты ха­нищтавēсыт. 
Колн юв щалтнэ о̄выл колнтак тыт хоса пасан ӯнлы, колнак па̄гленув колса̄мēт нумын тыт ты норма, ты нормат ма̄н хӯрум то̄рум тӯщтысӯв. Котильт о̄лнэ то̄рум «Воскрешение Христа» ла̄ваве. Таве ма̄навн  па̄влыӈ ма̄хум тотсаныл. Ма̄н тисхатуӈкве патсӯв, хотьют колт ты то̄рум о̄щвес ос матыр-а̄ти тав урēтыл титыглаӈкве. 
Насати Ёлушкино па̄вылт ялпыӈкол о̄лум, хунь Советский власть ёхтыс, ялпыӈколыт пуссын лап-пантуӈкве патвēсыт, хот-куритаӈкве, ос то̄рмыт хот ул вос сакватавēсыт, пӯпо̄йкат та̄наныл ёхта­лан хо̄тпатын ла̄кква-урт­саныл, ты то̄рум Ольга Ивановна Мостовых вимтэ. 
Тувыл та нэ̄ Ёлушкино па̄вылныл тыг Половин­кан ва̄нт­лум, о̄выл о̄лмыг­там колт ко­ла­лат хуль­туптаме. Хумус хӯрыг тӣвырн ма̄нигтам­тэ, тот хультум. Ётыл тав аквты па̄влувт мо̄т колын ва̄нт­лум ос матрыг то̄рме тот та хуль­туптамтэ. Тав юи-па̄лэ̄т о̄лмыгтам щēмья ты то̄рум 1982 та̄лт хо̄нт­саныл ос ӯргалым о̄щса­ныл, ань музейн тотсаныл.
Ты то̄рум тит па̄лыгт «Николай Чудотворец» (Микол то̄рум) ос «икона Божьей матери» (Ща̄нь то̄рум) о̄лэ̄г, тэ̄натэ̄н ос тыт о̄лнэ ма̄хум музеювн тотсаныл. Тох ты пēс по­рат ма̄хум коланылт то̄р­ма­ныл о̄щсаныл, тувле по̄йкщасыт, пēр­напос пинсыт. Ма̄н ань ня̄вра­мытын ты урыл потыртэ̄в, вос ва̄ганыл. 
Колнорыт онтсыл ху­рит тагатасӯв, пēс порат ка̄сыӈ колт тох хурит ва̄рим о̄лсыт. Ань ма̄н та̄наныл па̄влыт щирыл акван-ат­санӯв. Тыт Учинья па̄выл ма̄хум, ты а̄ти ань о̄лнэ па̄влув, мо̄т ма̄т, тыгыл вēрыста арыгтēмт Учинья я̄ ва̄тат тамле па̄выл ӯнлыс. Та па̄выл ма̄ньщи щирыл Ушъя ла̄ввес, рущ ла̄тӈын те толмащлаӈкве – «ма̄нь я̄». 
Семен Ремезов, пēс йис порат я̄т нэ̄пакн по̄слам хум, пēс картатэ̄т 1701 та̄лт та па̄выл тох хан­сым о̄лыс – Учинские юрты. Мо̄т хурит ос тамле па̄в­ланыл: Силава, Тап, Пихтовка, Половинка. Половинка са̄ртын тыт ат о̄лыс, тав тыгыл онто­лов­хуйплов вēрыстат Конда я̄ хосыт мо̄т ма̄т ӯнлыс. Ка̄сыӈ па̄влыныл о̄лум ма̄хум ма̄н акван-атса­нӯв.
Э̄лаль титыт колнакув ма̄н «светёлка» ла̄вилӯв, тыт са̄всыр пормасыт о̄ньщēв, са̄мварыт, э̄ргыт хӯнтлан граммофон, теле­визор, маснут састумыг вотнэ утюк, шкапыт, пē­рина пӯтыскаӈ, нортнэ то̄рыӈ та̄гыл. 
Тыт тамле ты «Зингер» нампа ю̄нсхатнэ ма̄шина ӯнлы, таве мēн ома­мēн­тыл тыг мислумēн. Хуньт ам яныг ащо̄йкам Иван Климентьевич Иванов яныг анēквамн Сусанна Григорьевна Иванован мӯйлуптастэ. Ос хунь ам анēквам хум ва̄рыс, ты ма̄шинка тавēн мӯйлуптавес. Анēквам ат ня̄врам о̄ньщас, тав щēмьятэ̄н са̄всыр маснут такви ю̄нтыс. Ты коныпал ма̄хум тавēн маснут ю̄н­тылтасыт, тох тав олн сэ̄лыс. Ла̄вēгыт, ю̄нсхатнэ ма̄шина о̄ньщам хо̄тпа щёлыӈыг о̄лыс.
Ётыл ты ю̄нсхатнэ ма̄шина ат омам о̄ньщи­стэ, тувыл мēн аквъёт номсахтумамēн юи-па̄лт музейн мислумēн. Тавē­тыл тох тай иӈ ю̄нсхатуӈ­кве рōви. Матыр щаӈк­ванэ пуссын о̄лэ̄гыт ос ёмщакв рӯпитэ̄гыт. 
– Татьяна Владими­ровна, ос тыт матырмат хащта̄л ут ка̄саласум, ты маныр?
– Ты «лучинный све­тиль­ник» манос «светец» ла̄ваве. Тав ёлытэ йӣвыл ва̄рима та йӣвн сома ощща тēр ра̄тым о̄лы, тēр нуми о̄влэ нила ла̄гыл о̄ньщи, та тēрт халн ощща па̄рт ло̄мт манос йӣво̄­выл пинаве ос пēлам­таве, йӣво̄выл «лучина» ла̄ваве. Тамле са̄в йӣво̄­выл ёргащлаве, ка̄сыӈ нэ̄ колэ̄т са̄в со̄паслым о̄ньщас. Таве ка̄сыӈ ēмт пēн­туӈкве э̄рыс, на̄й ул вос харыглы. Тамле лучинал коланылт посыӈ о̄лыс, таве лампа пēнтсыл о̄щ­саныл. Ос хунь ла̄мпат тыналаӈкве патвēсыт, тамле на̄й воссыг ат пēламтавес. 
– Ос ты колнакыл ёмаспал нупыл колнак хумус ла̄вилын?
–Ты ханищтан хо̄тпа тав о̄лум колнаке. Пēс порат тыг са̄всыр рӯпи­тан ма̄хум ёхталасыт ос ня̄врамыт ханищтан хо̄т­па сака янытлавес. Тав мир хан­суӈкве ос нэ̄пак ло­ви­ньтаӈкве ханищта­санэ. Ка̄сыӈ колт я̄нас колнак щё̄пи­тым о̄лыс, тот ханищтан хо̄тпа ёмщакв о̄луӈкве вос вēрмыс. Тыт тетрадит, учебникыт, ловиньтан нэ̄пакыт, хас­нэйӣвыт, краскат ос мо̄т са̄всыр э̄рнутыт ёхталан мӯй хо̄тпатын суссылтэ̄в. 
– Тыт кол котильт яныг тирпащкур ӯнлы, таве ос щар пēс хольт, улпыл, ва̄рыслы̄н?
– Кӯр щар пēс хольт ва̄рим о̄лы. Таве ма̄н па̄влыӈ хо̄тпав тирпащил пиныстэ. Тох ты пēс порат рущ колт щēмьят о̄лсыт. Нумын хуйнэ па̄л о̄лы, тот матум хо̄тпат ос ня̄врамыт хуясыт. Кӯр алат тэ̄нут па̄йтвес, кӯр тӣвырт нянь ва̄рвес. Ань таве ёмщакв варвес, ма̄н ня̄врамыт ёт тыт са̄всыр атыӈ булоч­кат, ватрушкат ва̄рēв, кӯрн ӯнттыгпа̄лыянӯв ос ня̄нянув та а̄стэ̄гыт. 
Ня̄врамыт ёт мастер-класс ва̄рыглэ̄в, та̄наныл ханищтыянӯв, ма̄нти о̄в­лэ̄т ня̄нь тэ̄лыгтэ̄в, таӈрēв, тувыл кӯрн ӯнттыянӯв. А̄стынэ̄ныл юи-па̄лт та̄нти ва̄рум ня̄няныл ёт ща̄ил айтыянӯв. Ня̄врамыт ма̄н палтув ёхталаӈкве сака ка̄сащēгыт, та̄нанылн тыт пӯмыщ. 
– Кон па̄вылкант тит йильпи колыг ӯнлэ̄г, ты манырсыр колыг? 
– Ты ма̄н лувкол ос мискол ӯнттысӯв. Ма̄ньнув колэ̄т мис о̄щнэ кол, тыт ма̄н ма̄ньмис ос пӯрщ о̄щнэ колса̄м па̄ртыл лап-ва̄рыслув. Щар аквтуп со̄ль мис о̄щнэ хольт. Ты яныгнув колт лув о̄щнэ, пум пиннэ ос суныт, тэ̄ле­кит ӯнттын колыг варвес. 
Ты мис, лув, ма̄ньмис ос пӯрыщ хурит ма̄н э̄лыл ёвтсӯв. Та̄н мо̄т ма̄ныл, яныг ӯсныл яныг ма̄ши­нал тыг тотвēсыт. Лув ос мис щар со̄ль таянытыл ва̄рим о̄лэ̄г. Хотьют мис­колн юв а̄ӈкваты, пуссын хот-рохтэ̄гыт, аквтуп щар лылыӈ мис тыт лю̄ли. Ня̄в­рамыт тыитыл сака пӯм­щалахтэ̄гыт, мовиньтэ̄гыт, о̄влэ̄т мощ хот-рохтэ̄гыт ос ётыл та вотгащлыяныл. 
Лувув «Буян» ла̄вилӯв, э̄рттам щар со̄ль лылыӈ лув о̄ньщēв. Ты ӯйхуланув по̄хат ма̄хум по̄слахтуӈ­кве ка̄сащēгыт, та̄нанылн тыи пӯмщиг о̄лы. 
Ос па̄вылканув котильт вит а̄мартан колодец ва̄рсӯв. Пēс порат ма̄хум тыщир ты о̄лсыт, ка̄сыӈ щēмья та̄нти вит а̄мартан кусап о̄щсыт, вит тувыл тотсыт. Ань тай туп музейт о̄ньщēв, воссыг нэ̄мхо̄т тамле ут а̄тим, ня̄врамыт тыг сунсым вос ва̄ганыл. 
Татьяна Владимиров­на ла̄выс, рущ культура урыл ва̄рум выставканыл, ӯнттум коланыл ма̄гсыл грант-олныл майвēсыт, ты олнытыл та̄н норыт, па̄ртыт ёвтсыт, мо̄т э̄рнут висыт ос рӯпата ма̄гсыл ойтхатсыт. 
Учинский музейт рӯпи­тан хо̄тпатын ма̄н пӯма­щипа ла̄тыӈ ла̄вēв, ос аквтох ка̄ркамыг э̄лаль вос рӯпитэ̄гыт.  
Галина КОНДИНА
