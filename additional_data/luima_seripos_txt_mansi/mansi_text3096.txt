

	Я̄тил юрттенув! Лӯима̄т ос Дальний Востокыт о̄лнэ соссаӈ мирыт Ассоциация, ты мирыт музеяныл ос «Русское географическое общество» Лӯима̄т, Сибирьт ос Дальний Востокыт о̄лнэ ня̄врамыт ма̄гыс Литературный конкурс ва̄рēгыт.


		Ты тэ̄ла та̄н таима̄гыс ва̄руӈкве таӈхияныл, ань соссаӈ ня̄врамыт хаснэ потраныл хосыт са̄в тэ̄ла та̄рапаттуӈкве ро̄ви – Россия янытыл о̄лнэ соссаӈ мир хумус о̄лэ̄гыт, о̄лупсаныл, культураныл манхурипат, ня̄врамыт ща̄нь ла̄тӈыл потыртэ̄гыт ман а̄ти. 

		Ты конкурс 2016 та̄лт сӯкыр э̄тпос 1 хо̄талэ̄ныл ос ва̄т са̄грапнал э̄тпос 31 хо̄талэ мус ва̄раве. 8-17 та̄л яныт ня̄врамыт ЭПОС РОССИИ (героико-историческое литературное произведение собственного сочинения) нампа конкурсын хансум потраныл вос кēтыяныл. Ня̄врам акв манос китах-хӯрум потыр тув кēтуӈкве вēрми. Потре ва̄ти ман хоса, тав тэ̄латэ. Шрифт: Times Roman, 12.

		Потре ёт ка̄тыл по̄слум хурит кēтуӈкве вēрми, формат А4 яныт нэ̄пакыт вос по̄слытэ. Такви по̄слуӈкве ат те ха̄сы, потре ма̄гыс мо̄т ня̄врам хури по̄слуӈкве вēрми. Тэ̄н наманэ̄н сас хансуӈкве э̄ри. Ос ка̄тыл по̄слуӈкве ат те ха̄сэ̄гыт, нэ̄матыр ул вос по̄слэ̄гыт, ма̄н тыт тах ма̄нти хотты хури тув ва̄рēв.

		Конкурс оигпанэ юи-па̄лт, яныгполь э̄тпост ма̄н тах ма̄к ёмас потрыт нэ̄пакын хансыянӯв. Ка̄сыӈ потыр о̄влэ̄т рущ ла̄тӈыл, тувыл ща̄нь ла̄тӈыл хансылув.

		Я̄тил ня̄врамыт! Потранын ищхӣпыӈ ут хосыт ты электронный адресын кēтэ̄н: svet.cascheikina@yandex.ru. Акв потрын ща̄нь ла̄тӈыл, мо̄т ос – аквты потыр рущ ла̄тӈыл толмащлым вос о̄лы, Word (doc манос docx) щирыл кēтэлы̄н. Но̄х-патум ня̄врамытын ма̄н тах свонитэ̄в, хуритэ во̄вилӯв, такви урēт тах ма̄нь потырохса вос хасумты. 

		Я̄тил юрттенув! Ты сака ёмас, э̄рнэ рӯпата. Ня̄врамытын, та̄н ща̄нь-а̄щанылн ос ханищтан хо̄тпанылн тав сака яныг па̄рыс тоты. Матыр китыглахтан ла̄тыӈ о̄ньщегы̄н те, Светлана Николаевна Кашейкина электронный адресэн хансэ̄н: svet.cascheikina@yandex.ru. Ма̄н, ты конкурс ва̄рнэ ма̄хум, на̄н потранын ӯриянӯв. Хансэ̄н, касэ̄н! 

		 

		Ты ля̄ххал ма̄ньщи ла̄тӈыг

		 С. Ромбандееван толмащлавес 

 
