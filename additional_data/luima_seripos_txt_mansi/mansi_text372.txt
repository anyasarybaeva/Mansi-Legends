
Ты э̄тпос 8 щислат Россия янытыл пēриян хо̄тал о̄лыс. Ма̄н округувт  то̄ва ӯсытт ос па̄влытт ма̄хум миркол кӯщаит ос депутат-хо̄тпат  пēриясыт. Округувт избирательный комиссият рӯпитан кӯщаит ля̄ххал тотнэ ма̄хум ёт хо̄нтхатыгласыт ос ты ва̄рмаль урыл потыртасыт.
 
  Югра янытыл 688 избирательный участок о̄лы. Ты э̄тпос 8 щислат 186 пēриян кол рӯпитасыт, 266 со̄тыра э̄лумхо̄лас нэ̄пак  та̄ратаӈкве тот вēрмысыт. Тот о̄лнэ мир 50 йильпи миркол кӯщай ос 719 депутат-хо̄тпа пēриясыт.  Щар са̄внув э̄лумхо̄лас Белоярский, Нефтеюганский ос Ханты-Мансийский районы-тыт ка̄тпос пинсыт. Ос сака мощща ма̄хум Сургутский ос Нижневартовский районыгт  избирательный участкан ёхталасыт. 
Ты ва̄рмаль урыл ма̄хум ул вос ёрувласыт, округувт ань пēриян участкат мирн ва̄нэ ма̄хум намыл пинавет. Округувт 14  тамле кол ань о̄лы. Ха̄льӯс район Восыӈтӯр па̄вылт избирательный участок Юван Шесталов намыл намаявес. 
Андрей Павкин, округ избирательный комиссия кӯщай хум, ла̄вме щирыл ма̄хум миркол кӯщаит ос депутат-хо̄тпат пēрияӈкве щēмьяӈ та̄гыл ёхталасыт. Кондинский район Междуреченский па̄вылт Татьяна ос Владислав Ульяновыг та хо̄тал пӯри ва̄рсы̄г ос ка̄тпос пинуӈкве пуссын мӯй ма̄хманэ̄н во̄всы̄г. Ха̄льӯст Вертковыг э̄кваг-о̄йкаг хо̄т ня̄враманэ̄н ёт ӯс миркол кӯщай ос депутатыт пēрияӈкве ёхталасы̄г. Ха̄льӯст Кирилл Егорович Семяшкин щар яныг о̄йка наблюдателиг рӯпитас. Тав 82 та̄лэ то̄влыс, «Труженик тыла»  нам ос ма̄гылн та̄гатан са̄всыр по̄сыт о̄ньщи. Варъёган па̄вылт 90 та̄л яныт э̄ква Акиния Соболевна Казамкина нэ̄пак та̄ратаӈкве ёхталас. Округувт пēриян хо̄тал о̄лум порат 48%  арыгкем ма̄хум та̄нки кандидатаныл ма̄гсыл хасхатуӈкве ёхталасыт. 
Ксения Дмитриева, округ избирательный комиссият рӯпитан нэ̄, ла̄выс: «Сӯкыр э̄тпос 8 хо̄талэ̄т йильпииг пēриим  50 миркол кӯщаит халт 44 хо̄тпа «Единый Россия» нампа партияныл о̄лэ̄гыт, хӯрум хо̄тпа КПРФ хасхатым о̄лэ̄гыт, акв хо̄тпа ЛДПР рӯпиты ос «самовыдвиженцыг» ла̄внэ щирыл кит хо̄тпаг пēриявесы̄г.  Ты коныпал ма̄хум 719 депутат пēриясыт. Та̄н пуссын ӯсыӈ, районныӈ манос па̄влыӈ Думат депутатыг рӯпитаӈкве тах патэ̄гыт». 
