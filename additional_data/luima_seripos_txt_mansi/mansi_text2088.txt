

	Ты та̄л губернаторув Наталья Комарова ма̄н округувт о̄лнэ соссаӈ ма̄хум пēс йис ва̄рмаляныл э̄лаль тотнэ та̄лыг намаястэ. Ос та̄н ма̄гсыланыл са̄всыр ялпыӈ хо̄талыт, касылыт, ханищтапыт, фестивалит ва̄рыглаӈкве ла̄выс. Я̄ӈк на̄тнэ э̄тпост Президент па̄лт рӯпитан кӯщай хум Игорь Холманских ёт тав акван-хо̄нтхатыглас ос ты тэ̄ла урыл потыртас. То̄нт Наталья Комарова кӯщай хумн ла̄выс, соссаӈ ма̄хум пēс йис наканыл э̄лаль тотнэ ма̄гсыл «Славим человека труда» нампа конкурс о̄с акв номинациял ва̄руӈкве э̄ри. Игорь Холманских хумн ты ва̄рмаль сака мӯстыс ос ма̄щтыр ма̄хум халт касыл ва̄рыглаӈкве ла̄выс. Тамле касыл 2011 та̄лт  Свердловский областит ва̄руӈкве о̄вылтавес. Ань  Уральский округувт са̄всыр рӯпата ва̄рнэ ма̄хум та̄нки халанылт 13 номинация щирыл касэ̄гыт.

	То̄нт са̄лы манос хӯл совныл са̄всыр пормас ю̄нтнэ хо̄тпат, сасныл са̄всыр хусапыт ва̄рнэ ма̄хум ос йӣвныл са̄всыр а̄ньщарыт ёргын хо̄тпат хӯрум касылыл ва̄рвēсыт. Ты юи-па̄лт Уральский округув янытыл о̄лнэ ма̄щтыр хо̄тпат та̄нки о̄лнэ ма̄нанылт халанылт касуӈкве патсыт. 

	Ма̄н округувт ма̄щтыр ма̄хум та̄нки халанылт о̄с кассыт. Округ янытыл 20 э̄лумхо̄лас та̄нки рӯпатаныл Ханты-Мансийск ӯсн кēтыгласаныл. Жюри-хо̄тпат та̄н халанылт хӯрум ма̄щтыр хо̄тпат пēриясыт. Нижневартовский район Аган па̄вылныл о̄лнэ ханты нэ̄ Татьяна Семёновна Уколова но̄х-патыс. Тав са̄сныл совтыт, па̄йпыт са̄всыр а̄ныт ос хусапыт ва̄руӈкве сака ма̄щтырыг ха̄сы. Нягань ӯст о̄лнэ о̄йка Александр Иванович Синицын йӣвныл са̄всыр аныт ос мо̄т пормасыт якты, тав о̄с овыл местал майвес. Сургут ӯст о̄лнэ нэ̄ Надежда Фёдоровна Павлова са̄лы ос хӯл совныл са̄всыр пормасыт ю̄нты, тав ос о̄выл места вис. Ты хӯрум хо̄тпат во̄ртур э̄тпос 9 щислат мо̄т мащтыр махум ёт касуӈкве Ханты-Мансийск ӯсн во̄виньта̄лвēсыт.  

	Ма̄ньщиянув та̄нки рӯпатаныл ты касылн о̄с кēтыгласаныл. Сургут ӯст о̄лнэ хум Александр Дмитриевич Сайнахов йӣвныл ёргим пормасанэ тув майлысанэ. Тав туп хӯрмит местал майвес, тыи ма̄гсыл э̄лаль касуӈкве ат во̄ввес. О̄влэ̄т ла̄ввес, ты конкурсыт туп соссаӈ ма̄хум касуӈкве патэ̄гыт. 

	Ма̄н округувт о̄лнэ ма̄ньщит, хантыт ма̄щтырлаӈкве пуссын  ха̄сэ̄гыт. Тувыл са̄всыр мо̄т ма̄хум тот касуӈкве тув во̄ратасыт ос кит номинацият  рущ хо̄тпаг нох-патсы̄г. Тыщирыл соссаӈ ма̄хманув по̄хыт та хультсыт.  

	Людмила Теткина
