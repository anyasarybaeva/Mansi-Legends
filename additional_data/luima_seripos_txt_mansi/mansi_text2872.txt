
Ты та̄л лӯпта э̄тпос 15-17 хо̄талэ̄т Финляндия ма̄т Лахти ӯст VII мирхал финно-угор мирыт ма̄гыс конгресс ēмты. Ты ва̄рмаль кастыл ма̄н округувныл лов ханты ос лов ма̄ньщи хо̄тпа тув минэ̄гыт.

	Яныгпо̄ль э̄тпост Татьяна Гоголева, округ депутат нэ̄, ма̄ньщи хо̄тпанув акван-атыгласанэ. Мо̄т хо̄н ма̄н ялнэ ма̄гыс лов ма̄ньщи хо̄тпа пēриясӯв. Ань ты ма̄хманув доклад-потыр соссаӈ мирув о̄лупса урыл тах щё̄питэ̄гыт. 

	Ты конгрессыт мощ-щаг хультум финно-угор мирыт ща̄нь-а̄щ ла̄тӈаныл ос о̄лнэ-хӯлнэ наканыл э̄лаль тотнэ тэ̄ла урыл потыртаӈкве патэ̄гыт. Ла̄тӈанув ос о̄лнэ-хӯлнэ наканув туп акван-нё̄тхатым са̄в нотын э̄лаль тотыянӯв. 

	Ты ва̄рмальн общественный организациятт рӯпитан хо̄тпат, кӯщаит, культура э̄лаль тотнэ ма̄хум, учёный хо̄тпат ос мо̄т са̄всыр ма̄т рӯпитан нэ̄т-хумыт тот акван-атхатэ̄гыт. Ма̄ янытыл са̄всыр ма̄ныл финыт, венгрыт, эстонцыт, саамыт, квеныт, ливыт, карелыт, вепсыт, ингерманландцыт, ко-мит, сето, водь, ижорцыт, ё̄рныт, хантыт, ма̄ньщит, удмуртыт, мордва, марийцыт, селькупыт, нганасаныт ос энцыт тув минэ̄гыт. Пуссын аквъёт хо̄тса̄ткем хо̄тпа тув миннэ щирыл о̄лы. Тот атхатнэ мир э̄лы-па̄лт паща ла̄тыӈ Финляндия ма̄ кӯщай Саули Нийнистё такви тах ла̄ви. 

	Ты потрыт коныпал ма̄хум ма̄-вит ӯргалан, ля̄ххал тотнэ ва̄рмаль, экономика урыл, са̄внув ня̄врам самын вос патыс ос мо̄т са̄всыр тэ̄лат урыл тот потыртаӈкве патэ̄гыт. Маныр та̄рвит о̄лы, та урыл потраныл тах мины. 

	На̄н номылматыглан ма̄гыс: о̄выл конгресс 1992 та̄лт Сыктывкар ӯст, китыт конгресс 1996 та̄лт Венгрият Будапешт ӯст, хӯрмит конгресс 2000 та̄лт Финляндият Хельсинки ӯст, нилыт конгресс 2004 та̄лт Эстоният Таллин ӯст, атыт конгресс 2008 та̄лт Ханты-Мансийск ӯст, хо̄тыт конгресс ос 2012 та̄лт Венгрият Шиофок ӯст о̄лсыт. 

	Ань са̄тыт конгресс «Финляндия-Россия» аквъёт рӯпитан хо̄тпат та̄н щё̄питыяныл. Тот рӯпата ёмщакв вос минас, финно-угор мир Консультативный комитет та̄н уральтым о̄ньщияныл. Ты ва̄рмаль ма̄гыс Финляндия ма̄т культура ос ханищтап Министерстват рӯпитан ма̄хум та̄н олн ойтэ̄гыт. 

	Конгрессыт рущ, финн ос английский ла̄тӈыл тах потыртаӈ-кве патэ̄гыт. Ты ва̄рмаль кастыл ка̄сыӈ ма̄ныл ёнгын колыт са̄ӈквылтаӈкв, э̄ргуӈкв ос йӣквуӈкв тув ёхтэ̄гыт. Хумус тот рӯпата мины, ма̄н тувыл ювле ёхтын ма̄хманув китыглыянӯв ос ётылнув ты урыл тах хансэ̄в.

	Николай МЕРОВ хансыс ос хури ва̄рыс.
