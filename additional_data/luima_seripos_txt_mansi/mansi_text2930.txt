
«Единый Россия» партият о̄лнэ ма̄хум хӯрум ма̄ныл Тюменский область, Ямал ос Юграныл тыг Ханты-Мансийск ӯсн акван-атхатыгласыт. Атхатыглам сапра̄нияныл тох намаим о̄лыс: Межрегиональный форум «Кандидат».
Ты мо̄лал я̄ӈк на̄тнэ э̄тпост пēриян ва̄рмаль о̄лум порат но̄х-патум ма̄хум тыг ёхталасыт. Та̄н халанылт кӯщаиг о̄лнэ хум Иван Квитка, тав  межрегиональный координационный советыт кӯщаиг рӯпиты. Ты коныпал яныг кӯщаит о̄с ёхталасыт – Тюменский область губернатор Владимир Якушев, Ямал ма̄т губернатор Дмитрий Кобылкин ос ма̄н округ кӯщаюв Наталья Комарова.
О̄выл ла̄тыӈ атхатам мир э̄лы-па̄лт Иван Квитка ла̄выс, тав ла̄тӈе щирыл о̄выл тамле пēриян ва̄рмаль 2011 та̄лт ва̄рыглавес, то̄нт партият о̄лнэ хо̄тпат Госдуман кандидатыг патнэ хо̄тпат ма̄гсыл нэ̄пак та̄ратасыт. Тувыл Россия Президентув ла̄выс, ты нэ̄пак та̄ратан ва̄рмаль Россия янытыл ва̄руӈкве э̄ри, мир та̄нти вос пēриēгыт, хоты хо̄тпа та̄нанылн э̄ри. Хум потыртас: «То̄нт Владимир Путин ла̄выс, партиявн туп номтыӈ, ка̄ркам хо̄тпат вос ёхтысыт, ты кастыл са̄в вос рӯпитасыт, халанылт касым но̄х вос патсыт, Российский Федерацият о̄лнэ мир та̄рвитаныл партият рӯпитан ка̄сыӈ хо̄тпа вос ва̄стэ ос нё̄туӈкве вос вēрмыс».
Наталья Комарова, кӯщаюв потыртамēт ты урыл ла̄выс, ты та̄лыт сыс са̄в о̄лнэ колыт ӯнттувēсыт, хӯрум та̄л сыс ка̄сыӈ порат акв млн. са̄виттем квадратный метра о̄лнэ кол ӯнттаве. Ты са̄вит Советский Союз о̄лум порат ат ӯнтталавес. Ты коныпал ма̄нь ня̄врамыт ма̄гсыл садикыт ӯнттавет, ань хӯрум та̄лныл яныгнув ня̄врамыт пуссын ялантан ма̄л мивет.
Пēс колыт ос балокыт хот-виӈкве патвēсыт, ты пēнтсыл ма̄хум йильпи колыл манос квартирал мивет. Округувт о̄лнэ яныгпа̄ла хо̄тпат са̄выг ēмтсыт. Ань та̄н пенсиян патнэ̄ныл порат мо̄т ма̄н ат минэ̄гыт, тыт о̄луӈкве хультэ̄гыт. О̄лнэ ӯсанув, па̄вланув ёмасыг ēмтсыт. Йильпи пӯльницат ос  пусмалтахтын колыт рӯпитэ̄гыт, тыт о̄лым са̄всыр а̄гмытыл ма̄хум пусмалтахтуӈкве вēрмēгыт. О̄с са̄в мо̄т ёмас тэ̄лат урыл кӯщай нэ̄ потыртас.
Дмитрий Кобылкин, Ямал ма̄ губернатор, та урыл потыртас: «Ам номсэ̄гум, «Единый Россия, ты аквтуп товлыӈха̄пыт ищхӣпыӈ утэ хумус рӯпиты. Ты ищхӣпыӈ утэ хосыт ма̄н вēрмēв са̄в ёмас, э̄рнэ тэ̄ла ва̄руӈкве, мӯсхал щирыл рӯпитаӈкве. Ма̄н улпыл сака нёмса э̄лумхо̄ласыт, ма̄нти ва̄рнэ рӯпатав урыл сака ат э̄сыгхатэ̄в. Тох
ма̄хум ва̄ганыл, хумус ма̄н рӯпитэ̄в, маныр а̄лымасӯв ва̄руӈкве. Ма̄н номēв та пора, хунь Госдумат торыӈ щирыл нэ̄матыр са̄кконыт пирмайтаӈкве ат вēрмувēсыт. Партият халанылт нас та воритотсыт. Ань тамле ва̄рмаль ул вос ēмтыс, ма̄н Президентувн нё̄туӈкве патэ̄в. Тав э̄лаль тотнэ номтанэ ма̄н тэ̄лаг паттыянӯв. Ты та̄рвитыӈ рӯпата кос, ос ма̄н ва̄им ва̄рилув, ня̄врамув э̄лы-па̄лт ма̄навн э̄сырма ул вос о̄лыс».
Ты ла̄тӈанэ Тюменский область губернаторн о̄с сака сымн ро̄всыт. «Ма̄н ань манса̄вит рӯпата ва̄рсӯв, тащирыл ос э̄лаль рӯпитаӈкве э̄ри. Экономикав акваг вос са̄вми. Са̄в ёмас нё̄тмил яныпа̄ла хо̄тпат ос ня̄врамыт ма̄гсыл ва̄раве. Ты пēриян ва̄рмальт ка̄сыӈ хо̄тпа вос ва̄стэ, хотьют тав пēрияӈкве вēрми. Манхурип кӯщаит рӯпитаӈкве паттавет, тащирыл мирув о̄луӈкве паты», – Владимир Якушев ла̄выс.
Ты форумн титса̄ттем хо̄тпа ёхталасыт. Та̄н ма̄хманыл халт но̄х–патсыт, та̄н ма̄гсыланыл са̄в хо̄тпа нэ̄пак та̄ратасыт. Та̄наныл ма̄н ань сӯкыр э̄тпост э̄лаль Государственный Думан, округ ос район думатын пēрияӈкве патыянӯв.
