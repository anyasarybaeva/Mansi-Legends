
Ты та̄л сӯкыр э̄тпос Россия янытыл о̄лнэ мир Государственный Думан депутатыт пēрияӈкве патэ̄гыт. Та порат ма̄н округ Дума депутатыт ма̄гсыл о̄с тах нэ̄пак та̄ратэ̄в. 
19 щислат манос хӯрум-нила хо̄талыт сыс пēриян ва̄рмаль тах мины, ань кӯщаит иӈ ат ва̄ганыл. Ма̄н округувт ты кастыл кӯщаит щё̄­питахтуӈкве ань о̄выл­тахтасыт. 
Та по­рат Обще­ствен­ный пала­та колныл наб­людатель-хо̄тпат рӯпи­таӈкве па­тэ̄­гыт. Ты урыл Обществен­ный палатат рӯпитан хо̄т­пат Ирина Максимова, Ольга Сидо­рова, Юрий Слюсарь по­тыртасыт. 
Кӯщай нэ̄ Ирина Мак­си­мова ла̄выс: 
– Нэ̄пак та̄ратан ко­лы­тыт нила со̄тыра 500 арыгкем наблюдатель-хо̄тпат рӯпитаӈкве тах патэ̄гыт. Ма̄н та̄наныл ха­нищтаӈкве ань патыянӯв. Ка̄сыӈ э̄лумхо̄лас тот рӯ­питаӈкве вēрми. Ты ма̄хум ма̄н яныгпо̄ль э̄т­пос 15 хо̄талэ мус тах ханищты­янӯв. 
Ольга Сидорова кӯщай ва̄ӈын нэ̄г о̄лы. Тав пē­риян хо̄тал урыл ох ла̄выс: 
– Ма̄н ханищтахтуӈкве Екатеринбург ӯсн ялсӯв. Тув миннэ э̄лы-па̄лт ам номсысум, таса̄вит та̄л рӯпитэ̄гум, са̄в ва̄рмаль урыл ва̄гум, ань ос хотталь ханищтахтуӈкве кēтавем. Тув ёхтысум, ма̄хум мощ хӯнтлысанум, насати са̄в тэ̄ла урыл ам аты хӯлыг­ласум, аты ва̄слум. 
Ань Россият са̄в йильпи са̄кконыт пирмайтавēсыт.Пēриян хо̄тал хумус ва̄раве, нэ̄пак та̄ратан колт ма̄навн хумус рӯ­питаӈкве э̄ри, ма̄хум ёт хумус потыртаӈкве, та̄на­нылн хумус нё̄туӈкв ос са̄в мо̄т э̄рнэ ва̄рмаль урыл тот потыртавесӯв. 
Округ янытыл 56 ха­нищ­тан кол тах ва̄рēв, тыт о̄лнэ ма̄хум ёт о̄с аквта щирыл тах рӯпитэ̄в. Акват координаторыг, мо̄таныт бригадирыг ос наблю­да­телиг рӯпитаӈкве тах ха­нищтыянӯв».    
Ма̄ньлат хум Юрий Слюсарь такви рӯпататэ урыл о̄с потыртас. Мо̄лты та̄л тав 18 та̄лэ то̄влыс, то̄нт о̄выл щёс нэ̄пак та̄­ратаӈкве ялыс. Ма̄хум та порат Росссия щар ма̄к яныг са̄ккон ма̄гсыл нэ̄пак та̄ратасыт. Туи пēриян колыт матахкем хо̄тал рӯ­питасыт. 
Юрий наблюдателиг Нефтеюганск ӯст о̄лыс. Сӯкыр э̄тпост пēриян хо̄талыт ва̄рнэ порат ос рӯпитаӈкве таӈхи.  
Людмила ТЕТКИНА
