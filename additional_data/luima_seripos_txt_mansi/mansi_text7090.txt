
Ты э̄тпос 5-7 хо̄талытт сыс Россия янытыл о̄лнэ ма̄хум «Всероссийский форум национального единства» нампа сапра̄нин Ханты-Мансийск ӯсн акван-атхатыгласыт. 
Акв со̄тыра арыгкем э̄лумхо̄лас ты яныг фо­румн хасхатасыт, тувыл коронавирус а̄гм паттат то̄ват тыг ат ёхта­ла­сыт. Хӯрум хо̄тал сыс та̄н ищ­хӣпыӈ ут хосыт суссыл­та­пыт, ханищтапыт, конфе­ренцият, хо̄нтхатыглапыт, сапра̄нит суссыт. 
О̄выл хо̄талэ̄т яныг сапра̄ни ва̄рыглавес. Россия Президент УРФо ма̄т ва̄ӈын хо̄тпатэ Влади­мир Якушев ма̄хумн ла̄тыӈ кēтыс. Тав ла̄выс, са̄всыр мирыт юртыӈыщ о̄лнэ̄­ныл ма̄гсыл Россият ань са̄в­сыр са̄кконыт, програ­ммат ос мо̄т нэ̄пакыт пир­майтавет. Ялпыӈ хо̄та­лыт, фес­тивалит ос мо̄т са̄в рӯпата акваг ва̄раве. 
Ты рӯпата щар ма̄к ёмащакв Югра ма̄т щё̄питаве, тыима̄гсыл ты яныг форум Ханты-Мансийск ӯст ка̄сыӈ та̄л ты ва̄рыглаве. Округ кӯщай нэ̄ Наталья Комарова сапра̄нин о̄с ялыс, ос тав ёхталам мӯй ма̄хумн па̄ща ла̄тыӈ ла̄выс. 
Россият о̄лнэ са̄всыр мирыт юртыӈыщ вос о̄лэ̄гыт, халанылт вори ул вос тотэ̄гыт, пēс йис ва̄рмаляныл, ща̄нь ла̄тӈа­ныл ул вос ёрувлы­яныл ос э̄лаль вос тотыяныл. Манхурип рӯпата ты хо­сыт ва̄руӈкве ань э̄ри, ты сапра̄нит ма̄хум хӯрум хо̄тал потыртасыт. 
Людмила ТЕТКИНА
