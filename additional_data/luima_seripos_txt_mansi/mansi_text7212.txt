
Ва̄т та̄л ювле хультум порат, 1991 та̄л яныг таквс э̄тпост, округ мирколт яныг кӯщаиг рӯпитам хум А.В. Филипенко хӯлтнэ нэ̄пак хансыс – ма̄ньщи ос ханты мир ханищтан ма̄гыс Научно-исследовательский институт возрождения обско-угорских народов (НИИ ВОУН) Ханты-Мансийск ӯст вос пӯнсаве. 
О̄выл кӯщаиг тот Нёмысова Евдокия Андреевна паттувес. Та колт са̄в намыӈ-суиӈ ма̄ньщи ос ханты учёный хо̄тпат рӯпитаӈкв патсыт – Е.И.Ромбандеева, Г.И. Бардин, А.М. Тахтуева ос мо̄таныт. 
Та кол пунсыма юи-па̄лт архив-колыт окру­гувт пӯсвēсыт, о̄влэ̄т Бело­ярский районт, кӯщаиг Е. Шмидт тот о̄лыс, тувыл 1993 та̄лт Ха̄льӯст ма̄ньщи архив-кол рӯпитаӈкв па­тыс, С.А. Попова та кол пӯнсыстэ. Ётыл Сургут ос Нижневартовск районыгт акв тамле архив-колыт рӯпитаӈкв патсыт. 
Ты ва̄т та̄л сыс тот рӯпитан ма̄хум халт мо̄т са̄в хо̄тпат учёныиг ēмт­сыт, та̄н о̄с кандидат на­мыл майвēсыт. 2005 та̄л па̄сныл ты кол мо̄т щирыл ла̄ваве – Обско-угорский институт прикладных исследований и разра­боток. 
Ань ты колт 65 хо̄тпа рӯпитэ̄гыт, та̄н халанылт 5 хо̄тпа наукат «доктор» нам о̄ньщēгыт – ты В. Сподина, Е. Косинцева, В. Соловар, А. Киселёв, А. Семёнов, 12 хо̄тпа ос кандидатыг о̄лэ̄гыт. 
Та колт ма̄н ма̄ньщи хо̄тпанув о̄с рӯпитэ̄гыт – С.А. Попова, С.С. Динисламова, Н.В. Ткачук, Л.Н. Панченко, М.В. Кумаева, С.А. Герасимова ос мо̄т ма̄ньлат нэ̄квет. Та̄н ка̄сыӈаныл наука рӯпата ва̄ри, ма̄ньщи ла̄тӈув ос пēс потранув, пēс ва̄рмалянув та̄н ханищтыяныл, са̄всыр номтыӈ нэ̄пакыт та̄ратэ̄­гыт. Та̄н мирн э̄рнэ рӯпата э̄лаль вос ва̄рēгыт, са̄в научный потыр вос хан­сэ̄гыт. 
Валентина УЗЕЛЬ
