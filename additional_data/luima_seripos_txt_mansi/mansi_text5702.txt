
О̄лнэ ма̄в ялпыӈ хо̄талэ̄т Ханты-Мансийск ӯст о̄лнэ Государственный архив-колн са̄в мир ялыс. Тот рӯпитан ма̄хум та урыл потыртасыт, ань э̄рнэ нэ̄пакыт (документыт) хотыл тотыглавет, хумус ос хо̄т о̄ньщавет. Ам тув щалтсамум торыг, технолого-педагогический колледжит ханищтахтын а̄гит ос пыгыт ёхталасыт. 
Наташа Вацлавовна Вотанина ма̄ньлат хо̄т­патн ты кол колнаканэ суссылтас, та̄н нупланыл сака пӯмщиг потыртас: 
– Округув янытыл туп ты архив кол Госу­дарственныиг ла̄ваве. Мо̄т тамле колыт ка̄сыӈ районт манос рӯпата ма̄т о̄лэ̄гыт. Тыт округув ма̄­гыс ма̄к э̄рнэ нэ̄пакыт о̄ньщавет, о̄лнэ ма̄в ос странав урыл. Кол Госу­дарственныиг о̄лнэ̄тэ ма̄гыс, нэ̄пакыт тыт ак­ваг о̄ньщуӈкве патавет, нэ̄мхуньт нэ̄мхотталь ат тотавет. Ань та̄наныл на̄н ловиньтыяны̄н, хуньт тах на̄н ня̄враманын тыг ёхтэ̄гыт, тувыл апыгри­ща­нын. Та̄н тах о̄с аквты нэ̄пакыт ловинь­таӈкве патэ̄гыт. 
Тыт о̄щнэ э̄рнэ нэ̄па­кыт лӯима̄ мирн сака китыглавет, ловиньта­вет. Ма̄хум тыг ка̄сыӈ хо̄тал ёхталэ̄гыт - ля̄ххал тотнэ хо̄тпат, учёныит, нэ̄пак хаснэ ма̄хум, ха­нищтахтын а̄гит ос пы­гыт, ӯст о̄лнэ мир. Ты э̄рнэ нэ̄пакыт хосыт пēс о̄лупса та̄ра-паттэ̄гыт, научный ос дипломный потрыт хансэ̄гыт, ловинь­тан нэ̄пакыт хансэ̄гыт.
Э̄рнэ нэ̄пакыт ӯрга­лым о̄щнэ ма̄гыс тыт ат колнак о̄лы (рущ щирыл архиво­храни­ли­щаг ла̄­вавет). Ка̄сыӈ кол­накт то̄тап хурип яныг кēр шка̄пыт ӯнлэ̄гыт, э̄рнэ нэ̄пакыт ос хурит пуссын тот ты о̄ньщавет. Ань йист то̄ва нэ̄пакыт элек­тронный дискытн ва̄ра­вет, таит о̄с тув пинавет. Тувыл тот намыӈ-суиӈ хо̄тпат нэ̄паканыл о̄лэ̄­гыт, лӯима̄ урыл хаснэ ма̄хум, учёныит, ка̄тыл по̄слын ос нэ̄пак хаснэ хо̄тпат щар ма̄к э̄рнэ нэ̄паканыл, ма̄гылн тага­тан по̄саныл, та маныр, пуссын тув мисаныл. 

Шка̄пыт пуссын лап-пантым о̄лэ̄гыт, тув хо̄тал ка̄т ул вос ёхты, атиӈк нэ̄пакыт арген тув-су­рēгыт манос щёравет. Тувыл сака ащирмаӈ манос рēгыӈ о̄с ул вос о̄лы, витыӈ ма̄ ляпат о̄ньщуӈкве ат ро̄ви, нэ̄­пакыт тытавет. 
Ты архивт сака пēс нэ̄пакыт о̄лэ̄гыт, то̄ват 16 нотт хансыглавēсыт. Округув урыл са̄в нэ̄пак о̄лы – ма̄хум тыг хунь о̄лмыгтасыт, ты ма̄ нупыл мир хотыл йисыт, яныг хо̄нт порат ма̄хум хо̄т рӯпитасыт, тыи ос мо̄т са̄в тэ̄лат урыл потрыт акван-атым о̄лэ̄гыт. 
Метрический нампа нэ̄пакыт о̄ньщēв, тув самын патум ня̄врамыт, а̄тимыг ēмтум хо̄тпат ос акван-минам нэ̄т ос хумит наманыл хансыг­лавēсыт.
Тувыл Наташа Вац­лавовна ма̄ньлат ма̄хум мо̄т кол­накн во̄в­санэ, тот ос та о̄выл­тыт по­тыр­тас, ань хот-маныг­тах­там нэ̄пак ло̄псыт хумус акван-о̄лтавет, щёрим ло̄псыт хумус йильпииг ва̄равет. То̄ва­накт э̄рнэ нэ̄пак ма̄нь ло̄мтытыл акван-атаве, акван-э̄льм­таве. Э̄льм о̄с та̄нти ва̄­рēгыт, пшеничный ос кукурузный колас акван-тэ̄лыгтэ̄гыт. Ла̄пкаӈ э̄льм, ла̄ви, лю̄ль, таил сартым нэ̄пак-ло̄пс тах ла̄кква-лоньхаты. 
Окружной военкомат па̄лыл тув э̄рнэ нэ̄пакыт ва̄тихал тотавет – ты про­ходной свидетельстват, вещевой аттестатыт ос са̄лтатыт а̄тимыг ēмтум извещение-ло̄псыт. Нэ̄ ла̄вме ширыл, ка̄сыӈ э̄рнэ нэ̄пак такви номер о̄ньщи, та̄н та̄раныл рӯт хо̄тпанув хо̄нтуӈкве вēр­мēв. Тувыл ро̄ви копия-нэ̄пак ва̄руӈкве манос ищ­хӣпыӈ ут хосыт флэшка утын хасумтаӈкве, э̄рнэ нэ̄пакын тах на̄н колынт нот палыт о̄лы.
Ирина Сергеевна Чер­ниева архивт ловиньтан колнак тармыл пуӈктоты, тав ос ка̄тыл по̄слын о̄йка Геннадий Степанович Райшев о̄вылтыт потыр­тас, хо̄т самын патыс, яныг­мас, ханищ­тах­тас, рӯпи­тас. 
Тамле хо̄нтхатыглап ма̄ньлат хо̄тпатын сака мӯстыс. Ва̄им, та колт са̄в пӯмыщ потыр хӯн­тамлаӈкве ос ма̄к э̄рнэ нэ̄пакыт хо̄нтуӈ­кве ро̄ви.
 
