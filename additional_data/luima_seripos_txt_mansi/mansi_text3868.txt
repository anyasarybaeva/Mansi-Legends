
Лӯпта э̄тпос 23-24 хо̄талыгт Ямало-Ненецкий округ Шурышкары па̄вылт ма̄щтыр хо̄тпат, пēс йис пормас атнэ колытт, йӣквнэ колытт ос мо̄т са̄всыр ма̄тт рӯпитан хо̄тпат акван-атхатыгласыт.

	Ты ва̄рмаль рущ щирыл «Мой Шурышкарский» намаим о̄лыс. Мӯй ма̄хум кит хо̄тал аквъёт рӯпитасыт, та̄нки ва̄рум пормасаныл суссылтасыт ос халанылт ва̄йхатасыт.

	Ань ты пора яныгса̄ткем хо̄тпа са̄всыр ма̄ныл тув ёхталасыт. Ямало-Ненецкий округ Овгорт ос Мужи па̄влыгныл, Салехард, Тарко-Сале, Лабытнанги ӯсытныл мир олыс. Ханты-Мансийский округныл Белоярский район Полноват, Тугияны ос Касум па̄влытныл ма̄щтыр ма̄хманув тув ялсыт.

	О̄выл хо̄талт ма̄хум Шурышкары па̄вылт та̄нки рӯпатаныл суссылтасыт. Тот ма̄щтыр хо̄тпат ёрыгхатасыт, ю̄нсхатасыт, сакныл хорамыӈ пормасыт хартсыт ос мо̄т са̄всыр рӯпата ва̄рсыт.

	Китыт хо̄тал соссаӈ ма̄хманув Мужи па̄вылн тотыглавēсыт. Тот «Живун» нампа нё̄тнэ музей о̄лы. Тот са̄в пēс йис пормасыт атым о̄лэ̄гыт. Мӯй хо̄тпат пормасыт сунсыглым тот ё̄мыгтасыт. Тувыл та̄н ма̄гсыланыл ёнгын колыт э̄ргысыт, йӣквсыт ос са̄ӈквылтасыт. Са̄всыр ма̄ныл акван-атхатыглам мирн тот мӯйлуӈкве сака мӯстыс.

	 

Ирина Фирсова кēтум потре ма̄ньщи ла̄тӈыг Николай МЕРОВ хансыстэ
