
Нэ̄пак ловиньтан округ колт «Югорика» намыл ла̄вим ловит суссылтап я̄ӈк на̄тнэ э̄тпост ва̄рыглавес. 
Ты тит та̄лыг ювле хуль­тум сыс округувт Моск­ват, Тобольскыт ос Томс­кыт та̄ратым нэ̄пакыт сун­сыглаӈкве ос ловинь­таӈкве тотвēсыт. Аквта порат ос «Югорская книга – 2022» касыл ва̄рыглавес.
Ōвыл хо̄тал са̄в ма̄хум библиотека-колн атхатсыт, кӯщаит мир ёт пащалахтасыт, нэ̄пакыт та̄ратан хо̄тпатын сымыӈ ла̄тӈыт ла̄всыт. 
Округт о̄лнэ организацият та̄нти та̄ратам нэ̄­паканыл о̄с суссылта­сыт. «То̄рум Маа» музей та̄ра­там нэ̄пакыг «На свадьбе и пос­­ле неё», «По дороге на стойбище», А̄с-угорский институт та̄нти нэ̄паканыл суссылтасыт ос титыт хо̄­тал ма̄ньщи учёныюв Ев­до­кия Ивановна Ромбандеева о̄вылтыт хансым нэ̄пак урыл потыртасыт. Ты урыл ма̄н я̄нас потыр тах хансэ̄в.
Ханты мир писателяныл Еремей Айпин хансум пот­ранэ пуссын акван-атымат ос ат са̄вит осыӈ нэ̄пакыг ва̄римат. Тав нэ̄паканэ ос потранэ урыл ма̄хум потыртаӈкве атхатыгласыт, о̄йка тит яныг потыр-капаиг хансыс, «Божья матерь в кровавых снегах» щирыл рущ тина ва̄рвес. 
Тав потранэ школат ханищтахтын ня̄врамыт ма̄гсыл нэ̄­пакытын ва̄равет, ма̄нь­лат хо̄тпат тав творчестватэ хосыт научный рӯпатат хансэ̄гыт, тав пот­ранэ хосыт сосса мир о̄лупса мо̄т ма̄хмытын ёмщакв ва̄ӈкве патвес. 
Тит хо̄талыг сыс писателит ос поэтыт ма̄хум ёт хо̄нтхатыгласыт, та̄нти ва̄рнэ рӯпатаныл урыл потыртасыт, ань йист ищ­хӣпыӈ ут хосыт сунсым хо̄нтхатыглаӈкве ро̄ви. Ла̄кква ма̄т о̄лнэ хо̄тпат тащир халанылт потыртасыт. 
Каснэ ма̄н маим нэ̄пакыт жюри-хо̄тпат тит хо̄тал сыс сунсыгласаныл, ловиньтасаныл ос э̄типа̄лаг но̄х-патум ма̄хум наманыл ла̄ввēсыт. 
Ня̄врамыт ма̄гсыл хансым нэ̄пакыт халт «По дороге на стойбище» нэ̄пак но̄х-патыс, сосса мир ла̄тӈытыл хансым нэ̄пакыт халт «В языках ог­ня» нэ̄пак но̄х-патыс, таве Алла Иштимирова-Посохова мо̄т ма̄хум ёт хансыстэ ос «Централизованная библиотечная система» кол па̄лыл та̄ратавес. 

Галина Кондина 
