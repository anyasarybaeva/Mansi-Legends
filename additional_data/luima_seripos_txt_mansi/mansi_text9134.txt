
Ка̄сыӈ та̄л лӯпта э̄тпост Ханты-Мансийск ӯст «То̄рум Ма̄» музейт ня̄врамыт ма̄гыс «Та̄ксар ма̄хум – Крепкие люди» лагерь ва̄рыглаве. А̄гирищит-пыгрищит тот ӯщлахтэ̄гыт, ханищтавет, ань во̄рт хумус о̄луӈкве э̄ри, на̄й пēламтаӈкве ос колпал ва̄руӈкве вос ха̄сэ̄гыт. Тынакт тув ялантам ня̄врамыт мощ потрамасыт, маныр ва̄рмаль та̄ра-паттысыт, манхурип тэ̄ла ханищтасыт.
Саша Карпов, 12 та̄л
– Ам православный гим­назият ханищтахтэ̄гум. «Та̄ксар ма̄хум» лагерьн мо̄лты порат ялантасум, тыт ань аквта хольт пӯ­мыщ. Ущ ёхтэ̄в, мощ ма­тыр ханищтэ̄в, ёнгасэ̄в, ос юв миннэ порав та ляпами, са̄в тэ̄ла ва̄руӈкве ат а̄лымēв. Мо̄лхо̄тал ё̄в­тыт ва̄руӈкве ханищ­тах­тасӯв, ня̄л та̄ратасӯв. То̄­ванакт ханищтан хо̄т­па­нув ла̄­вēгыт, ма̄нти вос ёнгасэ̄в, ма̄н тай ща̄гтэ̄в, «Гуси-лебеди» ос мо̄т ёнгил но­мыл­матэ̄в, татем ха̄й­тыг­тэ̄в. Ты порат ам а̄пщим ёт ёхтысум, наме Паша, 6 та̄лэ то̄влыс. Тыт ань са̄в а̄гирищит ос пыг­рищит ёт юрщмахтасмēн.
Лёня Савицкий, 13 та̄л
– «Та̄ксар ма̄хум» тэ̄ла лӯпта э̄тпос 3 хо̄талэ̄т о̄вылтахтас, то̄нт ам нам­хо̄талум о̄лыс. Тыт рӯпи­тан хо̄тпат ос ня̄врамыт а̄нумн са̄в ёмас ла̄тыӈ ла̄всыт. Во̄рыӈ ма̄т о̄луӈкве, ён­гасаӈкве сака пӯмыщ. О̄выл хо̄тал ма̄н музей урыл потыр хӯнт­лысӯв, округ сосса мирыт коланыл, сунаныл-ха̄па­ныл ос мо̄т порма­саныл ка̄са­ласанӯв. Тувыл суссӯв, ня̄враманыл хумус ён­гал­тыяныл, манхурип ён­гилыт ва̄руӈкве ха̄сэ̄гыт, мощ ёнгасасӯв. «То̄рум Ма̄» музей – татем ёмас, нё̄тнэ ма̄кве.
Миша Вокалюк, 12 та̄л
– Ты ма̄т ам ща̄гтым ёнгасэ̄гум. Вова а̄пщим ёт ёхтысум, 11 та̄лэ то̄влыс. Ам са̄в лагеритт о̄лыгласум, ос таи ла̄вуӈ­кве таӈхēгум – ты щар ма̄к ёмас лагерь, тыт сымыӈ хо̄тпат рӯпитэ̄­гыт. Лагерь урыл а̄нумн Лёва юртум по­тыртас, такви ос тов­лыӈ­ха̄пыл Анапа ӯсн тылам­лас, ща̄рщ ва̄тат исыл­тахты, пувлы, мēн ос тыт ӯщлахтымēн. 
Ня̄врамыт ёт Светлана РОМБАНДЕЕВА потыртас
