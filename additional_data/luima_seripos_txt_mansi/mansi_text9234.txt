
Ты потрыт иӈ акв ма̄ньщи ма̄щтыр хо̄тпа урыл потыртэ̄в, тав наме Татьяна Ермиловна Тарасова, такви о̄парищ наме Сангилева. Тав ётэ мēн Сургут ӯст о̄лум фестиваль порат хо̄нтхатыгласмēн, потыртасмēн.
Ты фестиваль ва̄рнэ э̄лы-па̄лт, насати, ка̄сыӈ ма̄щтыр хо̄тпа ла̄ввес – тав а̄кань ма̄гыс маснут вос ю̄нты. Татьяна Ерми­ловна ты кастыл а̄кане ма̄ньщи супыл, нуйсахил, пуӈкто̄рыл, совъя ва̄ил ю̄нтме. Ты маснутанэ щар ма̄к пēс щирыл ю̄нтсанэ, пуссын татем нё̄тнэ̄т. Ань та урыл мēн тав ётэ ты потыртасмēн. Тав тох ла̄выс:
– Ма̄ньщи маснут пēс порат хумус ю̄нтыглавес, ам о̄с аквты щирыл ю̄н­тыянум. Нуйсахи ам хӯ­рум э̄тпостем ю̄нтылум, ма̄ньщи суп акв э̄тпос.  Пēс щирыл ю̄нсхатэ̄гум, пēс хурит ёмащакв сун­сыглыянум, та юи-па̄лт маснутанум ущ ю̄нтыя­нум.
Нуй, то̄р пуссын амти ёвтыянум, ты ма̄гыс олныл ат мивем. То̄ванакт ю̄н­тум супанум тыналыя­нум. Нэ̄квет ва̄ганыл, ам хораманум ма̄нит, таима̄гыс то̄ват ма̄ньщи суп а̄нумн ва̄рылтэ̄гыт. То̄ват ос та̄с суп ёвтэ̄гыт. Сакныл хорамыт, тур­ло̄псыт, пальсакыт ха̄р­тэ̄гум, о̄с тыналыянум.  
– Наӈ ёмащкв ма̄щтыр­ланэн ма̄гыс матыр яныг нам о̄ньщēгын? 
– А̄ти, нэ̄матыр ат о̄нь­щēгум. Мо̄лты та̄л округ кӯщай па̄лыл премия-олныл майвēсум, тувыл та. Ос матыр суссылтаӈкв те э̄ри, акваг во̄выглавем. Тӯяг Москва ӯст яныг сус­сылтап о̄лыс – Сокровище Севера, тув о̄с ялсум. Ма̄н тот хо̄т хо̄тал о̄лсӯв, мир э̄лы-па̄лт ю̄нсхатсӯв, ма̄щтырласӯв. 
Ла̄ввēсум, хорамыт сак­ныл вос хартэ̄гум. Ам ат са̄всыр щирыл ма̄щтыр­лан нак тот суссылтасум. Сакныл нё̄тнэ хорамыт ва̄рнэ̄м ма̄гсыл ам тот о̄выл местал майвēсум, кубок нампа мӯйлупсал янытлавēсум. 
– Ты олныӈ мӯйлупса о̄лыс ман а̄ти?
– А̄ти, олн та̄л. Москва яныг ӯс-капай хосыт ма̄н ма̄ньщи супыл ё̄мыгта­сӯв, ма̄хум маттем та пӯм­щалахтасыт, титыгла­весӯв, ма̄н хотыл ёхтысӯв. Ювле э̄ссыгхатым ла̄вēв – ма̄н Югра ма̄ныл о̄лэ̄в. Мощ о̄лсум, тувыл ос тыг Сургут ӯсн во̄ввēсум, ту­выл ос Ханты-Мансийск ӯсн ялсум.
– Наӈ акваг хо̄т та яласэ̄гын, о̄йкан маныр ла̄ви? Тав урēтыл мощ потыртэн.
– О̄йкам наме Николай Васильевич Тарасов, Ишим ӯсныл о̄лы. Мēн аквъёт о̄лнэмēн мощēрт налыман та̄лыг ты ēмты. Тит ня̄врам, а̄ги ос пыг, янмалтасмēн, тэ̄н тэ̄нти я̄нас о̄лэ̄г. 
Ос акван тох минасмēн. Ам радиооператорыг рӯ­питасум, я̄ хосыт яласан па̄рсат, катерыт рӯпитан ма̄хум ёт тēрквалыг хосыт потыртасум. То̄нт Хо̄нтаӈ район Междуреченск па̄вылт рӯпитасӯв. Та 1980-ыт та̄лыт порат ма̄н ма̄вн я̄ хосыт тēртурпат, са̄всыр яныг тēрсупыт, гравий-а̄хвтас тотсыт. Ма̄н то̄нт сака са̄в рӯпи­тасӯв, ма̄хум ат то̄выл­ха­тас. Халувт азбука морзе щирыл потыртасӯв.
Ка̄сыӈ та̄л яныгпōль э̄тпос 27-28 хо̄талагēт Иртыш ос А̄с я̄г хосыт я̄ӈк сакватан ледокол-катерыт минасыт. Та̄н ёмащакв я̄ӈк сакватыяныл, тувыл я̄ӈк на̄тнэ э̄тпос о̄выл хо̄талэ̄т о̄выл па̄рсат та минмыгтэ̄гыт. 
Аквмат порат о̄йкам такви ма̄хманэ̄ныл юв-хультыс, та̄н минамыт. Ам палтум ты ёхтыс, ам рация хосыт ла̄тыӈ тēтсум, таве вос ӯрияныл. Тох такви ма̄хманэ юил та ёхты­санэ.
Ам ос та порат аппа­ратурам хот-саквалас, Урай ӯсн тēтвēсум. Ювле ёхтысум, ла̄вавем, акв хо̄тпа наӈын ӯритэ. Ном­сэ̄гум, аман хотьют тав. Насати, ты Николай а̄нумн пӯмащипа ла̄тыӈ ла̄вуӈкв ёхтыс. Та па̄сныл ва̄йха­туӈкв та патсумēн, акван та минасмēн. 
– Тав наӈын нё̄ты?
– Ва̄им, сака нё̄ты. Ма̄щтырлаӈкв о̄вылтах­тынэ̄м э̄лы-па̄лт тав ном­сахтас, ам амти ма̄гсылум ю̄нсхатэ̄гум. Тувыл сунсы, маснутанум, хораманум ёвтавет, ам ос са̄всыр ӯсытн, па̄влытн во̄выг­лаӈкв акваг патвēсум, нё̄туӈкв та о̄вылтахтас. 
Ам ма̄ньщи са̄г ва̄руӈкв патсум, са̄г-лӯпта ва̄рнэ ма̄гыс матыр э̄рнутыт ёвтуӈкв э̄рēгыт. Акв тēр-ло̄мт тынэ хо̄тса̄ттем солко̄ви, ос са̄г ма̄гыс тамле ут са̄в э̄ри. О̄йкам ам нупылум сунсыс, са̄г-лӯптат, тулят такви ма̄щ­тыр­лаӈкв патсанэ. Тав ётэ пēс хурит хо̄нтыянмēн, ёмащакв сунсыглыянмēн, тувыл такви та ва̄риянэ.
Мо̄лтынув ма̄нь ё̄рнкол ва̄рыс, тиврēт кӯр, вēтрат, пӯтыт, пасан, ӯласыт, ма­ныр ё̄рнколыӈ ма̄хум тот о̄ньщēгыт, тав пуссын ма̄ниг ва̄рсанэ. Татем пӯм­щиг тэ̄лсыт, мирн сус­сылтаӈкв ты ё̄рнкол э̄ри. 
– Совъя ва̄иг наӈти ю̄нтсагы̄н?
– Амти ю̄нтсагум. Ка̄сум па̄вылт са̄лы сов ёвтэ̄гум, хот-сыстамтылум, пунэ хот-яктылум, амти ка̄­миньтаг ēмтнэ мус ёма­щакв тынтлылум. Йины­ягум, ю̄нтыягум, тувыл о̄люптыягум. 
О̄люп о̄с амти ва̄рилум. Тэ̄лы порат ю̄нтсагум, ха̄льйив са̄п то̄нт юн ат о̄щсум, са̄пныл о̄люп мощ выгыр­нувег ēмты. На̄ӈк йӣв сулэ ос со̄с аквъёт па̄йтсагум. Щирва ня̄ра о̄с амти ю̄нт­сагум.
– Ю̄нсхатуӈкв хунь о̄вылтахтасын?
– Ам хосат та̄гыл акваг матыр ю̄нтсум. Ос рӯпатаныл по̄хан мина­мум порат то̄нт ты са̄в щакщуӈкв патсум. То̄ва хо̄тпат май пенсиян ми­нэ̄гыт, юн ӯнлантэ̄гыт, нэ̄матыр ат ва̄рēгыт, нэ̄м­хоталь ат ялантэ̄гыт. 
Мēн о̄йкамēнтыл тай ка̄ркамыл та пинвесмēн. Ам та̄л сыс са̄всыр ӯсытн, па̄влыӈ ма̄н ханты нэ̄квет ёт э̄ргим-йӣквим та ялан­тэ̄гум. Ма̄щтыр хо̄тпат ма̄гыс ва̄рим фестивалит, ханищтапыт о̄лнэ̄ныл порат о̄с тув во̄вавем, тув та минэ̄гум. 
Тамле ма̄н яласаӈкв сака пӯмыщ, ма̄н халувт ханищтахтэ̄в. То̄ва порат ос ам ма̄хум ханищтыя­нум. Щаквщуӈкв, ю̄нсха­туӈкв, сакныл хорамыт хартуӈкв, ам сака ка̄са­щē­гум.
Матъёмас яласан лё̄ӈ­ханум, о̄лнэ кол ос тэ̄нут ма̄гыс олн холтуӈкв ат э̄ри. Пенсия-олнанум ты ма̄­гыс тай ат то̄вылхатэ̄­гыт. О̄йкамн нё̄тавем, ак­ваг яла­санэм сыс колув тав сун­сытэ, тав о̄ньщитэ.
– Ты та̄л сыс хоталь ялсын?
– Ам яныгпо̄ль э̄тпост Москва ӯсн ялсум. Лӯпта э̄тпост Сургут ӯст ма̄щ­тыр­ласӯв. Та юи-па̄лт та̄ра Ханты-Мансийск ӯсн минасӯв, тот ма̄нь­ха̄пыл каснэ ва̄рмаль о̄лыс, тот э̄ргысӯв, йӣквсӯв.
Ань ос ты э̄тпост Тугияны ма̄нь па̄вылн ялсӯв, ты па̄вылке А̄с я̄ ва̄тат ӯнлы. Ты та̄л 230 та̄лэ то̄влыс. Тув са̄в ма̄ныл ма̄хум мӯй­луӈкв ёхталасыт, Бело­ярский район кӯщаюв Сергей Маненков тот о̄с о̄лыс. 
Ялпыӈ хо̄таланыл мощ­щаг хультум мирыт яныт­лан хо̄талт, 9 августат, янытлавес. Ма̄н тот мир э̄лы-па̄лт йӣквсӯв, э̄ргы­сӯв. 
– Таса̄вит рӯпата ва̄­руӈкв та а̄лымēгын – йӣквēгын, ю̄нсхатэ̄гын, щаквщēгын. 
– Ты тэ̄ланум коныпал ам ань хо̄нтлын ма̄хумн нё̄тнэ ма̄н ялантэ̄гум. Та̄н ма̄гсыланыл лап-пантхатнэ то̄рыт ю̄нтэ̄в. Та̄н та̄нтина̄ныл ӯргалым вос о̄ньщияныл, пуссын пуста̄гыл юв вос ёхтэ̄гыт.
Тамле ты тав ка̄ркам нэ̄кве – Татьяна Ерми­ловна Тарасова. Тав Ким­къясӯй па̄вылныл о̄лы, о̄парищ наме Сангилева. Ляпа рӯтанэ газетав та̄ра паща ла̄тӈыл тēтыянэ. Ма̄н ос тавēн пӯмащипа ла̄тыӈ ла̄вēв, тав ётэ потыртаӈкв сака пӯмыщ, нэ̄кве потрыӈ, акваг ощ­хульта̄лы. То̄рум ёт, О̄тыр ёт тав вос о̄лы, вос ӯрга­лаве.
Валентина УЗЕЛЬ
