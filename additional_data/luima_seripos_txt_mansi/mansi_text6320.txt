
Ха̄льӯс районт о̄лнэ ма̄нь па̄вылквет школаныл ос ма̄нь ня̄врамыт ӯргалан коланыл ты э̄тпост рӯпатаныл о̄вылтасаныл. Тӯяг ма̄ янытыл хащта̄л а̄гм о̄вылтахтам порат та̄н о̄с лап-пантыглавēсыт. Ань то̄ва школат мо̄т па̄выл миркол нупыл хасвēсыт.
Тох Саранпа̄выл шко­ла нупыл Сӯкыръя ос Кимкъясуй школаг хансым о̄лсы̄г, ань Ло̄п­муст о̄лнэ школа о̄с тувле хасвес. Ты э̄лы-па̄лт та̄н Кульпас нупыл ло­виньтахтасыт. 

Ло̄пмус школа
Ань Татьяна Вале­рьевна Анямова, Ло̄пмус школат пуӈктотнэ нэ̄, ла̄выс: «Ня̄врамыт нэ̄м­хотталь ат тотвēсыт, та̄н аквтох Ло̄мпус па̄вылт ща̄няныл-а̄щаныл ёт юн о̄лэ̄гыт, юил школан тыт ялантэ̄гыт. Ты та̄л ма̄н 14 а̄гирищит-пыгрищит ханищтыянӯв, ань о̄выл классыт нила ня̄врам, китыт классыт акв, хӯрум классыт хӯрум ня̄врам ос нилыт классыт хо̄т хо̄тпа. О̄выл ос нилыт классытыт та̄н Наталья Николаевна Таратован ханищтавет, китыт ос хӯрмит классыт – Светлана Алексеевна Хозумован. 

Ма̄нь ня̄врамыт ӯрга­лан колн 11 ня̄врамаквет ялантэ̄гыт, та̄н ётаныл Ирина Анямова рӯпиты, тавēн Нина Николаевна Анямова нё̄ты. Тувыл ма̄нь ня̄врамыт ма̄гыс Ирина Юрьева тэ̄нут па̄йты ос та̄наныл тыт­тыянэ, ханищтахтын ня̄в­рамыт Антонина Шес­та­лова тэ̄нутыл па̄й­тыянэ. 
Ня̄врамыт ань нила класс а̄стламаныл юи-па̄лт Кульпас школан э̄лаль ханищтахтуӈкве кēтавет. Тот школа тар­мыл интернат о̄лы, Куль­пасныл ня̄врамыт о̄с тув тотавет. Тувыл хотты ща̄нь-а̄щит ка̄сащēгыт ке, ня̄враманыл Саран­па̄вылн тотуӈкве вēр­мияныл. Тот ос та̄н рӯ­таныл палт о̄лэ̄гыт». 

Сӯкыръя школа
Сӯкыръят о̄лнэ тэ̄­лат о̄вылтыт школат пуӈктотнэ нэ̄ Тамара Савельевна Ванюта по­тыртас. Ты ма̄нь па̄вылт ат ня̄врам школан ялан­тэ̄гыт, ты та̄л акв пыг­рищакве о̄выл щёс ха­нищтахтуӈкве минас, тувыл акв пыг хӯрмит классыт ханищтахты ос кит хо̄тпаг нилыт классыт. Китыт классыт нэ̄мхотьют а̄тим. Ня̄в­рамыт ёт Евгения Анд­реевна Гриценко рӯ­питы. 

Тамара Савельевна ла̄выс: «Тӯяг ма̄н шко­лав ос садикув а̄гм паттат лап-пантвес. Ня̄врамыт ищхӣпыӈ ут хосыт ха­нищтаӈкве ла̄ввесӯв. Тыт интернет торыӈ ат рӯпитас, то̄ват юн ком­пьютер ат о̄ньщēгыт. То̄ванакт Евгения Анд­реевна ня̄врамыт ёт акван-хо̄нтхатыглаӈкве по­тыртахтыглас, мощ ханищтыянэ, юн хаснэ рӯпатал мыганэ ос ётыл тетрадканыл юв­ле тотыяныл. Тох та ха­нищтахтасыт, ищ­хӣ­пыӈ утыл ёмщакв вос ва̄рнувēв.  
Тувыл Саранпа̄­выл­ныл я̄ ӯлтта тыгле-тув­ле яласан лё̄х о̄с а̄тим. Ма̄хум та̄нки такв­сы па̄рт унсах ва̄­рē­гыт ос тӯяг я̄ӈк на̄тнэ порат тав хотталь та на̄таве. Школат рӯпитан ма̄хманум та пора сыс Сӯкыръян о̄лмыгталэ̄­гыт манос я̄ӈк на̄тнэ мус ӯрхатэ̄гыт. Туи, тай, ма̄хум моторха̄пыл тыгле-тувле Александр Филипповын тотыг­лавет. Тав Саранпа̄выл миркол па̄лыл тамле рӯпата о̄ньщи. 

Ня̄врам ӯргалан колн ат а̄гирищит-пыгрищит тотыглавет. Ня̄врамыт ёт Елена Кропотова ос Ольга Ванюта рӯпитэ̄г, матыр-а̄ти акваг пӯм­ща­лэ̄гыт, ялпыӈ хо̄та­лыт щё̄питэ̄гыт. Ири­на Кустышева садикт ос школат лēккар нэ̄г рӯ­питы. Ань ал­пи температура ак­ваг уральтэ̄в ос мо̄й­такыӈвитыл ка̄танув о̄с ловтыянӯв». 
  
Ань йильпи пир­май­тым са̄ккон щирыл о̄выл классытыт ха­нищ­тах­тын ня̄врамыт олн ойтта̄л школат тыттавет. Туп школагт пуӈктотнэ нэ̄г ёмас лё̄х о̄лнэ̄тэ сыс тэ̄нки вēрмхатнэг мус тув тэ̄нут тотэ̄г. Са̄в­сыр кӯщаиӈ ма̄н э̄рнэ нэ̄пакыт щё̄питан ос та̄н палтаныл кēтнэ ма̄гыс  ищхӣпыӈ утаныл ёмас о̄с вос рӯпитанӯв. Тэ̄ланыл нэ̄мхотталь ул вос тагапēгыт ос ювле ул вос хультсыт. 
Сӯкыр э̄тпос ва̄т ну­пыл са̄т хо̄талэ̄т ма̄нь ня̄врам ӯргалан хо̄тпат ялпыӈ хо̄таланыл о̄лы ос ма̄нь таквс э̄тпос атыт хо̄талыт ханищтан хо̄т­пат ялпыӈ хо̄таланыл. Ма̄н та̄наныл пуссын янытлыянӯв, пуста̄гыл вос о̄лэ̄гыт, са̄в со̄т, са̄в щунь вос о̄ньщēгыт!
Тамара Мерова 
 
