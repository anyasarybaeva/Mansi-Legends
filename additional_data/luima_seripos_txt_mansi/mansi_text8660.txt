
Мо̄лалнув Париж ӯст о̄лнэ рӯманув тамле ля̄ххал потыртасыт. Акв научный центр-коланылт пӯмыщ суссылтап щё̄пита̄лвес. Та ӯст о̄лнэ ос мӯйлын ма̄хум яныгпо̄ль э̄тпос 14 хо̄талныл я̄ӈк натнэ э̄т­пос 26 хо̄талэ мус са̄всыр ху­рит, ва̄ти кинат сунсуӈ­кве во̄виньталвēсыт. 
Ань пуссын ты тэ̄лат урыл Доминик Самсон Норманд де Шамбург, Сорбоннский универси­тетт а̄гит-пыгыт ханищ­тан хум, потыртас. 
Тав хансыс: «Та колт са̄всыр университетытт ос институтытт рӯпитан хо̄тпат мирыт ханищтан наукат матыр пӯмщалан тэ̄лат акван-нё̄тхатым ва̄рияныл. Ань та̄н лӯи ма̄т ōлнэ ми­рыт палт хо̄т-а̄ти яласым по̄слум ху­рияныл сус­сылтасыт.
Ты ёмас тэ̄ла кит ма̄нь­лат антрополог-хо̄тпаг ва̄руӈкве номылматсы̄г, тэ̄н намагēн – Анне Дал­лес Марешал ос Клеман Жакму, акватэ Монголия ма̄т о̄лнэ ма̄хум ёт рӯпи­тас ос мо̄танэ Алтай ма̄н ялыс. 
Та суссылтапт са̄всыр э̄лы ма̄н ялум ма̄хум рӯпатаныл урыл потыр­тасыт. Тох Виржини Ватэ чукча ма̄хум палт по̄слум хури­янэ суссылтас, Жан-Люк Ламбер – нганасаны мир о̄вылтыт, Анне Дал­лес Марешал – нанайцыт о̄вылтыт, Клеман Жакму – алтай мир о̄вылтыт, Давид Кестер–ительмен о̄вылтыт, Дмитрий Опарин – юпика мир о̄вылтыт ос мēн Эстель Пармантье ёт хантыт ос ма̄ньщит о̄лупсаныл урыл потыр­тасмēн». 
Доминик Самсон Нор­манд де Шамбург хан­сум потре ма̄ньщи нэ̄к­вет ос ханты хум хо̄тпат ма̄щ­тыр­лан наканыл урыл о̄лы. О̄влэ̄т тав нэ̄ хо̄тпат маснут ю̄нтнэ ма̄щтыр тэ̄ла­ныл урыл хансыс, тувыл са̄лы ӯрнэ хум хо̄тпат о̄лупсаныл урыл потыртас. 
Эстель Пармантье са̄ӈквылтап, мо̄т ёнгын утыт ос э̄рыгсов та̄ныт урыл потрыт ос хурит тув щё̄пита̄лыс. 
Ань ты тэ̄лат э̄лаль пӯмщалан ма̄гыс на̄н ищхӣпыӈ ут хосыт тамле ло̄псыт https://sfsiberie.hypotheses.org/khanty-et-mansi кисхатэ̄н. 
О̄влэ̄т ля̄ххал мо̄т хо̄н ла̄тӈыл ка̄салэгы̄н, на̄нан рущ ла̄тӈыл толмащлан кнопка пащирматуӈкве тах э̄ри. 
Тувыл ло̄пс мōт палэ̄т «Populations» са̄всыр мирыт хо̄нтэгы̄н, тот та̄н о̄вылтыт потрыт ловиньтаӈкве ос хурит сунсуӈкве вēрмегы̄н. Ты суссылтап щё̄питам хо̄т­пат таве о̄выл щёс па̄­лыг-пуснэ̄ныл порат ва̄ти кина по̄слысыт. 
Хо̄н ма̄хум ма̄гыс суссылтап щё̄питан порат тамле ля̄ххал о̄с хассыт.
«Сибирь ма̄т о̄лнэ мирыт сака са̄всырыт. Та̄н йис пораныл во̄раян ос ӯйхул янмалтан хо̄тпаг о̄лэ̄гыт. Та̄н о̄лнэ ма̄наныл акван-ловиньтаӈкве ке, Франция ма̄в 26 щёс акван-со̄лтыгла̄луӈкве тах ро̄ви.   
Лӯима̄ мирыт советс­кий та̄лыт порат ма̄-вит сыстамыг о̄щсаныл, ма̄-витн тыттувēсыт, э̄рнэ пормасыт ва̄рсыт. 
Та̄н ва̄ганыл, хо̄т, маныр тэ̄лы ос яныгми, тувыл хуньт ка̄тыл ва̄­рум пормасаныл хумус йильпииг щё̄пи­таӈ­кве ро̄вēгыт, та тэ̄лат пӯм­щалэ̄гыт. 
Ань пēс наканыл та̄ра-паттым мо̄т ма̄хум сун­сыг­лахтэ̄гыт, хащта̄л ва̄р­малит ханищтыяныл. Ос пӯмщалахтэ̄гыт, кӯпни­тыг манос та̄рвитыг тамле пēс накыт лӯима̄ ма̄хум э̄лаль тотыяныл. 
Та̄н ань тыг мус та̄нки То̄румн по̄йк­щēгыт ос ма̄-вит нупыл аквтох ём­щакв сунсэ̄гыт, пēс щирыл о̄лэ̄гыт».
Ты тэ̄лат та̄ра-паттын ма̄гыс ты суссылтап та щё̄питавес. Ань хурит хосыт о̄лупсаныл ханищ­тавет, матыр пӯмщалан э̄лумхо̄лас са̄всыр тэ̄лат самагēтыл такви ка̄салы. Тот «CEMS» антропологыт акван-атнэ рӯпатаныл суссылтавет.
Э̄лы мо̄т хо̄н ма̄ныл кēтым потыр ма̄ньщи ла̄тӈыл Тамара МЕРОВА хансыстэ
