
Ка̄сыӈ та̄л Россия ма̄ янытыл о̄лнэ ма̄хум рēтыӈ ю̄свой э̄тпост акван-атхатыглэ̄гыт ос пуссын аквторыг товтыл касэ̄гыт, рущ ла̄тӈыл «Лыжня России» ла̄ваве. 
Ялпыӈ хо̄тал 1982 та̄л па̄сныл Росссият ва̄­рыглаве, ма̄н о̄лнэ ма̄вт ма̄хум товтыл хāйтуӈкве 2007 та̄лныл во̄выглавет. 
Ты та̄л ялпыӈ хо̄тал хоты порат ва̄рыглаве, са̄в ма̄хум тув во̄выглавет ма̄н āти, ты урыл физи­ческий культура депар­тамент кӯщай Сергей Арта­монов ос «Югра­мегаспорт» кӯ­щай Валерий Рад­ченко ля̄ххал тотнэ ма̄­хумн по­тыртасы̄г. 
Валерий Радченко ла̄выс, ты э̄тпост ма̄хум 16 районыт ос яныг ӯсыт товтыл тах ха̄йтэ̄гыт. Нягань ӯст ка­сыл рēтыӈ ю̄с­вой э̄тпос 20 щислат ос Югорск ӯст ма̄ньполь э̄тпос 13 хо̄­та­лэ̄т тах ва̄рыг­лаве. 
Аквторыг са̄в ма̄хум акв ма̄т ул вос атхатэ̄гыт, та̄н ты э̄тпос­ныл 6-26 хо̄­та­лыт сыс та̄нки ма̄т тов­тыл ха̄йтуӈ­кве ос ты урыл кина ос ху­рит по̄с­луӈ­кве вēр­мē­гыт. Ва̄рум кинаныл, по̄с­лум хури­яныл «ВКонтакте», «Инста­грам», «Фейсбук» ищхӣ­пыӈ ма̄тын кēтуӈкве э̄ри. 
Та̄н ты кинат, хури­т сунсым но̄х-патум хо̄т­пат тах пēриēгыт ос мӯйлуп­сал мӯйлуптыяныл. Ос ты э̄лы-па̄лт ка̄сыӈ э̄лумхо̄лас ищхӣпыӈ утыт «Югра­мегаспорт» ло̄псыт тов­тыл хāйтнэ ма̄гсыл вос хас­хаты, то̄нт кēнтыл ос номе­рыл миве. 
Ханты-Мансийск ӯст  о̄лнэ мир А.В. Филипенко намыл маим центрын тах во̄вавет. Ӯст о̄лнэ сосса ма̄хум кувщил ос хорамыӈ сахил масхатым ка̄сыӈ та̄л ёсал ха̄йтуӈкве о̄с ёхталэ̄гыт. 
Ханты-Мансийск ӯст «Югра лылыēп» нампа организация отделения­тэ̄т кӯщай нэ̄ Раиса Гав­ри­льчик ла̄выс, ӯст о̄лнэ ма̄ньщи, ханты, ё̄рн ма̄хум касуӈ­кве о̄с тах ялэ̄гыт, та̄н ань ёсаныл, хорамыӈ сахия­ныл, кувщаныл щё̄­пи­­тэ̄гыт.  
Людмила ТЕТКИНА
