
Югра государственный архив-колн ма̄хум йильпи нэ̄пак та̄ратым урыл хӯнтлуӈкве во̄выглавēсыт. Тот ма̄нь па̄влыт урыл потыртавес. Архивт рӯпитан ма̄хум ла̄вēгыт, округув янытыл юи-о̄выл налыман та̄л сыс 292 па̄влытныл ань 194 туп хультсыт.
Та̄н ань Ханты-Мансийский районт о̄лум па̄влыт урыл, тот о̄лум ма̄хум урыл потрыт ос хурит акван-атсыт, «Память ушедших деревень» нэ̄пак та̄ратасыт. Ка̄сыӈ па̄вылныл о̄лнэ хо̄тпат та̄нти о̄лум па̄вланыл урыл, ма̄нь порат хумус яныгмасыт, та урыл потрыт хассыт.
Тув атхатыглам ма̄хумн нэ̄пак ка̄тын ат майвес, ань туп архив ищхӣпыӈ ло̄псэ̄т ты нэ̄пак хо̄нтуӈкве вēрмилы̄н ос библиотекатын тамле нэ̄пакыт тēтавет.
Атхатыглам ма̄хум халт Зоя Георгиевна Гроздетская о̄лыс, тав Семейка па̄вылт яныгмас. Э̄ква потыртас: «Па̄влув нё̄тнэ сэ̄й ва̄тат ӯнлыс, Ханты-Мансийсканыл 150 вēрыстат о̄лыс. Па̄влыӈ ма̄хум халанылт юртыӈыщ о̄лсыт, акван-нё̄тхатсыт. Ма̄н, ня̄врамыт, туи нас тох мори ат ха̄йтыгтасув, ма̄н о̄с рӯпитасӯв. Акв порат сосыг ва̄туӈкве ла̄ввесӯв. Ма̄н акв нэ̄ ёт тēтвесӯв. Посал хосыт ха̄пыл товсӯв, хотты ма̄т па̄г-пӯхтысӯв ос татем са̄в сосыг ва̄тсӯв. Юв минуӈкве кос тахсӯв, илттыг суй хӯлсӯв, ты пупа̄пщикве тав турва̄рнэ̄тэ, ма̄н ляльтув нэ̄глапас, ма̄н хот-рохтысӯв. Ла̄ввесӯв: «Ул ро̄ӈхēн, ул оēн, нас лю̄лēн!» Ма̄н нёвсуӈкве пилэ̄в, роттыг та лю̄лянтэ̄в. Маттем лю̄лянтасӯв, я-ты, тавēн ул марщумыг ēмтыс, сысы та ё̄мантас. Ма̄н ювле миннэ лё̄ӈхув тисмаяслӯв, ат хо̄нтылӯв, тув мус улпыл та рохтысӯв. Па̄влыӈ ма̄хманувн тинсуӈкве патвесӯв. А̄тям ёмас а̄мп о̄ньщас, тав лё̄х коис, та а̄мпēтыл ма̄нав хо̄нтыстэ».
Тамле потыр э̄ква потыртас, тав номтэ̄т ты ва̄рмаль хультыс. Архив-колт рӯпитан нэ̄квет сака э̄рнэ ос ёмас рӯпата ва̄рсыт. Та̄нанылн ма̄хум яныг пӯмащипа ла̄тыӈ ла̄всыт.
