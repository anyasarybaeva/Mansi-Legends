
Ты накт ӯст ля̄ххал тотнэ ма̄хум «Отечество» нампа форумн Ханты-Мансийск акван-атыглавēсыт. Тав «Союз журналистов Югры» ма̄т рӯпитан ма̄хумн ва̄рыглавес ос тыг Москва ӯсныл акв тамле хурип Россия Союзт кӯщай ва̄ӈын хум Роман Серебряный во̄виньта̄лвес. Юи-о̄выл та̄лт то̄ва газетат, телерадиокомпаният лап-пантавет, ля̄ххал тотнэ хо̄тпат матыр та̄рвит тэ̄лат урыл хансуӈкве манос потыртаӈкве ат та̄ртавет, ань пуссын ты о̄вылтыт са̄в ма̄ныл ёхталам ма̄хум потыртасыт.
Ма̄н ань са̄всыр тэ̄лат янгыщ кӯщаитн ро̄внэ̄ныл щирыл хансыянӯв. Маныр та̄н ла̄вē­гыт ос хумус о̄лнэ накув хӯл­тыяныл, ма̄н тох та э̄лаль потыртэ̄в. Ма̄н ос хоталь ва̄р­хатэ̄в, рӯпатав ма̄гыс сэ̄лнэ олнанув мирколыӈ кӯщаит та̄н ойтыяныл. Тамле тэ̄лат мощ мо̄т щирыл пēнтуӈкве ро̄вēгыт ман а̄ти, ты о̄вылтыт ань журналистыт аквъёт во­ритотсыт. Союз журналистов колт рӯпитан кӯщаит тамле накыт ва̄ганыл кос, тувыл са̄к­коныт палт пēнтнэ ла̄тыӈ о̄с хансыгласыт. То̄ва ла̄тӈаныл пирмайтавет, ос то̄ваныл хот-щуртумтавет.


Роман Серебряный ла̄выс, ма̄н ань тамле ищхӣпыӈ по­ра о̄лупсан патсӯв, ма̄ньнув хо̄тпат туп интернет хосыт ля̄ххал ловиньтэ̄гыт манос ху­рит сунсыглым са̄всыр ми­рыт урыл ва̄гыт. Ань тох ма̄ янытыл ма̄хум та̄нки халанылт ва̄йхатэ̄гыт. То̄ва ва̄рмалит со̄ль тох ēмталасыт ман а̄ти, мир торыӈ аты ва̄ганыл. Хот­ты хо̄тпа матыр полщ потыр хансы, тув мо̄т щар по̄х хури ва̄ри ос ищхӣпыӈ ло̄псын кē­тытэ, ма̄-янытыл о̄лнэ ма̄хум ловиньтыяныл ос та агтэ̄гыт.
Ма̄ньлат ма̄хум ань газетат, журналыт манос нэ̄пакыт ат ловиньтэ̄гыт, ла̄вēгыт — та̄­наныл ка̄тт пувуӈкве а̄ти пӯ­мыщ. Тыил туп яныгнув хо̄т­пат пӯмщалахтэ̄гыт, тувыл тот потрыт э̄лумхо̄лас тэ̄ланэ о̄вылтыт иӈ сымыӈ ла̄тӈыл хансаве. Тув хансым тэ̄лат о̄влэ̄т редакторытн та̄ра-паттавет ос тувыл ущ газетат хансавет. Ань ля̄ххал тотнэ ищхӣпыӈ ко­лытыт редактор пēнтсыл сы­ресыр менеджерыт, блогерыт рӯпитэ̄гыт. Та̄н матырмат мо̄т ла̄тӈыл ля̄ххалыт хансэ̄­гыт, тот э̄лумхо̄лас о̄лнэ са̄йтэ нупыл номтаныл щар а̄тим. Ты ва̄рмалит ань ёл-по̄илттаӈкве э̄рēгыт. Ань журналистикан ханищтахтын институтт ре­дактор-хо̄тпаг э̄лумхо̄лас я̄нас ханищтаӈкве э̄ри.
Тувыл государство па̄лыл олн сэ̄лнэ колыт хумус рӯпитэ̄гыт, маныр хансэ̄гыт ос маныр ма̄­гыс воритотэ̄гыт, ты о̄вылтыт «ТРК–Пресс» колт кӯщай хум Владимир Бебех по­тыртас. Тав рӯпитан ма̄х­манэ ёт «МК в Югре» нампа га­зета ва̄рēгыт. Мо̄т ма̄хум та̄рвит тэ̄ланыл урыл о̄с ла̄всыт. Са̄ртын журналистыт вēщкат ла̄тыӈ та̄нки ла̄­вуӈкве вēрмысыт, ма̄хум та̄р­вит тэ̄ланыл ёт та̄н палтаныл потыртаӈкве ёхталасыт. Ань тай рущ щирыл ке ла̄вуӈкве, та̄н э̄рттам кӯщаитн «услуга» вос тотэ̄гыт. Ты ань ёмас тэ̄ла хунь, тох ул вос о̄лы.
Э̄типа̄лаг «Отечество» нам­па касылыт но̄х-патум жур­налистыт мӯйлупсал майвēсыт. Ты та̄л ты касылыт 161 рӯпата кēтвес, та̄н ат са̄всыр номина­цият сусвēсыт ос кит я̄нас мӯй­лупса о̄лыс. Щар яныг Гран-При мӯйлупса Ринат Халиуллин, «Югра» телекомпаният ре­жиссёр-хум «Победа одна на всех, Рождение Югры» по̄слум кинатэ ма̄гыс мӯйлуптавес. Новомир Патрикеев нампа пре­миял «За вклад в разви­тие муниципальной журна­листики» са̄в та̄л рӯпитан о̄йка Алим Лысюк майвес, тав Кондинский районныл тыг ёх­талас. 
Тувыл «Северный дом» нам­па номинацият Никита Партанов ма̄ньщи ма̄хум урыл хансум потранэ ма̄гыс хӯрмит места вис. Тав «Родная Югра» проект щё̄питас ос потранэ «Честное слово» ищхӣпыӈ ло̄п­сыт та̄ратавет.
 
