
Э̄тпос яныгман порат Ханты-Мансийск ӯс ляпат А̄с ханты ма̄хум ос А̄с ма̄ньщи хо̄тпат пӯрлахтасыт.  Любовь Кашлатова, Людмила Адферова ос Никита Партанов – та̄н ты пӯрлахтын кан ва̄руӈкв номылматсыт. 
Та̄н ётаныл «То̄рум Маа» музейт рӯпи­тан хо̄тпат, ӯсувт о̄лнэ сосса ма̄хум Востыхой нампа па̄вылн ялсыт. Ты па̄выл мус яныгса̄ттем вēрыста Ханты-Мансийск ӯсныл Нягань ӯс нупыл минуӈкв э̄ри. Тот Слинкин щēмья о̄лы. 
Кол кӯщаиг Сергей Федорович Слинкин о̄лы. Тав э̄кватэ Галина Григорьевна – А̄с нэ̄, такви о̄парищ наме Тыманова. Та̄н община ва̄рмыт, Иван пыген тот пуӈктоты. Ма̄-ло̄мтыл маимат. Та̄н тот о̄лнэ колыт ӯнттысыт, пув­лынкол ос са̄всыр па̄рт­колыт о̄ньщēгыт. Ляпат я̄ овты, тот хӯл пувēгыт, ва̄с па̄тлуптэ̄гыт. 
Та̄н о̄лнэ ма̄наныл мус трасса лё̄ӈхыл нилахтем вēрыста ла̄глыл ё̄муӈкв э̄ри. Акв ёмас лё̄ӈх а̄тим, са̄в лёхъясыт о̄лэ̄гыт. Лё̄ӈх ат ва̄нэ э̄лмхолас та̄наныл та̄ра аты хо̄н­тыянэ. 
Ань та̄н палтаныл хусахтем хо̄тпа Ханты-Мансийск ӯсныл ёхтала­сыт. Та̄н тот Хотаӈ пӯрлы­сыт, товлын ӯй мо̄ртым ма̄н миннэ̄тэ ма̄гыс пасан ва̄рыгласыт. Насати, А̄с я̄ ва̄танэ хосыт о̄лнэ хантыт ос А̄с ма̄ньщ­ит (та̄н ла̄ва­вет – обские манси), тамле ялпыӈ хо̄тал о̄ньщēгыт. Тӯяг та̄н Хотаӈ лӯима̄н ёхтынэ̄тэ ма̄гыс ос таквсы тав мо̄ртым ма̄н миннэ̄тэ кастыл пасан ва̄рēгыт, йирхатэ̄гыт, пӯр­лахтэ̄гыт.
Любовь Васильевна Кашлатова потыртас, та̄н ма̄к яныг На̄й-О̄тыраныл – Калтащ Ими. Тав о̄лнэ ма̄тэ – ты Мулигорт па̄выл (сосса ма̄хумн павыл тох ла̄ваве – Калтыщаны), ты па̄выл Октябрьский районт о̄лы. Тот пēс порат о̄лум ма̄хум потырта̄лсыт, Калтащ Хотаӈыг ва̄ра­пах­туӈкв вēрми. Таима̄гыс та̄н Хотаӈ сака яныт­лыяныл. Ты товлый ӯй кастыл пēс йис та̄гыл йирхатсыт.
Та̄н ты пēс пӯрлахтын ва̄рмаль ань э̄лаль тотуӈ­кве патыяныл. Ты Хотаӈ янытлан ва̄рмаляныл Ханты-Мансийск ӯс ляпат о̄выл щёс ва̄рыгласаныл. Ань Востыхой нампа па̄вылт хӯрум щищкурек йӣрыг тӯщтысаныл. 

Маньщи хум Никита Калли­стратович Партанов во̄рт йӣвовыл хо̄нтыс, тав са̄т тов о̄нь­щис. Ка̄сын товн па̄йтым щищкурек нё̄выль тага­тас. Ос ха̄ль ляпан тӯщ­тыстэ. Та юи-па̄лт та̄н мо̄т хум хо̄тпат ёт по̄йкщасыт. 
Нэ̄квет ос мо̄т­пал ēр нупыл минасыт. Та̄н та̄нти о̄с пасан ва̄р­сыт. Любовь Васильевна по̄йкщуме юи-па̄лт та̄н пуӈк пинсыт, хӯрум щёс мувлахи ё̄хсыт.
Пӯрлахтын кан котильт Калтащ-Ими На̄й-О̄тыра­ныл ма̄гыс та̄н акв яныг пасан ва̄рсыт. Тот пуссын аквъёт по̄йкщасыт, ка̄сыӈ хо̄тпа э̄лаль о̄лнэ посыӈ хо̄тал во̄выс.
Слинкин хумыт ущты пувим хӯлныл хӯл исмит па̄йтсыт, пӯрлахтуӈкв ёх­тум ма̄хум тот тэ̄пъяла­сыт. 

Та хо̄тал сака во̄тыӈ хо̄тал о̄лыс. Во̄тэ ащирма, ма̄хум маттем тот та по̄львēсыт. Фаина Павло­вна Иштимирова мат халт нэ̄квет йӣквуӈкв ха­нищтасанэ. Ка̄сыӈ нэ̄кве я̄нас йӣквыс, такви йӣкве суссылтастэ. Хотьют э̄ргуӈкв ка̄сащас, э̄ргыс.  
Ӯсн ювле пуссын ёмас номтыл минасыт, ка̄сыӈ хо̄тпа ла̄выс, матъёмас та̄н Калтащ-Ими ма̄гыс пӯрлахтасыт. Ань э̄лаль посыӈ номтыл о̄луӈкв тах патэ̄гыт.
Людмила Гурьева потре ма̄ньщи ла̄тӈыл Валентина УЗЕЛЬ хансыстэ
