
Ань округувт хӯл алыщлан тэ̄ла мощ мо̄т щирыл хасвес. Ты ва̄рмаль ма̄гыс общинат рӯпитан ма̄хум Ханты-Мансийск ӯст акван-атыглавēсыт. Ань хоты я̄т манса̄вит ос манырсыр хӯл пувуӈкве ро̄ви, хӯл ӯргалан  щирыл рӯпитан кӯщай хум Руслан Романчук потыртас.
Югра ма̄т о̄лнэ я̄т хӯл алыщлан пора лӯпта э̄тпос о̄выл хо̄талэ̄ныл о̄вылтахтас. Кӯщай хум ла̄вме щирыл, ты йиль­пи тэ̄ла я̄ӈк на̄тнэ э̄т­пост пирмайтавес. Тот хӯл пувнэ предприятият, йис ма̄т хӯл алыщлан сосса мир, касым нясыл хӯл пувнэ ма̄хум ос тэ̄­нэ ма̄гыс хӯл алыщлан хо̄тпат ма̄гыс хӯлтнэ ла̄­тыӈ хасвес.
Хӯл алыщлан пред­приятият рӯпитан хо̄т­патн хӯрум э̄рнэ нэ̄­пакыт ёт-тотыглаӈкве э̄ри. Ты хӯл пувнэ раз­решение-нэ̄пак, ту­выл пувум хӯлыт хаснэ ма̄гыс журнал-нэ̄пак ос хӯл алыщлан хум на­ме хансым нэ̄пак. Ты э̄рнэ нэ̄пакыт та̄л хӯл алыщлаӈкве ат та̄ртаве. Пирка̄тир-хо̄тпан акваг хӯл пувнэ ма̄т о̄луӈкве э̄ри. Полиция манос рыбинспекция уральтан ма̄гыс ёхтынэ̄ныл порат тав та̄ра э̄рнэ нэ̄пакыт вос суссылты.

Ань ка̄сыӈ районт хӯл пирмайтан плашкоутыт ос по̄лям колыт щё̄пи­тым о̄лэ̄гыт. Манса̄вит кила хо̄тпа мыг, нэ̄пакн хансаве. Тувыл хо̄тпа манса̄вит хӯл пувыс, тавēн ты ва̄рмаль ос такви нэ̄пакēн хансуӈ­кве э̄ри. Мо̄лал инспек­торыт Ханты-Мансий­ский район янытыл уральтахтым яласасыт. Тох ēмтыс, са̄выӈпа̄лэ хӯл алыщлан ма̄хум тамле нэ̄пак ат о̄ньщē­гыт. То̄нт та̄н тыи ма̄гыс штрафыл ат хасвēсыт, нас ла̄ввēсыт. Ань о̄йттур ос во̄ртур э̄тпосыгт ма̄к хӯл алыщлан пора ēм­ты, та порат нэ̄пак ат о̄щнэ хо̄тпат штраф-ол­ныл хансуӈкве патавет тах.
Ты тэ̄ла щирыл Ханты-Мансийск ӯс ры­бокомбинатыт рӯ­пи­тан ма̄хум ёмщакв ва̄­рēгыт. Рипакыт пуссын журнал-нэ̄пак о̄ньщē­гыт, манса̄вит ос ма­нырсыр хӯл пувēгыт, акваг хансэ̄гыт.
Тувыл хӯлпыт ӯнт­тын порат, алыщ­лаӈкве та̄ратым э̄лум­хо̄лас наме па̄рт-ло̄мтын хансуӈкве ос хӯлуп са̄йт палт нэ̄­гуӈкве э̄ри. Хоты хӯл­пыт бирката̄л ӯнлэ̄гыт, хот-виӈкве па­тавет. Ос акв ва̄рмаль, ань А̄с я̄т сака хоса хӯл­пыл на̄­тылтаӈкве ат та̄ртаве. Ты я̄т во̄ртур э̄тпос атхуйплов хо̄тал­ныл ма̄нь таквс э̄тпос атхуйплов хо̄талэ мус супыг, ка̄рай, мохсаӈ хӯлыт сэ̄рēгыт. Та порат толгыл ос ӯнттын хӯл­пыл алыщлаӈкве ро̄ви.
Ха̄льӯс районт сорых, хулюмхӯл туп нила туля харитпа ос ат туля харитпа хӯлупсамыӈ хӯлпыл алыщлаӈкве та̄ртаве. Тыгыл ма̄ньнув ос яныгнув хӯлпыл ты хӯ­лыт пувуӈкве ат ро̄ви.
Такви ма̄гсылэ хӯл пувнэ хо̄тпа акв хо̄тал сыс ва̄т кила щапак, ху­люмхӯл, сорт ос мо̄т хӯлыт пувуӈкве вēрми. Округувт Ха̄льӯс, Бе­лоярский ос Октябрь­ский район я̄тыт на̄тыл­таӈкве та̄ратаве. Мо̄т ма̄т на̄тылтаӈкве ат ро̄ви. Хӯлуп туп кит метра карсытэ вос о̄лыс.
Ань хӯл пирмайтан по̄лям колыт са̄в ма̄т щё̄питым о̄лэ̄гыт. Пувим хӯлыт та̄ра тув ты­налаӈкве ро̄ви. Ӯнт­тым хӯлпыт ва̄т нупыл ат метра палыт вос о̄лсыт. Та̄наныл акван-нэ̄гуӈ­кве ат ро̄ви. Тыгыл хоса­нув хӯлуп та̄ра хот-виве ос та э̄лумхо̄лас штраф-олныл пинаве. Ма̄нь па̄в­лыӈ ма̄т хулюмхӯл, сорт ос мо̄т хӯл алыщлан хо̄т­патн нёлсат нупыл ат метра палыт хӯлуп ӯн­туӈкве ро̄ви. Хӯл алыщ­лыщлаӈкве миннэ̄н порат э̄рнэ нэ̄па­кыт ёт-вуēн. Атиӈк пува­вēн, штраф-олныл ханса­вēн, толганын ос хӯлпанын хот-вивет.

