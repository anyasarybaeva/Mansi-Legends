
Ка̄сыӈ та̄л аквты порат яныг ӯсытт, са̄всыр па̄влытт ма̄хум акван-атхатыглэ̄гыт ос товт масым халанылт касэ̄гыт. Ты касыл-капай Россия ма̄в янытыл акв хо̄тал сыс ва̄рыглаве, рущ ла̄тӈыл «Лыжня России» тох ла̄ваве. Тав 1982 та̄лныл ва̄руӈкве патвес.
Ты э̄тпос 10 хо̄талэ̄т «биатлонный центр» нампа каснэ ма̄н Ханты-Мансийск ӯст о̄лнэ мир а̄лпыл атхатыгласыт. Миркол яныг кӯщаит, ня̄врамыт, спортсмен-хо̄тпат, касуӈкве ка̄сащан ӯсыӈ мир пуссын тув ёхталасыт. Щар яныг касыланыл хо̄талъят акв щё̄с порат минас.
Ос ты э̄лы-па̄лт ӯст о̄лнэ ма̄ньщи ос ханты хо̄тпат па̄хвыӈ товт масым кассыт. Ты та̄л туп нёлолов хо̄тпа касуӈкв ка̄сащас. Ма̄ньщи хо̄тпанув — ты Светлана Ромбандеева Марк пыге ёт ос Раиса Гаврильчик (Анямова). Ханты ма̄хум — Андрей Кунин, Андрей Лонгортов, Анжела Захарова (Тарлина), Надежда Хромова пыге ёт. Тувыл та, мо̄т хо̄тпат хāйтуӈкв кос тахсыт, ос товтыл ат то̄влувēсыт.
Нэ̄квет пуссын нуй сахи массыт, хум хо̄тпат ос нуй кувщил манос нас супыл масхатасыт. Та̄н пуссын 150 метра аквъёт ха̄йтсыт. Моляхнув ханты пыг Андрей Кунин ювле ёхтыгпас, тав юи-па̄лэ̄т Раиса Гаврильчик ос Марк Ромбандеев. Та̄н ты но̄х-патсыт.
Ма̄н ма̄хманув юи-па̄лт мо̄т ма̄хум аквторыг ха̄йталтасыт. О̄влэ̄т 2004-2006 та̄лытт самын патум ня̄врамыт та̄н кассыт, тувыл мо̄т мир. Юи-о̄выл хо̄тпат финишн ёхтуманыл юи-па̄лт но̄х-патум хо̄тпат янытлавēсыт.
Тувыл а̄мпыӈ суныл касыл о̄лыс. Акв сунын тит-хӯрум а̄мпыт тēрыглавēсыт. Са̄выӈпа̄лэ та̄н халанылт «хаски» нампа а̄мпыт о̄лсыт, та̄н сака молях ха̄йтуӈкв вēрмēгыт. Хо̄т а̄мпыӈ сун халт та̄н ты щар молях ювле ёхтыгпасыт.
Та хо̄тал са̄в хо̄тпа тот мӯйлыс. Хотьют по̄львес, тав парщин кол тӣвырн щалтсуӈкв вēрмыс. Тот ма̄хум олн ойтта̄л исум ща̄ил айтвēсыт, рущ со̄ламатыл тыттувēсыт. Тох ты ӯсувт ты яныг касыл о̄лыс.
