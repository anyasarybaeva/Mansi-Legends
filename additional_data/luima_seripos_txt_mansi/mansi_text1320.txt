
Геннадий Бухтин, губернатор ва̄ӈын хум, соссаӈ ма̄хум ос са̄всыр департаментыт рӯпитан хо̄тпат сапра̄нин во̄выгласанэ. Та̄н тот ма̄ньщит, хантыт ос ё̄рн мирыт культураныл ос ща̄нь ла̄тӈаныл ханищтан нэ̄пакыт урыл потыртасыт.О̄влэ̄т Дмитрий Осминкин, общественный связь департаментыт рӯпитан хум, ла̄тыӈ ла̄выс. Тав ла̄внэ̄тэ щирыл, ты та̄л сыс та̄н 4 со̄тыра 800 са̄вит нэ̄пак та̄ратасыт. Ты халт та̄н Еремей Айпин, округ Думат соссаӈ ма̄хум Ассамблея кӯщай  хум, «Божья матерь в кровавых снегах» нэ̄паке ос Владимир Енов, «Ханты ясаӈ» газетат рӯпитан хум, мо̄йтанэ ос са̄в мо̄т ма̄хум хансум нэ̄паканыл та̄ратасыт. 

	Ань са̄в э̄лумхо̄лас та̄нки нэ̄паканыл та̄н палтаныл тотыяныл. Ты нэ̄пакыт та̄ратан ма̄гсыл  14 миллион солко̄ви  тах э̄рмыглы, ты та̄л та̄н туп хӯрум миллион солко̄вил майвēсыт. Дмитрий Осминкин ла̄выс, соссаӈ ма̄хум пēс йис ва̄рмаляныл ос ла̄тӈаныл урыл хансым нэ̄пакыт ма̄гсыл са̄внув олн та̄стуӈкве э̄ри. 

	Надежда Казначеева, культура Департамент кӯщай нэ̄, ты урыл о̄с потыртас. Та̄л сыс соссаӈ ма̄хум пēс йис ва̄рмаляныл э̄лаль тотнэ ма̄гсыл яныгса̄т арыгкем са̄всыр ханищтапыт, ялпыӈ хо̄талыт ос мо̄т тэ̄лат ва̄рыгласыт. Округ янытыл рӯпитан библиотекат ань соссаӈ ма̄хум урыл хансым  7 со̄тыра 200 нэ̄пак о̄лы. Ань таи ёмас, то̄ва нэ̄пакыт интернет хо-сыт ловиньтаӈкве ро̄ви. 

	Ханищтап щирыл рӯпитан департамент манхурип рӯпата ва̄ри, ты урыл Ирина Лисютина ла̄тыӈ ла̄выс. Ань А̄с-угорский институтт рӯпитан хо̄тпат ня̄врамыт ма̄гсыл ма̄нь-щи ос ханты ла̄тӈыл ханищтан нэ̄пакыт хансэ̄гыт, та̄ратэ̄гыт. Югорский университетт соссаӈ ма̄хум ма̄гсыл ань институт ва̄рвес. Тот ма̄ньщи, ханты ос ё̄рн ня̄врамыт ханищтавет.

	Сапра̄нит ма̄хум ханты мир алфавит урыл потыртасыт. Евдокия Андреевна Нёмысова, ханты мир учёный э̄ква, мо̄т учёный-хо̄тпат ёт йильпи алфавит ва̄руӈкве  таӈхēгыт, ты ва̄рмаль урыл хо̄т-а̄ти акваг потыртэ̄гыт. Геннадий Бухтин та̄н нупланыл ла̄выс, о̄влэ̄т ханты ла̄тӈыл ня̄врамыт ханищтан хо̄тпат ос газета ловиньтан ма̄хум вос китыглыяныл, хоты алфавит та̄нанылн а̄ртми, ос та  юи-па̄лт ущ алфавитаныл мо̄т щирыл вос хансыяныл. 

	Людмила Теткина

	 
