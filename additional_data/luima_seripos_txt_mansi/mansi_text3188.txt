

	Ты э̄тпос о̄выл хо̄талэ яныгпа̄ла ма̄хум янытлан хо̄талыг о̄лыс. Ты ялпыӈ хо̄тал юи-о̄выл та̄лытт ущты янытлаӈкв о̄вылтавес, ты э̄лы-па̄лт ма̄н о̄лнэ ма̄вт тамле хо̄тал ат ва̄рыглавес.


		Ты ялпыӈ хо̄тал кастыл ка̄сыӈ ӯст ос па̄вылт матум ма̄хум янытлавет. Ханты-Мансийск ӯст та̄н акван-атыглавēсыт ос а̄кань ва̄руӈкв ханищтавēсыт. «То̄рум Маа» музейт рӯпитан хо̄тпат та̄н тамле пӯмыщ ва̄рмаль ва̄руӈкв номылматсыт. Та̄н рӯпитан коланыл мо̄тпал ēрт санаторияг ла̄внэ кол о̄лы. Тув округ янытыл ма̄хум пусмалтаӈкв тēтыг-лавет. Хусахтем хо̄тал та̄н ӯст о̄лэ̄гыт, ёмащакв пусмалтавет, са̄всыр ма̄н тотыглавет. Ос са̄т сыс тит щёс та̄н ты музей колн во̄выглавет. 

		Ань ты э̄тпос о̄выл хо̄талэ̄т та̄н тув о̄с во̄выглавēсыт, о̄влэ̄т экскурсиял ва̄рвēсыт, соссаӈ мир о̄лупса урыл потыртавēсыт. Тувыл ӯнттувēсыт ос ханты а̄кань пēруӈкв ханищтаӈкв патвēсыт. Та̄наныл Альбина Ни-колаевна Мехнина ос Светлана Менделева ханищтасагēн. 

		Тыг пусмалтахтуӈкв тēтым ма̄хум пуссын яныгпа̄лаг о̄лэ̄гыт, са̄выӈпа̄лэ та̄н халанылт рущит. Тыг са̄в та̄л ювле хультум порат, яныг хо̄нт минам юи-па̄лт, рӯпитаӈкв тēтвēсыт. Ань та̄н ювле та̄нти о̄лум ма̄нанылн минуӈкв щар ат таӈхēгыт, тыт ӯнтхатасыт, ня̄врама-ныл о̄с пуссын тыт о̄лэ̄гыт. 

		Ос та̄н ётаныл потыртамув порат та̄н ма̄ньщи ос ханты о̄лупса урыл нэ̄матыр торыӈ ат ва̄гыт. Та титыглахтэ̄гыт, манрыг а̄канит тох ва̄равет, вильт манрыг ат о̄ньщēгыт, саманыл манрыг ат по̄славет. О̄с та соссаӈ мир о̄лупса урыл потыртавет. 

		То̄ват ла̄вēгыт, рущ а̄кань манрыг ю̄нтуӈкв ат ханищтавет. Ма̄хманувн ла̄вавет, ты музей ма̄ньщи ос ханты мир о̄лупса суссылтан ма̄гыс рӯпиты, рущит ма̄гыс мо̄т музей о̄лы. Ос э̄лаль роттыг та ӯнлантэ̄гыт, ла̄щлакв а̄канит та пēрēгыт. 

		Ам тит ма̄тум э̄кваг ёт потыртасум, тэ̄н сас Советский ӯсныл ёхтумы̄г. Акватэ рущ э̄ква, мо̄танэ башкир э̄ква. Рущ э̄ква наме Мария Васильевна Жи-гульская, тав 84 та̄лэ то̄влыс. Ва̄т са̄грапнал э̄тпост онтырса̄т нупыл ат та̄лэ тах то̄влы. Мо̄т э̄ква наме Фарзана Гафуровна Динишева, тав ос 85 та̄лэ то̄влыс. 

		Ты э̄кваг щар о̄выл щёс Ханты-Мансийск ӯсн пусмалтахтуӈкв тēтвесы̄г. Ла̄вēг, татем ёмащакв та̄н тыт о̄ньщавет, пусмалтавет, тыттавет. Мо̄т ма̄т тамле ёмас ма̄хум а̄тим. Ла̄всы̄г, воссыг мо̄т ма̄н аты минэ̄г, пусмалтахтуӈкв тыг ёхталаӈкв патэ̄г. 

		Ань а̄кань ва̄рум яныгпа̄ла хо̄тпат «То̄рум Маа» музейт рӯпитан ма̄хумн яныг пӯмащипа ла̄тыӈ ла̄всыт, та̄нанылн тот сака мӯстыс.

		 

		Валентина Хозумова

 
