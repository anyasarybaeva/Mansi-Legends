
Лӯсум ма̄хманув нупыл ялмум порат, Свердловский область Ивдель ӯс (ма̄ньщи щирыл Сапса) ляпат о̄лнэ Полуночный па̄вылн хо̄игласум. Тот э̄тэ-хо̄талэ рӯпитан школат Лӯсум ма̄ньщит ня̄враманыл о̄лэ̄гыт, ханищтахтэ̄гыт, нёлолов хо̄тпа – нила пыгрищ, нила а̄гирищ. 
Ня̄врамыт ёт хо̄нтха­тыгласум, потрамасум. Киты­гласанум, хотыл о̄лэ̄гыт, школат та̄нти ла̄тӈаныл ханищтэ̄гыт ман а̄ти, та̄лтем мо̄т мир халт о̄луӈкве улпыл та̄рвитыӈ. А̄гирищит-пыгрищит Ушма, Пума, Лэ̄пла ос Та̄лтъя па̄влытныл о̄лэ̄гыт, ма̄ньщи ла̄тӈыл ёмащакв потыртэ̄гыт. На̄н ань ты газетат то̄ва ня̄вра­мыт потраныл ловиньтэ̄н.
Таня Анямова, 17 та̄лэ

– Ам намум Татьяна Анямова, 11 классыт ханищтахтэ̄гум. Ты та̄л а̄стлэ̄гум, минэ̄гум э̄лаль ханищтахтуӈкве. Югорскын манос Советский ӯсн минуӈкве таӈхēгум, воспитателиг ханищтахтуӈкве номсэ̄гум. Ща̄нюм Ханты-Мансийск ӯсн минуӈкве ла̄выгла̄лыс, ам номсэ̄гум, тув минуӈкве сака хоса э̄ри. Тув минэ̄гын, тувыл акв ювле, таса̄вит олн па̄хвтэ̄гын. 
Ам Ушма па̄вылт самын патсум, ань Лэ̄плат о̄лэ̄гум. Па̄влыг халт са̄в вēрста ё̄муӈкве э̄ри. Ща̄нюм наме о̄с Таня, Лэ̄плат о̄лы – Анямова Татьяна Владимировна. Ам акв яга̄ги ос кит ягпыг о̄ньщēгум. Щар яныг яга̄гим наме Нина, тав кит ня̄врам о̄ньщи, сас а̄гирищиг, школан иӈт ялантэ̄г. Тувыл Женя ягпыгум, 22 та̄л, Ушмат о̄лы, анēквавн нё̄ты. Макща ягпыгум о̄с тыт ханищтахты. 
Полуночныйт о̄луӈкве ёмас кос, ос ща̄нянув-а̄ща­нув ка̄салаӈкве таххаты, тыт марщум, нас та ӯнлахо̄­лэ̄в. Ма̄ньнув порат сэ̄тапыл матыр сагсӯв, ань экза­менанув палт щё̄питахтэ̄в, ат а̄лымēв. 
Ла̄тӈанув аквхурипат, наӈ ла̄тӈын ам ёмщакв торгамтэ̄гум. Юн ма̄н акваг ма̄ньщи щирыл потыртэ̄в. Кощел о̄щсӯв, пум ва̄рыгласӯв, тувыл таве нё̄влиг ва̄рыслув. Ань пум о̄с ва̄рев, кӯтюв о̄ньщēв, хуянтаӈкве тавēн. Ты та̄л ла̄хс о̄лыс, са̄в атыгла̄лсӯв, то̄сла̄лсӯв. Пил мощща о̄лыс, мощ о̄с ва̄тсӯв. Хӯл о̄лы, хӯл ва̄нтуплэ̄в, акваг ё̄мыгтэ̄в. 
Саша Анямов, 17 та̄лэ

– Ам намум Сантыр, о̄парищум Анямов. 2004 та̄лт  сӯкыр э̄тпос 12 хо̄талт Ушма па̄вылт самын патсум. Тувыл тыг ёхтысум, ань 11 классыт ханищтахтэ̄гум. Тыт о̄луӈкве ёмас, рущ э̄кват ма̄нав о̄с ёмщакв ва̄ганыл. Ам классумт ань аквхуйплов э̄лумхо̄лас ханищтахты. Математика ос физкультура урокыг а̄нум мӯстэ̄г. Ёсал яласан секциян ялантэ̄гум. Тынакт акваг нэ̄пак ловиньтым ӯнлэ̄гум, ань экзаменыт палт щё̄питах­тэ̄гум, са̄в матыр та̄ра-паттуӈкве э̄ри. 
Тӯяг кусэ̄гум Ивдель ӯст ма̄шинал яласаӈкв ханищтахтуӈкве. Акв рущ о̄йка ла̄выс, ётыл а̄нум хот­таль кēтытэ такси ма̄т рӯпитаӈкве. 
Ща̄нюм наме Наталья, а̄щум Николай. Кит ягпыг о̄ньщēгум, Толя ос Костя, яга̄гим Надя. Ма̄н хӯрум пуссын тыт ханищтахтэ̄в, Костяв иӈ ма̄нь, юн о̄лы. Туи мēн Толя ягпыгумтыл па̄кв атсумēн, рущит палт тыналасанмēн. Ушма па̄влувт ма̄хум пуссын ма̄ньщи ла̄тӈыл потыр­тэ̄­гыт. Ма̄н палтув хосатта̄гыл ща̄нь ла̄тыӈ ханищтан э̄ква Дина Васильевна Герасимова ёхталы, ма̄нав ёмщакв ва̄ганэ, ялпыӈ хо̄талыт ва̄рыглы. 
Толя Анямов, 15 та̄лэ

– Ам намум Толя, о̄парищум Анямов. 2006 та̄лт Ушмат самын патсум. Ща̄нюм наме Наталья, а̄щум Коля. Ам лов классыт ханищтахтэ̄гум. О̄выл классытт Серов ӯст ханищтахтасум, тыг атыт классын ёхтысум. Ща̄нюм ос а̄щум Ушмат о̄лэ̄г. 
Э̄лаль поварыг кусэ̄гум минуӈкве, Серов ӯсын. Ам ягпыг о̄ньщēгум, наме Саша ос яга̄ги, наме Надя. Тэ̄н о̄с ты школат ханищтахтэ̄г. Костя а̄пщив иӈ ма̄нь, хо̄т та̄лэ то̄влыс. 
Ты па̄вылт о̄луӈкве ёмас. Школат астрономия урок э̄руптылум. Ам ёсал яласан секциян ялантэ̄гум, ань тӯйт сака та̄рвитыӈ, таима̄гыс ишкола кӣвырт нас ха̄йтыгтэ̄в. Туи ӯсн ялантэ̄в, нё̄рн. Та та̄л па̄квыт атсӯв, олн ма̄гыс э̄л-тыналасанӯв. Ам атхуйплов со̄тыра сэ̄лыгласум, телефон ёвтсум. 
Никита Пакин, 13 та̄лэ

– Ам намум Никита Пакин, Та̄лтъя па̄вылт о̄лэ̄гум. Ща̄нюм Тамара Мироновна, а̄тям Алексей Ильич. 2008 та̄лт ва̄т са̄грапнал э̄тпос 10 хо̄талт самын патсум. 
Тыт о̄луӈкве ёмас кос, ос марщум, омам ка̄салаӈкве таӈхēгум. Ягпыг о̄ньщēгум, наме Илья, 25 та̄л. Туи пора ёхты, та̄ра юв минэ̄в. Мо̄лты па̄кв атсӯв, олн сэ̄лсӯв. Пума па̄вылт ма̄ньщи мо̄йтыт ос э̄ргыт хӯлыгласум. Тот пуссын ма̄нти ла̄тӈувтыл потыртэ̄в.
Ма̄ньполь э̄тпост ма̄н Нижний Тагил ӯсн санаториян тотыглавесӯв, тот мощ ӯщлахтасӯв, пусмалтахтасӯв. Ам хунь яныгмēгум, самосвал водителиг рӯпитаӈкве таӈхēгум. О̄влэ̄т армиян ялэ̄гум. 
Даша Дунаева, 16 та̄лэ

– Ам намум Даша Дунаева, 11 классыт ханищтах­тэ̄гум. Ам Ушма па̄вылныл о̄лэ̄гум, ма̄нь таквс э̄тпос 1 хо̄талт 2005 та̄лт самын патсум. Ща̄нюм Ирина Владимировна, такви о̄парищ наме Тасманова, Лэ̄пла па̄вылт самын патыс. А̄тям наме Илья, тав холас. 
Ты та̄л школа а̄стлэ̄гум, э̄лаль ханищтахтуӈкве хоталь минэ̄гум, ат ва̄глум. Ты па̄вылт о̄луӈкве ёмас, школат ос о̄лнэ колувт пуссын сымыӈ хо̄тпат рӯпитэ̄гыт. Юв ялуӈкве атхунь таӈхēв, ма̄хманув ка̄салаӈкве. Ты па̄­вылт ма̄нккēв ё̄мыгтаӈкве ат та̄ртавēв, юн та о̄лэ̄в, ка̄тыл матыр ма̄щтырлэ̄в, нэ̄пак ловиньтэ̄в. Ма̄н пал­тув Дина Васильевна Герасимова ёхталы, тав уроканэ хӯнтлуӈ­кве сака пӯмыщ. 

Мо̄т ня̄врамыт потраныл ты юи-па̄л газетат ловинь­тэ̄н тах. Ты я̄тил ма̄ньщи а̄гирищит-пыгрищит пус ка̄т, пус ла̄гыл вос о̄лэ̄гыт, ё̄мыгтэ̄гыт! Со̄тыӈыщ, щуниӈыщ вос яныгмēгыт, На̄й-О̄тыранылн вос ӯргалавет!
Светлана РОМБАНДЕЕВА
