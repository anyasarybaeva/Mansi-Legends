
Садомин Селивёрст Семёнович 1922 та̄лт та̄л котиль э̄тпос 12 хо̄талт Посалтыт па̄вылт самын патыс. Тав ща̄не Гындыбина Матрёна Васильевна, а̄ще Алгадьев Семён Николаевич. Щēман Щилька ма̄ньта̄гыл Илья Садомин сасген янмалтавес, таима̄гыс о̄парищ наме Садоминыг о̄лы.
Яныг хо̄нт порат, 1941 та̄л во̄ртур э̄тпос 12 хо̄талэ̄т Селивёрст Се­мёнович Саквсӯнт па̄­вылныл, тот хӯл алыщ­лым рӯпитас, хо̄нтлаӈкве вуйвес. Са̄ртын тав Но­восибирск ӯс по̄хат Аяш тēрлё̄ӈх станциян тотвес, тот морской пехотинцаг ханищтавес, тувыл сāл­татыт Москва ӯсн тēтвē­сыт, Волоколамский лё̄ӈх вуянтым Панфиловский дивизият хо̄нтласыт. Ётыл тав Ржев, Смоленск, Тула, Брянск, Сталинград, Курский Дугаг ла̄внэ ма̄т 61 танковый корпусыт хо̄нтлас. 

Хум хо̄тпа нила щёс луванэ-нё̄влянэ саква­та̄лвēсыт, пӯльницат пусмалтāлвес ос э̄лаль хо̄нтлаӈкве ялыс. Литва, Латвия, Эстония, Украи­на, Белоруссия, Польша, Германия ма̄т о̄лыс. 
Ма̄н, тав ня̄враманэ, ма̄ньта̄гыл хӯлыгласӯв тамле ӯс намыт: Киев, Житомир, Варшава, Ке­нигсберг, Берлин. Гер­маният хо̄нтламе порат тав разведчикыг о̄лыс, 1945 та̄лт я̄ӈк на̄тнэ э̄т­пос 2 хо̄талт тав Бер­лин хосыт мо̄т сāлтатыт ёт танковый разведкат о̄лыс. Хоты лё̄ӈхытыл то̄нт тав ялыс, хо̄т немцат о̄лсыт ос хотыл па̄тлуптасыт, ты урыл ма̄н Берлин ӯс карта хосыт ва̄гӯв, тот ты урыл вы̄гыр щуртмилытыл ос ēӈта по̄сытыл по̄слым о̄лы. Ётыл ты карта «На̄й-О̄тыр ма̄» музейн а̄тям мӯйлуптастэ.

1945 та̄лт, хунь яныг хо̄нтлан ва̄рмаль а̄стлу­вес, Садомин С.С. 1947 та̄л мус иӈ армият о̄лыс, тав Павлюсский казармаг ла̄вим ма̄т танкодром кӯ­щаиг о̄лыс. Тав немец ос польский ла̄тӈыгтыл ёмащакв потыртас.
Войнаныл ёхтуме порат Садомин С.С. ма̄гылъятэ мēталитыл суртгыс: «За отвагу» тит мēталиг, «За освобождение Варшавы», «За взятие Берлина», «За победу над Германией в Великой Отечественной войне 1941-1945 гг.»», орден «Красной Звезды», «Орден Славы III степени», орден «Отечественной войны I степени», орден «Отечественной войны II степени», «Медаль Жукова».

Потрум ты ла̄тӈытыл а̄стлылум:
Потыр потыртэ̄гум амти омам урыл,
Са̄ртын ла̄тӈе паты а̄тям э̄ргум щирыл:
«Я̄тил Роман Татья, хо̄т та хо̄нтыгла̄лмум,
Я̄тил Роман Татья, хо̄т та яныгма̄лум»…
…А̄тям, ма̄щтыр хумкве, омамн э̄ргыт э̄ргыс,
Ва̄гтэ, я̄тил омавн э̄рыг сака э̄рыс.
Светлана Садомина
