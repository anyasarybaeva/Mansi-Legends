
Ма̄нь таквс э̄тпост Россият, Финляндия, Венгрия ос Эстония ма̄тт олнэ финно-угор мирыт халт акван-хо̄нтхатыгла̄лнэ ва̄рмалит о̄лсыт. Ты кастыл «Ханты ясанг» ос «Лӯима̄ сэ̄рипос» газетагт рӯпитан хо̄тпат Ямал ос Республика Коми ма̄ныл о̄лнэ мӯй ма̄хум ща̄й аюӈкве ос потрамаӈкве редакциян во̄виньта̄лсаныл. 
Ты хо̄талыт о̄лыглан порат пуссын финно-угор ма̄хум акван-атха­тыг­ла̄­лэ̄гыт, та̄нки о̄луп­са­ныл, ща̄нь ла̄тӈаныл ос о̄лнэ-хӯлнэ наканыл урыл по­тыртэ̄гыт. 
Алёна Сэротэтто  ё̄рн нэ̄, тав ань нилыт та̄л Ямальский район Пана­евск па̄вылт о̄лы. Тот мирн нё̄тнэ рӯпата ва̄ри. Ща̄няге-а̄щаге са̄лыӈ хо̄т­паг, тунра ма̄т яласэ̄г, ты э̄лы-палт тав ос тэ̄н ётэ̄н яласас. Нэ̄ такви ща̄нь ла̄т­ӈе ма̄нь та̄гыл ва̄гтэ, ёмщакв потырты. Алёна сахит, мольщаӈыт, ня̄рат, ва̄ит, супыт, матыр-а̄ти пуссын ю̄нты. Ань Тобо­льск ӯс Д.И. Менделеев намыл пи­ным педагоги­ческий институтт ханищ­тахты. А̄ст­ла­нэ̄тэ юи-па̄­лт па̄вылт ня̄в­ра­мыт ханищ­таӈкве паты.
Любовь Денисова Коми Республиканыл Сык­тыв­кар ӯсныл тыг ёхта­лас. Тот тав «Юрган» нам­па телевиденият рӯпи­ты, саран ла̄тӈыл ля̄х­халыт щё̄питы. Атхуйплов кум палыткем ща̄нь ла̄тӈыг кинат ва̄ри. Тувыл со­сса мир о̄лупса урыл ля̄х­халыт ва̄ри. 
Такви ла̄тӈе э̄лаль тотнэ ма̄гыс о̄с са̄в рӯ­пата ва̄ри. Та̄н интернет хосыт коми-русский ос русский-коми ла̄тӈыл толмащлан пот­рыт хас­сыт. Тувыл рущ ла̄т­ӈыл хансым нэ̄пакыт саран ла̄тӈын толмащлыяныл. Ня̄врамыт ма̄гыс та̄нки ла̄тӈыл мультикыт сус­сылтэ̄гыт ос мо̄т са̄всыр э̄рнэ рӯпата ва̄рēгыт. Ты хосыт ща̄нь ла̄тыӈ ханищтаӈкве ёмас, мо­лях торгамтахты. 

Любовь ла̄выс, саран ла̄тыӈ э̄лаль тотнэ ма̄гыс ты кос са̄в рӯпата ва̄раве, ос тох о̄лы, ща̄нь ла̄тыӈ ла̄щал-ла̄щал соймуӈкве патыс, ты ла̄тӈыл мощща ма̄хум потыртэ̄гыт. Ня̄в­ра­мыт та̄нки ла̄тӈыл по­тыртаӈкве ат ка̄сащēгыт. 
Юн рӯтаныл та̄н ёта­ныл туп рущ ла̄тӈыл по­тыртэ̄гыт. Э̄лаль ханищ­та­хтын порат, ща̄нь ла̄­тыӈ ва̄нэ̄ныл ма̄гыс мат­са̄­вит балл майлувес ке, то̄нт э̄рыӈ, ня̄врамыт ка̄­сы­ӈыг ханищтаӈкве о̄выл­тах­тынувыт. Любовь хуньт ма̄н округувн о̄луӈкве ёхты тах. Тыт о̄лнэ сосса мир ёт рӯпитаӈкве номт о̄ньщи.
 Ямал ма̄ныл Шурыш­карский районныл Иван Сандрин ёхталас. Ты ханты хум о̄с ща̄нь ла̄т­ӈēтыл ёмщакв по­тыр­ты. Ща̄няге-а̄щаге са̄лыӈ хо̄т­паг, Иван тунрат яныг­мас. Тав школа а̄стламе юи-па̄лт э̄лаль Санкт-Петербург ӯс Поляр­ный Академият ма̄-вит ӯрга­лан хо̄тпаг ханищ­тахтас. 
Тувыл такви па̄влэ̄н ми­нас, тот ханищтахтаме щирыл рӯпата ат хо̄нтыс. Ань метеорологический станцият рӯпиты. Ты ко­ныпал рущ газетат акв ло̄псыт ханты ла̄тӈыл ля̄х­халыт хансы. Ялпыӈ хо̄т­алыт о̄лыгланэ̄ныл по­рат тав акваг потрыт щё̄питы. 

Ос акв ма̄ньлат нэ̄ Анна Яптик Ямал ма̄ныл о̄лыс. О̄парищ наме рущ щирыл толмащлаӈкве ке, «та̄ксар хо̄тпа» ла̄ваве. Тав ща̄няге-а̄щаге о̄с са̄лыӈ хо̄тпаг, а̄ги ма̄нь та̄гыл акваг ё̄рнколт яныгмас. Ханищтахтаме порат а̄п­щитэ̄нтыл тэ̄нккетэ̄н па̄вылт юн о̄лсыг. Школа а̄с­тламе юи-па̄лт Санкт-Пе­тербург ӯс А.И. Герцен нампа лӯима̄ институтн минас. 
Ты институт ёмщакв а̄стластэ, ань Яр-Сале па̄выл школат ня̄вра­мыт ща̄нь ла̄тӈыл потыр­таӈкве ханищ­тыянэ. Ты па̄вылт Россия янытыл щар яныг школа-интер­нат рӯпиты, тот акв со̄­тыра арыгтем ня̄врам о̄лы. Ты пуссын са̄лыӈ, во̄ра­ян ос хӯл алыщлан хо̄тпат ня̄враманыл. Та̄н ханищтахтын порат акваг тот о̄лэ̄гыт, туп ӯщлахтынэ̄ныл сыс са̄­лыӈколн тотыглавет.
Анна ань яныг ос ма̄нь школат ня̄врамыт ё̄рн ла̄тӈыл потыртаӈкве ха­нищтыянэ. Ат хо̄тал сыс китхуйплов щё̄с са̄вит ты школагт урокыт ва̄ри. Ты коныпал ня̄вра­мыт ма̄гыс кру­жо­кыт щё̄пи­та̄лы. Тот ос ща̄нь ла̄тыӈ э̄лаль тотым рӯпиты.
Тамле ты ёмас ма̄нь­лат хо̄тпат ёхталасыт. Та̄н та̄н­ки уранылт са̄в потыр­тасыт, ам ётылнув ос э̄лаль ка̄сыӈаныл урыл я̄нас потыр тах хансэ̄гум. 
 
