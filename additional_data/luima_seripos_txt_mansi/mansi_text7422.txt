
Са̄лыӈ ма̄хум 7-ыт мирхал конгрессаныл о̄лум порат Василий Пяк ос Ахмет Аушев «За верность Северу» нампа ма̄гылн тагатан по̄­сыл Ханты-Мансийск ӯст майвесы̄г. Тамле мēталил са̄лы ӯрнэ ва̄рмаль ос са̄лыт о̄лнэ ма̄ торыг са̄в ёмас тэ̄ла ва̄рнэ хо̄тпат мивет. 
Са̄лы ӯрнэ сосса хо̄тпа Василий Пяк округувн Ямал ма̄ныл са̄лы пӯӈ ня̄влыс. Округт о̄с са̄лы пӯӈыт э̄рнэ ма̄н ня̄влыгласанэ. Ты рӯпатан хум нила щёс вуйхатыглас. 
Василий ва̄рнэ тэ̄ланэ ма̄гыс Лӯима̄, Сибирь ос Дальний Восток Россия Ассоциациян янытлаве. Сосса хум кӯщаитн мēталь ма̄гыс пӯмащипа ла̄тыӈ ла̄выс. Тувыл таи потыртас, щар ма̄к рӯпатаӈ са̄лыт Ямалныл тыгле по̄сме порат о̄лыс. Ма̄-во̄й но̄х-винэ ма̄хум ёт мӯсхал щирыл ос юртыӈыщ о̄луӈкве э̄ри, ла̄ви, са̄лы ӯрнэ хо̄тпан са̄в хунь э̄ри, туп са̄лыянэ ма̄гыс сыстам ма̄ ос ёмас тэ̄п вос о̄лыс.  
Мо̄т хум Ахмет Аушев «Русс­Нефть» ма̄-во̄й но̄х-винэ компани­ят рӯпиты. Тав ла̄выс, сосса мирн та̄н акваг нё̄тэ̄гыт, са̄лыт о̄лнэ ма̄т ӯргалыяныл, та ляпат ма̄ мори ат хилэ̄гыт. Ты компания рӯпитан ма̄т 64 колта̄гыл о̄лэ̄гыт – 469 хо̄тпа. Мо̄лты та̄л та̄нанылн 19 млн сол­ко̄ви ойтыгласыт. 
Ты хум ла̄выс, та̄н округ сосса ма̄хум ялпыӈ хо̄таланылн акваг ялантэ̄гыт, та̄н о̄лупсаныл ос куль­тураныл ва̄ӈкве таӈхēгыт, тох о̄лы­маныл, ла̄выс, акв ляпат о̄луӈкве ос рӯпитаӈкве кӯпнит. 
Светлана РОМБАНДЕЕВА
