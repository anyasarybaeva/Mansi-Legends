
Сергей Пикунов, ма̄-вит ӯргалан службат кӯщай хум, ля̄ххал тотнэ хо̄тпат ма̄гыс тамле ла̄тыӈ ла̄выс. Тав округ янытыл ма̄-вит ос во̄руй уральтан тэ̄лат урыл потыртас.Ань ма̄-витув ка̄сыӈ та̄л арген па̄ӈктуӈкве патвес. Сергей Владимирович ла̄выс: «2013 та̄л сыс ма̄н палтув ма̄хум 246 полыщ тотнэ нэ̄пак кēтыгласыт. Тыгыл 45%  са̄виткем ма̄хум та̄нки хо̄т-а̄ти порс мори па̄хвтэ̄гыт. Ты та̄л онтолов э̄тпос сыс 244 полыщ тотнэ ла̄тӈыл кēтвесӯв. Тамле тэ̄лат ма̄н пуссын уральтыянӯв. Лю̄ль нак ва̄рнэ рӯпитан колыт манос  хо̄тпат шрафыл пиныянӯв. 

	Мо̄лты та̄лт 3 со̄тыра 578 рӯпитан колыт порс ва̄рнэ щирыл та̄ра-паттувēсыт. Тувыл 3 со̄тыра 16 тэ̄лат палт ма̄н олн ойтнэ нэ̄пак хасылтасӯв. Та щирыл са̄всыр организацияныл 50 млн. солко̄ви атуӈкве э̄рыс. 

	Ань тыг мус 2 со̄тыра 947 тэ̄лат ма̄гыс ма̄н 44 млн. 127 со̄тыра солко̄ви атсӯв. Мо̄таныт иӈ ат ойтхатасыт. То̄ванакт олныт сут та̄ра выганӯв.  Ма̄-во̄й но̄х-винэ компаният халт «Роснефть» ос тав ётэ рӯпитан «РН-Юганскнефтегаз» нампа колыг  тэ̄н ма̄-витув сака па̄ӈктытэ̄н».

	Яныг ӯсыӈ ос па̄влыӈ ма̄т ма̄хум порс-анят мори ва̄рēгыт. Тамле лю̄ль накыт то̄ванакт ЖКХ рӯпитан колыт о̄с та̄ра-паттавет. 2013 та̄лт са̄всыр ма̄тт 338 тамле порс-анят хо̄нтвēсыт, тыгыл 309  хот-щё̄питавēсыт. Ты та̄л 135 ма̄ хот-щё̄питаӈкве а̄лымавēсыт. 

	Айнэ вит о̄с уральтавес. Тот 98% уральтым ма̄т витэ̄т са̄в витхурип кēр ща̄лыг  хо̄нтвес.  Порсыт мори хуигланэ̄ныл ма̄гыс, тувыл ма̄-во̄й ос газ хо̄т-а̄ти со̄ссантан щирыл  я̄т ос тӯрыт сака па̄ӈктаве. Тувыл то̄ва ЖКХ ма̄т, янгыщ Нефтеюганск ос Нягань ӯсыгт, вит сыстамтан утыт 

	щар пēсыг ēмтсы̄т. Ма̄-во̄й тотнэ турпат  о̄с пēсыт. 

	Та̄н о̄с ма̄ сака па̄ӈктыяныл. Тамле лю̄ль ва̄рмалит пуссын витн тэ̄лыгтахтэ̄гыт ос витув аюӈкве ат хо̄йхаты, таве са̄в щёс сыстамтаӈкве э̄ри.  

	Ань ты ва̄рмалит акваг уральтым о̄ньщавет. 

	 

	 

	Тамара 

	Мерова

	 
