
Белоярский районт «Югра лылыēп» нампа кол рӯпитанэ̄тэ па̄сыл 30 та̄лэ то̄влыс. Ты кол 1990 та̄лт лӯпта э̄тпост рӯпататэ о̄вылтаме. 
Ань тот пуӈктотнэ нэ̄ Ирина Фирсова тамле ля̄ххал ма̄навн кēтыс. Пуссын хотьют тот пуӈктотсыт, Ирина Кузьминична та̄ланыл щирыл ва̄рыглам яныг тэ̄лат пищматэ̄т хӯлт­санэ. Ма̄н ань ос то̄ва тот кӯщайлахтам хо̄т­пат урыл на̄нан хансэ̄в. 
О̄выл сапра̄нин ма̄нь па̄вылныл 13 делега­тыт ёхталасыт ос та̄н Степан Молданов кӯ­щаиг пēриясыт. То̄нт ты организацияныл сосса ма̄хумн са̄всыр права-тэ̄ланыл палт акван-нё̄тхатуӈкве потыртах­тасыт. Ма̄ньлат хо̄тпат матыр-а̄ти пēс накытн ханищтаӈкве ла̄вхатсыт.  
Китыт кӯщаиг тув Римма Слепенкова то̄нт пēриявес. «Югра лылыēп» организация Римма Константино­вна ёт ма̄-вит ӯргалан ва̄рмалит ос ма̄нь па̄в­лытыт ма̄хум пусмал­тан тэ̄лат уральтым о̄щсаныл. Матумпа̄ла хо̄тпат ос войнан ялум хум хо̄тпат ёт ва̄йхата­сыт, тувыл пēс ма̄хум о̄лнэ накыт урыл потра­ныл нэ̄пакн хансыгла­саныл. Семён Иванович Юхлымов, са̄в пēс накыт ва̄м ханты о̄йка, потранэ ань хӯнтлуӈкве ман ло­виньтаӈкве вēрмēгыт.
Римма Слепенкова юи-па̄лт «Югра лылыēп» организацият  Владимир Чемляков матах та̄л пуӈктотыс. Тав ты рӯпи­тан кол э̄рнэ нэ̄пакыт пуссын са̄ккон щирыл мӯсхалыг щё̄питасанэ, тувыл сосса ма̄хум тэ̄­ла­ныл та̄рвитыг миннэ̄­ныл порат тав палтэ о̄с ёхталасыт.  
  
То̄нт Ирина Алексе­евна Молданова «Ӯри­нэ̄ква хо̄тал», хӯл алыщ­лан ма̄хум янытлан хо̄тал ос са̄лыӈ ма̄хум ялпыӈ хо̄талыт акваг кассыт, суссылтапыт щё̄пита̄лсыт. Ялпӯс па̄­вылт Витхо̄н пӯрлахтын нак ос Ӯй йӣкв ва̄рыг­ласыт. 
1999 та̄лныл 2005 та̄л мус «Югра лылыēп» нампа колт Фаина Иштимирова кӯщаиг о̄лыс. Ты э̄лы-па̄лт тав Белоярский ӯст э̄ргын-йӣквнэ сосса ма̄хум акван-атсанэ ос «Увас хурамат» нампа коллектив ва̄рыс. Тув щēмьяӈ та̄гыл нэ̄т ос а̄гит ялантасыт ос са̄в­сыр касылыт каснэ по­рат та̄н но̄х-патыгла­сыт. 2009 та̄лт Фаина Павловна «Заслуженный деятель культуры ХМАО - Югры» янытлан намыл майвес. 
Аквта та̄лытт мо̄т хо̄н ма̄ныл ёхталам учёныит Янош Гуя, Ева Шмидт  ос Л.А. Верте ханты ла̄тыӈ ханищтан ма̄гыс  Белоярский район хосыт яласасыт ос сосса ма̄хум ёт хо̄нтхатыгласыт. Та̄н «Югра лылыēп» ёт ак­ван-нё̄тхатым са̄в рӯпи­тасыт. 
2005 та̄лныл «Югра лылыēп» пуӈтотнэ хо̄т­паг Надежда Костылева рӯпитас, тав юи-па̄лэ̄т 2012 та̄лт Антонина Ледкова тув пēриявес. Ты нэ̄ Белоярский рай­онт о̄лнэ мирыт пуссын юртыӈыщ о̄лнэ̄ныл ма̄­гыс са̄всыр касылыт, ха­нищтапыт щё̄пита̄лыс. 

Ос аквъёт рӯпитам хо̄тпанэ ёт Нумто, Юильск, Полноват, Ванзеват, Самутнёл ма̄нь па̄влытын ка̄с ва̄руӈкве ялсыт. Район янытыл сыресыр та̄р­вит тэ̄лат по̄хан лакв­туӈ­кве ке э̄рыс, та̄н мо̄т кӯщаит ёт ёмщакв потыр­тах­тым рӯпита­сыт.
Ты та̄лт «Югра лылыēп» Белоярский районт о̄лнэ организа­циян пуӈктотнэ нэ̄г Ирина Фирсова пēрия­вес, тавēн нё̄туӈкве Елена Федотова пат­тувес. Тэ̄н сака ка̄ркам нэ̄г, районт о̄лнэ са̄всыр организацият ёт та̄н ва̄йхатым ос юртыӈыщ аквъёт рӯпитэ̄гыт ос сыресыр ялпыӈ хо̄та­лыг акван-нё̄тхатым янытлыяныл. 
Са̄всыр проектыт  хансэ̄гыт ос клубыт, школат, музеит ёт пӯмыщ тэ̄ланыл аквъёт ва̄рияныл. Тувыл то̄ва ва̄рмаляныл ищхӣпыӈ утн ёл-хансыяныл ос та̄наныл тот ловинь­таӈкве ро̄ви. 
Ань «Югра лылыēп» организация колн щēмьяӈ та̄гыл ма̄хум акван-атхатыглэ̄гыт ос тот ва̄рум тэ̄ланыл «Хатлые» нампа центрыг намтсаныл. Са̄в мирыт ёт акван-юрщхатым «В единстве сила» нампа проектыт хосыт щēмьяӈ та̄гыл матыр щё̄питэ̄­гыт. Ос Победа хо̄тал 75 та̄лэ то̄влум кастыл са̄всыр мероприятият ва̄рыглэ̄гыт. 
Ирина Фирсова кēтум потре ма̄ньщи ла̄тӈыг Тамара МЕРОВА хансыстэ
