
Ты э̄тпост 16 хо̄талэ̄т пēрна по̄с пиннэ христиан-мирыт Паска хо̄таланыл янытласыт. Мирыт халт тыи э̄лаль тотнэ по̄с ос ёмас номт о̄щнэ хо̄талыг о̄лы. Мо̄т щирыл ла̄вуӈкве ке, тыи Христос о̄ста о̄луӈкв патыс. 
Пēрна по̄с пиннэ хри­стиан-хо̄тпат ты ялпыӈ хо̄таланыл сака ӯрияныл. Ялпыӈ хо̄тал ёхтынэ̄т э̄лы-па̄лт са̄т нилыт хо̄та­лэ̄т православный ма̄хум коланыл сыстамты­яныл, па̄йтым мӯӈит са̄всыр о̄льпыл хорамтыяныл ос кулич-ня̄нь ва̄рēгыт. Ты тэ̄нутаныл ялпыӈколн тотыглыяныл, тот ялпыӈ витыл расалтавет.
Паска хо̄тал ка̄сыӈ ял­пыӈколт мӯйлаве. Тот са̄т хо̄тыт хо̄талэ̄т э̄типа̄лаг яныг ло̄ӈханьщапыл суй ва̄рēгыт, исвеща на̄й пēламтэ̄гыт ос ма̄хум та по̄икщēгыт. А̄лпыл «крестный ход» щирыл ӯсхулы хосыт ё̄мēгыт.
Ханты-Мансийск ӯст по̄икщан ва̄рмаль ма̄гыс ма̄хум Воскресенский кафедральный собор нампа колн акван-атха­тыглэ̄гыт. Ты э̄лы-па̄лт Иерусалим ялпыӈ ма̄т пēламлам на̄й ма̄ янытыл ялпыӈколытн кēтаве. 
Та ма̄т ка̄сыӈ Паска хо̄тал ёхтынэ̄т э̄лы-па̄лт пēс йис порат о̄лум мир на̄й пēламлы. Тув акван-атхатыглам ма̄хум тамле нак ōщатахтым ӯрияныл. Та̄н ва̄гыт ос агтэ̄гыт, на̄й пēламлы ке, то̄нт Ма̄в э̄лаль о̄лнэ посыӈ хо̄талыт ва̄рим ё̄ӈхи. Ос пēламлан на̄й ка̄салэ̄гыт, хот-ща̄гтэ̄гыт, То̄руманыл янытлыяныл. 
Митрополит Ханты-Мансийский ос Сургут­ский Павел-о̄йка яныг Паска хо̄талт э̄типа̄лаг ту­выл тотым на̄й ял­пыӈ­колт исвещат пēламтас ос округт о̄лнэ ма̄хум ма̄гыс по̄икщан нак ва̄рыс. Тав са̄в мирыт та̄нки хала­нылт акван-юрщхатым, акван-нё̄тхатым о̄луӈкве ла̄всанэ ос То̄румн акваг вос по̄икщēгыт. 
Христиан ма̄хум ялпыӈ хо̄таланыл ёмщакв вос мины ос нэ̄мат лю̄ль тэ̄лат ул вос ēмталэ̄гыт, поли­цият ос Росгвардият рӯпитан хо̄тпат са̄в рӯ­пи­тасыт. Та̄н ялпыӈколыт пуссын уральтасаныл, мӯй­лын хо̄тпат мӯсхалыг вос ӯщлахтасыт.
Тамара МЕРОВА
