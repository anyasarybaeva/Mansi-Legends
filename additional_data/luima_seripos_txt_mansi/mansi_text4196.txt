
Ты э̄тпос 26 хо̄талэ̄т Тюмень ӯст «Итоги года Урала и Сибири 2017» нампа премиял ма̄хум тах мивет. Тув во̄выглан хо̄тпат 20 номинацият янытлаӈкве патавет. Премият касыл щирыл «ФедералПресс» нампа организация мыганэ.
О̄выл щёс касыл 2006 та̄лт ва̄рыглавес. Ты юи-па̄лт Уральский федеральный округ Президент ва̄ӈын хуме ты тэ̄ла ка̄сыӈ та̄л ва̄рыглаӈкве ла̄выс. Ань Свердловский, Курганский, Челябинский, Тюменский областит, Ямал ос ма̄н округувт о̄лнэ мирыт ма̄гсыл щё̄пита̄лаве.
Югра ма̄т федеральный инспекторыг рӯпитан хум Дмитрий Кузьменко ла̄выс, ань касыл урыл са̄в мир ва̄ганыл. Ка̄ркамыг рӯпитан ос та̄нки о̄лнэ ма̄нылт са̄в э̄рнэ рӯпата ва̄рнэ хо̄тпат тот вос янытлавет.
Ты премиял хоты хо̄тпа миве, та урыл Павел Шведов потыртас. Тав ла̄выс, са̄в мо̄т касылт ань ма̄хум но̄х-патуӈкве ке ка̄сащēгыт, та̄нки нэ̄паканыл тув вос кēтыглыяныл. Ты касыл мо̄т щирыл ва̄раве, о̄влэ̄т та̄н са̄в ма̄хум китыглэ̄гыт, хоты хо̄тпат премиял миӈкве э̄ри.
Та̄н ла̄вим намыт акв нэ̄пакн хансыяныл. Тувыл ты нэ̄пак ищхӣпыӈ утын ва̄рияныл, тот ка̄сыӈ э̄лумхо̄лас тув хансым хо̄тпат халт акв хо̄тпа пēрияӈкве вēрми. Ос ты юи-па̄лт комиссият ты ма̄хум халт но̄х-патум э̄лумхо̄ласыт наманыл ла̄вияныл.
Ты та̄л касылт 221 э̄лумхо̄лас ос организацият халт 20 хо̄тпат пēриявет. Ма̄н округувныл 47 хо̄тпат та нэ̄пакн хасвēсыт.
Ма̄ньщи, ханты хӯрум хо̄тпат наманыл тот о̄лэ̄гыт. Сосса Ассамблея кӯщай хум Еремей Айпин «Парламентарий года» номинациян пēриявес, округ Дума депутат Руслан Проводников «Дебют года» номинациян хасвес ос Александр Новьюхов «Оратор года» номинацият наме о̄лы. Ты премиял хоты ма̄хум мивет, та̄л ко̄тиль э̄тпос 26 хо̄талэт Тюмень ӯст тах ла̄ваве.
