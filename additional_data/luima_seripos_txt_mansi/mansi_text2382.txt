

	Яныг таквс э̄тпос хӯрумхуйплов хо̄талэ̄т туристыт яласан ос та̄наныл пирмайтан ма̄хум ма̄гсыл Ханты-Мансийск ӯст пӯмащ ва̄рыглавес. Пӯмщаныл рущ ла̄тӈыл «XIV специализированная туристическая выставка-ярмарка «Югра Тур 2015» ла̄ввес.

	Туристыт ёт рӯ-питан ма̄хум акван-хо̄нтхатыглан ва̄рма-ляныл тит хо̄тал 

	минас. Та тит хо̄талыг сыс пӯмащ тиснэ яласан ма̄хум ма̄гыс рӯпитан колыт хала
	нылт акван-нё̄тхатым э̄лаль рӯпитаӈкв 

	потыртахтасыт. 

	Акв нэ̄пакт хасха-тама̄ныл юи-па̄лт 

	Крым маныл ёхталам ма̄хум ёт пресс-конференция о̄лыс. О̄влэ̄т Игорь Алексеевич Котляр такви 

	о̄щнэ номтанэ потыртасанэ. Тав Республика Крым ма̄т ӯщлахтын колыт тармыл кӯщай ва̄ӈын хумыг о̄лы. 

	Игорь Алексеевич 

	ла̄выс: 

	– Ма̄н, тыг ёхтум ма̄хум, на̄нан ма̄нти палтылӯв во̄вуӈкв ёхтысӯв.  Ма̄н палтув 

	та̄л палыт ёхталаӈкв ро̄ви. Тэ̄лы порат хо̄таланув а̄ти сака рēгыӈыт, ща̄рщ витэ 

	ос по̄лям. Таи ма̄гсыл та̄л порат ма̄н о̄лнэ 

	ма̄вн ёхталан ма̄хум 

	нас пусмалтахтуӈкв 

	вēрмēгыт. 

	На̄н ул номсэ̄н, на̄н лӯима̄ олнанын алы 

	ма̄н ойтхатым пуссын тув та минэ̄гыт. Пӯмащ тиснэ ма̄хум ёт рӯпитан ма̄гыс ма̄н на̄н ётын пēнтхатнэ акв номт о̄ньщēв. Лӯима̄т о̄лнэ ма̄хум тув вос ёхталэ̄гыт, та пēнтсыл 

	ос лӯима̄н ялуӈкв ка̄сащан ма̄хманув тыг вос ювыт.

	Ам номсэ̄гум, тох пēнтхатнэ щирыл рӯпитан тэ̄лав ёмасыг тах ēмты.

	Республика Крым карс нё̄рыӈ ма̄т о̄лы. Тыт о̄с нё̄рыт о̄лэ̄гыт. Таи ма̄гсыл ма̄навн тыг ёхталаӈкв о̄с сака 

	пӯмащ. Ань са̄в мир ла̄глыл ё̄мыгтан ӯщлахтын ма̄ тинсэ̄гыт. Ам номсэ̄гум, са̄в мир ёмащакв тыт вос ӯщлахтэ̄гыт,  ты рӯпата округынт ущты о̄вылтаве. Пуссын те а̄ртми, Крым ма̄ ёт касуӈкв тах вēрмегы̄н, хотьютув ёмащаквну-вēг рӯпиты. 

	Игорь Алексеевич юи-па̄лт Валерий Васильевич Батюк такви рӯпататэ урыл мощ 

	потыртас. Тав Евпатория ӯс тармыл ва̄ӈын кӯщаиг о̄лы. Тав тох ла̄выс: 

	– Ма̄н яныгса̄т арыгтем та̄л ӯщлахтын 

	ма̄хум пусмалтэ̄в. На̄н округын ёт хӯс та̄л рӯпитэ̄в. Евпатория ӯсув по̄хат солва
	лыӈ вит но̄х-постын са̄в во̄ӈха о̄лы. Ты ма̄гсыл ма̄н са̄в а̄гмыӈ-мо̄сыӈ ня̄врамыт пусмалтым рӯпитэ̄в. Тувыл нас ӯщлахтан мир о̄с пирмайтыянӯв. 

	Хӯрмит хум Андрей Николаевич Ивкин Крым республикат 

	о̄лнэ Саки ӯс кӯ-щаиг о̄лы. Ты хум 

	ань ла̄выс: 

	– На̄н округын ма̄тэ а̄нумн сака мӯсты. Мирн матыр пӯмащ суссылтаӈкв тыт са̄в ро̄ви. Ма̄н ос мо̄т 

	пӯмащ о̄ньщēв. Ты 

	хо̄тал ма̄н Урай, 

	Нижневартовск ос Ханты-Мансийск ӯсыт кӯщаит ёт халувт акван-нё̄тхатым э̄лаль рӯпитаӈкве потыртахтасӯв.

	Э̄лы ма̄ныл ёхталам 

	нэ̄ Илона Ансоне о̄с потыртас. Тав туриндустрия Российский Союз Балтийский отделениятэ̄т кӯщай нэ̄г о̄лы. Нэ̄ ла̄выс:

	– Ма̄н ань аквъёт 

	ёмас э̄рнэ номт тэ̄лаг ва̄рилӯв. Хунь ма̄нти ма̄хманув тыт ӯщлахтаӈкв ка̄сащē-гыт, то̄нт мо̄т хо̄н 

	ма̄ныл ма̄хум тыг ёхталаӈкв о̄с патэ̄гыт. Со̄ль, Россияв янытыл ӯщлахтын ма̄ тыкос са̄в о̄лы. Та̄н мирн 

	сака ат ва̄вет. Хунь 

	акван-нё̄тхатым рӯпитаӈкв о̄вылтахтэ̄в, то̄нт ущта ӯщлахтын ма̄ наме хӯнтамлаве. Та пēнтсыл пӯмащ тиснэ щирыл ӯщлахтым 

	яласан ма̄хум тув та̄ра минмыгтэ̄гыт. 

	На̄н округынт са̄в паль во̄р, сытам ма̄т, са̄в я̄ о̄лы. Та коныпал иӈ аквты ляпат яныг но̄тпа нё̄рыт ӯнлэ̄гыт. Тыи мирн сака мӯсты. Хум хо̄тпатытн, со̄ль, ща̄рыщ ва̄тан рēгыӈ ма̄н ялуӈкв марщумыг ēмтыс. Таима̄гсыл 

	яныг ӯсытт о̄лнэ 

	ма̄хум на̄н о̄лнэ ма̄н ӯщлахтын ма̄гсыл ты пēриēгыт. Тыт няслуӈкв, писалил мощ па̄тлуптаӈкв ос хӯнтхӯргыл хӯнтхатым нё̄рн ялуӈкв ро̄ви. 

	 

	Александр 

	ВЬЮТКИН
