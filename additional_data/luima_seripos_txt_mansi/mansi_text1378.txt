
Ювле хультум э̄тпост РИЦ «Югра» колт ля̄ххал тотнэ ма̄хум акван-атапа̄лвēсыт. Тот ань округ янытыл налоговый служба палт кӯщаиг о̄лнэ нэ̄ Ольга Анатольевна Литова тав потыртас. Э̄лумхо̄лас о̄лнэ колэ, колэ ӯнлын ма̄ ос яласан ма̄шинатэ ма̄гыс налог-олн ойты. Ка̄сыӈ та̄л яныг таквс э̄тпос мус ойтхатуӈкве э̄ри.Ольга Анатольевна ла̄вме щирыл, хотьют налог-олн ойтуӈкве ат те таӈхи манос ат вēрми, тав ё̄рва̄гыл ойтхатуӈкве ла̄ваве. Хо̄тпа олнэ яныгса̄т арыгтем со̄тыра са̄вит те, ос тувыл ойтхатуӈкве ат те ка̄сащи, тав та̄л сыс э̄лы хо̄н ма̄н минуӈкве ат вēрми, ань налоговый службан нэ̄мхотталь ат та̄ртаве. Ювле хультум та̄л сыс округувныл 555 хо̄тпа э̄лы ма̄н минуӈкве ат вēрмысыт, ка̄сыӈанылн яныгса̄т арыгтем со̄тыра ойтуӈкве э̄рыс, пуссын аквъёт – 100 млн. арыгтем солко̄ви. Ты хотьютн яныгса̄т арыгтем солко̄ви ойтуӈкве э̄ри, ос мо̄т ма̄хум ёт – та̄нанылн 14,5 млрд. солко̄ви ойтуӈкве э̄ри. 2008 та̄лт - ма̄хум 28 млрд. солко̄ви ойтуӈкве ат вēрмысыт.

	Налог-олн ойтуӈкве ё̄рва̄гыл кащилтан тэ̄ла – ты сака та̄рвитыӈ рӯпата. Таве ма̄н са̄всыр службат ёт акван-нё̄тхатым ва̄рилӯв, ма̄хум ёт потыртэ̄в, ла̄вēв, ань Россияв ма̄к са̄кконэ щирыл, налог олн ка̄сыӈ хо̄тпан ойтуӈкве э̄ри. Хунь хо̄тпа щар нэ̄мхотмус ойтхатуӈкве ат те таӈхи, то̄нт ма̄н 

	тав матыр э̄рнэ утанэ хот-выганӯв. Округт о̄лнэ ма̄хум ёт ма̄н ёмас щирыл потыртэ̄в, та̄н ётаныл нур тотуӈкве ат таӈхēв. 

	Хо̄тпа налог-олнэ хӯрум та̄л арыг ат те ойтытэ, тав олнанэ хӯр
	махнилах щёс но̄х-лапēгыт, тувыл таве щёровн ойтуӈкве э̄ри. Ма̄хум ты урыл ат номсэ̄гыт, та̄нтина̄нанылн лю̄ль ва̄рēгыт.

	Ты кӯщай нэ̄ о̄с акв тэ̄ла урыл ля̄ххал ла̄выс, ань тыгыл э̄лаль, 2015 та̄л па̄сныл, о̄лнэ коланув ма̄гыс са̄внув олн ойтуӈкве патэ̄в. Россия Президентув ма̄нь таквс э̄тпос хо̄тыт хо̄талэ̄т йильпи са̄ккон хансыс. Ты са̄ккон щирыл, ань э̄лумхо̄лас о̄лнэ колэ ма̄гыс а̄ти та пēс тынэ̄тыл (кадастровая стоимость ла̄ваве) налог-олн ойтуӈкве паты, ос ань йильпи щирыл о̄лнэ колэ тынэ манса̄вит (рыночная стоимость ла̄ваве), тувыл ойтуӈкве паты. Кос выгӯв, хо̄тпа о̄лнэ колэ тынэ 180 со̄тыра о̄лыс, налог тав тыгыл ойтыс. Йильпи щирыл ос ты колэ тынэ 3 млн. 500 со̄тыра солко̄ви, ань тав тыгыл олн ойтуӈкве паты. Ты атхунь сака са̄в. 

	Ты са̄ккон хансум ма̄хум ла̄внэ̄ныл щирыл, Россияв янытыл ань са̄в колыт ӯнттавет, тынаныл сака янгыт, ос ты э̄лы-палт ӯнттум колыт тынаныл а̄ти тамле янгыт о̄лсыт. Хосат ӯнттум колыт тынаныл пуссын йильпииг ловиньтавет. Ты са̄ккон та̄н ань таима̄гыс хассыт, ма̄хум о̄лнэ коланыл ма̄гыс аквса̄виттем вос ойтэ̄гыт. 

	Округувт ань о̄лнэ кол о̄с са̄в ӯнттуӈкве патвес. Ма̄хум кол та̄нти ёвтэ̄гыт, ӯнттуӈкве о̄с та̄нти вēрмēгыт. Мо̄тыт та̄лныл ма̄н, Россият о̄лнэ мир, о̄лнэ коланув ма̄гыс тах маттем ойтхатуӈкве та патэ̄в. 

	Яласан ма̄шинат урыл я̄нас потыр о̄лыс. Ма̄хум ань яласан ма̄шинаныл ма̄гыс налог-олн о̄с ойтуӈкве патэ̄гыт. 100 лув ё̄р мус яныт ма̄шинат – акв щирыл ойтхатэ̄гыт, 100-250 лув ё̄р яныт ма̄шинат – ойтхатан олнаныл мощ мо̄тнув щирыл ловиньтавет, 250 ос тыгыл са̄внув лув ё̄р о̄щнэ ма̄шинат ос щар ма̄к са̄в олн та̄н тах та ойтэ̄гыт.

	Пенсият о̄лнэ ма̄хум ос а̄гмыӈ-мосыӈ хо̄тпат сака са̄в олн ойтуӈкве ат патэ̄гыт, та̄н ма̄гсыла-ныл са̄всыр льготат хансым о̄лэ̄гыт.

	Светлана 

	Хозумова

	 
