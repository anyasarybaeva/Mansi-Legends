
Ты э̄тпос о̄выл хо̄таланэ̄т сака ёмас тэ̄ла Ханты-Мансийск ӯст о̄лыс. Ӯй йӣквнэ нак ва̄нэ хум хо̄тпат тыт акван-атыглавēсыт. Та̄н пуссын хантыт, Нижневартовский, Сургутский районыгныл ос Белоярский район Касум па̄вылныл ёхталасыт.

	Та̄наныл Тимофей Молданов тыг во̄-выгласанэ. Тимофей Алексеевич учёный хум, исторический наукат кандидатыг о̄лы. Тав Ӯй йӣквыт ос ялпыӈ э̄ргыт ёмащакв ва̄ганэ. Ты ханищтап тав ты ва̄рыгластэ. 

	Ань ӯсн ёхталам ханты хум хо̄тпат пуссын во̄рт, та̄нти о̄лнэ ма̄нанылт  пēс щирыл о̄лэ̄гыт. Та̄нти мираныл пēс накыт, пēс йис тэ̄лат э̄лаль тотыяныл. Та̄н халанылт щар янгыг ос вēсар ва̄нэ хо̄тпаг Сер-гей Васильевич Кечимов о̄лы. Тав ты ханты мир халт ма̄к яныг ня̄йтыг ты ла̄ваве. 

	Ӯсувт та̄н хӯрум хо̄тал о̄лсыт. О̄выл хо̄талт та̄н нас потыртым ӯнлахо̄лсыт, потраныл пуссын хасвēсыт. А̄пщитēв ка̄тын-паттын порат маныр ва̄раве, юв ва̄гылттан порат маныр э̄ргыт э̄ргавет, ёл-тӯйтнэ ла̄тӈыт пуссын ла̄всаныл. Титыт хо̄талт та̄н Ӯй йӣкв э̄ргыт э̄ргысыт, та̄н пуссын ищхӣпыӈ утын хасвēсыт. 

	Ма̄ньщи хо̄тпа па̄влыӈ ма̄ныл тув нэ̄мхотьют ат во̄выглавес. Ты тэ̄ла ва̄нэ хо̄тпа ат хо̄нтыма. Владимир Меров тув нас мощщан щалтапа̄лыс. Ма̄ньщи мир урыл матыр титыглахтын ла̄тыӈ те о̄лыс, тав пуссын тот та потыртас. 

	Тимофей Молданов ла̄выс, тӯлыглапыт сус-сылтаӈкв та̄рвитыӈ а̄ти, ня̄врамыт тӯлыг-лахтуӈкв ханищтаӈкв молях ро̄ви. Ос э̄ргыт э̄ргуӈкв туп яныгхо̄тпат вēрмēгыт, та̄н ты э̄ргыт ва̄ганыл. Ос ня̄врамыт ань ща̄нь ла̄тыӈ та̄л яныгмēгыт, потыртаӈкв ат вēрмēгыт. Э̄ргытн та̄наныл хумус ханищтаӈкв. Таима̄гыс ань Ӯй йӣкв ва̄нэ хо̄тпат сака янытлавет. 

	Мощēрт Ӯй йӣквнэ ва̄рмаль урыл ловиньтан нэ̄пакыт нэ̄глэ̄гыт, 2018 та̄лт та̄н тах олныл мивет, о̄выл хӯрум нэ̄пак тах та̄ртавет. Ань ты о̄лум ханищтап урыл о̄с я̄нас ма̄нь нэ̄пак тах щё̄питаве.

	Валентина Васильева
