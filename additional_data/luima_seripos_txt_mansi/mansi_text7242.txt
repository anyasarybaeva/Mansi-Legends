
Округ Дума кӯщай Борис Хохряков ля̄ххал тотнэ ма̄хум ёт ва̄т са̄грапнал э̄тпос 15 хо̄талэ̄т хо̄нтхатыглас ос депутат-хо̄тпат 2021 та̄лт ва̄рум рӯпатаныл урыл потыртас. Кӯщай хум РИЦ «Югра» нампа колн ёхталас. 
Тав ла̄выс: 
– Сӯкыр э̄т­пос 19 хо̄­талэ̄т Россия янытыл пēриян хо̄тал о̄лыс, та порат ма̄н Госу­дар­ственный Думан, округ Думан ос Тюмен­ский область Думан депутат-хо̄тпат пēриясӯв. Аквта порат ат па̄вылт о̄лнэ мир миркол кӯщай ма̄г­сыл нэ̄пак та̄ратасыт. 
Округ Думат «Партия пенсионеров» ань рӯпиты. Пēриим 38 депутатыт халт 31 хумыт ос са̄т нэ̄т рӯпитэ̄гыт. Ты э̄лы-па̄лт туп хӯрум нэ̄ депутатыг о̄лсыт. Ань щар яныгпа̄ла депутат-хо̄тпа 73 та̄лэ то̄влыс, щар ма̄ньлат хум 29 та̄л яныт о̄лы.
Та̄л сыс депутатыт 11 сапра̄ни ва̄рыгласыт. То̄ва порат округ Дума-колн пуссын акван-атха­тыгласыт, мо̄тыт щёс ос ищхӣпыӈ ут хосыт потыр­тасыт. Тох 300 арыгкем са̄кконыт ос постанов­ле­ние-нэ̄пакыт пирмай­тасыт. Ты та̄л юи-о̄выл сапра̄нияныл ты э̄тпос 23 хо̄талэ̄т тах ва̄раве. 
Округувт о̄лнэ ма̄хум та̄рвитыӈ ва̄рмаляныл ёт депутатыт акваг рӯпитэ̄­гыт. 2021 та̄лт ма̄хум 500 арыгкем пищма та̄на­нылн хассыт. Та̄н хала­нылт 70% са̄вит хо̄тпат нё̄т­вēсыт ос 30% са̄вит пищма хосыт депутатыт иӈ рӯпитэ̄гыт. 
Ты та̄л округ мирколув манса̄вит олн холтыс, та урыл ля̄ххал тотнэ ма̄хум о̄с китыглахтасыт. Кӯщай хум ла̄выс, та̄н бюджет-олн урыл акваг потыртасыт, та̄л сыс 25 млрд са̄внув тув хассыт. Ты олныл 9 млрд солко̄ви ма̄хум пусмалтан нупыл ос 5 млрд арыгкем сол­ко̄ви кол ӯнттын ма̄гсыл холтвēсыт.
Мирн нё̄тнэ са̄кконыт урыл Борис Хохряков ос таи ла̄выс. Депутатыт а̄гмыӈ-мосыӈ ня̄врамыт ма̄гсыл йильпи са̄ккон пирмайтасыт. Ты а̄гирищ­ит ос пыгрищит янмалтан хо̄тпат акв э̄тпос 15 со̄­тыра солко̄ви ань выгыт. Ты э̄лы-па̄лт ня̄врамыт 18 та̄лэ то̄влын мус олныл туп ойтвēсыт. А̄гмыӈ-мо­сыӈ ма̄ньлат хо̄тпат о̄с нё̄та­вет. Ма̄н округувт хӯрум со̄тыракем щēмьят ты олн виӈкве ань вēрмēгыт. 
Манхурип ёмас ва̄р­маль ты та̄л сыс о̄лыс, тав та урыл о̄с китыг­лавес. Борис Хохряков ла̄выс, 2021 та̄лт ма̄н о̄лнэ ма̄вт 20 со̄тыра арыгкем ня̄врамыт самын патсыт, тыи сака ёмас ва̄рмаль. Ос ты та̄л Олимпиадат Нижневартовск ӯст о̄лнэ ма̄ньлат хумыг но̄х-пат­сы̄г. Ты яныг тэ̄ла ма̄гсыл тав сака ща̄гтыс. 
Людмила ТЕТКИНА
