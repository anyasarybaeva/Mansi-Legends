
Титыт та̄л Ханты-Мансийский районт пӯмащ касыл ва̄рыглаве, рущ ла̄тӈыл тох ла̄ваве – охотничий биатлон. Тув район янытыл ма̄нь па̄влытт о̄лнэ во̄раян хумыт ёхталэ̄гыт. 
Та̄н са̄всыр ма̄тт рӯпи­тэ̄гыт, спортсменыг ат о̄лэ̄гыт. Ты касылт ёсал ха̄йтнэ̄ныл сыс та̄на­нылн па̄тлуптаӈкв э̄ри, тēрняль ӯнттуӈкве ос а̄ращ па̄лтуӈкве. То̄ваныл та̄нти о̄лупсаныл урыл потыртасыт.
Шапша па̄выл хумыт
Та̄н па̄вланыл ма̄гыс кассыт – Виталий Захаров, Игорь Ващенко ос Владимир Шабалин. Та̄н котыл пиным ёсат ёт-тотыгласыт, таима̄гыс мощ моляхнув ёхтыгпа­сыт ос титыт места висыт.
Ма̄ньнув хумыт потыр­тасыт, та̄нти сака ат во̄­ра­ēгыт, янгыщ хӯл алыщ­лым о̄лэ̄гыт. То̄ва порат тӯрт хӯл пувēгыт, вēрмы­нэ̄ныл порат ос А̄с мус ялантэ̄гыт. 
Владимир Шабалин ла̄выс, тав э̄кватэ ханты нэ̄, Зенково па̄вылныл о̄лы. Тэ̄н нила ня̄врам о̄нь­щēг – хӯрум а̄ги ос акв пыг, питти патта пыгēн 2 классыт ханищтахты. Яныг а̄гитэ̄н Сургут ӯс уни­вер­ситет мо̄тыт та̄л тах а̄стлы. Мо̄т ня̄вра­манэ пуссын школат ханищ­тахтэ̄гыт.
Хум 45 та̄лэ то̄влыс, са̄в та̄л на̄й харыгтым рӯ­питы, десантник-пожар­ныиг о̄лы. Тав тох ла̄выс, то̄ва та̄лыт са̄в во̄р на̄йн тэ̄ве. Яныгпо̄ль э̄тпос о̄вылтахтын па̄сныл на̄й во̄рт но̄х-пēламлаӈкв вēрми. 
То̄ва тувыт сыс сака мощща ракви, то̄нт ты та̄нанылн сака та̄рвитыӈ. Мо̄т ма̄н о̄с тēтыглавет – Якутиян, Курган ӯсн, Ямало-Ненецкий округн. Тот на̄й харыгтым са̄в хо̄тал о̄лэ̄гыт.
Ты йист та̄н ма̄ нумыл ёмащакв сунсыглыяныл. Хо̄т па̄выл ляпат на̄й те пēлаи, та̄н о̄влэ̄т па̄выл ӯргалан ма̄гыс рӯпи­тэ̄­гыт, па̄выл мувлахи ма̄ ёмащакв хилыяныл. 
Лап-харыгтаӈкв ат те вēрми­яныл, на̄й мо̄т нупыл ё̄ӈ­хтыяныл. Манос на̄йн тэ̄нэ во̄р нупыл та̄нти мо̄т ма̄т на̄й ля̄льт но̄х-пēламтэ̄гыт тēтыяныл.
Нила юрт
Ты хурит Ханты-Мансийский район Ярки па̄вылт о̄лнэ хӯрум хумыт по̄слым о̄лэ̄гыт – Руслан Неупокоев, матум о̄йка Степан Семенович Спиридонов, Хаким Мухъяров ос та̄н ётаныл Ханты-Мансийск ӯст о̄лнэ яныгпа̄ла о̄йка Анатолий Анатольевич Горохов.
Ма̄ньнув хумыг сас Ярки па̄выл школат рӯпитэ̄г. Акватэ Руслан Владимирович Неупокоев ма̄нь ня̄врамыт о̄выл классыт ханищтыянэ. Мо̄т хум Хаким Ильдусович Мухъяров физкультура учителиг о̄лы. Тэ̄н ла̄всы̄г, о̄выл щёс касуӈкв ёхты­сы̄г. Мо̄т ма̄хум ёт ка­суӈкв тэ̄натэ̄н сака мӯстыс. Маим ёсат сака та̄р­ви­тыӈыг о̄л­сыт, вольк ма̄т ёмащакв ха̄йтуӈкв ат вēрмысыт. 
Тусыӈ о̄йка Степан Семенович Спиридонов 75 та̄лэ то̄влыс. Тав о̄с Ярки па̄вылт о̄лы. Потыр­тас, ань ты хо̄тал мус во̄­раим акваг во̄рт ё̄мыг­ты. Хӯл алыщлы, пил ва̄ты ос ла̄хыс аты. Во̄р та̄л о̄луӈкв щар ат вēрми. Ты касылн о̄выл щёс ёхтыс, такви ёсаге ёт ат висаге, ла̄выс, ма̄шинан ат ла̄псы̄г. Мо̄­тыт щёс тах ёт-тотыяге.
Мо̄т яныгпа̄ла о̄йка Анатолий Анатольевич Горохов Ханты-Мансийск ӯст о̄лы, 67 та̄лэ то̄влыс. Тав ос такви ма̄гсылэ касыс, командан ат хас­вес. Номсыс, э̄рыӈ тох но̄х-паты. Та минам та̄лт тав атыт места вис. Ань ос сака хоса ха̄йтыс, лё̄ӈхе лю̄ль о̄лыс ос сака я̄ӈкыӈ. Ла̄выс, мо̄тыт касылн щё̄­питахтуӈкв паты, ё̄р иӈ о̄ньщи, о̄с тах тув ялы.
Валентина УЗЕЛЬ
