
Ма̄ньполь э̄тпос овыл хо̄талэ̄т Белоярский район Касум па̄вылт са̄лыл каснэ хо̄тал ва̄рыглавес. Та пӯмащ касыланыл ты та̄л «юбилейныиг» намтым о̄лыс, нёлса̄т нупыл атыт щёс ва̄рыглавес.

	Касум па̄выл ма̄хум тох ла̄вēгыт: «Са̄лыл каснэ йильпи, ёмас ма̄ щё̄питавес. Ты э̄лы-па̄лт тамле хо̄тал Амня я̄ титтыг-о̄втнэ ма̄т о̄лыглас. Ань ос па̄вылныл мощ алгальнув йильпи музей кол торыг са̄лыт ха̄йтнэ лё̄ӈх тӯйтэ няӈраг ёл-ялыглым щё̄питалвес». 

	Са̄т щёс порат са̄лыӈ суныл каснэ ма̄хум са̄лыяныл щё̄питаӈкв о̄вылтасаныл. Каснэ ла̄кв хосыт лё̄ӈх та̄ра-паттын ма̄гсыл са̄лыяныл ня̄влыгласаныл. 

	Онтолов щё̄с порат ма̄хум щēмьяӈ та̄гыл тув атхатаӈкв о̄вылтахтасыт. Лов щё̄с юи-па̄лт са̄лыл каснэ ва̄рмаль та о̄вылтахтас. Яныг кӯщаит са̄лыӈ колыӈ ма̄хмытн янытлан ла̄тыӈ ла̄всыт. 

	Москва ӯсныл Леонид Яковлевич Симановский ёхталас. Тав Российский Федерация Государственный Думат депутатыг о̄лы. Тав са̄лыӈ ма̄хум янытлым 

	ла̄выс: «Хунь ам тыг йинэ щирыл щё̄питахтасум, ам ётум рӯпитан ма̄хманумн титыглавēсум: «Наӈ хоталь минэ̄гын?» «Ам ма̄н са̄лыӈ ма̄хум каснэ лӯи ма̄н минэ̄гум». 

	«Таи манырсыр тамле касыл?». «Та касыл пēс та̄гыл ва̄рыглаве. Ань хоталь минэ̄гум, тот нёлса̄т нупыл атыт щёс ва̄раве. Ам тув ялмумт, тот ёмас номтыл, сыстам сымыл о̄лнэ ма̄
	хум ва̄сум. Хунь ма̄н та̄н кӯстырыщнувēг о̄лнэ̄ныл ма̄гсыл йильпи са̄кконыт пирмайтэ̄в те, ма̄н пуссын тув тах ялуӈкв вēрмēв. Сун-суӈкв, манырсыр ты каснэ хо̄тал ос ма̄хум хумус тот о̄лэ̄гыт». 

	Хум юи-па̄лт Касум па̄выл миркол тармыл кӯщаиг о̄лнэ нэ̄ Алсу Касымовна Назырова такви па̄выл ма̄хманэ янытласанэ. Тав ла̄выс: «Касум па̄вылт о̄лнэ са̄лыӈ колытт яласан ма̄хумаквет, ам на̄нан ты ёмас каснэ хо̄талыл янытлыянум. Округув янытыл са̄лыӈ ма̄хманув халт на̄н щар ё̄рыг о̄лэгы̄н. Ма̄н па̄влувн са̄в ма̄ныл мир ёхталы, та̄нанылн ма̄н о̄лупсав пӯмащ. О̄панын - ащо̄йканын о̄лупсаныл э̄лаль тотнэ̄н ма̄гсыл на̄нан яныг пӯмащипа ла̄тыӈ ла̄вēгум». 

	Ханты-Мансийск ӯсныл ёхталам нэ̄ Татьяна Петровна Колегова   сценан о̄с во̄виньта̄лвес. Тав округ янытыл ма̄-вит ӯргалан Департамент колт специалистыг рӯпиты. Ма̄хум янытлан ла̄тӈанэ ты: «На̄н палтылын ам мо̄т ва̄рмалянум щирыл кос ёхтысум. А̄нумн Белоярск ӯст ань рӯпитаӈкв кос э̄рыс. Хунь ам титыглавēсум: са̄лыӈ суныл касыл суснэ ма̄гсыл Касум па̄вылн ялэ̄гум ман а̄ти, ам хоса ат номсахтасум, та̄ра ка̄сащасум. А̄нумн ты касыл сака мӯсты. Таима̄гсыл ам вēрмынэ̄м щирыл порат тыг акваг ёхталаӈкв патэ̄гум». 

	Тав юи-па̄лэ̄т Степан Антонович Кечимов са̄лы о̄щнэ ма̄хманэ янытласанэ. Тав округ янытыл о̄лнэ са̄лыӈ ма̄хум халт президентыг о̄лы. 

	О̄влэ̄т тав такви ханты ла̄тӈыл ма̄хум янытласанэ. Тувыл ла̄вум ла̄тӈанэ рущ ла̄тӈыл потыртасанэ. 

	Ма̄хум ат са̄всыр касылытт  кассыт. Са̄лыя-ныл «рысь» ос «мах» нампа ха̄йтыл та̄ртым, тувыл сун та̄рмыл лю̄лим, ёса масым са̄лыяныл юи-па̄лт пувумтахтым ос сун то̄выль тармыл ӯнлым кассыт. 

	Музей кант хӯрум ё̄рнкол тӯщтым о̄лыс. Коланылт мӯй ма̄хум па̄йтым атыӈ нё̄влиӈ 

	исмит ос исум ща̄й айсыт. 

	Кон ос тынщаӈ сув нумпа̄лн рēпуӈкве, сун ӯлтта поргуӈкв ос акв торыг тит ла̄глыл хӯ
	рум щёс э̄лаль порыгмаӈкв ро̄выс, тамле касылыт ва̄рыглавесыт. Ма̄хум та̄нти ё̄раныл 

	тот а̄рталасыт. Но̄хпатум ма̄хум са̄всыр мӯйлупсал мӯйлуптавēсыт. 

	Са̄лыӈ ма̄хум халт «на рысь» каснэ ма̄т Николай Тасьманов но̄х-патыс. Са̄лыяныл султыл миннэ Михаил Молданов о̄влэ̄т ёхтыгпас.  Сун тармыл но̄х-лю̄лим Иван Попов са̄ртын  ёхтыс. Сун то̄выль тармыл ӯнлым о̄с Михаил Молданов са̄ртын ёхтыс. Ё̄са масым касылт Александр Тасьманов но̄х-патыс.  

	Округ са̄лыӈ ма̄хум халт щар ё̄рыг Юрий Кузьмич Тарлин пēриявес. Ханты-Мансийск ӯст «Кубок Губернатора» нампа мӯйлупсал тав майвес.

	Александр ВЬЮТКИН

	 
