

	Ты тув лӯпта э̄тпост Ха̄льӯс район А̄нъя па̄вылт ща̄нь ла̄тыӈ э̄лаль тотнэ ма̄гыс ханищтап щё̄пита̄лвес. Ты кастыл ка̄тыл хурит по̄слын о̄йка Г.С. Райшев колэ̄т рӯпитан учёный нэ̄ Наталья Николаевна Фёдорова, тув во̄виньта̄лвес. Тот тав Пётр Ефимович Шешкин, Ло̄пмус па̄вылт о̄лум ма̄ньщи ма̄щтыр хум, урыл потыртас. На̄н тав потре э̄лаль ловиньтэлы̄н.

	Петр Ефимович 1930 та̄лт Ло̄пмус па̄вылт самын патыс. О̄лме па̄лытыл тав йӣвныл, а̄ньтныл китса̄т 

	арыгтем са̄всыр хури ёргыс. Тав ва̄рум пормасанэ Кульпас па̄выл, Ха̄льӯс, Ханты-Мансийск ӯс ос мо̄т ӯс музеитт о̄лэ̄гыт.

	Тав оматэ са̄в мо̄йт ос а̄мщ ва̄с. 

	А̄ще ос во̄раян, хӯл алыщлан хумыг о̄лыс. Петр ма̄нь та̄гыл во̄рт яныгмас, ма̄-витув сака э̄руптастэ. 1960 та̄лт, хунь о̄лнэ-хӯлнэ наканув но̄х-во̄рмалтаӈкве патвēсыт, са̄всыр ма̄ныл этнограф-хо̄тпат ма̄нь па̄влытн кисхатым яласаӈкве патсыт. Ма̄к та порат ты тав ёргум хуриянэ ка̄салавēсыт. Ка̄тыл хурит по̄слын о̄йка Геннадий Райшев, о̄с та порат мирн ва̄нэ хумыг ты ēмтыс.

	Шешкин о̄йка ёрыгхатнэ рӯпататэ коныпал ма̄ньщи хансат 

	атыс. Хансат хаснэйӣвыл нэ̄пакн по̄слысанэ. Аквтупмат пилыс, хуньт хот-соймуӈкве вēрмēгыт. Ань та хансат пуссын акван-атвēсыт ос нэ̄пакыг та̄ртвēсыт. 

	Ты ма̄щтыр хум 

	такви мо̄йтыт ос э̄ргыт хансыс. Тувыл Ло̄пмус па̄выл пēс ӯсквет пормасыт кинсыс. Ты пормасыт ань пуссын этнографический музейт о̄ньщавет. Тав палтэ 

	Ленинград ӯсныл, Эстония ос мо̄т ма̄ныл пēс пормас атнэ ма̄хум ёхталасыт. Тав учёный хо̄тпатн наука рӯпата ва̄руӈкве нё̄тыс.

	О̄лум колэ̄т ӯщлахта-ме порат, радио хосыт о̄лнэ-хӯлнэ нак 

	урыл ля̄ххалыт хӯнтлуӈкве сака э̄руп
	тас. Тав сака вēщкат 

	хум о̄лыс. Ам номсэ̄гум, хотьют ты ма̄т о̄лы, та̄н пуссын То̄румн тамле со̄тыл пинавет. Петр Ефимович яныгмам ма̄тēтэ ма̄гыс сыме сака ща̄ргыс. Ма̄ньщи о̄лупсав э̄лаль тотнэ ма̄гыс ма̄к тав ты яныг рӯпата ва̄рыс.

	Пēс порат хум хо̄тпат са̄выӈпа̄лэ йӣвныл са̄всыр пормасыт ёргысыт. Хунь тав ва̄рум пормасанэ о̄выл щёс Москва ӯст суссылтавēсыт, ма̄хум та̄ра пӯмщалахтуӈкве патсыт. То̄нт тув са̄в ма̄щтыр хо̄тпа ёхталас кос, ос туп тав 

	хуриянэ журналн по̄слувēсыт. 

	Ты ул таима̄гыс тох ēмтыс, Шешкин о̄йка во̄раям хум о̄лыс, ка̄сыӈ хури щар аквтупмат лылыӈыг ва̄рыстэ. Во̄-руй хумус ё̄ми, товлыӈ ӯй хумус тыламлы, хурияныл пуссын ма̄щтырыг ёргысанэ. Ты ва̄рмалит туп во̄
	раян хо̄тпа ва̄ганэ. Таима̄гыс тав рӯпатанэ мирн сака мӯстысыт.

	Наталья Николаевна ты ма̄щтыр хум урыл иӈ хоса потыртас, ос юи-о̄вылт тох ла̄выс, Петр Ефимович ма̄щтырлаӈкве нэ̄мхо̄т ат ханищтахтас. Ты 

	пормасанэ пуссын 

	такви номтэ щирыл 

	ва̄рсанэ. 

	1970 та̄лытт тав Ханты-Мансийск ӯст о̄лум творчество колн пищ
	ма хансыглам. Ты рӯпататэ э̄лаль тотнэ ма̄гыс та̄нанылныл нё̄тмил во̄выс, та̄н ётаныл са̄в та̄л рӯпи
	тас. Ань тав ёргум 

	хуриянэ пēс йис пормас атнэ колт ка̄салаӈкве ро̄вēгыт. 

	Ты ма̄щтыр хум 1981 та̄лт а̄тимыг ēмтыс. 

	Таве кастыглан ма̄гыс округ Дума депутат нэ̄ Татьяна Гоголева са̄в та̄л «Шешкинские чтения» ханищтап ва̄рыглы. О̄выл ханищтапыг Ло̄пмус па̄вылт минасы̄г. Ты та̄л ань хӯрмиттыг А̄нъя па̄вылт щё̄пита̄лвес.

	 

	Николай никитин
