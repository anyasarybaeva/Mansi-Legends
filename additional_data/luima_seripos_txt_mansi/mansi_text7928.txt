
Лӯима̄ мирыт та̄нки о̄лупсаныл урыл яныг ӯст о̄лнэ ма̄хумн потыртасыт. Тув ёхталам мӯй хо̄тпат матыр хащта̄л ва̄рмалит та̄ра-паттысыт. Ам ань на̄нан Сахалин тумпыт о̄лнэ ма̄хум урыл потыртэ̄гум. Таквсы порат Москват «Сокровища Севера-2022» нампа суссылтапт та̄н ётаныл хо̄нтхатыгласум. 
Сахалин – ты яныг тумп, тав хо̄тал нэ̄глын ēрт о̄лы. Тав ос Хабаров­ский край халэ̄нт Татар­ский пролив овты. Мо̄т палэ̄т Охотский ос Японский ща̄рщиг. Ты тумпыт 493 со̄тыра арыг­кем э̄лум­хо̄лас о̄лы, яныг ӯсаныл Южно-Сахалинск.
Ты ма̄ щунит о̄ньщи, тот со̄рни ос мо̄т сыре-сыр тыныӈ а̄хвтасыт хо̄нта­вет, тувыл ма̄-во̄й ос газ ма̄ныл но̄х-виве. Ма̄лтып ос рēгыӈ хо̄таланыл о̄йт­тур, во̄ртур ос сӯкыр э̄т­посытт ēмталэ̄гыт, мо̄т э̄тпосытт ащирмаӈыг о̄лы. О̄лнэ щё̄саныл щирыл российский ма̄хумныл та̄н о̄вылт о̄лэ̄гыт, таи­ма̄гыс ты ла̄вēв, та̄н хо̄тал нэ̄глын ēрт самын патум ма̄хум.
Ань Сахалин тумпыт о̄лнэ ма̄хум хумле о̄лэ̄­гыт, маныр ва̄рēгыт, ты о̄выл­тыт Ольга Хурьюн, «Сокровища Севера» сус­сылтапн ёхталам нэ̄, по­тыртас. Такви ма̄тэ̄т тав сосса ма̄хум о̄лупсаныл но̄х-во̄рмалтан центр-колт рӯпиты. Ольга ла̄выс: 
– Ма̄н ма̄вт са̄в мирыт о̄лэ̄гыт, та̄н халанылт нила сосса ма̄хмыг ловиньтахтэ̄гыт, – тыи нивхи, нанайцы, эвенки ос уйльта. Сахалинский областит уйльта ма̄хум щар мощща, ань тыг мус 300 э̄лумхо̄лас са̄вит хультыс. 
Ам амки нивхи, ма̄н нила со̄тыра атса̄т арыг­кем э̄лумхōлас ловинь­тавēв ос ща̄нь ла̄тӈыл сака мощща хо̄тпа потыр­ты. Ань нас пēс наканув та̄ра-паттыянӯв, нэ̄пакн хансыянӯв ос ялпыӈ хо̄талыт ва̄рыглэ̄в. 
Ты суссылтапт ань пуссын сосса ма̄хманув о̄вылтыт маныр ва̄гӯв ос манхурип пормас о̄нь­щēв, таиянув суссылты­янӯв. Тыг са̄всыр порма­сыт тотсанӯв, то̄ват пēс порат ва̄рвēсыт, то̄ват ань ма̄щтыр хо̄тпанувн щё̄питавēсыт. Тыт йӣвныл, совныл ва̄рим пормасыт, то̄р тармыл сэ̄тапыл ю̄н­тым хорамыт суссылтэ̄в, тувыл на̄н ма̄щтыр хо̄т­па­нувн матыр-а̄ти щакв­щуӈкве, ю̄нтуӈкве ха­нищ­тавēн.
Ма̄ янытыл о̄лнэ сосса ма̄хум ӯргалан 10 та̄ла­ныл то̄влын кастыл ху­рин по̄слын ма̄ ма̄н ань тыт щё̄питасӯв, щалтсэ̄н, по̄слахтэ̄н ос ма̄н о̄луп­сав Сахалин тумпын пӯмщалаӈкве ёхталэ̄н! 
Москват та̄н «тятя-чхаж» намаим му­зы­каль­ный йӣваныл сус­сыл­та­саныл. Тав на̄йив сартнэ манос са̄пта сагнэ йӣв хурипа. Туп нивхыт яныг йӣвсуп тармыл йӣ­во̄в­лыг ра̄тым сыре-сыр э̄рыгта̄н ёнгēгыт. Сус­сыл­тапын ёх­талам ня̄в­ра­мыт тув ат­хатым такем пӯмща­ла­са­ныл, пуссын ты йӣв ра̄туӈкве тахсыт. Койп о̄с ра̄тсыт.
Нивхи ма̄хум пупа̄пщи ялпыӈ­ыг о̄ньщи­яныл. Та̄н хӯрум ман нила та̄л сыс тӯлыглап ва̄рыглэ̄гыт. Тыи а̄ти ма̄н хурипав Ӯй йӣ­кв­нэ ва̄рмаляныл. 
Ольга нэ̄ хо̄тпат мӯй­лын ва̄рмаляныл о̄выл­тыт туп ла̄выс. Нивхи нэ̄т хӯл совныл ю̄нтым суп масэ̄гыт ос «тятя-чхаж» йӣво̄влыл ра̄тым сыре-сыр суит ва̄рēгыт, мо̄т нэ̄т та сыс йӣквēгыт. Йӣква­ныл та̄н пупа̄пщи ва̄р­нутанэ, хумус но̄х-са̄йкалы, хумус  ё̄манты, о̄с аквта хольт такталы­яныл. Ка̄сыӈ нэ̄ такви ха̄снэ̄т щирыл йӣкви.
Пēс порат нивхыт та̄нкина̄­ныл нё̄рт о̄лнэ ма̄хмыг ловиньтасаныл. Та̄н ном­танылт пупа̄п­щикве лы­лытэ нё̄рытын кēтыяныл ос та̄нки лылы­яныл по­сыӈыг ва̄рияныл. 
Нивхыт ща̄рщ ва̄тат о̄лнэ̄ныл магыс тӯяг «Витхон» пӯрлын ялпыӈ хо̄тал мӯйлэ̄гыт. Тамле ялпыӈ хо̄тал ва̄рнэ ма̄гыс та̄н я̄нас а̄нысан о̄щсыт, ос хӯл совныл тэ̄нут па̄й­тэ̄гыт, ты коныпал а̄нын са̄в­сыр пил ос лӯптат пи­нэ̄гыт, са̄р пинэ̄гыт ос ща̄рщ витн ӯнттыяныл. Тох о̄лнэ посыӈ хо̄тал по̄ик­щēгыт, хӯл алыщлан ёмас ва̄рмаль во̄вēгыт, ма̄-витн ӯргалым вос о̄щвēсыт. 
Ты та̄лт Сахалин ма̄ныл яныг суссылтапн ёхталам ма̄хум со̄т о̄щсыт. Та̄н ма̄щтырлан ос йӣквнэ-э̄ргын хо̄тпаныл са̄всыр номинацият дипломыл мӯйлуптавēсыт ос щар яныг «Гран-При» мӯйлуп­сал майвēсыт. 
Тамара МЕРОВА
