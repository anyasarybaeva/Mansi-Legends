
Ма̄нь таквс э̄тпос юи-о̄выл хо̄талэ̄т «То̄рум Ма̄» музейт хо̄нтаӈ ма̄ньщи поэтув Андрей Семёнович Тарханов 80 та̄лэ̄т янытлавес. Ты хо̄нтхатыглап намая̄лвес «Иду, распахнув свою душу...»

	Андрей Семёнович кит нэ̄пакаге суссыл-тас, тынакт ущты та̄ратавесы̄г – «Когда улыбаются кедры» ос «Природы чудные мгновенья». Ты нэ̄пакаге тав округ ня̄врамыт ма̄гыс хассаге. О̄выл нэ̄пакēт стихотвореният, мо̄йтыт ос потрыт хансыс. Китыт нэ̄пакēн фотоаппаратыл по̄слым хурит ва̄рыс, ань округув ма̄-витэ манхурипа, пуссын тув по̄слым о̄лэ̄гыт. Ка̄сыӈ ло̄пс тамле хури о̄ньщи, тувыл тав по̄хатэ̄т стихотворение хансым о̄лы. Ты нэ̄пак ва̄руӈкве тавēн учёный экологыт нё̄тсыт.

	«Лылыӈ со̄юм» ханищтахтын колныл ня̄врамыт ёхталасыт, концерт суссылтасыт – ма̄ньщи йӣкв йӣквсыт, са̄ӈквылтапыл са̄ӈк-вылтасыт, мощ тӯлыглахтасыт, Андрей Семёнович стихотворениянэ ловиньтасыт.

	Хо̄нтаӈ ма̄ньщи поэтув Кондинский район Аманья па̄вылт самын патыс. А̄тятэ во̄раян хо̄тпаг о̄лыс. 1956 та̄лт тав Ханты-Ман-сийский педучилище а̄стлас. Юмас па̄выл школат ня̄врамыт ханищтан хо̄тпаг о̄лыс, стиханэ хансуӈкве тот ты о̄вылтахтас. «Утро» нампа щар о̄выл стихотворениятэ «Сталинская трибуна» газетат хасвес. Та юи-па̄лт Ленинград ӯст А.И. Герцен нампа педагогический институт а̄стлас. 1961 та̄лт Ханты-Мансийск ӯсн ва̄нтлыс. 

	Андрей Семёнович Ханты-Мансийск ӯс ос ХМАО – Югры Почётный гражданин намыл майвес, тувыл заслуженный деятель культуры Югры, член Союза журналистов, «За развитие культуры народов Севера» лауреат премии намыл майвес, «Снежная симфония» нэ̄паке ма̄гыс округ губернаторн янытлавес. Ты коныпал о̄йка орден Дружбы ос мо̄т са̄в мēталит о̄ньщи. 

	Ма̄н, газетат рӯпитан нэ̄т-хумит, Андрей Семёнович намхо̄талэ̄т янытлылӯв! Пуста̄гыл вос о̄лы, о̄с са̄в нэ̄пак вос хансы!

	 

	 

	Светлана Матвеева
