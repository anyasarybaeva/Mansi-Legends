

	Ма̄ янытыл ща̄нь ла̄тӈыт янытлан кастыл  рēтыӈ ю̄свой э̄тпос ва̄т нупыл са̄тыт хо̄талэ̄т ма̄н редакцияв технолого-педагогический колледжин во̄виньта̄лвес. 


		Тот мēн аквъёт рӯпитан нэ̄ ёт хӯрмит курсыт ханищтахтан а̄гит-пыгыт э̄лы-па̄лт ханты ос ма̄ньщи ла̄тӈагув  урыл потыртасмēн. Ирина Самсонова «Ханты ясанг» газетатэ урыл ёмас потыр щё̄питас ос пӯмыщ хурит суссылтас. 

		Ам ос ты газетагув хоты мо̄т  ӯсыӈ ма̄т ловиньтавет, хоты хо̄н ма̄т ма̄н ла̄тӈагув пӯмщалавēг ос ханищтавēг, ты урыл мощ потыртасум. Наука ма̄гыс ханты ос ма̄ньщи ла̄тӈыг ханищтан хо̄тпат газетагув  о̄с ва̄вēг. Та̄н тот са̄всыр ла̄тӈыт, потрыт, мо̄йтыт хо̄нтэ̄гыт, тувыл матыр-а̄ти э̄рнэ утыт ханищтэ̄гыт ос диссертацият хансэ̄гыт. 

		Ща̄нь ла̄тӈыт э̄лаль тотнэ урыл Ольга Енова о̄с потыртас. Тав   развитие образование нампа институтт нэ̄пак ловиньтан колт рӯпиты. Ольга Владимировна соссаӈ ма̄хум халт учёный хо̄тпанувн хансым нэ̄пакыт, словарикыт суссылтаӈкве ёт-тотыглас. 

		Пуссын ты ва̄рмалит студентытн ёмщаквēг пӯмщалавēсыт. Та̄н ювле пӯмащипа ла̄тыӈ ла̄всыт ос ща̄нь ла̄тӈув аквтох э̄лаль ёмащакв ханищтаӈкве ос матыр-а̄ти пēс ва̄рмалит ва̄ӈкве ла̄вхатсыт. 

		 

		Тамара Мерова

 
