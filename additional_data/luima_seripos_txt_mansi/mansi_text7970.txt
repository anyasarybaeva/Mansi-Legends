
Округув янытлан хо̄талэ̄т ва̄т са̄грапнал э̄тпос лов щислат Ханты-Мансийск ӯст сапра̄ни о̄лыс. Кӯщаит Саранпа̄вылт ос Касум па̄вылт рӯпитан са̄лыт ӯрнэ ма̄хум урыл тот потыртасыт. Ты сапра̄нит округ кӯщай ва̄ӈын хум Алексей Забозлаев пуӈктотыс. 
Ха̄льӯс ос Белоярский районыгт са̄лы ӯрнэ ма̄­хум компанияг юи-о̄выл та̄лыт олн ат сэ̄лэ̄г. Та̄на­ныл э̄лаль олныл нё̄туӈ­кве манос хультум са̄лы­яныл э̄лаль тыналаӈкве, кӯщаит ань номсахтэ̄гыт. 
О̄влэ̄т промышленность департаментыт кӯщай ва̄­ӈын хум Семён Наумов потыртас: «Ты та̄л оигпан э̄лы-па̄лт ма̄н 29 млн 905 со̄тыра солко̄ви ты компанияг тах та̄стыягӯв. Тот рӯпитан хо̄тпат сэ̄лум олныл тах ойтавет ос са̄лыт нуйнэ, тувыл нё̄­выль па̄влыг мус тотнэ ма̄гсыл холтавет. 
Та̄нанылн хумус нё̄­туӈкв патэ̄в, ма̄н ань план-нэ̄пак хас­сӯв. 
Саранпа̄выл са̄лыяныл та ма̄т о̄лнэ сосса са̄лыӈ ма̄­хумн ла̄кква-миӈкве э̄рēгыт, та̄н вос ӯрияныл. Ос ты ва̄рнэ рӯпатаныл ма̄г­сыл олныл вос ойтавет. Ту­выл са̄лыт нуйнэ ма̄ Я̄сунт па̄выл ляпат ва̄руӈкве, са̄в та̄л ювле хультум порат са̄лыт тув ня̄влыглавēсыт ос тот нё̄влиг ва̄рвēсыт. 
Ань са̄лыт нуйнэ ма̄ Саранпа̄вылныл 90 ос 112 вēрыста палытат о̄лы. Рӯпитан ма̄хум тув тотыглаӈкве э̄ри ос ётыл нё̄­выль Саранпа̄выл мус тотаве, ты ма̄гыс акв та̄л сыс 12 тонна бензин холтаве. 2023 та̄лт ты нё̄выль э̄лаль тах тына­лэ̄в, ос сэ̄лум олнытыл лильпи э̄рнэ техника ёвтэ̄в. Тот рӯпитан то̄ва хо̄тпат о̄с по̄хын тах кēтыянӯв. 
Саранпа̄вылт са̄в пēс а̄мпарыт, па̄ртколыт о̄лэ̄­гыт, та̄наныл пуссын хот-ло̄сталаӈкве э̄рēгыт, то̄нт на̄йпос ма̄гсыл мощщанув олн ойтуӈкве патнувыт. Та па̄вылт цех-кол ӯнттуӈ­кве э̄ри, са̄лы нё̄выльныл са̄всыр тэ̄нут тармыл тот вос ва̄раве. 
Касум па̄выл компания са̄лыянэ та ма̄т о̄лнэ сосса са̄лыӈ ма̄хумн о̄с миӈкве э̄рēгыт. Ты рӯпата ма̄гсыл о̄с олныл ойтуӈкв. Тот тэ̄­пыӈ ма̄ мощща, ань ма̄хум са̄лыяныл ӯруӈкв Ямалн ялантэ̄гыт.
Тапалыт ма̄ ул вос ялан­тасыт, ань Белоярский районт са̄лы ӯрнэ яныг пӯсас ва̄руӈкве номсэ̄в, са̄лыяныл тот вос о̄нь­щияныл. Хоты ма̄т тамле пӯсас ва̄руӈкве – ань номсахтэ̄в, тувыл э̄рнэ нэ̄пак тах щё̄питэ̄в. Тот о̄щнэ са̄лыт ос пормасыт 2023 та̄лт тах пуссын ло­виньтыянӯв. 

Тувыл ты кол пēнтсыл ма̄н некоммерческий ор­ганизация тах ва̄рēв. Ос та ма̄т са̄лы са̄вмалтан кол пӯнсэ̄в, ма̄хум са̄лыт та̄нки ма̄гсыланыл тот вос ёвтэ̄гыт. Тамле план-нэ̄пак ма̄н хассӯв, мо̄тыт та̄л ты рӯпата тах о̄вылтылӯв». 
Сапра̄нин округ Дума депутатыг Еремей Айпин ос Татьяна Гоголева ёх­таласы̄г. Еремей Данилович китыглахтас: 
– Ты план-нэ̄пак маныр ма̄гсыл хансыслы̄н? На̄н олн сэ̄луӈкве манос сосса ма̄хум пēс йис ва̄р­маля­ныл нōх-во̄рмал­таӈкве таӈхегы̄н?! Та̄н са̄­лыя­ныл ёт яласым пēс йис ва̄р­маляныл, ща̄нь ла̄т­ӈаныл э̄лаль тотэ̄гыт. Ты­хо̄тал ты яныг ва̄рмаль урыл ма̄­навн потыртаӈ­кве э̄ри.
На̄н туп олныт урыл номсэгы̄н, хумус са̄внув сэ̄луӈкв. Ямал ма̄т 750 со̄тыра арыгкем пӯӈ аня о̄лы, та̄н нё̄выль тынта̄л­нув тыналэ̄гыт, ма̄н мощ­ща са̄лы тыт о̄ньщēв, са̄в олн ат сэ̄лэ̄в. Ты са̄лы ӯр­нэ хо̄тпат акваг олныл нё̄туӈкве э̄рēгыт. Та̄н аквта щи­рыл нё̄рн ос Ямал ма̄н вос ялантэ̄гыт, мо̄т тамле сосса ма̄хум рӯпитан ма̄ ва̄руӈкве воссыг тах ат вēрмēв.  
Татьяна Гоголева ос тох ла̄выс: 
– На̄н са̄лыт э̄лаль ты­налаӈкве номсэгы̄н, тот о̄лнэ сосса мир о̄лупса ну­пыл тэ̄лан щар а̄тим. Мощēртын о̄с тах сапра̄ни ва̄рыглэ̄н, са̄лыӈ хо̄тпат тув во̄вēн, маныр номт о̄ньщēгыт, та̄наныл о̄с ки­тыглэ̄н. Та̄н са̄в та̄л тот рӯпитэ̄гыт, хумус ёмас­нувег ва̄руӈкве э̄ри, вос ла̄вēгыт. Та̄н палтаныл на̄н ат ялсын ос са̄всыр план-нэ̄пак та хассы̄н. Ты предприятияг са̄в олн сэ̄луӈкве ат вēрмēг, та̄наныл субсидия-олныл нё̄туӈкве э̄ри. Манхурип олн-нё̄тмилыл та̄нанылн та̄стуӈкве, та урыл ань номсахтэ̄н. 
Кӯщаит ты тэ̄ла хо­сыт мо̄т та̄лт о̄с тах хо̄нт­хатыглэ̄­гыт, Саранпа̄выл ос Касум па̄выл са̄­лыӈ хо̄т­пат э̄лаль ху­мус нё̄туӈ­кве, тах ном­сахтэ̄гыт. Ос округувт о̄л­нэ са̄лыӈ ма̄­хум та̄р­ви­тыӈ ва̄рмаля­ныл урыл потыртаӈкве та̄н о̄с ла̄в­хатасыт. 
Людмила ТЕТКИНА
