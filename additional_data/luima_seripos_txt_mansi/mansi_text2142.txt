

	Ты та̄л во̄ртур э̄тпос 27-29 хо̄талытт Ханты-Мансийск ӯст тэ̄нут-пормас тыналан ва̄рмаль минас. Ты выставка 2010 та̄л па̄сныл ва̄рыгла̄лаве. Ань хо̄тыт щёс щё̄пита̄лвес. Ты тэ̄ла урыл округ кӯщай ва̄ӈын хум Сергей Полукеев потыртас. 

	Тэ̄нутыт ос пормасыт «Югра-Экспо» колт тыналавēсыт. Ань тыналахтын ма̄хум Тюменский, Челябинский, Курганский, Свердловский областитныл, Ханты-Мансийский ос Ямало-Ненецкий округыгныл тыг ёхталасыт. 

	Ты ва̄рмаль округ мирколт рӯпитан ма̄хум, торгово-промышленный палатат рӯпитан хо̄тпат, ос Уральский Федеральный округт рӯпитан кӯщаит та̄н э̄лаль тотуӈкве номылматсыт. Ты выставка хосыт, УрФО янытыл агропромышленный комплекс хумус э̄лаль тотаве, та̄ра-паттаве.

	Юи-о̄выл та̄лытт Югра ма̄т тэ̄нут янмалтан ос ӯйхул о̄щнэ ва̄рмаль акваг са̄вми. Таима̄гыс тыналахтын тэ̄ла ань ма̄н округувт ты щё̄пита̄-лаве. 

	Кӯщай ва̄ӈын хум 

	ла̄выс, тыт о̄лнэ ма̄хма-нув ма̄гыс ма̄нки тэ̄нут ва̄рēв. Округувт мо̄лты та̄л сыс 14 со̄тыра тонна щӣщкурек, пӯрщ ос мис нё̄выль, 27 со̄тыра са̄виткем тонна ща̄квит та̄стувес. А̄с ос Иртыш я̄гт лов арыгтем со̄тыра тонна са̄всыр хӯл пуввес. Тувыл 900 тонна са̄вит пил, ла̄хыс ос ӯльпа па̄квсам атвес. Округувт 24 со̄тыра 

	са̄лы о̄ньщаве. Ты ва̄рмаль щирыл па̄влыӈ ма̄т ат со̄тыра хо̄тпа рӯпитэ̄гыт, та̄н ань ёмас са̄витыл олныл ойтавет. Ам ты выставка урыл мо̄тыт газетат э̄лаль хансэ̄гум тах.

	Николай МЕРОВ
