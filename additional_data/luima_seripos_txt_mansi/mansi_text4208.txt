
Анастасия Ильинична Сайнахова ва̄т арыгтем та̄л Ханты-Мансийск ӯст о̄лы. Ювле хультум э̄тпос 16 хо̄талэ̄т тав намхо̄талэ о̄лыс — 85 та̄лэ то̄влыс.
Таве янытлан ма̄гыс «Югра лылыēп» колт та э̄тпос 20 хо̄талэ̄т са̄в ма̄хум акван-атхатыгласыт. Тув ӯст о̄лнэ ма̄ньщи хо̄тпат, ляпа рӯтанэ, аквъёт рӯпитам ос ханищтам ма̄хманэ, мо̄т са̄в ма̄хум ёхталасыт.
О̄влэ̄т Фаина Павловна Иштимирова Анастасия Ильинична о̄лупсатэ урыл потыртас, хо̄т тав самын патыс, хо̄т ханищтахтас. Тувыл Анастасия Ильинична такви яныгмам поратэ ос ляпа рӯтанэ урыл ла̄тыӈ ла̄выс.
Педучилищат тав 1958-1962 та̄лытт рӯпитас, то̄нт ханищтам хо̄тпанэ са̄выӈпа̄лэ пуссын школан рӯпитаӈкве ла̄кква ма̄н миныгласыт. Ань та̄н та̄нти пенсият о̄лэ̄гыт. Ос та̄н Анастасия Ильиничнан хумус ханищтавēсыт, маныр пӯмащ то̄нт о̄лыс, ань ты урыл тит рущ э̄кваг сака пӯмщиг потыртасы̄г.
А̄гит ос пыгыт таве сака э̄руптасаныл. То̄ват наманыл ань ла̄ввēсыт, та̄н халанылт ма̄ньщи пыгыг о̄лсы̄г — ты Иван Меров ос Володя Ивашкеев. Ты титгыг мо̄т пыгыт ёт Анастасия Ильинична сака ӯргаласаныл, по̄х хо̄тпа тав ляпатэ̄н щар ул вос ро̄влахты.
Ка̄сыӈ э̄лмхо̄лас матыр ёмас тэ̄ла урыл ма̄ньщи яныгпа̄ла хо̄тпавн потыртас, са̄в ёмас ла̄тӈыл ла̄выстэ. Динара оматэ̄н алтай мир ла̄тӈыл э̄рыг э̄ргыс, стихыт ловиньтас. Са̄всыр хурияныл суссылтасаныл. Ма̄ньщи хо̄тпанув Анастасия Ильинична ща̄нь ла̄тӈыл янытласаныл. Та юи-па̄лт ма̄хум пуссын пасан ва̄тан во̄ввēсыт, са̄всыр атыӈ тэ̄нутыл тыттувēсыт ос исум ща̄ил айтвēсыт.
