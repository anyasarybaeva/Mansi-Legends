
Округ Дума кол 2012 та̄л па̄сыл телевидение, ра̄тива, ищхӣпыӈ утыт ос  газетат рӯпитан журналистыт халт «Думать по-югорски» касыл ва̄рыглы. Аньнув та̄н ты касылыт но̄х-патум хо̄тпат Ханты-Мансийск ӯст янытласаныл. 
2017 та̄л сыс ва̄рим касылн ва̄т хо̄тпат ос са̄всыр рӯпитан колыт та̄нки рӯпатаныл кēт-сысаныл. Жюри-хо̄тпат депутатыт ва̄рнэ рӯпатаныл урыл 200 сыресыр потрыт ловиньтасыт, ля̄ххалыт суссыт ос хӯнтлысыт.
Касум хо̄тпат округ Дума кӯщай ва̄ӈын хум Александр Сальников мӯйлупсал мисанэ, ты э̄лы-па̄лт тав ла̄выс: «Са̄кконыт урыл потрыт хаснэ тэ̄ла – тыи сака та̄рвитыӈ рӯпата, тот ка̄сыӈ ва̄рмаль я̄нас ос мӯсхалыг торгамтаӈкве э̄ри. Ма̄хум тот са̄кконыт урыл потрыт ловиньтанэ̄ныл ос суснэ̄ныл порат са̄всыр тэ̄лат ёмщакв та̄ра вос паттысаныл ос торгамтасаныл. Таима̄гыс ля̄ххал тотнэ хо̄тпатн сака номтыӈыг рӯпатаныл ва̄руӈкве э̄ри».
Ань ты касылт Екатерина Беспрозванных «Мангазея» агентстват рӯпитан кӯщай нэ̄ но̄х-патыс. Китыт места кит хо̄тпаг халт ла̄кква-уртвес, тыи «Тюменский известия» газетат редакторыг о̄лнэ хум Андрей Фадеев ос «Лӯима̄ сэ̄рипос» ма̄ньщи газетат кӯщай ва̄ӈын нэ̄ Галина Кондина.  
Галина Рудольфовна соссаӈ мир Ассамблеят кӯщаиг о̄лнэ хумн Еремей Данилович Айпинын пӯмащипа ла̄тыӈ ла̄выс. Тав ма̄хманув ма̄гыс хаснэ са̄кконыт урыл ёмщакв хӯлтым потырты, тох ля̄ххалыт хансуӈкве мощ кӯстыр. Хӯрмит места «Сибирь» нампа телекомпания вис. 
Ты коныпал акв я̄нас мӯйлупса Виктория Белозёрован майвес, тав «Муксун.FM» нампа ля̄ххал хаснэ колт рӯпиты ос мо̄тан «Спектр+» нампа колт рӯпитан ма̄хум майвēсыт. 
Тувыл мо̄т касум хо̄тпат э̄сгын нэ̄пакыл мӯйлуптавēсыт, та̄н халанылт «Ханты ясаӈ» ос «Лӯима̄ сэ̄рипос» газетагт рӯпитан нэ̄т о̄с о̄лсыт. Но̄х-патум мāхум ма̄н пуссын янытлыянӯв. 2019 та̄лт округ Дума 25 та̄лэ то̄влы тах, депутатыт са̄в номтыӈ ля̄ххалыт хансуӈкве журналистытн ла̄всыт. Та̄н о̄с тах мӯйлупсал щё̄питавет.
