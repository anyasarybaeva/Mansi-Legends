
Елизавета Селивёрстовна Мерзлякова Ха̄льӯс район Хохаӈ па̄вылт 1948 та̄лт самын патыс, тот яныгмас. Та па̄выл хосат та̄гыл а̄тим. Э̄ква ань Ягрим па̄вылт о̄лы. Тав такви о̄лупсатэ урыл потыртас.
Оматэ Татьяна Матве­евна Монина атпан са̄виткем та̄л о̄лыс. Тав ма̄ньщи э̄ргыт э̄ргыс, йӣквыт йӣквыс. Ма̄щтыр нэ̄кве такви щēмьятэ ос па̄влыӈ ма̄хум ма̄гыс пуркат, ва̄ит, сахит, супыт ос мо̄т маснутыт ю̄нтыс. Пēс порат Мониныт пус­сын Пēткас па̄вылт о̄лсыт. 
Оматэ ма̄ньта̄гыл рӯпитаӈкве о̄вылтахтас
Татьяна Матвеевна ма̄хум ёт хӯл алыщлым ос пум са̄грим яласас. Яныг хо̄нт порат таккēт Ха̄льӯс район Кульпас па̄вылныл са̄лыӈсуныл почта тотыглас. 
Тот почта э̄лаль ма̄нь па̄влытн тот­нэ ма̄гыс мо̄т нэ̄тн май­лысанэ, такви ос ювле па̄влэ̄н ми­нас. 
Елизавета Селивёр­стовна увщитэ о̄лум порат, тох потырта̄лыс:
– То̄нт хум хо̄тпат пус­сын хо̄нтлуӈкве тотвēсыт. Юн туп яныгпа̄ла хо̄тпат, нэ̄т ос ня̄врамыт хультсыт. Та̄н са̄всыр та̄рвитыӈ рӯпата ва̄рсыт. Сортыӈъя па̄вылныл я̄ хосыт Пēткас мус лувыт порын та̄лт­тым натылтавēсыт. Ты лувыт Бешкильцев о̄йка майла̄лсанэ, ма̄хум Пēт­каст яныг тэ̄пканыт сак­ватасыт. Тот картопка ос мо̄т тэ̄нут янмалтасыт. Туи порат ма̄хум хӯл алыщ­ласыт. Со̄пак та порат а̄тим о̄лыс. Нэ̄т, ня̄врамыт ня̄р лāглыл по̄лям витыт сусым толгысыт. 
Тэ̄лы порат на̄иӈха̄п ма̄гыс на̄ив сартсыт ос нāлми ва̄тан тотыгласыт. Яныг э̄лумхо̄лас, ма̄нь ня̄врам аквтēмыл хӯл алыщла­сыт, во̄раясыт, лувыт ос мисэ̄кват ма̄гыс пум ва̄рсыт. Омам ма̄нь­та̄гыл та̄ксарыг яныг­мас, нэ̄м­хотьютныл нё̄тмил ат ӯрыс, маныр ё̄р о̄ньщис, тох та рӯпитас. 
Хохаӈ па̄вылт та̄н рактыл кирпащит ва̄р­сыт ос на̄йт щаритасыт. Тэ̄лы са̄лыӈсуныл хӯл алыщлым яласасыт, ма̄нь ня̄враманыл ёт тотыг­ла­саныл. Тэ̄лыиг ēмты, са̄лы­яныл нё̄рн ва̄нтлуп­та̄л­саныл, тот оматэ сāлыӈ­колт тэ̄нут па̄йтым рӯпи­тас. Туи сāлыяныл ос Пēткас па̄выл ляпат о̄щса­ныл. Та та̄рвит порат ма̄хум тох та о̄лсыт.

А̄тятэ хо̄нтлуӈкве ялыс
А̄тятэ Селивёрст Семё­но­вич Садомин 1941 та̄лт во̄ртур э̄тпос нёло­лов хо̄талэ̄т Ха̄льӯс военко­ма­тыл хо̄нтлын ма̄н тотвес, сержантыг лӯсытас. Пил­та̄лыг хо̄нтлыс, нила щёс писаль ня̄лыл саквата̄л­вес. 
Хум «Красная звезда», «Отечественной войны 1 степени» орденыл, кит щёс «За отвагу», акв «За победу над Германией», «За освобождение Варшавы» ос «За взятие Берлина» ма̄гылн тагатан по̄сытл майвес. Тав 1946 та̄лт яныг таквс э̄тпос ва̄т нупыл китыт хо̄талэ̄т юв ёхтыс. 1947 та̄лт Сели­вёрст Семёнович «Избач» хо̄тпаг рӯпитас. Ма̄ньщи ма̄хум рущ ла̄тӈыл ха­нищтасанэ. 
Хохаӈ па̄вылт ты тэ̄н Татьяна Матвеевна ёт ва̄йхатсыг ос акван-минасыг. Ётыл Елизавета самын патыс. Селивёрст Семёнович партийный хо̄тпаг о̄лыс. Тав рӯпататэ щирыл са̄в ма̄н кēтыг­ла­вес. Ётыл нэ̄г-хумыг ла̄кква-минасы̄г. 
Ащо̄йкатэ урыл потыр
Ащо̄йкатэ Матвей Захарович Монин пēс порат ма̄колт о̄лыс. Тав са̄ӈквылтапыл сака нё̄тнэ та̄ныт са̄ӈквылтас, ма̄ньщи э̄ргыт э̄ргыс. Тюмень ос мо̄т са̄всыр ӯсытн мӯйлуӈкве во̄­виньта̄лвес. Са̄ӈквылтан ос э̄ргын ма̄гыс са̄всыр мӯйлупсал мӯйлупта̄лвес. 
Са̄ртын па̄влыӈ ма̄хум та̄нки нэ̄матыр тэ̄нут ат янмалтасыт. Матвей Захарович морковка, вит­хӯрыг ос мо̄т утыт ямал­тан ма̄гыс са̄мыт э̄лыл тотыс. Ос та̄нки тэ̄нут янмалтаӈкве ты патсыт.

Са̄лыӈ хум о̄лыс
Матвей Захарович щёлыӈыг о̄лыс, са̄в са̄лы ос ӯйхул о̄ньщис. Э̄кватэ Хулюмсӯнт па̄вылныл хāйталастэ, тав ма̄гсылэ са̄в са̄лы майлас. Хум луванэ, мисанэ ос са̄лы­янэ э̄лаль о̄щнэ ма̄гыс са̄в рӯпитас. Э̄кватэ ос мисво̄й ва̄рыс. Та̄н кол­та̄глыл са̄в пил ва̄тыгла­сыт. Ты тэ̄нутаныл о̄с э̄л майлысаныл. 
Тувыл аквматнакт са̄в ӯйхул о̄щнэ ма̄хум лю̄камтаӈкве патвēсыт. Тыима̄гыс хум такви са̄лыянэ ла̄щал-ла̄щал ма̄хумн ла̄кква-мисанэ. Ётыл сāлыт пуссын акван-тотвēсыт. Ос э̄лаль мир аквъёт рӯпитаӈкве пат­сыт. 
Ялнэ-миннэ ма̄хум пуссын колэ̄н э̄т хӯлуӈ­кве хо̄игласыт. Хум яныг хо̄нт порат о̄с хо̄нтлуӈ­кве тотыглавес. Пилта̄л хо̄нтлуме ма̄гыс ма̄гылн тагатан са̄в по̄­сыл май­лувес.
Хохаӈ па̄выл а̄ги
Елизавета Селивёр­стовна ма̄нь пора урыл номылматыглас ос тох ла̄выс: 
– Омам ка̄сыӈ э̄типа̄ла лампа пēлам­та̄лыс ос маснутыт ю̄н­туӈкве ӯнт­сас. Ты хал ма̄ньщи э̄ргыт э̄ргыс. Ам тав по̄хын ӯнт­сасум, ю̄нтнэ супанэ сус­санум ос э̄рганэ хӯнтлы­санум. Тав сака нё̄тнэ̄г йӣквыс ос э̄ргыс, ты ва̄рмаль ань тыг мус номилум. 
Ётыл Елизавета Кульпас па̄выл школа-интернатн ханищтахтуӈкве тотвес. Тот нёлолов класс мус ханищтахтас. 
Тӯяг, хунь экзаменыт ляпамаӈкве патсыт, увщитэ Саран­па̄вылныл ла̄тыӈ кēтыс, та̄рвитыӈ­ыщ ēмтыс. А̄ги ханищ­тах­тын ма̄тэ хуль­туптастэ ос тав палтэ минас. Тот мощ о̄лыс, увщитэ ня̄в­рам самын патнэ порат хотталь щалтыс. 
Тувыл тэ̄н увщитэ̄нтыл аквъёт Ягрим па̄выл ва̄нтлысы̄г. Елизавета тот э̄типа̄лаг э̄лаль ханищ­тах­тас, хо̄тыл порат ос са̄в­сыр ма̄т рӯпитас. 

Ат ня̄врам янмалтас
Ягрим па̄вылт тав хум ва̄рыс. О̄йкатэ Дмитрий Андреевич Мерзляков, рущ хум, тав Тульский областил о̄лыс, колыт ӯнттуӈкве ёхтыс. Матах­мат та̄л о̄лсыг, о̄йкатэ а̄тимыг ēмтыс. Нэ̄ таккēт ат ня̄врам янмалтас. Такви хӯрум ня̄врам о̄ньщис. Ос каӈке кит ня̄врамаге савалапыг хультсы̄г, тэ̄натэ̄н такви палтэ висаге. Ня̄враманэ ма̄гыс маснутыт ю̄нтыс, щулкиныт сагыс, матыр-а̄ти пуссын ва̄рыс. Ань та̄н пуссын янгыг ēмтсыт, та̄нки щēмьял я̄нас о̄лэ̄гыт. 
Елизавета Селивёр­стовна юи-о̄выл та̄лытт котельный установкат операторыг рӯпитас. Тувыл пенсиян минас. Ань юн ӯщлахтым о̄лы, апганэ ань о̄с янгыт, та­вēн акваг нё̄тэ̄гыт. 
Ма̄щтыр нэ̄
Елизавета Селивёр­стовна оматэ хольт супыт, сахит ос мо̄т маснутыт нё̄тнэ̄г ю̄нты. То̄ва масну­танэ Ягрим па̄выл выста­вка-колт о̄ньщавет. Ял­пыӈ хо̄талыт о̄лыглан по­рат, нэ̄ акваг тув во̄­виньта̄­лаве. Тот э̄ргыт э̄рги ос ма̄ньщи йӣквыт йӣкви. 
Ань ма̄ янытыл ха̄щтал а̄гм ēмтум паттат, яныг­па̄ла хо̄тпат юн ӯнлуӈкве ла̄ввēсыт. Тыима̄гыс тав нэ̄мхотталь ат яланты, юн о̄лы. Ня̄враманэ̄н ищ­хӣпыӈ утыл ёвтвес, ём­щакв ханищтавес, ань тав са̄всыр пӯмщит сунсы. Та ут хосыт ва̄йхатнэ ма̄хманэ ёт по­тырты. Тамле ты ма̄щтыр э̄ква Ягрим па̄вылт о̄лы.  
Николай МЕРОВ
Е.С. Мерзлякова кēтум хурит
 
