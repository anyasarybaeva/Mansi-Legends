
Во̄ртур э̄тпос 17 ос 18 хо̄талагēт Ханты-Мансийск ӯст Государственная библиотека Югры колт стихыт ос потрыт хаснэ ма̄ньлат ма̄хум ма̄гыс хо̄нтхатыглап ва̄рыглавес. А̄гит ос пыгыт Сургут, Нижневартовск, Советский ос Ханты-Мансийск ӯсытныл ёхталасыт, ущ хансум стиханыл ос потраныл мирн ва̄нэ писателит ос поэтыт э̄лы-па̄лт ловиньтасаныл.
Ма̄хум ла̄кква-урт­вēсыт, акв колнакт потыр хаснэ ма̄хум, китыт колнакт стихыт хаснэ нэ̄т ос хум хо̄тпат атхатыгласыт. Сосса мирныл о̄лсыт – ма̄ньщи хо̄тпаг Светлана Динисламова ос Сергей Ремизов, хан­тытныл Мария Кузь­минична Волдина ос хум хо̄тпа Владимир Енов. Екатеринбург ӯс­ныл кит писатель о̄й­каг ёхталасы̄г – Арсен Борисович Титов ос Александр Борисович Кердан. 
Потыр хаснэ ма̄хум ёт А.Б. Титов рӯпитас. Ты о̄йка наме российский писателит Союз нупыл хансым о̄лы, «Ясная По­ляна» лауреат мирхал премиял ос мо̄т яныг намытыл майвес. Арсен Борисович 22 нэ̄пак та̄ратым о̄ньщи.

Стихыт хаснэ а̄гит ос пыгыт Александр Борисовичин ханищта­вēсыт. Ты хум о̄с наме российский писателит Союз нупыл хансым о̄лы, Урал янытыл о̄лнэ писателит Ассоциация палт пуӈктоты. Тав сти­хыт ос потрыт хансы, 62 нэ̄паканэ Россият, Азербайджан ос Амери­ка ма̄т та̄ратавēсыт.
Ты намыӈ-суиӈ поэ­тыг-писателиг ма̄ньлат хо̄тпат нупыл потыр­тасыг, хумус хансуӈкве э̄ри, хумус ат ро̄ви. Ла̄вег, потыр ёмащакв хаснэ ма̄гыс, история ва̄ӈкве э̄ри, рущ литература классикыт нэ̄паканыл ловиньтаӈкве э̄ри, ань йис нэ̄пак хаснэ ма̄хум наманыл вос ва̄ганыл, та̄н нэ̄паканыл вос ло­виньтыяныл. 

Сургут ӯсныл ат хо̄т­па ёхталасыт. Тот «Се­верный огонёк» нампа литературный объеди­нение о̄лы, атпан та̄л арыг рӯпиты. Алек­сандра Владимировна Лазарева тот пуӈктоты. Нэ̄ ла̄выс, тув ёхталан писателит ос поэтыт са̄всыр тэ̄лат урыл хан­сэ̄гыт. Тав ос па̄выл урыл хансы – па̄вылт о̄лнэ ма̄хум, нёмса э̄лумхо̄ласыт яныт­лыянэ, о̄лнэ ма̄наныл ӯлылыянэ. 

Акв хум Нижневар­товск ӯсныл ёхталас, наме Иван Вороненко. Стихыт ма̄ньта̄гыл хансы. Ты урыл тох потыртас:
 – О̄выл стиханум 13 та̄лум то̄влум порат хассанум, сака са̄в ат о̄ньщēгум, яныгса̄т ля­патем. Лӯи ма̄ ам сака янытлылум, стиханумт, потранумт ӯлылылум. Ма̄-вит сунсыглым ок­ругув янытыл ва̄ти­хал яласэ̄гум. Са̄в ма̄т о̄лсум, са̄в ёмас ма̄хум ёт ва̄йхатэ̄гум, потрамēгум, стиханум ловиньтыянум. То̄ва хо̄тпан ня̄нил манос хохсал мивем, то̄ван ос олнло̄мтыл нё̄тумтавем. Ханты-Мансийск – ты сака ёмас ӯс. Ам ма̄-вит яласасум, маныр ат ва̄сум, ма̄ янытыл там­ле нё̄тнэ ма̄ сака мощ­ща о̄лы.
Тамле э̄рнэ хо̄нт­хатыглап нэ̄пак хаснэ ма̄хум ка̄сыӈ та̄л ва̄­рыглэ̄гыт. Матъёмас яныгхо̄тпат ма̄нь ма̄хум ханищтэ̄гыт, та̄н ётаныл ӯнлахо̄лэ̄гыт, маныр ва̄гыт, ха̄сэ̄гыт, та урыл потрамēгыт. Хуньт тах э̄рыӈ со̄ль хотьютаныл намыӈ-суиӈ хо̄тпаг ēмты.
