
Ма̄ньщи э̄ква Евдокия Илларионовна Рахтымова, такви о̄парищ наме Яптина, Ха̄льӯс район Сӯкыръя па̄вылт о̄лы. Тув ялмум порат тав ётэ хо̄нтхатыгласум, потрамасум. На̄н ань э̄лаль ты яныгхо̄тпав потре ловиньтэлы̄н.
– Ам Нё̄рт, Ма̄нья таляхт самын патсум, сӯкыр э̄тпос 25 хо̄талэ̄т 1936 та̄лт. А̄тям Сӯкыръя хум Ларион Михайлович Яптин, омам Анна Михайловна Лӯски нэ̄ о̄лыс. 
Ань о̄лнэ колумт а̄тям, о̄пам, щащēквам о̄лсыт. А̄тям 1942 та̄лт армиян вуйвес,  юв ат ёхталас, акваг та тотвес. Ма̄н ат ня̄врам о̄лсӯв, ань нэ̄мхотьют а̄тим, ам амттем хультсум. Та̄н ты Сӯкыръя па̄вылт о̄лсыт. Палати увщим Хо̄рыӈпа̄вылн хум ва̄рыглас, о̄йкатэ Константин Михай-лович Хозумов, тэ̄н ань о̄с сас а̄тимыг. 
– Школат наӈ хо̄т ханищтахтасын?
– Тыт Сӯкыръя па̄вылт ханищтахтуӈкве о̄вылтахтасум. Ул лов та̄лум порат школан минасум. Нила та̄л ханищтахтасум, тувыл Кульпасн кēтвēсум, тот хӯрум та̄л, ётыл кит та̄л Ханты-Мансийскыт ханищтахтасум. 
Война юи-па̄лт сака та̄рвитыӈ о̄лыс, ханищтахтын ма̄ныл та по̄йтсум, ювле йисум. Тыт та̄ра колхозн рӯпитаӈкве патхатасум. Колхозт ос зверофермат нёлоловхуйплов та̄л рӯпитасум, тувыл а̄гмыл ēмтсум, Тюменьт операциял ва̄рвēсум. Та юи-па̄лт Саранпа̄выл пӯльницат ня̄врам самын патнэ колнакт хус арыг та̄л санитаркаг рӯпитасум. 
О̄йкамēнтыл Саранпа̄вылт акван-хо̄нтхатасмēн, тав ётэ Нё̄рн акв та̄л ялсум. Тувыл тав а̄гмыл ēмтыс, тыг хультсӯв, номсэ̄в пусмалтахты, о̄с яласаӈкв патэ̄в. Тувыл тыт щаквын патыс. 
Пēс ма̄хманув ла̄вēгыт: «щаквын патыс». Виткве ла̄ваве – щакв, на̄йкве ла̄ваве – уля. Щахыл курги, ла̄вēгыт: «Нуми То̄рум акиюв та̄кыщ та куратас, матрыг кантлы. Э̄ри кональ ляльт а̄ныса̄н ӯнттыгпа̄луӈкве, по̄йкщаӈкве, ёмщакв вос мины». Тамле нак о̄лыс. Яныг ма̄хманув юи-па̄лт тай пуссын та тэ̄лыгласыт. 
Ам хӯрум пыг о̄щсум, пуссын а̄тимыт. Яныг пыгум ат лусытас, кит пыгагум лусытасы̄г, акватэ Германият, китыт ос Казахстант. То̄нт хӯрум та̄лн ар-миян вуйлувēсыт. Яныг пыгум э̄ква о̄ньщас, ань туп апыгрищанум хультсыт. Свонита̄лэ̄гыт, ня̄врамыӈыг ēмтсыт, сака ат ёхталэ̄гыт. 
Тыт увщим пыге о̄лы, Мишам. Ло̄пмуст Костям о̄лы, о̄парищ намēн Яптин. Увщим нила ня̄врам о̄ньщас – кит пыг, кит а̄ги. Хунь тав а̄тимыг ēмтыс, Костятэ ос Галятэ иӈ ханищтахтасыт. Валя щар ма̄нь хультыс, хӯрум та̄лэ то̄влыс, пуссын ам о̄щсанум. Та̄н яныгнувēг ēмтсыт, тувыл ос манюм а̄тимыг ēмтыс. О̄с нила ня̄врам хультсыт, кит а̄ги, кит пыг, о̄с амти висанум.
– А̄тян ос оман рӯт ма̄хманэ̄н хо̄т о̄лэ̄гыт?
– Омам акв ягпыг о̄ньщас, а̄тимыг ēмтыс. Тав Лӯски па̄вылт самын патыс, а̄тятэ Лӯски Миска о̄йка, яныг о̄йка. Тот ма̄ньщи па̄выл о̄лыс. А̄тям хӯрум ягпыг о̄ньщас, пуссын армият а̄тимыг ēмтсыт. Кит яга̄ги о̄ньщас, сас Аннэг, Сӯкыръя нэ̄г. 
Яныг хо̄нт э̄лы-па̄лт колта̄глув Нё̄рт о̄лыс, хунь колхоз ва̄рвес, тыг тотвесӯв. Омам о̄лум порат мис, лув о̄щсӯв, тав акваг матыр ю̄нтыс. Омам ёт мощ о̄лсум, война юи-па̄лт аквъёт тэ̄та̄л саваласӯв, по̄лиглавесӯв. Тав 1964 та̄лт а̄тимыг ēмтыс. 
Тыт ам хосат о̄лэ̄гум. Ма̄н яныг кол о̄щсӯв, щёвалыӈ кол, тамле тирпащ кӯр хунь о̄ньщас. Та яныг пēс колув тай саквала̄лыс, хот-курита̄лыслӯв, йильпииг ӯнтталаслӯв. То̄нт пыгум лылыӈ та̄гыл о̄лыс. 
– Сӯкыръя па̄вылт э̄лнаӈ ул са̄в мир о̄лыс?
– Са̄в мир Сӯкыръят о̄лыс – Сайнаховыт, Хозумовыт, Вьюткиныт, Анямовыт. Клуб по̄хат ла̄пка о̄лыс, колыт ӯнлысыт, пуссын хот-куритавēсыт. Пēс порат Сӯкыръя па̄вылт пуссын ма̄ньщи мир о̄лыс, ты пуссын ма̄ньщи колыт. Ётыл сараныт Нё̄р та па̄лыл ёхтысыт, тувыл тыт соссаг ēмтсыт. Ма̄нти са̄лыт о̄щсӯв. Сӯкыръя ма̄хум пуссын та̄нти са̄лыл яласасыт. 
Э̄лнаӈ па̄влувт мо̄йт ва̄нэ хо̄тпа са̄в о̄лыс. Номилум, Роман аким мо̄йтыглас, Роман Алексеевич Сайнахов. Тувыл Тирикури о̄йка, тот та па̄выл о̄вылт Сайнаховыт о̄лсыт. Ёмас ма̄хум о̄лсыт, ощхуль ма̄хум, а̄мщисыт, йӣквсыт, потыртасыт, э̄ргысыт. Ӯй йӣквнэ ва̄рмаль ва̄рыгласыт, ёнгысыт. Ань Ӯй йӣквнэ нак нас тактала̄лаве, то̄нт тай ёмащакв тӯлыглахтасыт.
Ань мо̄рсыӈ хо̄тпа ма̄ньщи ла̄тӈыл потыртаӈкв ха̄сы. Омагум-а̄тягум саран ла̄тыӈ ёмащакв ва̄сыг, ам ань о̄с хумус ма̄ньщи ла̄тӈыл потыртэ̄гум, тащир саран ла̄тӈыл ха̄сэ̄гум. Сараныт ёт ханьщувласӯв о̄луӈкве. 
– А̄тян хо̄т рӯпитас?
– Тав хӯл алыщлас, яныг хо̄нт о̄вылтахтаме мус А̄сн хӯл алыщлаӈкве ялантасыт. Номилум, ма̄н, ня̄врамыт, оманув-а̄тянув ёт А̄сн ялантасӯв. Тыт яныг  хуриӈ ха̄пыт о̄лсыт, А̄с мус нас на̄тылтэ̄в, ювле пēщо̄влыл хартэ̄в, китах са̄т ювув. 
Ма̄н, ня̄врамыт, Ха̄льӯс па̄выл ляпат Пугоры па̄вылн хӯлявēв, оманув, а̄тянув А̄с тапа̄лн толгуӈкв минэ̄гыт. Тот я̄тил хӯлкве – мохсаӈ, ӯсхул, супыгхӯл, по̄р, та маныр, тэ̄сӯв. Я̄тил ма̄кве! Э̄кват во̄й, ёхул, хор ва̄рēгыт, сака атыӈ. То̄нт эмалированный вēтра сака хунь о̄лы, хотьют о̄ньщи, тув хор пины, во̄ил со̄сытэ, татем атыӈ. А̄сн минам ма̄хум ӯравет, ёхтэ̄гыт, тэ̄нут та тотэ̄гыт.
Хунь яныгнувег ēмтсӯв, Кульпасн ханищтахтуӈкв ялэ̄в, туи яныг ма̄хум ёт пум ва̄рēв, бригадан ма̄гавēв. Тувыл таквсы о̄ста минэ̄в ханищтахтуӈкв. Нё̄рт акв та̄л са̄лыӈ колн ялсум, Нё̄р ва̄глум. 
Тыт ань ялпыӈ хо̄талыт порат, ма̄н, яныгхо̄тпат, матыр мӯйлупсатыл майлавēв. 75 ос 80 та̄лум то̄влум порат майлувēсум. 80 та̄лум то̄влум порат Кондинский район Шугур па̄вылныл Валя а̄гим ёхталас, кафе-колт хо̄нтхатыглап ва̄рыглас, ма̄хум са̄в о̄лсыт. Сӯкыр э̄тпост хоталь-а̄ти тэ̄нут пуссын о̄лы, то̄нт мощ мӯйлысӯв. 
Евдокия Илларионовна – ма̄щтыр нэ̄, юн акваг матыр щаквщи, ю̄нсхаты, сэ̄тапыл саги. Тав хо̄тпа нупыл сымыӈ э̄лумхо̄лас, потрыӈ, ощхуль яныгхо̄тпа, па̄выл ма̄хманэ̄н янытлаве. Ма̄н, газета ва̄рнэ ма̄хум, Евдокия Илларионовнан са̄в ёмас ла̄тыӈ ла̄вēв, пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
 
