
Ха̄льӯс район Саранпа̄вылт нэ̄пак ловиньтан колт Галина Николаевна Ларионова, такви а̄ги о̄парищ наме – Вьюткина, рӯпиты. Тав сака ка̄ркам нэ̄, рӯпитан коланылт са̄всыр ялпыӈ хо̄талыт ос мо̄т пӯмыщ тэ̄лат акваг щё̄пита̄лы. Па̄влыӈ ма̄хманэ мӯйлуӈкв тув во̄выглыянэ. 
Ты э̄тпос тав ма̄ньщи газетавн потыр ос са̄в хури тēтыс. Ань ты потре ловиньтэлы̄н, хуриянэ сунсыглэ̄н.
Рēтыӈ ю̄свой э̄тпос 21 хо̄талэ̄т ма̄ янытыл ща̄нь ла̄тӈыт янытлавет. Кос яныг мир, кос ма̄нь, тав о̄с такви ща̄нь ла̄тыӈ о̄ньщи. Ка̄сыӈ та̄л ма̄н па̄влувт о̄лнэ ма̄ньщи ма̄хманув ос школат ханищтахтын ня̄враманув ма̄нти рӯ­пи­тан библиотека-колувн во̄выглыянӯв. 
Ты та̄л ма̄н Алексей Михайлович Сенгепов хансум потре щирыл диктант хассӯв. Ты ханты о̄йка намыӈ-суиӈ хо̄тпаг о̄лыс, ня̄врамыт школат ханищтасанэ, тувыл школат ма̄гыс ханищтан нэ̄пакыт ос ловиньтан потрыт хансыс.  

О̄лмēт тав акв пӯмыщ ловиньтан нэ̄пак та̄ратас, та нэ̄паке тох на̄маим о̄лыс – «Рассказы старого ханты». Та нэ̄пакныл вим ань потыр-охса ма̄ньщи ла̄тӈын толмащлавес. Ос А̄с-угорский институтт рӯпитан ма̄хум таве дик­тантыг щё̄питасаныл. 
Ма̄н акв хо̄тал сыс са̄в хо̄тпа акван ат атыгласа­нӯв. Та̄рвитыӈ а̄гм о̄лнэ̄тэ ма̄гсыл ма̄н ты диктант хаснэ ма̄гыс хӯрум щёс та̄наныл рӯпитан колувн во̄выгласанӯв. 
Пуссын аквъёт ва̄т нупыл нила хо̄тпа о̄лыс. Та̄н халанылт ня̄врамыт, ма̄ньлат хо̄т­пат ос ма̄ньщи нэ̄квет ёх­таласыт. 

Ань ты та̄л ма̄хманувн потыр хансуӈкв кӯпнит о̄лыс. Потыр ловиньтыма юи-па̄лт та̄нанылн зада­ният ва̄руӈкв э̄рыс. Са̄в хо̄тпа сака ёмащакв хас­сыт, та̄н пуссын «отлично» оценкал пинвēсыт, мо̄та­ныт ос «хорошо» оценкал хасвēсыт. Потыр хансум хо̄тпат пуссын сертифи­кат-нэпакыл мисанӯв. 
Ма̄н палтув ёхталам хо̄тпатн яныг пӯмащипа ла̄тыӈ ла̄вēгум, матъёмас та̄н ма̄н палтув ёхталэ̄гыт. Пуссын ма̄ньщи супыл масхатэ̄гыт, акван-хо̄нт­хатыгланэ̄ныл порат ма̄ньщи ла̄тӈыл потыр­тэ̄гыт. 
Та̄н ма̄н ма̄ньщи мирув пēс ва̄рмалит, пēс накыт янытлым о̄лэ̄гыт. 
Галина Николаевна Ларионова потре ма̄ньщи ла̄тӈыл Валентина УЗЕЛЬ хансыстэ.
Г. Ларионова тēтум хурит
