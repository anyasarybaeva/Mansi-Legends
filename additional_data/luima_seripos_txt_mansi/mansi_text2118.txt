

	Клавдия Ксенофонтовна Шадрина, А̄с ма̄ньщи э̄ква, Нягань ӯст о̄лы. Тав мо̄тантыг хо̄тпан та̄лэ то̄влы. Ты туи порат тав Ха̄льӯс район А̄нъя па̄вылн «Шешкинские чтения» нампа ма̄ньщи ла̄тыӈ э̄лаль тотнэ ханищтапн ёхталас. 


		Ам ты нё̄тнэ э̄ква ёт тот хо̄нтхатыгласум, тав о̄лупсатэ урыл китыгласлум. На̄н ань тав потре э̄лаль ловиньтэлы̄н. «Ам о̄лнэ̄м палытыл ма̄нь школат ня̄врамыт ханищтым акваг рӯпитасум. Амки Октябрьский район Нярихуми Алы па̄вылт самын патсум. А̄ӈкум Я̄лпус па̄вылт, а̄щум ос По̄сал па̄вылт самын патсыг. Рӯтанум Комудваныт, Шамашит, Кевавтнёлт колта̄гланыл о̄лсыт. Школан минамум порат о̄влэ̄т яныг ха̄пыл минасум. Тувыл ос катерын та̄лттувесӯв, катерыл Октябрьский район Перегрёбный павылн тотвесӯв. 

		То̄нт 1963 та̄л о̄лыс. Нярихумит Алы па̄вылт ам анēквам, а̄квум, ягпыганум ёт о̄лсум. Ма̄н пуссын ма̄ньщи ла̄тӈыл потыртасӯв. Ханищтахтын ма̄н тотвесӯв, Перегрёбный па̄выл интернатн майвесӯв. Тот ма̄нав рущ э̄ква ӯрыстэ. Ам тав нупылэ а̄ӈкватасум, а-на-на, самаге татем янгыг. Ам хот-рохтысум (мовиньты). А̄танэ вуйканыт, ощща, марум супыл масхатым о̄лыс. Ам тай хорамыӈ ма̄ньщи суп о̄щсум, хорамыӈ ня̄рал масхатым о̄лсум. Я̄-та-ты, хот-а̄хвсалахтуӈкве ла̄ввēсум, рущ маснутыл мастапавēсум ос рущиг ва̄руӈкве та патвēсум. Та сыс ма̄нки халувт ма̄ньщи ла̄тӈыл тох та потыртасӯв. 

		То̄нт школат нолевой класс о̄лыс. Ма̄н пуссын тув ӯнттувесӯв. Та̄л палыт рущ ла̄тыӈ ханищтасӯв. Ётылнув рущ ла̄тыӈ торгамтаӈкве патыслӯв, ущта о̄выл классын минасӯв. Ты ва̄рмаль сака ёмщакв номилум. Ляпа рӯтанум ёт о̄лсум, илттыг мо̄т ха̄щта̄л ма̄хум палт тотвēсум. Таима̄гыс а̄нумн тот о̄выл порат ханищтахтуӈкве сака  та̄рвитыӈ о̄лыс.

		Ханищтахтумув порат ма̄н Нина Дмитриевна Захарова рущ э̄ква сака э̄руптаслӯв. Тав сака ёмас сымыӈ хо̄тпаг о̄лыс. Ань матумыг ēмтыс, Тюмень уст о̄лы. 

		Перегрёбный па̄вылт ма̄н хӯрум класс мус ханищтахтасӯв. Тувыл ювле Нярихуми Алы па̄вылн минасӯв. То̄нт а̄щум а̄тимыг ēмтыс, тав йильпи кол ӯнттуӈкве ат а̄лымастэ. Таима̄гыс ма̄н ювле па̄вылн ёхтумув порат мо̄т кол ёвтсӯв. Тот ма̄нь сӯмъях о̄щсӯв. Тув ва̄тум пиланув, атум ла̄хсанув ос ӯльпа па̄кванув пинтласанӯв. Па̄выл я̄ тапалт са̄в лям, тахт пил, сэ̄мыл пил, ӯйрищ пил яныгмас. Акван-атхатэ̄в, я̄ ултта ха̄пыл товēв, хо̄тал палыт пил та ва̄тэ̄в. Ма̄н колта̄глув са̄выӈпа̄лэ лям ос ӯйрищ пил ва̄тсув. А̄ӈкум ты пилытныл атыӈ ня̄нь ва̄рыглас. Ты атыӈ ня̄нь ань ты мус номилум.

		Па̄вылт акв карыс э̄ква о̄лыс. Аквматнакт тав а̄лпыл атахкем щё̄с порат но̄х-ква̄лыс. Пасан ва̄рыс, ма̄нав пуссын ква̄лттысанэ. Тэ̄нутыл тыттысанэ, тувыл Нярн пил ва̄туӈкв та тотвēсув. Няр мус нилахкем вēрыста ла̄глыл ё̄муӈкве э̄ри. Та во̄рт ма̄нь хара ма̄ о̄лы. Э̄ква тот курщуп йӣв тармыл ӯнтыс, ма̄нав ляпан во̄выстэ. Тэ̄нутанув но̄х-висанэ, тот пӯрлахтасӯв ос э̄лаль та минмыгтасӯв.

		Насати, пēс потыр щирыл та ялпыӈ ма̄т тулыӈ о̄йка о̄лыс. Тот лю̄люм яныг йӣв капай щахылн са̄лаявес, супыг-то̄лматас. Ма̄хум та ма̄ ялпыӈыг ла̄выгласаныл, таима̄гыс тот ты пӯрлахтасӯв. 

		Са̄т тэ̄нут-ломт пинсӯв. Хотьют ща̄й ӯнттыс, хотьют канпетка манос во̄й-ломт пиныс. Та сыс яныг э̄ква таквирот матыр потыртас, тувыл пӯрлахтуӈкве та ӯнтсӯв. Ма̄н ня̄врамыг о̄лсӯв, тувле тэ̄лав а̄ти, хунь ва̄глӯв, маныр ва̄рыс. Ань ва̄глӯв, тав То̄румн по̄йкщас, са̄в пил вос ва̄тсӯв. Пасан ва̄тат ӯнлэ̄в, э̄ква ма̄навн матыр тэ̄нут-ломт маяпи, хот-ща̄гтэ̄в, та тэ̄гув. 

		Тот мощ ӯнлахо̄лсув, тувыл э̄ква ля̄галас: «Та, ня̄врамаквет, атхатэ̄ва, ос э̄лаль минэ̄ва». Нярн ёхтысӯв, ва̄глын ма̄н а̄ти, ам тыса̄вит морах ат ва̄щиньтасум. Таса̄вит, паттуп нас ва̄тэ̄н. То̄нт вēтра а̄тим о̄лыс. Хо̄тал сыс совтанув, па̄йпанув та̄глэ̄кв тагиньтаптысанӯв. Татем ты са̄в пил о̄лыглас.

		Школат нилыт классыт хунь ханищтахтасум, о̄выл щёс морах ва̄туӈкве ялсӯв. Ма̄хум морах та тэ̄гыт, та тэ̄гыт. Номсэ̄гум, манса̄вит тэ̄ӈкве ро̄ви. Насати, та̄н а̄ти пил тэ̄гыт, порс лӯптаныл супасыл хот-вуяпантыяныл. Ам ос порсыӈ та̄гыл тох та ва̄тсум. Тувыл яныг э̄кван ханищтавēсум, та па̄сныл пилыт порс лӯпта та̄л ва̄тэ̄гум.

		Нярихуми Алы па̄вылт пēрма о̄лыс. Тот лӯвыт, мисыт о̄щвēсыт. Ма̄хум пуссын совхозт рӯпитасыт. Тувыл ам нилыт класс тот а̄стласум, совхоз ла̄кква-тотвес. Са̄выӈпа̄лэ ма̄хум Нярихуми Лӯи па̄вылн минасыт. Тот йильпи интернат пӯсвес, ма̄н о̄с пуссын тув ва̄нтлуптавесӯв. Ӯщлахтын хо̄талт акваг лӯвыӈ суныл юв ялантасӯв.

		Школа а̄стламум юи-па̄лт ам Наталья Николаевна Гындыбина ёт, мēн акв па̄вылныл о̄лсумēн, Ханты-Мансийский педучилищан э̄лаль ханищтахтуӈкве минасмēн. Тот школат ма̄нь ня̄врамыт ханищтан хо̄тпаг 1977 та̄лт училище а̄стласмēн. Ам Сергино па̄вылн рӯпитаӈкве кēтвēсум. Тот кӯщай хо̄тпа а̄нумн кол мис. Тувыл ам а̄гмалтахтасум, санаториян ялсум. Пусмалтахтын ма̄ныл ювле ёхтысум, Шеркалы па̄вылн рӯпитаӈкве кēтвēсум. Тот пионер-вожатыиг рӯпитасум. Тувыл Ленинград ӯсн акв та̄лн квалификация повышение институтн ханищтахтуӈкве кēтвēсум. Тот хультсум, институтт ня̄врам ханищтан хо̄тпаг ханищтахтасум». 

		Клавдия Ксенофон-товна институт а̄стламе па̄сныл акваг ма̄нь ня̄врамыт ханищтан хо̄тпаг школат рӯпитас. 2009 та̄лт пенсиян минас. Рӯтанэ палт ва̄тихал ӯщлахтуӈкве яланты. Ка̄тыл са̄всыр пормасыт ма̄щтырлы. Ялпыӈ хо̄талыт о̄лыглан порат тав акваг тув во̄виньта̄лаве.

		Ты А̄с ма̄ньщи э̄ква сака ка̄ркам, тав ётэ потрамаӈкве а̄нумн сака мӯстыс. Тав са̄в пӯмащ потыр ва̄г. Ам тавēн ос са̄в ёмас ла̄тыӈ кēтэ̄гум. Пус ка̄т, пус ла̄гыл э̄лаль о̄лэ̄н!

		 

		Николай МЕРОВ


	 
