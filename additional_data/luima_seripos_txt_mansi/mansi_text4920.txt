
Ма̄ньщи учёный хо̄тпав Анастасия Ильинична Сайнахова 1932 та̄лт ва̄т са̄грапнал э̄тпос 16 хо̄талэ̄т Ха̄льӯс район Ма̄нья па̄вылт самын патыс. Ты па̄выл Саранпа̄вылныл алгаль Ма̄нья ва̄тат ӯнлыс. 
Анастасия Ильинична филологический наука кандидат ос профессор намыл маим о̄лыс. Ва̄т арыгкем научный потрыт хансыс. Ты коныпал тав ма̄ньщи ос рущ ла̄тӈыл потрыт, мо̄йтыт ос стихыт хансыс, нэ̄пакыт та̄ратас. Тав ва̄рум тэ̄ланэ ханищтапын ос наукан яныг па̄рыс тотсыт. 
Юи-о̄выл хус та̄л Анастасия Ильинична колта̄глэ ёт Ханты-Мансийск ӯст о̄лыс. Тав акв а̄ги о̄ньщис, Динаратэ хӯрум ня̄врам янмалтас, та̄н ань пуссын янгыт. Намыӈ-суиӈ ма̄ньщи хо̄тпав намхо̄талэ мус туп акв хо̄тал ат о̄лыс. Ань ты э̄тпос 16 хо̄талэ̄т тав 86 та̄лэ то̄влынув.
Ма̄н, газета ва̄рнэ ма̄хум, тав а̄тимыг ēмтме ма̄гыс сыманув сака ща̄ргēгыт. 
