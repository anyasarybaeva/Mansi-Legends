
Округув янытлан хо̄талыт кастыл хо̄т-а̄ти йильпи суссылтапыт рӯпитаӈкве о̄вылтахтасыт. Ханты-Мансийск ӯст Г.С. Райшев нам о̄щнэ колт ма̄щтыр хумыт ва̄рум пормасаныл суссылтаӈкве акван-атвēсыт, ты суссылтап тох намаясаныл – «Мужские ремесла обских угров». Ты а̄ти музеитныл атым пормасыт, ты щēмьят та̄нти о̄щнэ пормасаныл са̄всыр па̄влытныл тув мисаныл. 
Музей колт ёлы колнакт Геннадий Райшев по̄слум хурит норыт онтсыл та­гатавēсыт, тот са̄выӈпа̄лэ ханты ос ма̄ньщи о̄тырыт по̄слымат. Колнак котильт хум хо̄тпат ва̄рум касаит, сыпалит, са̄лыӈ хум э̄нтапыт, ма̄нь сун, тыньщаӈ, са̄лы ква̄лгыт, а̄па тагатан ва̄ӈкрипыт, ма̄ньщи са̄ӈквылтап, ханты нарсъюх ос хум хо̄тпат щаквщин ма̄гсыл о̄лнэ пормасыт. 
Ты суссылтап «Галерея-мастерская художника Г.С. Райшева», «Союз мас­теров традиционных промыслов коренных народов» ос «Союз художни­ков России» региональ­ный отделенитэ акван-нё̄тхатым атсыт.  
Выставка о̄вылтым порат хӯрум ма̄щтыр хум Яков Тарлин, Анатолий Вадичупов ос Вячеслав Кондин тув во̄ввēсыт, са̄­выӈпа̄лэ та̄н ёргум касаяныл, хоса а̄ныяныл ос мо̄т утаныл тув пинвēсыт. Пēс э̄нтапыт, касай сыпалит, са̄лы ква̄лгыт тай Тэ̄к, Касум ос Хо̄рыӈпа̄выл­ныл тотвēсыт. 
Наталья Фёдорова, ис­кусствовед-нэ̄, ты урыл ёмас ла̄тӈыт ла̄выс: 
– Ма̄н ты выставкавн туп ма̄хум юн та̄нти пал­таныл о̄щнэ пормасыт висӯв, ты а̄ти музеитныл вуим пормасыт. Сунсэ̄н, манхурип яныг ва̄ӈрипыт тыт о̄лэ̄гыт, щар яныг ва̄ӈкрип Тэ̄к па̄вылныл тотвес. Тувыл Геннадий Степанович Райшев хуньт ма̄нь порат такви ва̄рум ва̄с имтанэ, та̄наныл тав такви о̄льпыл хорамыӈыг по̄слысанэ, щар ма̄к лылыӈ ва̄сыг сусхатэ̄гыт. Хум о̄лмēт такви потыр­та̄­лыс, ха­нищтахтаме порат тамле ва̄сыт ва̄рыс ос тыналасанэ, ты олнытыл по̄слын краскат таквина̄­тэ̄н ёвтыс, тох олн сэ̄лыс. Тыг тотым пормасыт халт то̄ват яныгса̄т та̄л ювле хультум порат ва̄рвēсыт, ты сака пēс пормасыт. Таима̄гыс ты выставка сунсуӈкве пуссын вос ёхталэ̄гыт.
Со̄ль, ханты ма̄хум пēс са̄ӈквылтапаныл (та̄н нар­съюхыг ла̄вияныл) сака пӯмщиг ва̄рим о̄лы. Тав курщип ат о̄ньщи,щар во̄вта, ва̄ти ос нас па̄рт хольт ва̄рим о̄лы. 
Пӯт хӯн­нэ са̄в таит кумыска ёлы-па̄лн пины­мат, то̄­ват ма̄нит, то̄ват янгыт, то̄­ват татем хӯӈха­риӈыг, овраг ва̄римат. Овраг ва̄р­нэ ма̄гсыл тамле йӣв э̄ри хо̄нтуӈкве. Таит ёлы-па̄лт па̄сыглапыт пинвēсыт, тит па̄сыглапыг хоть­ютын ва̄р­весы̄г, ат ва̄ве. Акв па̄­сыглап Меров Ру­дольф Васильевич (Хо̄­рыӈ­па̄­выл­ныл), мо̄танэ Новь­ю­хов Михаил Ан­дре­евич (Тэ̄к па̄вылныл) ва̄рсы̄г. 
Надежда Молданова, «Союз мастеров Югры» кӯщаиг о̄лнэ нэ̄, ты выставка тав янытэ̄тыл атыстэ. Тав о̄с такви рӯтанэ о̄ньщум пормасыт тув тотыс. Ащо̄йкатэ Степан Семёнович Молданов, хо̄нтлын ма̄н тотым порат, ёт винэ ю̄нтуп о̄щнэ ут ва̄рыс. Хум ва̄с манос лунт турыт то̄рло̄мт ёт акван-ю̄нтманэ ос та тӣвырн ю̄нтпыт пинум. Конытэ то̄выль ло̄мтыл ва̄рим о̄лы. Юв ёхтумēт ты ю̄нтуп пиннэ утэ иӈ хоса о̄щме, ань а̄гитэ а̄гин ӯргалым о̄ньщаве. 
Пормасыт атым колнак котильт э̄нтапыт ос касай сыпалит, касаит пинвēсыт. Тот щар пēсыг са̄лыӈ хум э̄нтап Степан Викторович Анямов, ам ащо̄йкам, хуньт репрессиян тотыматэ̄т та­вēныл ма̄нь а̄гитэ̄н хультыс. Ётыл омам Аксинья Степановна Мерова ты э̄нтап ма̄нь ва̄псэ̄н Вячеслав Кондинын мистэ. То̄нт Вячеслав Юрьевич э̄нтап ёмщакв хот-щё̄питастэ, хот-сыстамтастэ ос ань ма̄н щēмьявт ӯргалым о̄ньщилӯв, сунсыглылӯв. Э̄нтап пēс а̄тӯитыл ва̄рим о̄лы. 
Суссылтап мо̄тыт та̄л рēтыӈ ю̄свой э̄тпос мус рӯпитаӈкве паты, Ханты-Мансийск ӯсн ёхталанэ̄н порат, тув ялэ̄н, со̄ль, то̄ва пормасыт нэ̄мхуньт ат ва̄щинтавēсыт. 
Галина КОНДИНА
