
Ханищтап ос ма̄ньлат хо̄тпат ва̄рмаляныл щирыл  рӯпитан департаментыт сапра̄ни о̄лыс. Ма̄хум «Фронтальный диктант» нампа акция урыл тот потыртасыт. Ты тэ̄ла округ янытыл рēтыӈ ю̄свой э̄тпос 21 щислат ща̄нь ла̄тыӈ янытлан хо̄талт ва̄рыглавес.

	То̄нт са̄всыр ӯсыт ос па̄влыт о̄лнэ ма̄ньщи, ханты ос ё̄рн ма̄хум «У заброшенных гнездовий» Юрий Вэлла хансум потре щирыл «диктант» хассыт. Ты акция «Родной язык – это Родина» рущ ла̄тӈыл намаим о̄лыс ос ма̄-вит ӯргалан кастыл щё̄пита̄лвес.

	А̄с-угорский институтыт рӯпитан нэ̄ Анастасия Шиянова ла̄выс, соссаӈ ма̄хум хӯрум та̄л сыс ща̄нь ла̄тӈыл потыр хансуӈкве акван-атхатыглэ̄гыт. 2015 та̄лт о̄выл щёс тамле тэ̄ла ва̄рыглавес, то̄нт 303 э̄лумхо̄лас ёхталас. Ты та̄л 544 хо̄тпат диктант хансуӈкве ка̄сащасыт. Та̄н ма̄гсыланыл 12 районыт 39 кол рӯпитас. Ты коныпал ма̄хум Санкт-Петербург ӯст, Свердловский область Ивдель ӯст ос Германия мо̄т хо̄н ма̄т Мюнхен ӯст ты потыр хассыт.

	Ханты нэ̄ ла̄выс, хоты па̄вылт ма̄хум потыр хансуӈкве акван-атхатыгласыт ос хоты ма̄т са̄внув мир ёхтыс, ты ва̄рмаль урыл А̄с-угорский институтыт интернетыт ва̄рим ло̄псыт ловиньтаӈкве ро̄ви.

	Ма̄хум «Фронтальный диктант» урыл маныр номсэ̄гыт, тот о̄с китыглавēсыт.

	О̄влэ̄т «Югра лылыеп» нампа общественный организацият рӯпитан нэ̄ Надежда Костылева ла̄тыӈ ла̄выс. Тав ты та̄л о̄выл щёс ханты ла̄тӈыл потыр хансуӈкве ёхталас. Тувыл то̄ва рӯтанэ ос юртанэ тув ялуӈкве ат вēрмысыт, рӯпатаныл ат та̄ртвēсыт. Мо̄тыт та̄л ты акция ӯщлахтын хо̄талт ва̄руӈкве э̄ри, то̄нт са̄внув мир тув тах  ёхталы. 

	Ты та̄л Юрий Вэлла хансум потре ханты ос ма̄ньщи ла̄тӈыл толмащлавес, ханты ла̄тыӈ ёмащакв ва̄нэ хо̄тпат то̄ва ла̄тӈыт ат торгамтасаныл. Мо̄тыт та̄лт ханты, ма̄ньщи ос ё̄рн ма̄хум та̄нки ща̄нь ла̄тӈыл хансым потрыт виӈкве э̄ри. Надежда Костылева ла̄выс, потыр хансуӈкве ёхталан ма̄хум пуссын вос янытлавет ос мӯйлупсал вос мивет, тыи ма̄гсыл олн ань во̄вуӈкве э̄ри. Ма̄хум янытлаӈкве ке патавет, та̄н мо̄тыт щёс о̄с  тах ёхтэ̄гыт, рӯтаныл, юртаныл о̄с тув тах во̄вияныл.

	Та юи-па̄лт Ирина Лисютина потыртас. Ты нэ̄ ханищтап ос ма̄ньлат хо̄тпат ва̄рмаляныл щирыл рӯпитан департаментыт соссаӈ ма̄хум отделт кӯщаиг о̄лы. Тав ла̄выс, ща̄нь ла̄тыӈ янытлан хо̄талэ̄т та̄н ва̄рум акцияныл урыл ля̄ххал тотнэ ма̄хум хо̄тал палыт потыртасыт. Ищхӣпыӈ утыт ты ва̄рмаль урыл о̄с хансым о̄лыс. Ос ка̄сыӈ та̄лныл са̄внув соссаӈ ма̄хум ща̄нь ла̄тӈыл потыр хансуӈкве вос ёхталэ̄гыт, ищхӣпыӈ утыт ос телевидение, радио хосыт о̄с акваг потыртаӈкве э̄ри.

	Сапра̄нит «Говори на родном языке» нампа касыл урыл потыр о̄с о̄лыс. Ты рӯпата общественный связь, ханищтап ос ма̄ньлат хо̄тпат ва̄рмаляныл, культура — хӯрум департаментыт рӯпитан ма̄хум щё̄питэ̄гыт. Тамле ва̄рмаль соссаӈ ма̄хум та̄нки ла̄тӈанылт вос потыртасыт, таи ма̄гсыл ва̄рвес.

	Касыл рēтыӈ ю̄свой э̄тпос 21 хо̄талэ̄т рӯпитаӈкве о̄вылтахтас. Ща̄нь ла̄тыӈ ва̄нэ хо̄тпа такви по̄слум кинатэ Ханты-Мансийск ӯсн вос кēтытэ. Кинан та̄н ща̄нь ла̄тӈыл ловиньтан стихыт, потрыт, э̄ргыт вос по̄слыяныл. Ма̄хум по̄слын кинаныл во̄ртур э̄тпос о̄выл хо̄талэ мус тах пирмайтавет. Ты касылт но̄х-патум хо̄тпат соссаӈ ма̄хум янытлан мирхал хо̄талэ̄т, во̄ртур э̄тпос 9 щислат, янытлаӈкве патавет. Ма̄ньщи ма̄хум, на̄нки по̄слум кинан о̄с тув кēтэ̄н.
