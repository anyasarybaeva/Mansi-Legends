
Ка̄сыӈ са̄тыт Наталья Комарова, губернаторув, такви ва̄ӈын кӯщай хо̄тпанэ  акван-атыглыянэ. Тот  та̄н са̄всыр постановленият, распоряженият пирмайтэ̄гыт.

	Ос акв тамле сапра̄ни о̄лме порат кӯщаит мир пусмалтан ва̄рмаль 

	урыл потыртасыт. Пирмайтым нэ̄пак щирыл ма̄хум пусмалтан ма̄гсыл федеральный бюджетныл 163 миллион солко̄ви округувн миве. Ма̄н округувт ты тэ̄лан акв миллиард 269 миллион солко̄ви тах та̄сты. Наталья Комарова губернаторув ла̄вме щирыл, ты олнытыл пӯльницат са̄всыр ищхӣпыӈ утыл ёвтавет. Тамле утыл сым а̄гмыт, пувласпи а̄гмыт ос мо̄т та̄рвитыӈ а̄гмыт пусмалтаӈкве ро̄ви. 

	Владислав Нигматулин, округувт мир пусмалтан департаментыт рӯпитан хум, ла̄выс, ювле хультум та̄л сыс тамле ищхӣпыӈ утыл 7 со̄тыра арыгкем хо̄тпа та̄рвитыӈ а̄гманыл пусмалтавēсыт. Ос ты та̄л кастыл та̄стым олныл 8 со̄тыра арыгкем э̄лумхо̄лас пусмал-таӈкве то̄вылхаты. Ос аквта порат кӯщаит «Об основах общественного контроля в РФ» нампа са̄ккон урыл потыртасыт. Наталья Комарова ла̄вме щирыл, ты са̄ккон Государственный Думат хунь пирмайтаве, то̄нт ма̄хманув кӯщаит уральтаӈкве тах вēрмияныл. Общественный объединеният тамле рӯпата ва̄руӈкве патэ̄гыт. Ты са̄ккон таима̄гсыл пирмайтаве, кӯщаит та̄нки рӯпатаныл мӯсхалыг вос ва̄рияныл. 

	Людмила Теткина

	 
