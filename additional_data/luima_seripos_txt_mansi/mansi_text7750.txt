
Ма̄н о̄лнэ ма̄вт ань ты ханищтахтын та̄лт ат йильпи школат ӯнттувēсыт, тот нила арыгтем со̄тыра ня̄врамыт ханищтахтуӈкве патэ̄гыт. Кит школаг Сургутский район Нижнесортымский ос Солнечный па̄влыгт, хӯрум школат ӯсытт ӯнттувēсыт – Сургутыт, Лангепасыт ос Ханты-Мансийск ӯст. 
Югра янытыл рӯпитан образование департа­мент кол кӯщай Алексей Дренин ла̄выс, ты та̄л ма̄н о̄лнэ ма̄вт 308 шко­латыт 233 со̄тыра 532 ня̄врамыт ханищтахтын колн минасыт. Ка̄сыӈ та̄л о̄выл классын миннэ ня̄врамыт са̄вмēгыт, ты порат 27 со̄тыра 961 а̄ги­рищит-пыгрищит ханищ­тахтуӈкве о̄выл­­тахтасыт. Сургут ӯст о̄лнэ аквмат школан 30 са̄вит о̄выл классыт атвēсыт – «А» букваныл ловиньтаӈкве патавет те, «Я» буква мус ёхтахтэ̄гыт. 

Ханты-Мансийск ӯс № 9 школа
Ханты-Мансийск ӯст, Учхоз нампа микрорайон ма̄т, № 9 йильпи школа а̄витэ ущ пӯнсым порат са̄в мир акван-атхатыг­лас. О̄выл классын минам ня̄врамыт са̄в ёмас, сы­мыӈ ла̄тӈыл ла̄ввē­сыт. Наталья Комарова, округ кӯщай нэ̄ тох потыртас: – Ня̄врамыт ха­нищтан ма̄хум, а̄гири­щит-пыг­ри­щит, омат ос а̄тят, на̄нан ам ты ялпыӈ хо̄талыл яныт­лыянум. Ты йильпи школа на̄н ма̄гсылын ма̄к ёмас, э̄рнэ мӯйлупса. Тыт на̄н са̄в матыр ва̄ӈкве патэгы̄н – искусство тэ̄ла ханищтэгы̄н тах, тыт во̄р о̄лы, туризм тэ̄ла та̄ра-паттылы̄н, са̄всыр эколо­гический проек­тыт щё̄пи­таӈкве патэгы̄н. Школант нэ̄пак о̄щнэ яныг колнак капай о̄лы, тувыл тэ̄нэ колнакыл щё̄питавесы̄н. Ты кол ӯнттум «Квартал» компаниян ма̄н пӯма­щипа ла̄тыӈ ла̄вēв, ма̄хум мӯсхал щирыл рӯпита­сыт, кол ёмащакв ӯнттыса­ныл.

Йильпи ханищтахтын та̄л – ты о̄выл классын миннэ ня̄врамыт ос юи-о̄выл классытт ханищ­тахтын а̄гит ос пыгыт, та̄н ома-а̄тяныл ос ущ рӯпитаӈкве патум учи­телит ма̄гыс ма̄к пора. Са̄в йильпи тэ̄ла ва̄ӈкве патэ̄гыт, э̄рнэ ва̄рмалит та̄ра-паттэ̄гыт тах. Пус­сын пуста̄гыл о̄лэ̄н, мӯс­хал щирыл ханищтахтэ̄н, рӯпитэ̄н!
Йильпи школа кӯщай Юрий Личкун ла̄выс:
– Тыхо̄тал сака ёмас хо̄тал – ма̄н ӯсувт тамле яныг нё̄тнэ ханищтахтын кол ня̄врамыт ос учите­лит ма̄гыс а̄витэ пӯсвес. Тыт атса̄т арыгтем ма̄нь ма̄хум ханищтахтуӈкве патэ̄гыт, та̄н халанылт яныгса̄т хо̄тпа – ты о̄выл классын минам а̄гири­щит-пыгрищит. Ты кол ма̄гыс ма̄н округ кӯщаитн ос Наталья Комарова нэ̄квēн пӯмащипа ла̄тыӈ ла̄вēв. Ня̄врамыт тыт ханищтахтуӈкве, ёнгасаӈкве, э̄ргуӈкве-йӣквуӈкве ос спорт тэ̄ла щирыл ха̄йтыгтаӈкве ос ню̄нсалахтыглаӈкве патэ̄гыт. Номсэ̄гум, ма̄н школавн са̄в хо̄тпа ёх­талаӈкве патэ̄гыт, колув э̄руптаӈкве патаве.

Ня̄врамыт халанылт юртыӈыщ вос о̄лэ̄гыт, ёмащакв вос ханищ­тах­тэ̄гыт, ёмас по̄сытыл вос пинавет. Ханищтан хо̄т­пат, омат ос а̄тят ня̄врамыт ёт рӯпитан, потраман ё̄р вос о̄ньщегы̄н, пуссын пуста̄гыл о̄лэ̄н, со̄тыӈыщ, щуниӈыщ о̄лэ̄н!
Ма̄н, газета ва̄рнэ ма̄хум, школан ялантан ня̄врамыт о̄с янытлыянӯв, пус ка̄т, пус ла̄гыл вос яныгмēгыт, ёнгасэ̄гыт, ханищтахтэ̄гыт!
Светлана Ромбандеева
