
Ты та̄л лӯпта э̄тпос хо̄тыт хо̄талэ̄т Югра ма̄т «Сохраним Сибирского осетра» нампа проект рӯпататэ о̄вылтахтас. То̄нт Ханты-Мансийск ӯст хӯл янмалтан заводыт рӯпитан хо̄тпат ма̄нь супыг ос ка̄рай хӯлыт Иртыш я̄н та̄ртсыт. Ань тот кӯщаиг хӯрмит та̄л Павел Павлов рӯпиты. Тав Омск ӯсныл тыг ёхтыс. 2015 та̄л оигпан порат тув рӯпитаӈкве паттувес.
Ма̄нь хӯлыт та̄ртнэ порат тув са̄в ма̄хум атхатыгласыт. Округ кӯщай ва̄ӈын хум Геннадий Бух­тин ты урыл тох ла̄выс: «Супыг хӯл ма̄н я̄нанувт ань щар мощщаг ēмтыс. Тыима̄гыс ювле хультум нот оигпам порат ты хӯл «выгыр нэ̄пакн» хасвес ос ӯргалаӈкве патвес. Таве ань алыщлаӈкве щар ат ро̄ви. Ты хӯлыт акваг ул вос холасыт, округувт хӯл янмалтан завод ӯнттувес. Ань тот по̄рныл супыг, ка̄рай, мохсаӈ, ӯсхул, сорых хӯлквет янмалтавет.


Ты кастыл округ миркол ос ма̄-во̄й ма̄ныл но̄х-винэ компани­ят 2010 та̄лт ма̄-вит ӯргалан соглашение-нэ̄пак хассыт. Неф­тяникыт ань ӯргалахтым рӯ­питэ̄гыт, я̄т манос хотты ма̄т ма̄-во̄ил со̄сантыяныл ке, та̄ра хот-сыстамтыяныл. Ма̄-витув сыстамыг о̄щнэ ма̄гыс та̄н са̄в нё̄тмил ва̄рēгыт».
Ма̄н о̄лнэ ма̄вт Иртыш ос А̄с, кит яныг я̄г, овтэ̄г. Тот са̄всыр хӯл о̄лы. Та̄н халанылт атыӈ, во̄иӈ ос тыныӈ хӯлыт яласэ̄гыт. Ань акв та̄л сыс янмалтым кит млн арыгтем супыг ос ка̄рай хӯлыт Иртыш я̄н та̄ртвēсыт. Ты хӯлыт сортын сака ляпан ат майхатэ̄­гыт, ань мощ яныгмасыт, ӯрга­лахтым яласэ̄гыт.
Пēс йис порат Россия хо̄ныт палт Та̄гт я̄т пувнэ нялк тотыг­лавес. Хо̄ныт ты хӯл сака яныт­ласаныл. Тувыл яныг хо̄нт о̄лум порат тыт о̄лнэ ма̄хманув о̄с са̄в хӯл пувыгласыт. Ты хӯлытныл кēрпа̄нкат ва̄рвēсыт ос солвалыӈ хӯл хо̄нтлум ма̄н кēтыглавес.
Россияв янытыл китхуйплов са̄всыр проект э̄лаль тотаве. Та̄н халанылт акв проект ма̄-вит ӯргалан щирыл ва̄рвес. Юи-о̄выл та̄лытт тыныӈ хӯлыт мощщаг ēмтуӈкве патсыт. Таима̄гыс ма̄­хум супыг хӯл са̄вмалтаӈкве вуйхатсыт. Ма̄н ма̄вт ма̄нь су­пыг хӯлыт ты та̄л ущ о̄выл щёс я̄н та̄ртвēсыт.


Хӯлыт ӯргалан кӯщай хум Иван Матаев ла̄вме щирыл, ты та̄л пуссын аквъёт нилахкем млн тыныӈ ма̄нь хӯл Иртыш я̄н та̄ртаве тах. Тыгыл атпан манос хо̄тпан процент са̄вит хӯлыт э̄лаль о̄луӈкве вēрмхатэ̄гыт. Мо̄таныт сортытын ос мо̄т хӯлытн юв-таяпавет. Ос сакати тыщир хӯ­лыт мощ са̄вмалтавет.
Мо̄лты та̄л Югра ма̄ янытыл о̄л­нэ я̄тытн ниласа̄т арыгтем млн ма̄нь сорых, аквхуйплов млн ма̄нь сӯкыр, нёлолов млн арыгтем ма̄нь мохсаӈ, кит млн арыгтем ма̄нь супыг, акв млн арыгтем ма̄нь писъян ос атса̄т са̄виткем ма̄нь ка̄рай хӯл та̄ртвес.
 
