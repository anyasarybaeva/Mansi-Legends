
Югорский государственный университетт ма̄ньполь э̄тпос нилыт хо̄талэ̄т акв ханищтап ва̄рыглавēс. Ты ва̄рмаль рущ щирыл «Защита прав и интересов коренных малочисленных народов Севера посредством междисциплинарных исследований» намаим о̄лыс.  
Тот Россия па̄лыл ос Юграныл са̄всыр кӯщаит акван-хо̄нтхатыгла̄лсыт ос сосса ма̄хум о̄лупса­ныл о̄вылтыт пуссын потыртасыт. То̄ва кӯщаит Ханты-Мансийск ӯсн ёхталасыт, мо̄таныт ищ­хӣпыӈ ут хосыт матыр-а̄ти тэ̄лат хӯлтыгласыт.
О̄влэ̄т мӯй ма̄хум ёт Юлия Родь, ЮГУт про­ректор-кӯщаиг о̄лнэ нэ̄, пащалахтас ос ла̄выс: 
– Юграт сака са̄в ми­рыт о̄лэ̄гыт, ос тыт акваг о̄лнэ сосса ма̄хум та̄рвит ва̄рмаляныл ёмщакв щё̄питан ма̄гыс нё̄туӈкве э̄ри. Та̄н са̄всыр тэ̄ланыл о̄влэ̄т та̄ра-паттуӈкве ос тувыл ущ нё̄тмил ва̄рнэ ла̄тӈыл хӯлтыглаӈкве э̄рēгыт. Ань таима̄гыс тыт ма̄н акван-хо̄нтхатсӯв. 
Округувт хосат та̄гыл ма̄-во̄й ма̄ныл но̄х-виве, ты рӯпитан компаният ёт о̄луӈкве сосса хо̄тпат ханьщувласыт ос та̄н ётаныл акван-потыр­тах­тым нэ̄пак хансэ̄гыт. Та̄нки халанылт сака ат тора­стахтэ̄гыт. Хо̄т матыр вори­тотнэ нак ēмтала̄лы ке, та̄н са̄ккон щирыл э̄лаль кисхатым тэ̄ланыл ва̄рияныл.
Ань са̄всыр ищхӣпыӈ утыт ква̄лтапаптувēсыт, ма̄ньлат ма̄хманув сыре­сыр мӯтран ханищтаӈкве о̄с патвēсыт. Э̄лн о̄лнэ ма̄нь па̄влыт «IT-стой­бище» нампа проект хосыт ищхӣпыӈ утыл щё̄питавēсыт. Тох сосса хо̄тпат «Госуслуги» хосыт матыр нё̄тмил киснэ ма̄­гыс нэ̄паканыл кēтуӈкве вēрмēгыт. Ос миркол кӯщаит та̄н о̄лупсаныл та̄ра-паттым о̄ньщияныл.
Югра ма̄вн мо̄т ма̄ныл ань са̄в хащта̄л ма̄хум рӯпитаӈкве ос о̄луӈкве ёхтэ̄гыт. Та̄н халанылт хантыт, ма̄ньщит ос ё̄рныт щар мощщаг ловинь­тахтэ̄гыт. Тувыл та̄нки о̄лупсаныл о̄с мо̄т щирыл тотуӈкве патсаныл. Ань сака мощща щēмьят пēс йис о̄лупса щирыл о̄лэ̄гыт, тувыл то̄ванакт та̄нки о̄лнэ ма̄нанылт хӯл алыщлаӈкве ос во̄раяӈ­кве ат та̄ртавет. Хотыл-а̄ти сыресыр уральтан хо̄т­патн ёхталавет, хӯл­паныл ос писаляныл хот-няртумтавет. 
Та̄н щēмьяныл тыт­тын ма̄гыс йильпи хӯл алыщлаӈкве акваг ялан­та̄лсыт, тэ̄лы во̄раясыт, ань воньщалыг паттапа­вет. Та порат сосса ма̄х­манувн уральтан хо̄тпа нупыл лю̄льсаӈ ля̄га­лаӈ­кве ат ро̄ви ос мо̄т э̄лум­хо̄ласн ке ла̄вēгыт, э̄рттам полщ тотэ̄гыт. Тувыл таит писалиӈ та̄гыл яласэ̄гыт. 
Тамле лю̄ль накытн патнэ сосса э̄лумхо̄лас са̄ккон щирыл уральтаве ос олн ойтнэ нэ̄пакыл хансаве, ат ке ойтхаты –  матах хо̄­талн рӯпитаӈкве хот­таль кēтыглаве. Та щи­рыл хота мус ма̄хманув вēритаӈ­кве вēрмēгыт. 

Наталья Стребкова, Юграт э̄лумхо̄лас о̄луп­сатэ ӯргалан кӯщай нэ̄, ла̄выс: 
– А̄нумн сосса хо̄тпа о̄лупсатэ акваг уральтым о̄ньщуӈкве э̄ри. То̄ваныл та̄нки праваныл манос обязанностяныл щар ат ва̄ганыл, таима̄гыс са̄к­коныт ат ва̄нэ̄ныл ма̄гыс та̄рвит накытн патыглэ̄­гыт. Ма̄н палтув нё̄тмил кинсуӈкве ёхталан ма̄хум пуссын ханищтыянӯв ос э̄рнэ порат нэ̄паканыл ма̄кыг щё̄питаӈкве нё̄ты­янӯв. То̄ват о̄лнэ кол ат о̄ньщēгыт, мо̄таныт ма̄ ло̄мтаныл та̄нки нупы­ла­ныл хансуӈкве ат вēр­ми­яныл, хотты хо̄тпат пус­малтах­тын урыл ки­тыг­лахтэ̄гыт. Юи-о̄выл та̄лы­тыт пēн­щиян пат­хатнэ урыл акваг китыг­лах­туӈкве патсыт.  
Аквта ханищтап порат ма̄хум хӯрум колнак щи­рыл ла̄кква-уртхатыг­ла̄л­сыт манос ищхӣпыӈ ут хосыт потыртасыт. О̄выл колнакт хумус сосса ма̄хум са̄кконыт щирыл э̄лаль ӯргалаӈкве э̄ри, та̄рвит тэ̄ланыл ма̄кыг щё̄питаӈкве – кӯщаит тув хӯлтыглан ла̄тыӈ хассыт. 
Китыт колнакт акван-атхатыглам ма̄хум – сосса ма̄хум пēс йис наканыл ос та̄нки номтанылт щирыл хумле э̄лаль о̄лэ̄гыт, ты ва̄рмалит учёныит пус­сын та̄ра-паттысаныл ос ань потыртасыт. Хӯрмит колнакт ща̄нь ла̄тӈыт э̄лаль тотнэ тэ̄лат осн-паттувēсыт. 
Тамара МЕРОВА
