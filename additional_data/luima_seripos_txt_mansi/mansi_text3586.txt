
Югра ма̄вн мо̄т хо̄н ма̄ныл ООН па̄лыл рӯпитан хо̄тпат ёхталасыт. Соссаӈ мир хумус о̄лэ̄гыт, та̄н ты тэ̄ланыл уральтаӈкве тахсыт. Ма̄ньполь э̄тпос хус щислат Ханты-Мансийск ӯст та̄н округ мирколт рӯпитан кӯщаянув ёт акван-хо̄нтхатыгласыт. Тувыл ӯст о̄лнэ то̄ва хантыт, ма̄ньщит, ё̄рныт тув о̄с во̄виньта̄лвēсыт. Ты э̄лы-па̄лт мо̄т хо̄н ма̄ныл ёхтум мӯй хо̄тпат Сургутский район Русскинская па̄вылн тотыглавēсыт ос та̄н тот о̄лнэ соссаӈ ма̄хум о̄лупсаныл суссыт.

	Наталья Комарова, округ кӯщай нэ̄, та̄нанылн соссаӈ мирыт ма̄гыс нё̄тмил ва̄рнэ са̄всыр программат урыл потыртас. Юграт са̄тса̄т сыресыр э̄рнэ акт-нэ̄пакыт ос са̄кконыт хасвēсыт, та̄н хосытанылт соссаӈ ма̄хум тэ̄ланыл уральтавет ос нё̄тавет. Та щирыл хӯл алыщлан, во̄раян манос са̄лы янмалтан общинат ва̄рēгыт, пēс йис накыт но̄х-во̄рмалтан ма̄гыс са̄в рӯпитэ̄гыт, ща̄нь ла̄тӈаныл э̄лаль тотыяныл. Мощща олн сэ̄лнэ щēмьят ханищтахтын ня̄враманыл маснут, ловиньтан нэ̄пак ёвтнэ ма̄гыс олныл о̄с ойтавет.

	Кӯщай нэ̄ ла̄выс, соссаӈ мирыт халт са̄выӈпа̄лэ нэ̄ хо̄тпат университет а̄стласыт, ёмас образование ос са̄всыр наукат учёный нам о̄ньщēгыт . Та̄н хо̄т-а̄ти мирколт, школат, ня̄врамыт ханищтахтын колт ман ма̄хум пусмалтан колытыт рӯпитэ̄гыт.

	Тувыл округ янытыл кӯщаянувн ты программат хумус э̄лаль тотыяныл ос маныр ва̄рмалиг та̄н ēмтсыт, ты о̄вылтыт Александр Скурихин, внутренний политика департаментыт кӯщай хум, потыртас, тав по̄слум хурит ос э̄рнэ нэ̄пакыт суссылтас. ООН тармыл рӯпитан хо̄тпат ма̄н ва̄рмалянув мӯстысыт ос та̄н ла̄внэ̄ныл щирыл, мо̄т хо̄н ма̄т аквтох мӯсхалыг тэ̄лат тотуӈкве э̄рēгыт.
