
Наталья Николаевна Чайникова на̄н хосат та̄гыл ва̄глы̄н, тав Ханты-Мансийск ӯс ляпат «Юрты Чайниковых» пилыт янмалтан ма̄ о̄ньщи. 
Нэ̄ 2018 та̄лт «Ягоды Югры» нампа пил ян­малтан проект щё̄питас ос «Технопарк высоких технологий ХМАО-Югры» колт рӯпитан ма̄хум ёт аквъёт ва̄рияныл. Та̄н хара ма̄т ос я̄ӈкылмат пилыт янмалтаӈкве патсыт. Ты накт Наталья Чайникова Ханты-Мансийскат о̄лнэ «Югра-Экспо» колт такви янмалтан пиланэ суссылтас ос тыналас. Тав ань ма̄навн тох ла̄выс:
– На̄н ва̄глын ке, ты проектув ма̄гыс ма̄н ка̄сыӈ та̄л матыр-а̄ти тэ̄лат ва̄рēв. О̄вылт ва̄рнэ рӯпатавт э̄рнэг нё̄твесӯв, тыи са̄всыр пил та̄рсыт я̄ӈкылман ӯнттысанӯв ос та̄н та йильпи ма̄т та̄нки яныгмаӈкве пат­сыт. Тувыл тот ӯнттум пила­нув халт щар ёмасыг яныг­ман пилыт ка̄саласанӯв. Ос мо̄тыт та̄лыт таитыл я̄ӈкылма акв па̄лэ янытэ̄т ӯнттыслӯв.  
Ань на̄нки сунсэ̄н, ман­ху­рип сыре-сыр пилыт тыг тотсӯв, акв саӈквлы­пил манах я̄нас такви хурип сорт ōньщи. Тыи ма̄н лӯима̄вт такви яныг­ман саӈквлыпил, мо̄танэ мōт ма̄ныл тотым пил.  
Ты туи сыс «вогулка» нампа сорт ма̄нки ян­мал­тасӯв ос 2023 та̄лт та̄л котиль э̄тпост Гостреестр нэ̄па­кн хансыслӯв. Тав ма̄г­сылэ ань ма̄нки па­тент-нэ̄пак о̄ньщēв, ос аквта хольт э̄лаль янмал­таӈкве вēрмилӯв. 
Щар атыӈ пилыт о̄с я̄нас та̄ра-паттысанӯв. Са̄в ма̄хумн «Фомич» сорт саӈквлыпил мӯсты, тав юи-па̄лэ̄т «Дар Кост­ромы», «Северянка», тувыл «Краса Севера» ос «Вогулка». Ань ма̄н я̄ӈкылмавт ян­малтан онтолов са̄всыр саӈкв­лы­пилыт халт, тыи ат сор­тыт ма̄н палтув пуссын ёмщакв яныгмēгыт.
Ты накт Москват Тими­рязевский академия-колт «Со̄рни таквсы» нампа тэ̄нут ва̄рнэ ос ӯйхул о̄щнэ тэ̄лат XXV суссылтап о̄с о̄лыс. Та академият пуӈктотнэ хум Михаил Макаров Правительство мирколыӈ кӯщаин Михаил Мишустиныт Арктика ма̄т, Дальний Востокыт ос ма̄н Лӯима̄вт пилыт янмалтан ва̄рмалит урыл потыртас. 
Ма̄н тэ̄ланув миркол федеральный па̄лыл ма̄­кыг ӯргалаӈкве ос матыр нё̄туӈкве ке пата­вет, регионанувт о̄лнэ кӯщаит та̄н ла̄тӈаныл о̄с вос хӯн­там­ланувет. То̄нт са̄внув хо̄тпат ма̄н ётув рӯпита­нувыт, тыи ёмас тэ̄лаг о̄лнув. 
Ма̄н акв-кит та̄л я̄ӈ­кыл­ман пил та̄рсыт ӯнт­тала­сӯв ос аквписыг уральта­санӯв, маткем капыр­та­сӯв, тувыл ущ мо̄тыт та̄лыт са̄в пил тэ̄лыс ос ань ма̄хум ка̄сыӈ таквс ма̄н палтув пил ва̄туӈ­кве ёх­та­лаӈкве вēр­мēгыт. Тамле рӯпата ва̄рнэ кас­тыл ань госу­дар­стван на̄лок-олн ойтэ̄в. 
О̄влэ̄т, ва̄им, пил янмал­тан ма̄ ёмащакв щё̄пи­таӈкве э̄ри, пил та̄рсыт ёвтнэ ма̄гыс олн хо̄нтуӈ­кве ос тувыл та̄наныл ма̄нын ӯнталаӈкве ос ва̄­тихал уральтаӈкве э̄ри. Ма̄н ань ты та̄рвит тэ̄ла­нув тахольт та оигпасыт.
Ханты-Мансийский медакадемия ёт акван-нё̄тхатым ма̄н саӈквлы­пил 12 сортыт мӯсхалыг ханищтасанӯв ос ва̄глув, хумус ма̄н лӯима̄вт та̄н я̄нас янмалтаӈкве ро̄вē­гыт. Тувыл акв сорт сака пӯмщиг яныгмас, ань ты та̄л иӈ э̄лаль ханищтылӯв ос мо̄тыт 2024 та̄лт па­тент-нэ̄пакыл ва̄рилӯв.
Туи Ха̄льӯс район Тэ̄к па̄вылн пил ва̄тнэ ма̄н юртнэ̄в Надежда Постика ялыс. Ос тувыл саӈквлы­пил яныг та̄рсыт тотыс. Ма̄н таве тыт янмалтаӈ­кве ӯнттыслӯв ос мо̄тыт та̄лт маныр яныгми, сус­сыл­тэ̄в тах. Тимирязев­ский академиян ла̄тыӈ кēтсӯв, та̄н Югра пилыӈ ма̄ныл саӈквлыпил ӯрē­гыт. 
Мо̄лалнув Санкт-Петер­бург ӯсн «Ягоды России» ханищтапын ялсум. Тот округувт ва̄рнэ рӯпатав о̄вылтыт потыртасум ос ма̄нки пиланув тув тотыг­ласанум. 
Тэ̄нутанув ма̄хумн сака мӯстысыт. Тыт ань ос пи­ла­нув тыналаӈкве тамле ярмаркан ялантэ̄в ос мо̄т ма̄хум ёт ва̄йхатэ̄в, тэ̄ла­нув о̄вылтыт пӯмщалах­тым акваг о̄лэ̄в, акван-нё̄тхатэ̄в. 
Тамара МЕРОВА
