
Ювле хультум э̄тпост Ханты-Мансийск ӯст нэ̄пак хаснэ финно-угор ма̄хум акван-атхатыгласыт. Нэ̄ ос хум хо̄тпат Россия янытыл са̄в ма̄ныл о̄лсыт, то̄ват мо̄т хо̄н ма̄ныл ёхталасыт. Хӯрум хо̄тал аквъёт ё̄хнэ мир халт стихыт хаснэ ос ня̄врамыт ханищтан ма̄ньщи нэ̄т о̄лсыт. Та̄н ётаныл потрамасум, китыгласанум, хотыл о̄лэ̄гыт. На̄н ань э̄лаль ма̄ньщи нэ̄т потраныл ловиньтэ̄н.
Ма̄нти ла̄тӈув сымыт о̄лы
Мария Тихоновна Двинянинова ма̄ньщи ла̄тӈыл стихыт хансы, тав тох потыртас:
– Тамле конференцият ам о̄выл щёс о̄лэ̄гум, пӯмыщ. Са̄в ма̄ныл ёхтум ма̄хум потыртэ̄гыт, хотьют хумус хансы. Ам ма̄ньщи ла̄тӈыл стихыт 1990-ыт та̄лыт порат хансуӈкве патсум. Э̄лнаӈ ань юн о̄лтēмт, пӯмыщ матыр ка̄салэ̄гум, татем ёмас, сымын э̄рнэ хурипа, ма̄ньщи ла̄тӈыл ёл-хан­сум­тылум. Тувыл э̄ргыг э̄рги­лум, ань хӯнтлэ̄гум, ма̄хум хумус э̄ргēгыт, та щирыл. Хотты хо̄тпа ёмас ва̄рыс, та урыл хансэ̄гум. Тувыл ма̄нь мир хунь ань уляӈ вит нупыл сунсуӈ­кве патсыт, хансэ̄гум, ат ро̄ви са̄в аюӈкв. Та̄н аēгыт, тувыл то̄ва витыт порсы наска̄ссыг, та урыл хан­сэ̄гум. Та йис ма̄ньщи ма̄хум ла̄тӈувтыл ловинь­таӈкве ха̄ссыт.
– Мария Тихоновна, наӈ я̄нас нэ̄пак та̄рата̄лсын?
– А̄ти, хунь потрыт хан­суӈкве патсум, Евдокия Ивановна Ромбандеева то̄нт во̄витэ, а̄нумн ла̄ви, ма̄ньщи газетавт ам наӈ хансум стиханын ак­ван-атсанум, э̄ри нэ̄пак ва̄руӈ­кве. Ам киты­глах­тэ̄гум, нэ̄пак хумус ва̄раве? Ла̄ви, ам тах хо̄нтэ̄гум. Тувыл хо̄тпав а̄тимыг ēмтыс.
Ам амти о̄с газетат акван-атыгласанум, ном­сэ̄гум, хунь хал ēмты, нэ̄пак ва̄рēгум. 2014 та̄лт колум хотталь тотвес. Тот маныр атыгласум, пуссын хотталь тотвēсыт, ань ка̄­тыт нэ̄матыр ат о̄ньщēгум.
– Наӈ ма̄ньщи колта̄­гылт яныгмасын, омагын-а̄тягын хотыл о̄лсы̄г?
– Ам Ня̄хщамво̄ль па̄­вылт яныгпо̄ль э̄тпос 5 хо̄талт 1951 та̄лт самын патсум. Ща̄нягум-а̄щагум ма̄ньщииг, рущ ла̄тӈыл о̄с ёмщакв потыртасы̄г. Омам Агафья Тимофеевна, такви о̄парищ наме Остерова, Потрасуй па̄вылныл о̄лыс. А̄щум Тихон Иванович Номин. Тэ̄н 1947 та̄л порат акван-минасы̄г. Щēмьят ма̄н ат ня̄врам о̄лсӯв – хӯрум а̄ги ос кит пыгрищ, ам котиль а̄ги. 
Школат о̄влэ̄т Хулим­сӯнт па̄вылт ханищтах­туӈкве о̄вылтахтасум. Тувыл то̄нт та йис ня̄врам мощща, ам хунь хӯрум класс нупыл патсум, ма̄н пуссын Ня̄хщамво̄ль па̄­вылн тотвесӯв. Тот 8 класс а̄ст­ласум, ётыл Ха̄льӯсн мина­сум, 10 класс а̄стла­сум. Тувыл Ялуто­ров­скат лēккарыг ханищ­тахтасум. 
То̄ва ма̄ньщи стиханум рущ ла̄тӈыг толмащ­лы­янум. То̄вēрт хотты ма̄т ловиньтаӈкве во̄вавем, таима̄гыс молях рущ ла̄тӈыг толмащлапилум. Э̄ргыт о̄с аквтох, ма̄ньщи э̄рыг э̄ргилум, ос тувыл рущ ла̄тӈыг толмащлылум. Э̄рыг манос стих хунь ма̄ньщи ла̄тӈыл э̄ргилум ос потыртылум, щар сымыт о̄лы. Рущ ла̄тӈыл тай мо̄т мирыт ма̄гыс хансэ̄гум. 
Ма̄ньщи ла̄тӈыл хансуӈкве э̄ри
Татьяна Прокопьевна Бахтиярова Свердловский область Ивдельский район Кимыӈщупа нампа ма̄ньщи па̄вылт самын патыс. Ханты-Мансийск ӯст о̄лнэ А̄с-угорский ин­ститутт научный сот­руд­никыг рӯпиты, ты коны-пал ма̄ньщи ла̄тӈыл стихыт хансы. Ты тэ̄латэ урыл акв-кит ла̄тыӈ ла̄выс:
– Потрыт ня̄врамыт ма̄гыс акваг хансэ̄гум. Ка̄сыӈ нэ̄пакн са̄всыр ху­рит ва̄рēгум, тох а̄гири­щитн-пыгрищитн сунсыг­лаӈкве, ловиньтаӈкве пӯмыщ. Тамле нэ̄пакыт А̄с-угорский институт тэ̄ланэ щирыл та̄ратэ̄гум. Потрыт ма̄ньщи ла̄тӈыл хансыянум, тувыл рущ ла̄тӈыг толмащлыянум. Я̄нас нэ̄пак ань ущ ва̄рē­гум, ма̄нь нэ̄пакрищит тай о̄лэ̄гыт.
– Хунь хансэ̄гын, хоты ла̄тыӈ наӈ сымын ляпат ōлы?
– Ам о̄влэ̄т матыр стихо­творение ты хансэ̄гум, то̄вēрт ма̄ньщи ла̄тӈыл тэ̄лы, то̄вēрт ос рущ щи­рыл тэ̄лэ̄гыт. Хумус пуӈ­кум номылматы, та щирыл та хансэ̄гум. Ам акваг таӈхēгум ма̄ньщи ла̄тӈыл хансуӈкв, ма̄нти ла̄тӈув, ва̄им, сымыт о̄лы. Ань ма̄ньлат э̄лумхо̄ласытныл мо̄рсыӈ хотьют хансы, таима̄гыс акваг номсэ̄­гум, э̄ри ма̄ньщи ла̄тӈыл хансуӈкве. 
Мēн хумимēнтыл хал­мēнт рущ ла̄тӈыл потыр­тымēн, тав ханты, ам ма̄ньщи, ла̄тӈанамēн ак­ван ат хо̄ēгыт. Рущ щи­рыл акваг потыртымēн, то̄н та а̄гимēн туп рущ ла̄тыӈ ва̄гтэ. А̄гимēн ат та̄лэ, мēнки халумēнт тай ма̄ньщи ла̄тӈыл ла̄вилум: «Масхатэн, но̄х-лю̄лен, тыг йиен…» тамле ла̄тӈыт.
То̄ва стиханум э̄ргыг ва̄риянум
Тӯйт, тӯйт, вуйкан тӯйт
Хотыл нэ̄глын ка̄миньт тӯйт,
А̄лпыл ква̄лапасум, кональ а̄ӈкватасум, 
Ма̄тем татем я̄ӈк, я̄ӈк
Ма̄тем татем посыӈ, посыӈ …
Ты нё̄тнэ стих Саран­па̄вылныл ёхталам ма̄нь­щи нэ̄ Галина Нико­лаевна Ларионова хан­сы­стэ. Тав о̄с ща̄нь ла̄тӈыл са̄в та̄л хансы. Ты хо̄нт­ха­тыгла­пын Ханты-Мансийск ӯст о̄лнэ государ­ственный библиотека Югры кол па̄лыл во̄ввес. Галина Николаевна ла̄выс:
– Ам стиханум о̄влэ̄т рущ ла̄тӈыл хассанум. Ань, улпыл, яныгпа̄лагнув ēмтсум, амти ла̄тӈумтыл хансэ̄гум. Мо̄лхо̄тал акв колнакт стихыт ловинь­тасӯв, эксперт нэ̄ Татьяна Владими­ровна Юргенсон а̄нумн по̄хан во̄выстэ, ла̄выс: «Наӈ ма̄ньщи ла̄тӈыл хансэ̄гын, ам наӈ твор­честван ва̄г­лум, ловинь­тылум. Ма̄ньщи ла̄тӈыл хансум утанын сака ёма­сыт, наӈти ла̄тӈын­тыл хансэн». 
Ос ань а̄нумн ёмас редактор ос тол­мащ­лан хо̄тпа кинсуӈкве э̄ри. Ам хосатта̄гыл таӈ­хēгум нэ̄пак та̄ртуӈкве, амти утанум пуссын тув хас­нуванум. 
Саранпа̄вылт ам са̄в та̄л библиотекат рӯпи­тасум, 2006 та̄лт стихыт хаснэ хо̄тпат акван-атыгласанум. То̄нт группа ēмтыс, намтыслув «Твор­че­ское объединение «Золотистая верба». Ма̄хум маныр хансэ̄гыт, а̄нумн тотыяныл, тувыл ам сыре-сыр хо̄нтхатыг­ла­пыт ва̄рыгласум, стиха­нув ловиньтасанӯв.
2008 ос 2009 та̄лыг порат кит нэ̄пак та̄рата­сӯв, Дума депутатын Т.С. Гоголеван нё̄тыглавесӯв, тав ма̄навн олн майлас. То̄нт стиханув пуссын рущ ла̄тӈыл хассанӯв. Ётылнуве, 2013 та̄лт, ам ма̄ньщи ла̄тӈыл хансуӈ­кве патсум. То̄ва стиханум э̄ргыг ва̄риянум. Ма̄н ма̄ньщи группа о̄ньщēв «Э̄ргын сым», тот э̄ргия­нӯв. 
Ла̄тӈув ня̄врамытн ща̄гтым ханищтаве 
Евдокия Ивановна Кугина Кульпасныл ёхталас, школат ня̄в­ра­мыт ма̄ньщи ла̄тӈыл ханищтыянэ. Нэ̄ о̄с мощ потыртас:
– Тыг мēн интернатт воспитателиг рӯпитан ма̄ньлат а̄ги Лиана Владимировна Анямова ёт ёхтысамēн. Хӯрум хо̄тал сыс са̄в э̄рнэ потыр хӯнтамласмēн. О̄выл хо̄тал библиотека Югры колт поэтыт ос писателит потраныл хӯнтлысамēн. Тувыл са̄всыр колна­кытт ма̄хум акван-атха­тыгласыт, стихыт хаснэ ос нэ̄пакыт та̄ратан тэ̄ла урыл потрамасыт.
Кульпас па̄выл школат ам ня̄врамыт ма̄ньщи ла̄тӈыл потыртаӈкве ханищтыянум. Ты та̄л 1-9 классыт ёт рӯпитэ̄гум. Ма̄ньщи ня̄врамыт коны­пал рущ ос мо̄т ня̄врамыт ла̄тӈув ханищтэ̄гыт, уро­кын ща̄гтым ёхтыгпа̄лэ̄­гыт. Матъёмас ка̄сащēгыт ла̄тӈув ханищтаӈкве, пēс о̄лупсав пӯмщалыяныл, мо̄йтыт ловиньтэ̄гыт, а̄м­щит ханьщēгыт. 
Ты я̄тил ма̄ньщи а̄гит-нэ̄квет ла̄тӈув э̄лаль тот­нэ̄ныл ма̄гыс ма̄н номта­нув ёмасыт. Та̄нанылн са̄в ёмас, сымыӈ ла̄тыӈ ла̄вēв. Пус ка̄т, пус ла̄гыл, Тōрум ёт, О̄тыр ёт вос ōлэ̄гыт!     
Светлана РОМБАНДЕЕВА
