
Ма̄ньщи нэ̄ Галина Николаевна Вынгилева Ягрим па̄вылт о̄лы, тит рӯпитан ма̄ о̄ньщи. О̄выл рӯпататэ творчества колт о̄лы. Тав педагог-психологыг тот рӯпиты. Школан миннэ ма̄нь ня̄врамыт ханищтахтуӈкв щё̄питыянэ. Мо̄тыт рӯпататэ ремес­ла центр колт о̄лы. 
«Ягрим па̄выл» урыл
Матах та̄л ювле хультум порат Ягрим па̄выл кӯщай нэ̄ Тамара Александровна Грудо тох ла̄выс, па̄вланылт я̄нас ма̄ вос хо̄нтаве ос тот ма̄ньщи па̄выл вос ӯнттаве. 
Тувыл ма̄-ло̄мтыл та̄н та майвēсыт, мувлахи пӯсасыл ва̄рсаныл ос «Яг­рим па̄выл» ма̄ньщи на­мыл пинсаныл. Пӯсас тӣ­вырт ё̄рнкол тӯщтысыт, колт ос са̄всыр ма̄щтыр­лан колнакыт ва̄рсыт. Ань та колт та̄н акван ты атхатыглэ̄гыт.
Ты титыт рӯпататэ тавēн щар сымын ро̄ви. Галина Николаевна ты урыл тох потыртас.
– Ка̄сыӈ ӯщлахтын хо̄талт ма̄щтырлаӈкв ка̄­сащан нэ̄квет ма̄н палтув ёхталэ̄гыт. Та̄н ма̄н палтув ма̄щтырлэ̄гыт, ю̄нсхатэ̄гыт ос щаквщēгыт. Та̄н ётаныл ма̄к ма̄ньщи маснут ю̄нтэ̄в, пēс йис та̄гыл та̄н хумус ю̄нтыглавēсыт, аквта щи­рыл ю̄нтыянӯв. 
Ма̄навн Марина Сер­геевна Вынгилева, Тамара Семеновна Мезенцева, Валентина Дорофеевна Саратина, Наталья Васильевна Чупрова ос Надежда Васильевна Кутафина сака нё̄тэ̄гыт. 
«Ягрим па̄вылн» рущ ос мо̄т нэ̄квет ня̄враманыл ёт ёхталэ̄гыт. Юи-о̄выл та̄лытт мо̄т мирыт ма̄ньщи мир о̄лупсал, маснутанувтыл сака пӯмщалахтуӈкв пат­сыт. 
Та̄н тох ты ла̄вēгыт: «Ма̄н тыт пēс йис та̄­гыл о̄лнэ ма̄ньщит ос хан­тыт ма̄нанылт ань о̄лэ̄в, таима̄гыс та̄н пēс ва̄р­маляныл, пēс наканыл ма̄навн ва̄ӈкв э̄ри».
Па̄вланылт ма̄щтыр нэ̄квет акван-атха­тыг­лахтуӈкв сака ка̄сащēгыт. Хотьют маныр ва̄руӈкв ха̄сы, та тэ̄латэ мо̄т ма̄х­мытн суссылты ос та̄наныл ханищтыянэ.
Мо̄лты та̄л Марина Сергеевна Вынгилева сэ̄­тапыл щулкиныт сагуӈкв нэ̄квет ханищтасанэ. Та юи-па̄лт совъя ва̄й ю̄нтыс, сорт хӯл совныл ва̄яге хумус йинсаге, хумус ю̄нтсаге, ты тэ̄лат пуссын тинан по̄слувēсыт. Ань хотьют ка̄сащи, та тина сунсуӈкв вēрмитэ.
Са̄внув мир вос ю̄нсхаты, па̄вланылт ханищтапыт акваг ва̄рыглавет. Ха̄льӯс­ныл Любовь Кашлатова ма̄щтыр ханты нэ̄квет ёт ёхтала̄лы. Та̄н коланыл «Хошум хот» тох ла̄ваве, ма̄ньщи ла̄тӈыл те ла̄­вуӈкве – «Рēгыӈ кол». 
Та̄н ос Ха̄льӯст нэ̄т акван-атыглыяныл. Тувыл пуссын аквъёт Ягримн ёхталэ̄гыт. Ю̄нтуп тӯщтын нуй то̄рыт, ня̄рат, совъя ва̄ит ю̄нтуӈкв ханищтахтасыт. Нуй сахит йинсыт. 
Мо̄лты тӯяг ос Саран­па̄выл ма̄щтыр нэ̄квет ёхталасыт, то̄нт ōс аквъёт ю̄нсхатасыт. Тох халанылт ханищтахтым са̄в нэ̄квет ёмащакв ма̄щтырлаӈкв патсыт.
Галина Николаевна потыртас, та̄н Ягрим па̄в­ланылт йӣквнэ кол о̄лы. Тув ялантан ма̄ньлат хо̄тпат ялпыӈ хо̄талыт порат ак­ваг йӣквēгыт. То̄ва порат ма̄ньщи ос ханты мир йӣкваныл суссылтыяныл. 
Акв хотты порат ла̄всыт, та̄н ма̄гсыланыл ма̄щтыр­лан нэ̄квет ма̄ньщи супыт ос пуӈк то̄рыт вос ю̄нтэ̄гыт, щулкит вос сагēгыт. Та̄н пуссын супыл ю̄нтвēсыт, ань ос ва̄таӈ то̄рыл ю̄нтавет. 
Ялпыӈ хо̄тал ва̄рыглэ̄гыт
Ягрим па̄вланылт юи-о̄выл та̄лытт са̄всыр ялпыӈ хо̄талыт о̄с ва̄рыглавет. Сосса мир центр-коланылн ёхталан ня̄врамаквет «Ӯринэ̄ква хо̄тал» кастыл товлыӈ ӯй хури ва̄рсыт. Та̄н халанылт Ксюша Па­цернюк э̄сгаве, а̄гирищ матаре ва̄руӈкв вуйхаты, пуссын ёмащакв ва̄риянэ.
Школат ханищтахтын ня̄врамаквет тув о̄с ёх­талэ̄гыт. Тув сыс та̄н ма̄г­сыланыл ӯщлахтын нак ва̄рыглаве, рущ ла̄тӈыл «площадкаг» ла̄ваве. Та̄н ма̄ньщи ла̄тӈыл по­тыртаӈкв тот ханищ­тавет, пуссын мо̄т мирыт пēс наканыл ос о̄лупсаныл урыл потыртавет. 
Галина Николаевна тох ла̄выс, тав ма̄щтырлаӈкве сака ат ха̄сыс. Тувыл ла̄­щал ю̄нсхатуӈкв та о̄вылтахтас. Нӯй сахи так­вина̄тэн ю̄нтыс. Ань ос сосса мирыт ёнгилыт ханищтыянэ. Ты ма̄гыс Ханты-Мансийск ӯсн ха­нищтапн во̄выглавес. 
Яг­римт «Нумас юнт» нампа колнак ань о̄с пӯс­вес, тув ялантан ня̄вра­мыт са̄всыр ёнгилыл ёнгуӈкв ханищтаӈкв па­тавет, Галина тот кӯщаиг паты. 
Ма̄ньха̄пыл товēгыт
Матах та̄л ювле хультум порат Марина Сергеевна Вынгилева акв рӯтэ Яг­римн во̄выглавес, тав тот ма̄ньха̄пыт ва̄рыс. Туииг ēмтыс, па̄влыӈ ма̄­хум касыл ва̄рыгласыт, хотьютаныл моляхнув ма̄ньха̄пыл товуӈкв вēрми. 
Ос ха̄пыт хумплыӈыг ēмтсыт, нё̄влиӈ-тэ̄пыӈ хо̄тпа тув ӯнты, ха̄пе та̄ра хоми-ё̄ӈхи. Та юи-па̄лт Ягрим ма̄хум Восыӈтӯрн ха̄пыл касуӈкв ялсыт. Ты та̄л тот ōс касыл о̄лыс. Та̄н тув о̄с ялсыт. 
Колта̄глэ урыл
Галина о̄йкатэ о̄с ма̄нь­щи хум, наме – Александр Васильевич Вынгилев. Тав Сортыӈъя хум, тот самын патыс. Тав ма̄ниг иӈ о̄лыс, оматэ а̄тимыг ēмтыс. 
Ня̄врам а̄щēн Сверд­ловский областьн о̄луӈкв тотвес, тот яныгмас. Тувыл армиян ялыс, лу­сытаме юи-па̄лт ювле Сортыӈъян ёхтыс. 
Тот Галина ёт акван-минасыг. Аквъёт о̄лнэтэ̄н ань ва̄т нупыл ат та̄лыг ēмтыс. Тэ̄н хӯрум та̄л яныт савалап а̄гирищ вистэ̄н, янмалтастэ̄н. Мо̄лты та̄л Виктория а̄ги­тэ̄н школа а̄стлас, Сургут ӯс университетн э̄лаль ханищтахтуӈкв минас, тот титыт та̄л юристыг ханищтахты. 
А̄гитэ̄н ма̄нь та̄гыл во̄рн ёт вуйлыстэ̄н, пил ва̄туӈкв, ла̄хыс атуӈкв. Тав хӯл пу­вуӈкв о̄с ха̄сы, ёмащакв няслы. Аквъёт толгēгыт.
Галина тох ла̄ви:
– Хунь а̄гимēн мēн ёт мēн о̄лы, хӯл са̄в пувēв, хунь тав а̄тим, хӯл ōс а̄тим. А̄гимēн – со̄т тотнэ хо̄тпа. Ань яныг ӯст ханищтахты, тавēн тот мӯсты. Таве мēн сака э̄руптылумēн.
Тамле ты ёмас сы­мыӈ ма̄ньщи нэ̄кве ёт потыртасум. Матъёмас тав са̄в ёмас тэ̄ла ва̄ри, ма̄щтырлаӈкв ка̄сащан хо̄тпат акван-атыглыя­нэ, пēс ялпыӈ хо̄тала­нув аквъёт яныт­лыяныл. Пēс ва̄рмалянув, пēс наканув э̄лаль тотыянэ. 
Валентина УЗЕЛЬ
