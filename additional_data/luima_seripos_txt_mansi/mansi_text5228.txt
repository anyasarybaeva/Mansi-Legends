
Ты та̄л яныгпо̄ль э̄тпос 28 хо̄талэ̄т та̄ныт са̄ӈквылтам ма̄ньщи хум Владимир Иванович Шесталов о̄лыс те, 55 та̄лэ то̄влынув. «То̄рум Маа» музейт рӯпитан ма̄хум таве ка̄стысаныл, тув ма̄хум атхатыгласыт, са̄в ёмас, сымыӈ ла̄тыӈ ла̄всыт.
Владимир Иванович 1964 та̄лт Тюмень ӯст самын патыс. А̄тятэ ма̄ньщи поэт Юван Николаевич, оматэ Елизавета Владимировна а̄ги-пыгēн ёт та ӯст 1971 та̄л мус о̄лсыг, тувыл щēмьяныл Ленинград ӯсн ва̄нтлыс. Владимир Иванович та яныг ӯст яныгмас, школа а̄стлас,  армиян  ялыс.1987 та̄лт тав Ханты-Мансийск ӯсн ёхтыс, педучилищат ханищтахтас. Тыт ма̄ньщи мирув та̄ныт ос э̄ргыт ханищтаӈкве патыс. 2001 та̄л порат Петрозаводский консерватория а̄стлас, тот тав э̄рыг ва̄нэ яныг хо̄тпат ёт ва̄йхатас. 
2011 та̄лт Владимир Иванович искусствоведение кандидат намыл майвес. Ва̄тахтем та̄л тав ма̄ньщи тӯлыглапыт, та̄ныт, э̄ргыт ос йӣквыт ханищтас, ты урыл хӯрум нэ̄пак хансыс. Хум э̄лаль о̄лыс те, са̄в  ёмас, э̄рнэ  тэ̄ла  иӈ ва̄рнув.
