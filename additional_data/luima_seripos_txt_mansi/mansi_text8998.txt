
Яныгпо̄ль э̄тпос 11 хо̄талэ̄т округ Думан пēриим хо̄тпат сапра̄ни ва̄рыгласыт. О̄влэ̄т та̄н «О награждении Почётной грамотой Думы ХМАО-Югры» нампа нэ̄пак пирмайтасыт. Са̄в та̄л округувт ка̄ркамыг рӯпитан 85 хо̄тпат янытлан нэ̄пакыл майвēсыт. 
Яныг колта̄глыт урыл 
Са̄в ня̄врамыӈ щēмьят нё̄тмилыл ва̄рнэ са̄ккон урыл ма̄хум сапра̄нит потыртасыт. Яныг кол­та̄глыт ёмащакв вос нё̄­тавет, Россия Президент Владимир Путин та̄л котиль э̄тпост Указ-нэ̄пак хансыс. Тыима̄гсыл ма̄н о̄лнэ ма̄вт яныг щēмьятн нё̄тмил ва̄рнэ са̄кконын ань мо̄т ла̄тӈыт хасвēсыт. 
Ты пора мус тыт о̄лнэ са̄в ня̄врамыӈ щēмьят на̄йпос, вит, рēг ма̄гсыл ойтхатуӈкве нё̄твēсыт ос ойтум олнаныл 50% са̄вит ка̄сыӈ э̄тпос ювле та̄стувēсыт. 
Россия Президент та̄ратым Указ-нэ̄паке щирыл, 30% са̄вит олныл ювле миӈкве э̄ри. Ань ты па̄сныл ма̄н округувт о̄лнэ яныг кол­та̄глыт 45% са̄вит ойтым олнаныл ювле ойтуӈкве патавет. 
Ос ты са̄кконын са̄в мо̄т ла̄тӈыт хасвēсыт. Яныг щēмьят яныгман ня̄в­рамыт  лильпи ханищ­тахтын та̄л о̄выл­тахтан э̄лы-па̄лт олныл та̄ставет. Ты олныт ань но̄х-нё̄твē­сыт: о̄выл классын миннэ а̄гирищит ос пыгрищит 11 со̄тыра 180 солко̄вил ос мо̄т ня̄врамыт 7 со̄тыра 500 солко̄вил ойтавет.  
Акв ня̄врам янмалтан щēмьят урыл
Ты пора мус нэ̄т-хумыт самын патум о̄выл ня̄враманыл акв щёс 15 со̄тыра солко̄вил май­лувēсыт. Ань ты нё̄тмил хот-вуйвес, я̄ӈк на̄тнэ э̄тпосныл о̄выл хо̄талныл ты олныт ойтуӈкве воссыг ат патавет. Мирн нё̄тмил ва̄рнэ депараментыт то̄нт кӯщаиг о̄лум нэ̄ Тереза Пономарева ла̄выс, ань ма̄ньлат нэ̄т ня̄врамыӈыг ēмтуӈкве щар ат молям­лэ̄гыт, ты нё̄тмил сака мощща щēмья выгыт. Ань 177 млн 570 со̄тыра солко̄ви ювле тах хульты, ты олныт мо̄т нё̄тмил нупыл холтавет. 
То̄ва депутат-хо̄тпат ты ла̄тыӈ пирмайтаӈкве щар ат ка̄сащасыт. Ты ва̄рмаль урыл та̄н сака хоса потыртасыт. Тувыл са̄ккон тох та пирмайта­саныл. 
Сосса ма̄хум халт са̄в ня̄врамыӈ колта̄глыт са̄в­мēгыт ман а̄ти, Тереза Пономарева тот о̄с ки­тыглавес. Кӯщай нэ̄ ла̄­выс, ты ма̄хумн ёмащакв ханищтахтуӈкве э̄ри, то̄нт та̄н олныӈ рӯпата хо̄нтэ̄гыт ос са̄в ня̄врам янмалтаӈкве тах вēрмē­гыт.   
Савалап ня̄врамыт урыл   
Савалап ня̄врамыт ань ка̄сыӈ э̄тпос пособие-олныл ойтавет. Ань пирмайтым нэ̄пакт таи хасвес: 6 та̄л мус та̄н 19 со̄тыра 680 солко̄вил ка̄сыӈ э̄тпос мивет,  6-14 та̄л яныт ня̄врамыт – 25  со̄тыра 700 солко̄вил, ос 16-18 та̄л яныт а̄гит, пыгыт – 30 со̄тыра 800 солко̄вил. Ты олныт ка̄сыӈ та̄л но̄х-нё̄тавет. 
Депутат-хо̄тпат рӯпатаныл ма̄гсыл э̄с­гувēсыт
Сапра̄ни оигпам э̄лы-па̄лт депутат-хо̄тпат Дума 30 та̄лэ то̄влум кастыл пуссын янытлавēсыт. О̄выл сапра̄ни 1994 та̄лт  яныгпо̄ль э̄тпос 6 хо̄талэ̄т  о̄лыс. То̄нт Думан пēриим хо̄тпат щар ма̄к яныг са̄ккон, Устав-нэ̄пак, пир­майтасыт. Дума хумус рӯ­питаӈкве паты, манса̄вит депутатыт тув пēрияӈкве э̄ри ос са̄в мо̄т тэ̄лат урыл то̄нт та̄н хассыт. Та порат депутатыг рӯпитам хо̄тпат Василий Сонды­ков, Любовь Чистова ос мо̄таныт ань о̄лум сапра̄нит янытлавēсыт. 
Округ кӯщай нэ̄ Наталья Комарова тув о̄с ёхталас. Тав Еремей Айпин янытластэ, ханты о̄йка «Почётный житель ХМАО-Югры» яныг намыл майвес. Наталья Комарован удосто­вере­ние-нэ̄пакыл ос ма̄глын та̄гатан по̄сыл таве мистэ. Мо̄т депутат-хо̄тпат янытлан нэ̄пакыл са̄всыр кӯщаит па̄лныл о̄с пуссын майвēсыт. 
Людмила ТЕТКИНА
 
