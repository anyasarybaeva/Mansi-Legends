

	Мо̄лты Белоярский район Касум па̄вылн ялмум порат ам ёмас ханты нэ̄ ёт ва̄йхатасум. Тав наме Марина Матвеевна Першина, такви а̄ги о̄парище наме щирыл Новьюхова.


		А̄тятэ Матвей Иванович 1938 та̄лт самын патыс. Оматэ наме Ольга Васильевна, такви а̄ги о̄парищ наме Харанзеева о̄лыс. Тав 1944 та̄лт Большой Вар нампа ма̄нь па̄вылт самын патыс. Та па̄выл Ханты-Мансийский район Кышик па̄выл ляпат о̄лыс. 

		Марина Матвеевна оматэ ос а̄тятэ Тэ̄к па̄вылт акван-хо̄нтхатсы̄г. Ольга Васильевна ӯйхул пусмалтан нэ̄г ханищтахтын ма̄ а̄стлуме юи-па̄лт Тэ̄к па̄вылн рӯпитаӈкв тēтвес. Та порат тот мис ос лув янмалтан яныг колхоз о̄лыс. А̄тятэ Матвей Иванович та колхозт бригадирыг о̄лыс. Тот мощ рӯпитаме юи-па̄лт тав Анапа ӯсн председателиг ханищтахтуӈкв тēтвес. Матвей Иванович э̄лы ма̄ныл юв 

		ёхтуме юи-па̄лт та̄ра пури 

		ва̄рыс. 

		Колта̄гланылт Марина щар яныг а̄гииг о̄лыс. Тав 1969 та̄лт Тэ̄к па̄вылт самын патыс. Та юи-па̄лт 1970 та̄лт Вера йигрище, 1972 та̄лт ос Сергей а̄пщирище самын патсы̄г. 

		Та̄н халыӈыщ акв яныт ня̄в-рамыг о̄лнэ̄ныл ма̄гсыл аквписыг аквъёт ёнгим ха̄йтыгтасыт. Тэ̄к па̄вылт ня̄врамыт туп нёлолов класс мус ханищтахтуӈкв вēрмысыт. Тувыл э̄лаль Светлый па̄вылн юи-о̄выл тит класс 

		а̄стлан щирыл тēтыглавēсыт. 

		Марина йигрище, а̄пщирище ёт юртыӈыщ, акван-нё̄тхатым яныгмасыт. Ка̄сыӈ тув а̄тяныл, оманыл ёт на̄йив щё̄питым, пум са̄грим яласасыт. Таквсыиг ēмтнэ порат пил, ла̄хыс атым ос ӯльпа па̄кв паттым а̄тянылн 

		во̄рн тотыглавēсыт.  

		Оманыл Ольга Васильевна са̄в та̄л интернат-колт э̄т ӯрнэ нэ̄г рӯпитас. Ня̄врамытн тав сака э̄руптавес. А̄тянылн а̄гмыӈыг ēмтме юи-па̄лт ва̄тихал пӯльницан ялантаӈкв э̄рыс, таи ма̄гсыл Ха̄льӯсн о̄луӈкв ва̄нтлысыт. 

		Марина школа а̄стлуме юи
		па̄лт э̄лаль Нижневартовск ӯсн 

		минас. Газыл яныг кӯрыт па̄лтыглан хо̄тпаг ханищтах-туӈкв номсыс. Тув тав ат а̄лы-мас. Тувыл Ялуторовск ӯст тав 

		лаборант-химикыг ханищ-тахтуӈкв вӯйхатыглас. Тот ханищтахтуӈкв тавēн ат мӯстыс. Самын патнэ ма̄тэ мус миннэ лё̄ӈхе сака хоса. Тувыл тактēтэн о̄луӈкв тот марщумыг о̄лыс. Та̄л охсатэ тот аты пыл о̄лыс, ювле Ха̄льӯсн о̄луӈкв та ёхтыс. Юн о̄с хоса ат о̄лыс. Вера юрт-а̄гитэ ёт Тюмень ӯсн почтат рӯпитан нэ̄г ханищтахтуӈкв минасы̄г. Юрт-а̄гитэ тот ханищтахтуӈкв ат тахмаяс, юв минас. Марина та ханищтахтын кол а̄стлуме юи-па̄лт Касум па̄вылн рӯпитаӈкв тēтвес. 1989 та̄л па̄сныл Марина Касум па̄вылт о̄лы. Ань тав почта кол кӯщай нэ̄г рӯпиты. 

		Тот тав хум ва̄рыс. О̄йкатэ 

		наме Андрей. 1990 та̄лт тэ̄н а̄гиӈыг ēмтсы̄г. А̄гитэ̄н наме Таня. Титыт а̄гитэ̄н наме Оля, тав ос 2002 та̄лт самын патыс. Таня а̄гитэ̄н ань пыгрищ о̄ньщи.

		О̄йкатэ о̄влэ̄т кол ӯнттын ма̄т рӯпитас. Тувыл ЖКХ ма̄т яныг машинал яласан хумыг рӯпитас. Касум па̄вылт  «Центроспас-Югория» на̄й харыгтан кол пунсыманыл порат Андрей тув рӯпитаӈкв вуйвес. Мощ мо̄лалнув тав ма̄гылн тагатан «За отвагу при пожаре» нампа по̄сыл мӯйлуптавес. 

		Тамле ёмас ханты колта̄гылн ам са̄в ёмас сымыӈ ос паща ла̄тыӈ тēтэ̄гум. Пус ка̄т, пус ла̄гыл та̄нанылн ла̄вēгум. 

		Александр ВЬЮТКИН

		 


	 
