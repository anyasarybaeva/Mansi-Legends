
Ка̄сыӈ та̄л общественный связь департамент Юван Николаевич Шесталов намыл пиным премия-олн касыл щирыл мыг. Пēс йис ва̄рмалит но̄х-во̄рмалтан, ка̄ркамыг рӯпитан ос са̄в э̄рнэ ва̄рмаль тотнэ сосса хо̄тпат ты олныл мивет.
Ты премия винэ ма̄гсыл ань туп округ миркол, ӯсыӈ ос па̄влыӈ мирколыт ос са̄всыр организацият нэ̄пакыт кēтуӈкве вēрмēгыт.
Заявка-нэ̄пак ма̄ньполь э̄тпос о̄выл хо̄талэ мус общественный департаментын почта хосыт ос ищхӣпыӈ ут щирыл кēтуӈкве ро̄ви. Пищмат: «Премия Правительства ХМАО-Югры им И.Н. Шесталова» хансуӈкве ос ты адресн кēтуӈкв э̄ри: 628011, Ханты-Мансийск ӯс, Комсомольский ӯсхулы 31, 212 колнак. Ты ва̄рмаль урыл ты телефон хосыт 8(3467) 92-64-79 китыглахтуӈкве ро̄ви. Ищхӣпыӈ утыт хосыт ты адресын нэ̄паканын кēтэ̄н: MakarovaAV@admhmao.ru.
Ты премия-олн 2013 па̄сныл миве. Акв та̄лт олныл кит хо̄тпаг мивēг, тэ̄н 75 со̄тыра солко̄вил ойтавēг. Ос акв организация 200 со̄тыра солко̄вил касыл щирыл та̄ставе. Ат та̄л сыс ма̄ньщи ма̄хум халт ты олныл Светлана Селиверстовна Динисламова, Светлана Алексеевна Попова, Лариса Николаевна Карпенко майлувēсыт. Организацият халт Ха̄льӯс район Саранпа̄вылт о̄лнэ «Са̄лы лё̄ӈх» нампа ёнгын кол, ня̄врамыт ӯщлахтын ма̄ «Ма̄нь Ӯскве» ос Кондинский район Силава па̄вылт рӯпитан сосса община «Э̄лы Хо̄тал» янытлавēсыт. Мо̄лты та̄л «Ханты ясаӈ» газетат рӯпитан хо̄тпат ты премиял-олныл майлувēсыт.
Общественный связь департаментыл кēтым ля̄ххал ма̄ньщи ла̄тӈыл Людмила ТЕТКИНА хансыстэ
