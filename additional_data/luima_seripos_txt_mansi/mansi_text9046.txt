
Тамле ёмас ла̄тӈыл акв сымыӈ хо̄тпа урыл амки потрум ань ты о̄вылтылум. Константин Васильевич Новьюхов яныг хо̄нтлан нак о̄лум порат хо̄нтлаӈкве ялыс ос ётыл «19 Партсъезд» нампа колхозт са̄в та̄л рӯпитас. 
Ам ма̄нь ня̄врамыг о̄л­сум кос, ос таве ёмащакв номилум. Тэ̄к ос мо̄т па̄­вылквет о̄лнэ мирн сака янытлавес. Константин Васильевич карс, нёмса ос сымыӈ хо̄тпаг о̄лыс, ща̄нь ла̄тӈыл туп потыртас. Тав ханты пēс йис ва̄рмалит ёмащакв ва̄санэ. 
Номилум, тав акв по­рат Юхангорт па̄вылт Ӯй йӣквнэ ва̄рмаль ва̄рыг­лас. Э̄ргуӈкве сака ха̄сыс, о̄йка мирхал, районный, окружной фестивалитн акваг во̄выглавес. Тав э̄рганэ 1960 та̄л порат Москва ӯст ёл-хасвēсыт. Тав э̄рганэ ань ка̄сыӈ э̄лумхо̄лас хӯнтлуӈкве вēрми. Ам сака яныт­лахтэ̄гум, тамле ёмас хо̄т­пат ёт акв па̄вылт о̄лсум ос тав ётэ ва̄йхатасум. 

Константин Васильевич 1924 та̄л яныгпо̄ль э̄тпос 15 хо̄талэ̄т Ха̄льӯс район Юхангорт па̄вылт самын патыс. 1942 та̄лт во̄ртур э̄тпост хо̄нтлаӈкве минас. О̄влэ̄т Новосибирск ӯсн тотвес, тот стрелковый батальонт хо̄нтлаӈкве ханищтавес. 
1943 та̄лт ма̄ньполь э̄тпосныл стрелковый ба­тальонт Смоленск ӯст юв­ле вуйянтас. Аквта та̄лт сӯкыр э̄тпос 16 хо̄талэ̄т сакватавес, пӯльницат хоса пусмалтавес. Константин Васильевич «За отвагу» нампа ма̄глын тагатан по̄сыл майвес. Г.К. Жуков 100 та̄лэ то̄влын кастыл ма̄глын тагатан по̄с ос са̄в мо̄т мēталит о̄нь­щас. 
Тав 1939 та̄лт комсо­мольцыг хасхатас. Ос хо̄нтлан ма̄ныл юв хунь ёхтыс, «Путь Ленина» нам­па колхоз кӯщай ва̄ӈын хо̄тпаг паттувес. Ты юи-па̄лт Новинское па̄вылн «Коминтерна» нампа кол­хоз кӯщаиг рӯпитаӈкве кēтвес. 1952 та̄л па̄сныл «19 партсъезд» нампа колхозт хӯл алыщлым, во̄раим рӯпитас. Па̄выл миркол депутатыг са̄в щёс пēриялвес.

Ка̄ркамыг рӯпитаме ма̄гсыл э̄сгувес ос яныт­лавес, тав «Заслу­женный колхоз­ник», «Ударник коммунистического тру­да» нам о̄ньщас ос «За доблестный труд в Вели­кой Отечественной вой­не 1941-1945 гг» ма̄глын тагатан по̄сыл майвес.
Э̄кватэ Елена Павловна Новьюхова ёт, такви о̄парищ наме Неттина, 11 ня̄врам о̄щсы̄г. Хум такви о̄с яныг колта̄глыт  яныгмас, хӯрум каӈканэ – Устин, Александр ос Алексей яныг хо̄нтыт порслувēсыт.
Константин Васильевич 1999 та̄л ва̄т са̄грапнал э̄тпос 29 хо̄талэ̄т а̄тимыг ēмтыс, Тэ̄к па̄вылт ёл-щё̄питавес. Рӯтанэн, Тэ̄к па̄вылт о̄лнэ ма̄хумн тав номаве ос я̄ӈк на̄тнэ э̄тпос 9 хо̄талэ̄т таве ка̄стыяныл. 
Марина Табун кēтум потре ма̄ньщи ла̄тӈыл Людмила Теткина хансыстэ  
