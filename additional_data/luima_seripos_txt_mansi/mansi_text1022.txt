
Мо̄т хо̄н ма̄ныл ань акваг са̄в ма̄хум рӯпитаӈкве ос о̄луӈкве тыг ёхтэ̄гыт.  Та̄н халанылт то̄ваныл рущ ла̄тӈыл лю̄льсаӈ потыртэ̄гыт, то̄ват ла̄тыӈ щар ат торгамтэ̄гыт. Щēмьяӈ та̄гыл ёхтэ̄гыт, ня̄враманыл школан тыт минэ̄гыт. Рущ ла̄тыӈ ва̄нэ та̄л та̄нанылн тыт ханищтахтуӈкве сака та̄рвитыӈ.Ты ня̄врамыт урыл кӯщаит сапра̄нит потыртасыт. Округ кӯщай нэ̄ Наталья Комарова общественный организациятт рӯпитан хо̄тпат ос ханищтап щирыл рӯпитан ма̄хум тув во̄виньта̄лсанэ. 

	Кӯщай нэ̄ та̄н нупы
	ланыл ла̄выс: «Са̄всыр 

	мирыт юртыӈыщ то̄нт о̄луӈкве патэ̄гыт, хунь та̄н рущ ла̄тыӈ ёмащакв ва̄ӈкве ос янытлаӈкве патыяныл. Ань мо̄т хо̄н ма̄ныл ёхтум ма̄хум та̄нки рущ ла̄тӈыл потыртаӈкве ат хасэ̄гыт ос ня̄враманыл ат ханищтыяныл. Тамле ня̄врамыт школан миннэ̄ныл порат, рущ ла̄тыӈ ат торгамтанэ̄ныл ма̄гсыл, мӯсхал щирыл ханищтахтуӈкве ат вēрмēгыт.  Ань та̄н ща̄няныл-а̄щаныл ёт рӯпитаӈкве э̄ри, 

	тыт э̄лаль о̄луӈкве ке ка̄сащē
	гыт, рущ ла̄тыӈ вос ханищ
	тэ̄гыт». 

	Округ янытыл ты ня̄врамыт 

	хумус ханищтавет, та урыл Лилия Максимова, ханищтап 

	департаментыт рӯпитан нэ̄, потыртас. Тав  ла̄выс, ань мо̄т хо̄н ма̄ныл тыг ёхтум 51% щēмьят  та̄нки халанылт ос ня̄враманыл ёт туп ща̄нь ла̄тӈыл потыр
	тэ̄гыт, тыи ма̄гсыл та̄н рущ 

	ла̄тыӈ ат ва̄гыт.  Ань тамле 

	ня̄врам сака са̄в о̄лы, яныг ӯсытт та̄н ма̄гсыланыл школат 

	пунсавет, тот пуссын ханищтавет. Акв тамле школа Нефтеюганск ӯст рӯпиты ос хӯрум 

	школа Нижневартовск ӯст 

	о̄лы. 

	Наталья Комарова ханищтап щирыл рӯпитан департаментын ос миграционный службат рӯпитан ма̄хум аквъёт 

	рӯпитаӈкве ла̄всанэ. Ты 

	ня̄врамыт ща̄няныл-а̄щаныл нэ̄паканыл мӯсхалыг вос уральтыяныл. Э̄рнэ нэ̄пакыт ат ке о̄ньщēгыт, та̄нки о̄лнэ ма̄на
	нылн ювле вос кēтавет. 

	Кӯщай нэ̄ э̄лаль ла̄выс: «Ма̄н тыт ма̄нки ня̄враманув ма̄гсыл школа ат то̄вылхаты, та̄н кит 

	смена щирыл ханищтахтэ̄гыт. Ма̄н мо̄т хо̄н ма̄ныл ёхтум ня̄врамыт ма̄гсыл яныг школа пӯнсэ̄в, тув са̄в олн та̄стэ̄в. Ты школат ос ёмащакв уральтэ̄н». 

	Сапра̄нин ёхталам ма̄хум 

	ос та̄нки проектаныл урыл потыртасыт. Рустам хазрат 

	Аминов Религиозный Духовный управление мусульман 

	нампа организацият рӯпиты,  

	тав ня̄враманыл рущ ла̄тӈын ос тыт о̄лнэ мирыт янытлаӈкве 

	хумус ханищтыяныл,  та урыл потыртас. 

	Ань та̄н «Я знаю, я уважаю, и я изучаю русский язык» 

	нампа проект щирыл рӯпи
	тэ̄гыт. Ня̄враманыл ты урыл са̄всыр хурит по̄слэ̄гыт, потрыт, стихыт рущ ла̄тӈыл хансэ̄гыт, ла̄тыӈ ты щирыл ты ханищ
	тэ̄гыт. 

	Ос акв та порат ма̄хум «Дни славянской письменности и 

	культур» нампа ва̄рмаль урыл потыртасыт. Тамле ялпыӈ хо̄тал Ханты-Мансийск ӯст я̄ӈк на̄тнэ э̄тпос 23-24 хо̄талэ̄т о̄лыс. Ты рӯпата таи ма̄гсыл ва̄рыглаве, рущ ма̄хум та̄нки ща̄нь ла̄тӈа
	ныл вос янытлэ̄гыт ос пēс йис ва̄рмаляныл ул вос ёрувлыя
	ныл. 

	 

	Людмила 

	Теткина

	 
