
Ты та̄л округт о̄лнэ пēс щирыл ка̄тыл щаквщин сосса хо̄тпат о̄выл щёс атхатаманыл па̄сныл 25 та̄лыг ēмтыс. Тэ̄ланыл рущ щирыл ла̄ваве: «Союз мастеров традиционных промыслов коренных народов ХМАО – Югры». 
Пēс ма̄хманув хольт вос ма̄щтырлэ̄гыт
Тамле э̄рнэ тэ̄ла ва̄руӈкве этнографыг о̄лнэ ханты нэ̄ Татьяна Александровна Молда­нова ос искусствовед нэ̄ Наталья Николаевна Фёдорова номылмат­сы̄г. Тэ̄н о̄влэ̄т культура ос искусство окружной центрыт, Тюмень ӯст о̄лнэ искусство музейт ос «Союз художников России» ма̄т рӯпитан ма̄щтыр ма̄хум ёт ва̄й­хатасы̄г, пуссын аквъёт матыр-а̄ти та̄ра-пат­тысыт. 
Тувыл ты учёный нэ̄г 1995 та̄лт Ха̄льӯст ка̄тыл щаквщин сосса ма̄хум акван-атсанэ̄н, са̄прани ва̄рсы̄г – рущ щирыл съездыг ла̄ваве. Потыртасы̄г, тамле Союз мастеров таима̄­гыс ва̄­руӈкве э̄ри, ань ма̄хум са̄всыр щирыл щакв­щēгыт – хотьют хумус таӈхи, хумус вēрми, тох ма̄щ­тырлы. Нэ̄г ла̄всыг, э̄лаль тох рӯпитаӈкве патэ̄в те, пēс ма̄хманув ва̄рыглам тэ̄ланыл тах ла̄щал-ла̄щал хотталь та со̄ймēгыт, ма̄ньлат хо̄тпатн ва̄ӈкве ат пата­вет. 

Маснут ос пормас та̄н хумус ю̄нтыгласыт, щё̄­пита̄лсыт, тох ва̄руӈкве э̄ри. Ма̄ньлат ма̄хум, ня̄врамыт на̄н ляльтын вос сунсэ̄гыт, щаквщуӈ­кве вос ханищтахтэ̄гыт. Сыре-сыр ханищтапыт, хо̄нтхатыглапыт ва̄руӈ­кве патэ̄в. То̄нт тах янге-ма̄не акван-ат­ха­тыглаӈкве вēрмēв, ха­лувт ханищтахтуӈкве патэ̄в, матыр-а̄ти та̄ра-паттуӈкве, китыглах­туӈкве патэ̄в.
Рӯпатаныл та о̄вылтасаныл
Та порат «Союз мастеров» ма̄н ликмын ма̄хум рӯпатаныл та о̄вылтасаныл. Са̄в нё̄т­мил «Югра лылыēп» колт рӯпитан хо̄тпат ва̄рсыт, то̄нт тот ма̄ньщи нэ̄ Татьяна Степановна Гоголева пуӈктотыс. Ма̄щтыр хо̄тпатн ак­ван-хо̄нтхатыглаӈкве э̄рыс те, та̄н кол та̄сты­сыт, суссылтапыт ва̄рыг­ласыт, олн-ло̄мтыл нё̄­тыгласаныл.

Та о̄выл хо̄нтхатыг­лапт «Союз мастеров» тэ̄ла пуӈктотнэ хо̄тпа пēриявес – Светлана Кирилловна Гындышева тав кӯщаиг паттувес. Акв та порат э̄рнэ нэ̄па­кыт хасвēсыт – устав ос программа щё̄пита­сыт. 
Китыт щёс 2002 та̄лт яныг таквс э̄тпост Ханты-Мансийск ӯст атхатыгласыт, округ нёлолов районытныл налыман арыг хо̄тпа ёхталасыт. «Союз масте­ров» кӯщай нэ̄ потыр щё̄питас, та щирыл пус­сын та̄ра-патыс – хотьют хумус рӯпитас, маныр ва̄рыс, ка̄тыл ва̄рум пор­масыт хоталь тотыгла­вēсыт, хо̄т суссылта­вē­сыт.
Яныг намыл майвēсыт 
Пēс щирыл щаквщин ма̄хум халт щар ма̄к ма̄щтыр хо̄тпат «Народ­ный мастер России» на­мыл майвēсыт. Са̄выӈ­па̄лэ ханты нэ̄т ос хумыт, та̄н халанылт ма̄ньщи хо̄тпанув наманыл ла̄в­вēсыт – ты Григорий Николаевич Сайнахов, Аксинья Степановна Мерова ос Мария Серге­евна Мерова. 
Ты ос ханты ма̄хум – Д.Д. Айваседа, З.Н. Лозямова, А.Г. Ерны­хова, П.К. Рандымова, А.А. Волдина, Е.Н. Тарлина, Е.Н. Прасина, А.Г. Могуль­чина, З.Д. Тарлина, Н.М. Каксина ос М.Г. Юмина.
Учёный нэ̄ Н.Н. Фёдорова сосса мир пēс тэ̄ланыл я̄нас намыл пинсанэ – «Изготовление охотничьих ловушек», «Корень кедра и его при­менение», «Традицион­ная игрушка обских угров», «Ваховская береста», «Казымская береста», «Мансийская береста», «Музыкальные инструменты» ос мо̄т са̄в намыт. 

1995 та̄л па̄сныл ма̄щ­тыр ма̄хум ос пēс тэ̄лат ханищтан учёный хо̄т­пат акв хотты тэ̄ла пēриēг, тувыл потыр­тах­тэ̄гыт, ань э̄лнаӈ хоты ма̄т тамле маснут ман пормас ва̄рыглавес, лё̄ӈхын щё̄питахтэ̄гыт, тув та минэ̄гыт. Ӯсыт манос па̄влыт о̄лнэ ко­лыл мивет, тот са̄ттем о̄лэ̄гыт, щаквщēгыт, ха­ла­нылт са̄всыр ханищ­тапыт ва̄рыглэ̄гыт.
Ма̄ньлат ма̄хум сака ӯравет
Ты тэ̄ла ва̄рум хо̄тпат ма̄ньлат ма̄хум ка̄тыл щаквщуӈкве во̄вияныл. 1996 та̄лт яныг таквс э̄тпост сосса мир округ культура ос искусство коланылт ма̄ньлат а̄гит ос пыгыт ма̄гыс я̄нас хо̄нтхатыглап ва̄рыглавес, тох намая̄л­вес: «Семинар для на­чинающих мастеров». То̄нт Тобольск, Тюмень ос Санкт-Петербург ӯсытныл яныг учёныит ёхталасыт, лекцият ловиньтасыт. Пēс пор­масыт ёт тотыгласыт, суссылтап ва̄рыгласыт.
2005 та̄лт Ха̄льӯс район Саранпа̄вылт «Мансийская береста» семинар о̄лыс. Мария Сергеевна Мерова ос Аксинья Степановна Мерова щаквщин ма̄хум са̄сыл хусапсовыт ю̄н­туӈкве ханищтасы̄г. Мощ ётылнуве тамле ханищтап Ханты-Мансийский район Кышик па̄вылт, тувыл Сургутский район Русскинские па̄вылт, Октябрьский район Шеркалы па̄вылт ва̄­рыг­лавес. Ма̄ньлат а̄гит ос пыгыт ка̄сыӈ ма̄т ӯрвēсыт, ань пēс тэ̄лат вос ханищтыяныл, вос ва̄ганыл. 
Хӯрмит щёс щакв­щин ма̄хум 2006 та̄лт ва̄т са̄грапнал э̄тпост Белоярский ӯст атха­тыгласыт. То̄нт лувныл ос йӣвныл матыр-а̄ти ва̄рнэ ханищтапаныл о̄лыс. Ма̄хум са̄в ма̄ныл ёхталасыт.
2014 та̄лт Октябрьский район Шеркалы па̄вылт нилыт съезданыл о̄лыс. Та порат тот С.К. Гындышева пēнтсыл ханты нэ̄ Надежда Анатольевна Молданова пēриявес. Та па̄сныл «Союз мастеров тради­ционных промыслов коренных народов Югры» тэ̄ла палт тав ты пуӈктоты.

Учёный нэ̄г потыртасы̄г
Атыт щёс 2017 та̄лт Ханты-Мансийск ӯст акван-атхатыгласыт, тыг хо̄тпан арыг хо̄тпа ёхталасыт. Учёный нэ̄г Н.Н. Фёдорова ос Т.А. Молданова ты хо̄нт­хатыглап кастыл наука щирыл доклад-потыр щё̄питасы̄г. Наталья Николаевна таи ла̄выс, пēс тэ̄ланув э̄лаль то­туӈкв таӈхēв те, о̄влэ̄т ма̄к э̄рнэ тэ̄лат ва̄руӈкве э̄ри, янгыщ та торыг рӯпитаӈкве патэ̄в. 
Татьяна Александ­ровна Молданова ка̄тыл ва̄рим маснутыт, порма­сыт ёмащакв сунсыгла­санэ, тувыл ла̄выс: «Сосса ма̄хум пēс та̄гыл масну­таныл-о̄щнутаныл сов­ныл ос са̄сныл ва̄рсаныл, ты та̄н ма̄к пормасаныл о̄лсыт. Ётыл суп ва̄рнэ то̄р, сак ос мо̄т матарыт ква̄лтапаптувēсыт, та осаныл хотталь тотуӈ­кве – выгыр, вощрам, атырхари та маныр, тыи-таи хурил щар нас вольгēгыт. Пēс йис порат ма̄хманув тамле маснутыл хунь о̄лсыт. Тувыл ань то̄ванув та̄нти щирыл ю̄нсхатэ̄гыт, хумус номылматэ̄гыт, пормасаныл тох та ва̄рияныл. 
Я̄тил щаквщин ма̄­хумакве, пēс щирыл щаквщуӈкве таӈхегы̄н те, э̄рнэ щирыл ва̄рыг­лым пормасыт сунсыг­лэ̄н, ва̄нэ хо̄тпа китыг­лэ̄н, ханищтахтэ̄н. Сосса ма̄хманув тэ̄ланыл э̄лаль тотыянӯв – пēс о̄лупсав хуритэ тах акв-кит хо̄тал иӈ мощ о̄лы». 
«Союз мастеров традиционных промыслов коренных народов Югры» колныл кēтым ля̄ххал ма̄ньщи ла̄тӈыг Светлана РОМБАНДЕЕВА толмащластэ  
 
