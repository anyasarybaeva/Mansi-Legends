
Са̄лы ӯрнэ нэ̄г-хумыг Нина Кузьминична ос Николай Павлович Тасьмановыг Белоярский район Касум па̄вылт о̄лэ̄г. Ма̄ньполь э̄тпост Ханты-Мансийск ӯсн ёхталамēн порат, тэ̄н ётэ̄н потрамасум, са̄лы янмалтан тэ̄ла урыл китыгласагум. Николай Павлович ла̄выс:
– Са̄лыл касуӈкве Ханты-Мансийск ӯсн ка̄сыӈ та̄л ёхталэ̄гум. Туп мо̄лты порат ат ёхтала­сум, то̄нт амти па̄влумт о̄с акв тамле ялпыӈ хо̄тал ва̄рыглавес, тот но̄х-пат­сум, «Бураныл» майвē­сум. Номсэ̄гум, то̄влы, тыт татем ёмащакв кассум, нэ̄мхотталь ат минасум. Ма̄ньлат ма̄хум халт ос Люда апыгрищум о̄выл места вис, тав са̄лыл яласаӈкве сака ха̄сы.
Ам ма̄ньта̄гыл са̄лы ӯрēгум, ты тэ̄ла ёмащакв ва̄глум. Школа а̄стламум юи-па̄лт Салехард ӯст ӯйхул пусмалтан лēкка­рыг ханищтахтасум. Са̄­лыт амти пусмалтыянум, тэ̄рпиӈ ю̄нтупыл тӯщ­тыянум. Ам ань 120-130 са̄лы о̄ньщēгум.
Э̄лаль ань Николай Павлович э̄кватэ Нина Кузьминична потре ловиньтэлы̄н:
– Ам Кислор па̄выл­ныл о̄лэ̄гум, 1961 та̄лт лӯпта э̄тпост самын патсум. Э̄лнаӈ ты ма̄ Ха̄льӯс район нупыл хансым о̄лыс. Омам наме Матрёна Михайловна, а̄тям Кузьма Дмитриевич Ерныхов. Мēн кит ня̄врам самын патсумēн, а̄пщим хо̄тхуйплов та̄лэ порат а̄тимыг ēмтыс. Кислор па̄вылт ам 14 та̄лум мус яныгмасум, Касум школат ханищтахтасум. Тувыл направление щирыл Тобольск ӯсн ӯйхул пус­малтан техникумн бух­галтерыг ханищтахтуӈ­кве кēтвēсум, 1980 та̄лт а̄стласум, ювле йисум. 
О̄йкам Николай Павло­вич 1958 та̄лт Белояр­ский ӯс ляпат о̄лум ма̄нь па̄­вылт самын патыс. Омаге-а̄тяге са̄лы ӯрим рӯ­питасы̄г. Ойкам а̄пщи ōньщи Александр Тась­ма­нов, тав Касум школат ня̄врамыт ханищтым рӯ­питы. Касумт Прасковья Павловна э̄щēн ōлы. 
О̄йкамēнтыл Касум па̄вылт акван-минасамēн, аквъёт 40 та̄л о̄лы­мēн, а̄ги-пыг янмалтасмēн, сас колта̄глыӈыг ēмт­сы̄г, апыгрищит о̄ньщимēн. Пыгмēн Павел, ма̄-во̄й но̄х-винэ ма̄т рӯпиты. А̄гимēн наме Елена, Ханты-Мансийск ӯст о̄лы. 
Ты ӯсн ам ва̄тихал ёхталэ̄гум, «Товары земли Югорской» суссылтап порат тыг о̄с ка̄сыӈ та̄л кēтыглавēв, ка̄тыл ва̄рум пормасанув ос тэ̄нутыт тыналэ̄в. 
– Наӈ тамле нё̄тнэ ханты супыл о̄лэ̄гын, наӈти ю̄нтыслын?
– Ва̄им, амти ю̄нтэ̄гум, колта̄гыл ма̄хманум су­пыл манос суп-охсал пус­сын ю̄нтсанум. Апыгри­щанум ханты маснутыл ё̄мыгтаӈкве сака э̄руптэ̄­гыт. Омам акваг ю̄нсха­тас, ханты супыт, ла̄гыл маснут ос мо̄т пормасыт ю̄нтыс. 
Яныгмамум порат, юн колта̄гыл ма̄хманум ос па̄выл мир пуссын ханты ла̄тӈыл потыртасыт, яныг­хо̄тпанув мо̄йтсыт, а̄мщи­сыт. Ань ма̄нь ма̄хум школат ханищтавет кос, ос юн ма̄хманыл ат те по­тыр­тэ̄гыт, та̄н таве торыӈ ва̄ӈкве хунь патыяныл. Ма̄н ла̄тӈув ома-а̄тянув­ныл хӯлы­гласлӯв, таи­ма̄гыс ты ва̄глӯв. 
Николай Павловичин ос Нина Кузьминичнан ма̄н са̄в ёмас, сымыӈ ла̄тыӈ ла̄вēв. Пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавēг!
Светлана РОМБАНДЕЕВА
