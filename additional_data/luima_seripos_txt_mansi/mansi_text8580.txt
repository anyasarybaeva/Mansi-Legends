
Ты та̄л «Николай Пирогов» пӯльницаӈ на̄иӈха̄пт лēккарыт я̄ӈк на̄тнэ э̄тпос 22 хо̄талэ̄ныл ос ма̄нь таквс э̄тпос 21 хо̄талэ мус рӯпитасыт, ма̄нь па̄влытт о̄лнэ мир пусмалтасыт. 
Ты тэ̄ла урыл ля̄ххал тотнэ ма̄хум нупыл Центр профессиональной пато­логии кол яныг лēккар, Дума депутат Николай Ташланов потыртас.
– Пӯльницаӈ на̄иӈха̄­пув Кондинский, Белояр­ский, Ха̄льӯс, Октябрьский, Сургутский ос Ханты-Мансийский райо­нытн ялыс, 48 па̄влытн хо̄и­г­лас. 
Ат э̄тпос сыс лēккарыт палт уральтахтуӈкве 13 со̄тыра 399 хо̄тпа ёхта­ласыт. 
35 со̄тыра хо̄тпа ана­лизыт ва̄рнэ ма̄гыс кēл­паныл вуйвес. 
5 со̄тыра 800 арыгтем э̄лумхо̄лас пуӈканыл-сы­маныл, алпияныл-тӣв­ра­ныл ультразвуковой ут щирыл уральтавēсыт. 
2 со̄тыра хо̄тпа ищхӣ­пыӈ ут хосыт лувнаканыл по̄слувēсыт. 
2 со̄тыра 189 хо̄тпа рентгеныл (флюо­рогра­фия) ос 1 со̄тыра 383 нэ̄ хо̄тпат маммография нампа утыл ва̄рвēсыт.
Са̄всыр анализыт ос рентген утыт ва̄рнэ юи-па̄лт, 181 хо̄тпа пӯльни­цан минуӈкве ла̄ввēсыт, тот тармыл вос пусмал­тах­тэ̄гыт. 552 хо̄тпа юн пусмалтахтуӈкве ла̄в­вēсыт, 43 э̄лумхо̄лас ос та̄нти па̄вланылт пӯльни­цан пинвēсыт.
То̄ват сака та̄рвитыӈ а̄гм о̄щнэ̄ныл – 274 хо̄тпа. Ты урыл лēккарыт палт уральтахтынэ̄ныл порат та̄ра-патыс. Та̄н о̄с пуссын та̄ра са̄всыр лēккарыт палт яныг ӯсытн кēтвēсыт, тот ёмащакв вос уральтавет, вос пусмалтавет. 
Николай Ташланов китыглавес, пӯльницаӈ на̄иӈха̄пт манах лēккар рӯпитэ̄гыт, хум тох ла̄выс:
– Тот 21 лēккар рӯпи­тэ̄гыт – терапевт, хирург, невролог, акушер-гинеко­лог, ӯлщ-пуӈк, сым, нёл, паль ос сам уральтан лēк­карыт. Тувыл анализыт ос мо̄т э̄рнэ тэ̄лат ва̄рнэ хо̄тпат. На̄иӈха̄пт 19 кол­нак ва̄рим о̄лы, па̄влыӈ ма̄хум тув щалтсэ̄гыт. 
Тувыл лēккар хум та урыл потыртас, хоты а̄г­мыл са̄в ма̄хум савалэ̄гыт. Са̄в хо̄тпа сыманыл а̄г­мы­ӈыт, тувыл со̄рыг а̄гма­нылн саватавет, хӯрмит ма̄т эндокринный а̄гмыт ла̄вылтавет. 
Йильпи на̄иӈха̄п ва̄руӈкве о̄вылтавес
Ля̄ххал тотнэ хо̄тпат йильпи на̄иӈха̄п урыл китыглахтасыт, аман хунь ӯнттаве? Хум ла̄вме щирыл, таве та̄н «Здраво­охранение» нампа нац­проект хосыт округт о̄лнэ па̄влыт ма̄гыс ва̄рылта­са­ныл, ты та̄л ма̄нь таквс э̄тпосэ̄т Коломна ӯст ва̄­руӈкве о̄вылтавес. Тав пӯльница хольт ӯнттаве, тув пусмалтан ма̄гыс э̄рнэ колнакыт, э̄рнэ пормасыт та̄ра ва̄равет. Тамле пӯль­ницаӈ на̄иӈха̄п воссыг нэ̄мхо̄т а̄тим, ма̄хум таве щар о̄выл щёс ва̄руӈкве о̄вылтасаныл.  
Ос ты «Николай Пиро­гов» на̄иӈха̄пув о̄влэ̄т пӯльница хурип хунь о̄лыс, тот ма̄хум тыгле-тувле ӯщлахтым яласасыт. Лēккарыт рӯпитан ма̄гыс ётыл ущ щё̄питавес, пӯльница хольт ва̄рвес. Колнаканэ э̄рнэ щирыл щё̄питавēсыт, лēккарыт тот рӯпитаӈкве, ма̄хум уральтаӈкве вос вēрмы­сыт. 
Хум ла̄выс, пӯльницаӈ йильпи на̄иӈха̄п округувн 2025 та̄лт таквсы порат тотаве, тувыл 2026 та̄лт я̄ӈк на̄тнэ э̄тпост ма̄нь па̄влытн ущ нёвумты.
Лēккарыт ань ос тэ̄лы кастыл щё̄питахтэ̄гыт, пӯльницаӈ ма̄шинатыл па̄влыт халт яласаӈкве патэ̄гыт. Атпан са̄виттем па̄влытн хо̄иглаӈкве ном­сэ̄гыт.
Светлана РОМБАНДЕЕВА
