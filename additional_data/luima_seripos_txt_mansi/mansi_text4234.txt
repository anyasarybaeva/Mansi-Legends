
Та э̄тпос оигпан порат округ кӯщай нэ̄ Наталья Комарова Ха̄льӯс районын ялыс. Рӯпататэ тав Ягрим па̄вылт о̄вылтастэ, о̄влэ̄т та̄ксарыг о̄лнэ ма̄гсыл ва̄рим фестивальт тав ма̄хум янытласанэ ос лāвсанэ, аквтох э̄лаль та̄н касуӈкве вос ка̄сащēгыт. 2014 та̄л па̄сыл ГТО ва̄рмаль щирыл ма̄хум касуӈкве патсыт, тав тох ла̄ваве — «Готов к труду и обороне». Ань Ха̄льӯс районт то̄ва хо̄тпат ёмщакв касманыл ма̄гсыл тамле по̄сыл кӯщай нэ̄н мӯйлуптавēсыт.
Ха̄льӯс районт са̄в ёмас во̄р яныгми, я̄т ёмас хӯл пуваве, во̄рт са̄всыр пил яныгми. Ань хӯл, пил, ла̄хс па̄нкаӈ тэ̄нутыг ва̄рнэ ма̄гсыл районт 24 предприятие рӯпиты. Мощēртын хӯл ос са̄всыр пил щё̄питан завод тот о̄с ӯнттаве. Ты коныпал нё̄р а̄хвтас нё̄тнэг ва̄руӈкве таӈхēгыт. Владимир Фомин, Ха̄льӯс район кӯщай хум, Наталья Комарован потыртас, та̄н янылт са̄в хӯл пувуӈкве ро̄ви, тыил ма̄хум олн сэ̄луӈкве вēрмēгыт. Ты коныпал са̄в туристыт тув ёхталэ̄гыт. Мӯй ма̄хумн ёвтнэ ма̄гсыл Саранпа̄вылт са̄всыр сувенирыт ва̄руӈкве патавет.
«Рахтынья» нампа община Кульпас па̄вылт рӯпиты, та̄н са̄в та̄л сыс хӯл алыщлым, нор яктым ос колыт ӯнттым рӯпитэ̄гыт. Александр Голошубин тот кӯщаиг о̄лы, тав округ кӯщаит та̄нанылн нё̄туӈкве во̄всанэ. Та̄л сыс тав хӯл алыщлан хо̄тпанэ туп тит э̄тпос сыс туи порат рӯпитэ̄гыт, мо̄т порат нас та о̄лэ̄гыт, рӯпата а̄тим. Кол ӯнттын ма̄н то̄ванэ выганэ ос пуссын рӯпатал ат то̄влавет. Таима̄гыс тав кӯщаит номсахтуӈкве ла̄всанэ, па̄влыӈ ма̄хум рӯпатата̄л ул вос ӯнлэ̄гыт.
Ос акв община «Сосьва», кӯщаиг тот Григорий Полуянов о̄лы. Тав 60 та̄лэ то̄влум кастыл яныг кӯщай нэ̄н янытлавес ос са̄в ёмас ла̄тӈыл ла̄ввес. Та̄н ос са̄выӈпа̄лэ колыт ӯнттым рӯпитэ̄гыт о̄с то̄ва хо̄тпанэ хӯл алыщлэ̄гыт.
Ты коныпал нё̄рт тыныӈ а̄хвтас тиснэ урыл тот о̄с потыр о̄лыс.
Ягрим па̄вылт кӯщай нэ̄ политехнический колледжин ялыс, ня̄врамыт хумус тот ханищтавет, сунсыс. Тамара Грудо, колледжит рӯпитан кӯщай нэ̄, ла̄выс, колледжаныл аньнув йильпииг щё̄питавес. Тот лов са̄всыр рӯпатан пыгыт ханищтавет, пуссын аквъёт 420 а̄гит ос пыгыт ханищтахтэ̄гыт. Пыгыт са̄всыр ма̄шинат хот-щё̄питэ̄гыт, ты кастыл ищхӣпыӈ утыт о̄ньщēгыт, тыил, ла̄вēгыт, сака кӯстыр рӯпитаӈкве. Тēр акван-щаритан рӯпатан о̄с ханищтавет. Ты пуссын сака э̄рнэ рӯпатат. Акв ма̄ньлат пыг Павел Уляшев Сургут ӯсн каснэ ма̄н ялыс, тот титыт мēстал майвес. Ма̄ньлат ма̄хум ханищтахтынэ̄ныл порат ма̄-во̄й ос газ но̄х-винэ ма̄н мощщан рӯпитаӈкве вуйлавет. Тох та̄н рӯпатаныл моляхнув торгамтыяныл.
Юи-о̄вылт Наталья Комарова ханищтап ос ма̄ньлат ма̄хум тэ̄ланыл ёт рӯпитан округ департаментын ла̄выс, ма̄ньлат ма̄хум ханищтахтын колытын ка̄сыӈ порат вос нё̄тэ̄гыт, матыр э̄рмыглан порат акваг вос хӯлтыяныл.
Людмила 
СПИРЯКОВА 
хансум потре щирыл 
Галина КОНДИНА ля̄ххал хансыс
