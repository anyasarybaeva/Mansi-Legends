
Ва̄т са̄грапнал э̄тпос 8 хо̄талэ̄т Ханты-Мансийск ӯст ка̄тыл хурит по̄слум хум Владимир Игошев музей-колэ̄т ня̄врамыт акван-атыглавēсыт. Та хо̄тал «Легенды Югорской земли» нампа касылт но̄х-патум а̄гирищит-пыгрищит янытлавēсыт. 
Ты касыл «Новости Югры» газетат рӯпитан ма̄ньщи нэ̄ Наталья Анадеева ва̄рыс. «Лӯима̄ сэ̄рипос» ос «Ханты ясаӈ» газетагт рӯпитан ма̄хум тавēн о̄с нё̄тсыт. 7-16 та̄л яныт ня̄врамыт ма̄ньщи, ханты мо̄йтыт ос пēс потрыт щирыл ка̄тыл хурит по̄слысыт. 
А̄гирищит-пыгрищит акв нэ̄пак тармыл та̄ра нила хурит ва̄рсыт, рущ ла̄тӈыл та̄н «комиксыг» ла̄вавет. Рӯпатаныл ня̄врамыт ма̄ньщи, ханты ос рущ ла̄тӈыл хассаныл. А̄гит-пыгыт ка̄тыл по̄слым яныгса̄т арыгкем хурит кēтсыт. Ты хурит халт жюри-хо̄тпат 29  ёмас, пӯмыщ рӯпатат пēриясыт. «Новости Югры», ма̄ньщи ос ханты газетагт рӯпитан хо̄тпат, ка̄тыл хурит по̄слан финка нэ̄ Санна Хукканен, комиксыт по̄слан нэ̄ Анна Воронкова ос искусствоведыг о̄лнэ нэ̄ Анна Лебедева жюри-хо̄тпаг о̄лсыт. 
 «Новости Югры» газета кӯщай хум Владимир Меркушев ня̄врамыт янытласанэ. Тав ла̄выс: «Тӯя порат Наталья Анадеева а̄нумн ла̄выс, а̄гирищит-пыгрищит ма̄гсыл касыл ва̄руӈкве таӈхи. То̄нт ам аты номсысум, насати, ма̄ньщи, ханты мо̄йтыл ня̄врамыт пӯмщалахтэ̄гыт. Ам ма̄ниг о̄лмум порат Анна Конькова хансум мо̄йтыт ловиньтасанум. Мēӈквыт, Э̄ква-пыгрищ ос Мир-суснэ-хум туп ма̄ньщи мо̄йтыт о̄лэ̄гыт. Матъёмас, ань яныгман ня̄врамыт ты мо̄йтыт, потрыт о̄с ва̄ганыл». 
Наталья Анадеева ня̄врамытн ла̄выс: «Ам са̄в та̄л «Новости Югры» нампа газета ля̄ххал тотнэ хо̄тпаг рӯпитэ̄гум. Ва̄тихал сосса ма̄хум палт ялантэ̄гум ос та̄н о̄лупсаныл урыл хансэ̄гум. Ань акв та̄рвитыӈ ва̄рмаль о̄лы, ща̄нь ла̄тыӈ ва̄нэ хо̄тпат ка̄сыӈ та̄лныл мощщаг ēмтэ̄гыт. Ня̄врамыт ща̄нь ла̄тыӈ вос ханищтэ̄гыт, рущит ос мо̄т мирыт ма̄н мо̄йтанув, пēс потранув о̄с вос ловиньтэ̄гыт, ам таима̄гсыл ты касыл ва̄рсум».
«Ханты ясаӈ» ос «Лӯима̄ сэ̄рипос» газетагт кӯщай нэ̄ Галина Кондина тув о̄с во̄выглавес. Галина Рудольфовна ла̄выс, тав яныгмаме порат ма̄ньщит пуссын ща̄нь ла̄тӈыл потыртасыт. Ань а̄гирищит-пыгрищит ща̄нь ла̄тыӈ туп школат ханищтэ̄гыт ос ла̄тӈаныл ёмащакв ат ва̄ганыл. Ня̄врамытын тав Мēӈкв ос со̄ламат урыл ма̄ньщи мо̄йт тот мо̄йтыс. Тамле мӯтраӈ мо̄йтыт ма̄ньщи ма̄хум са̄в о̄ньщēгыт.
Ма̄ньщи ня̄врамыт 13 рӯпата кēтсыт. Ка̄тыл по̄слум хурияныл та̄н ма̄ньщи ла̄тӈыл хассаныл. Ты хурит Саранпа̄вылт, Ха̄льӯст ос Советский ӯст о̄лнэ а̄гирищит-пыгрищит по̄слысыт. Касыл тох о̄лыс: акв ня̄врам таккēт хури по̄слуӈкве вēрмыс, манос акв хури пуссын аквъёт по̄слуӈкве вēрмысыт. Ма̄ньщи ня̄врамыт халт Зинаида Ванюта ос Кристина Хатанзеева 14-16 яныт ня̄врамыт халт но̄х-патсы̄г. 7-13 та̄л яныт ня̄врамыт халт Карина Ларионова ос Ксения Таратова янытлавесы̄г. Николай Лелятов, Сергей Лелятов, Юлиана Рыжкова, Алексей Хатанзеев, Владимир Хатанзеев ос Елизавета Веселова рӯпатаныл о̄с но̄х-патсыт. Та̄н янытлан нэ̄пакыл ос тыныӈ мӯйлупсал кēтвēсыт. 
Но̄х-патум ма̄ньщи ня̄врамыт хурияныл ма̄н ма̄ньщи газетан тах ва̄риянӯв. Ма̄н, редакцият рӯпитан ма̄хум, ня̄врамыт янытлыянӯв ос са̄в ёмас, сымыӈ ла̄тӈыл кēтыянӯв. 
