
Ка̄сыӈ та̄л ма̄ньполь э̄тпост юи-о̄выл хо̄таланэ порат са̄всыр районытныл Ханты-Мансийск ӯсн са̄лыӈ ма̄хум ёхталэ̄гыт. Ань каснэ ва̄рмаляныл миннэ э̄лы-па̄лт та̄н ӯст хумус ӯрвēсыт, маныр рӯпата ва̄рвес, ты урыл потыртан ма̄гсыл округ мирколт яныг сапра̄ни ва̄рыглавес.

	Евгений Платонов ты сапра̄нит яныг кӯщаиг о̄лыс, тав ма̄-вит ӯргалан округ департаментыт пуӈктотнэ хо̄тпаг о̄лы. Ты сапра̄ни о̄лум порат Когалым ӯс, Сургутский, Белоярский ос Ханты-Мансийский районыт видеосвязьн акван-о̄лтвēсыт. Тот пасан ва̄тат кӯщаит о̄с ӯнлысыт, та̄н халанылт ка̄сыӈаныл мо̄т хо̄тпат пуссын ва̄санэ, маныр таит потыртасыт, потраныл пуссын хӯлсаныл.

	Са̄лыт ос са̄лы суныт ӯсн тотнэ ма̄гыс са̄всыр нефтяной компаният нё̄тсыт. Та̄н яныг ма̄шинат о̄ньщēгыт, лю̄ль лё̄ӈхыт хосыт та̄н ёмащакв минуӈкв вēрмēгыт. 

	Са̄лыӈ ма̄хумн нё̄тнэ ма̄гыс округувт Союз оленеводов рӯпиты, яныг кӯщаиг тот Степан Кечимов о̄лы. Тав ла̄выс, Ханты-Мансийск ӯст са̄лыт тыттын ма̄гыс са̄лытэ̄п яныг ма̄шинал Когалым ӯсныл тыг тēтыглас. 

	Ханты-Мансийск ӯст ты кастыл о̄с хоса щё̄питахтасыт. Мори ха̄йтнэ, о̄тыр ат о̄щнэ а̄мпыт пуссын пуввēсыт. Са̄лы нё̄выль пуссын ёмащакв уральтавес, ветеринарыт ӯсн тотнэ са̄лыт ос вос сунсыяныл, тыи ма̄гыс я̄нас парщин кол тӯщталавес.

	Ты касылн хантыт, ё̄рныт ос сараныт ёхталасыт, ма̄ньщи ма̄хманув ат ёхталасыт, лё̄ӈхе сака та̄рвитыӈ ос хоса. Каснэ ма̄хум пуссын ла̄ввēсыт, хум хо̄тпат мольщаӈыл, нэ̄ хо̄тпат ос сахил вос масхатэ̄гыт, са̄лыт солква̄лганыл о̄с вос хорамтыяныл. 

	Са̄лыл каснэ ма̄ныл о̄с ёмащакв щё̄пита̄лвес, тӯйтэ хот-састумтавес. Ляпат са̄лы пӯсас ва̄рвес, тот са̄лыт ӯщлахтасыт. Ӯсувт та̄н хӯрум хо̄тал о̄лсыт, та̄наныл ос са̄лыяныл ӯргалан ма̄гыс полиция ма̄хум э̄тэ-хо̄талэ тот рӯпитасыт.

	 

	Валентина Хозумова
