

	Ма̄н рӯпитан колувн Наталья Чайникова щалтсас ос акв ва̄рмаль урыл потыртас. Тав сӯкыр э̄тпос са̄тыт ос нёлоловит щислат Кострома ӯст мӯйлыс. Тот пилыт янмалтан ос ва̄тнэ урыл ханищтап о̄лыс. Та ма̄т Центрально-европейский лесной опытный станция  (ЦЕ  ЛОС)  ва̄рим о̄лы, ань ты рӯпитан кол  60 та̄лэ то̄влыс.


		Кострома ма̄нылт  акваг са̄в пил яныгмас. Ма̄хум та̄нки ма̄гсыланыл ва̄тсыт, тувыл по̄хан о̄с тыналасыт. Акв порат ос са̄внув пил янмалтаӈкве тахмаясыт. То̄нт тот о̄лнэ хо̄тпат пилыт нас ӯнттым янмалтаӈкве патсыт. Та̄н сыресыр ва̄рмалит ханищтасыт ос тох налыман та̄л рӯпитэ̄гыт. Янмалтан пиланыл молях пон-сэ̄гыт, тувыл са̄в яныгми ос тэ̄лы порат пил йӣвыт ат по̄лявет. Та̄н во̄рт яныгман пилыт  хольт акв тамле ат ос витаминат о̄ньщēгыт. 

		Ань та колт рӯпитан хо̄тпат я̄ӈкылмат яныгман саӈквлыпил хурип онтолов са̄всыр пил янмалтэ̄гыт. Ты коныпал хӯрум нампа са̄всыр сӯйпилыт, «узколистый»  та̄хтпил, «арктический» са̄вни ос княженика, «приземистый» морах, ты пилыт тамле са̄в-сыр намыл ла̄вияныл. Янмалтан пиланыл пус-сын патент-нэ̄пакыл ва̄рсаныл. Та̄н 200 гектар яныт ма̄ о̄ньщēгыт, тот 70 гектарт саӈквлыпил янмалтэ̄гыт.

		Хуньт та̄н палтаныл Архангельск ӯсныл предприниматель-хо̄тпат мӯйлуӈкве о̄с ёхталасыт. Тувыл та̄н саӈквлыпил янмалтан «Архангельская клюк-ва» нампа проект щё̄-питасыт. Та па̄сыл акван-потыртахтым ты ма̄хум я̄ӈкылмат онтолов са̄в-сыр саӈквлыпилыт ян-малтэ̄гыт.

		ЦЕ ЛОС колт рӯпитан хо̄тпат Юграт о̄лнэ предпринимателит ёт рӯпитаӈкве о̄с ка̄са-щēгыт. Ма̄н округувт аквтох са̄в пилыӈ ма̄ о̄лы, ты коныпал ма̄вт нас ӯнттым пил янмалтаӈкве сака ёмас. 

		Наталья Чайникова тамле ва̄рмалит э̄лаль тотнэ ма̄гыс ма̄-вит ӯргалан департамент кӯщайн Евгений Платоновын пищма кēтыс. Ань Наталья ла̄выс, Крестьянско-фермерский хозяйство ма̄тэ̄т пилыт нас ӯнт-тым янмалтаӈкве ро̄ви. Ты тэ̄ла э̄лаль ма̄кыг тотнэ щирыл нэ̄ акваг номсахты. 

		Туи о̄йттур э̄тпос 28 хо̄талт Россия Президентув Владимир Путин Тверской областин ялме порат ла̄-выс, пилыт ма̄нки ма̄вт э̄лаль вос янмалтавет, мо̄т хо̄н ма̄ныл ёвтуӈкве ат э̄ри. 

		 

		Тамара Мерова

		 

 
