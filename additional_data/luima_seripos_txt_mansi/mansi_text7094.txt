
Ма̄н о̄лнэ ма̄в ла̄ваве – Западно-Сибирский рыбохозяйственный бассейн. Ань тыт о̄лнэ ма̄хумн хӯл пувуӈкв хунь ро̄ви, ты тэ̄ла урыл сельский хозяйства Министерства хансум нэ̄пакēт хансым о̄лы. 
Лӯима̄ янытыл о̄лнэ мощщаг хультум мирыт, сосса ма̄хум общинат ос индивидуальный пред­принимателит ма̄гыс та̄н я̄нас хӯлтнэ ла̄тыӈ щё̄питасыт.
Ты ма̄хумн ань хӯл пувнэ ма̄гыс разрешение-нэ̄пак виӈкв э̄ри, тувыл ос квотаг ла̄внэ нэ̄пакт хансым вос о̄лы – хо̄т ос манаса̄вит хӯл пувуӈкв та̄нанылн ро̄ви. Ха̄па­ныл о̄с уральтавет – та̄н инспектор-хо̄тпатн по̄сыл пинвēсыт ман а̄ти. Писалил ос мо̄т са̄всыр ат ро̄внэ утыл хӯл алыщлаӈкв щар ат ро̄ви.
Хоты я̄тыт са̄в хӯл пу­вуӈ­кв ат ро̄ви, ты нэ̄пакт ка̄­сыӈ я̄ урыл я̄нас хан­сым о̄лы. Ань э̄лаль ты о̄выл­тыт ловиньтэ̄н.
Та̄гт я̄т: 
– Та̄гт я̄ сӯнтэ па̄сныл алгаль Хулюмсӯнт па̄выл мус – во̄ртур э̄тпос 10 хо̄талныл яныг таквс э̄т­пос 5 хо̄талэ мус;
– Хулюмсӯнтныл ал­галь Волья ос Няйс я̄ Тāгт я̄н патнэ ма̄ мус – сӯкыр э̄тпос 21 хо̄талныл – яныг таквс э̄тпос 5 хо̄талэ мус. Тот туп сорт, хулюмхӯл, сыг, щапак, сымри, та̄рка ос мо̄т ма̄нь хӯлрищит пувуӈкв ро̄ви.
Сакв я̄т:
– Сакв, Народа ос Ма̄ньят - во̄ртур э̄тпос 15 хо̄талныл яныг таквс э̄т­пос 5 хо̄талэ мус. 
– Милкант-Рощ нампа ва̄таныл Сакв я̄т, Сӯкыръят, Ма̄ньят, Народат - яныг таквс э̄тпос 6 хо̄талныл я̄ӈк натнэ мус. Тот туп няс­луӈкв ос ква̄лгын нэ̄гим нясыл сыг пувуӈкв ро̄ви.
А̄с я̄т:
– та̄л сыс Ванзеват ос Самутнёл рощигт хӯл пувуӈкв щар ат ро̄ви. Тув А̄с я̄ныл сорхыт, писъяныт щалтэ̄гыт. 
– о̄йттур э̄тпос 1 хо̄талныл во̄ртур э̄тпос 30 хо̄талэ мус ты ма̄ныл А̄с я̄ мус алыщлаӈкв ат ро̄ви. 
– А̄с я̄т ты Ванзеват па̄вылныл алгаль тит вē­рыста мус тот хӯлупъяӈкв ос хӯл пувуӈкв ат ро̄ви. 
– я̄ӈке хунь по̄ляве, тӯяг мус А̄с ос Иртыш я̄г овтнэ̄тэн палыт хӯл алыщлаӈкв ат ро̄ви. 
Ма̄нь я̄т хӯлп ос питиль та̄лэ-туве сыс ӯнттуӈкв ро̄ви. Хӯлп ӯсма саманэ 3,6 см янытыг те о̄лэ̄гыт, то̄нт Та̄гт я̄т, Вогулка ос мо̄т ма̄нь я̄рищит хӯлпыл алыщлаӈкв ро̄ви. Конда я̄ Хо̄нтаӈ районт овты, тот тэ̄лы сыс ос лӯпта э̄тпос 30 хо̄талэ мус хӯлупъяӈкв ат ро̄ви.
Тамле ат та̄ртнэ ва̄р­малит урыл ты хӯлтнэ нэ̄пакт хансым о̄лы. Ос ма̄нь па̄влыӈ ма̄тт о̄лнэ ма̄хум та̄нти ёмащакв ва̄ганыл, хо̄т хӯлпыл на̄­тылтаӈкв ос манах хӯл пувуӈкв та̄нанылн ро̄ви.
Округ мирколныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
