
Ханты-Мансийск ӯст о̄лнэ кит нэ̄г Татьяна Хозяинова ос Юлия Яркина «Связь времён» нампа кол па̄лыл Свердловский областьт Ёква ма̄нь па̄вылн во̄виньта̄лвесы̄г. Ты па̄вылкве Нижний Тагил ӯс ляпат 105 вēрыстат ӯнттувес, тот пēс порат ма̄ньщит о̄лсыт. 
Мо̄лты пēс накыт но̄х-во̄рмалтан ос э̄лаль тотнэ ма̄гыс тот этнотуризм тэ̄лат щё̄питаӈкве патвē­сыт. Ань тув ялум лё̄ӈхе о̄вылтыт Татьяна Хозяи­нова тох потыртас:
– Ма̄нав тот Наталья Абрамова ща̄гтым ӯрыстэ. Ёква – тыи тав проектэ щирыл ӯнттым парк-па̄­вылкве. Тот такем нё̄тнэ лӯптаӈ ос сытам ма̄. Са̄в йӣвыт халт мӯйлын хо̄т­пат ма̄гыс ма̄нь о̄лнэ колыт ка̄саласанӯв, та̄н халанылт ня̄нь ва̄рнэ кӯр ос тав ляпат тэ̄нут па̄йтнэ па̄рткол ӯнттувес. 
Ёмаспа̄лт ня̄врам ён­гын кан ос э̄лнув хара ма̄т ё̄рнкол тӯщтыма. Тув ёхталам мӯй мирн тавēн э̄рмыглан накыт пуссын ёмщакв щё̄питымат. 
Ос таи ёмас, ка̄сыӈ колт сыстам айнэ вит о̄щнэ ут о̄лы. Вит киснэ хо̄тпатн та ма̄ порыгпанэ̄ква хӯл­тыстэ, тав ма̄ныл нōх-йинэ вит по̄хат ӯнлыс ос ва̄кыс. Ётыл хум хо̄тпат тот скважина ва̄рсыт. 
Тувыл ма̄н «Камень олений» ос «Оленья гора» намаим ма̄н тоты­главе­сӯв. Тув ла̄глыл ё̄муӈкве ро̄ви манос Чусовая я̄ хосыт ха̄пыл минуӈкве. Ма̄н ха̄пыл минасӯв, тув та ма̄ кӯщайн Александр Грищенко тотвесӯв. 
Та мӯйлын ма̄ «Река Чусо­вая» паркыг ла̄ваве, ма̄ мув­лахи сака нё̄тнэ ос я̄ кēрасыӈ ва̄танэ сусса­нӯв, ос ка̄сыӈ кēрас урыл мо̄йт хӯнтлысӯв. Тох «Оленья гора» я̄нас мо̄йт о̄ньщи. Чусовая я̄ хосыт миннэ туристат тав ляпа­тэ̄т ак­ваг я̄ ва̄тан па̄г ва̄г­лэ̄гыт ос сунсыглахтэ̄гыт. 
Ма̄н тув ёхтынэ̄в порат акв группа тот о̄лыс. Ма̄н та̄нанылн ма̄ньщи ма̄хум пēс наканыл о̄выл­тыт потыртасӯв. Юлия Яркина са̄ӈквылтапыл са̄ӈк­выл­тас ос э̄ргыс, «Оленья гора» урыл пēс мо̄йт мо̄йтыс ос А̄с-угор ма̄хум сыре-сыр ёнги­ланыл щё̄­пита̄лыс. 
Юлия акв та̄н са̄ӈк­выл­танэ̄т порат ам пēс ма̄ньщи йӣкв йӣквсум. Нэ̄ ва̄таӈ пуӈкто̄рыл лап-пантхаты ос ла̄щал йӣкви, тох йӣквуӈкве ма̄навн М.С. Мерова ханищтастэ. Ётыл тот тарыг йӣв па̄к­выт атсум, ос та̄нанылныл а̄канит ва̄руӈкве ӯнтса­сӯв.  
Ты суссылтапанув ос ва̄рнутанув мӯй ма̄хумн сака мӯстысыт ос ма̄н ётыл нас потыртанэ̄в сыс тот тэ̄лнэ лӯптаӈ атыӈ ща̄й айсӯв, тэ̄сӯв.
Ос парк-па̄вылн ювле ёхтынэ̄в порат мēн мо̄т нё̄тмил ва̄рсумēн. Ань мӯй хо̄тпат ӯщлахтын кола­ныл а̄висунт норанэ хан­сал по̄слысанмēн. 
Акв кол «Порыгпан­э̄ква», китыт кол – «Ман­сын», мо̄таныт – «Посыӈ сов ханса», «Колыӈ па̄кв», «Хотаӈ» ос «Яныг пити» хансал хорамтасанмēн. Ты хансат пуссын Пётр Ефимович Шешкин «Мансий­ские орнамен­ты» нэ̄пакēт по̄слым о̄лэ̄гыт.
Тамле нё̄тмилыт мēн то̄рум ма̄гыс ва̄р­сан­мēн, та сытам ма̄т сака ёмщакв ос ща̄гтым о̄лсу­мēн. Тот рӯпитан хо̄тпат сака ёма­сыт ос сымыӈ э̄лумхо̄ла­сыт, та̄н пēс ма̄ньщи ма̄­хум о̄луп­са­ныл о̄вылтыт са̄в ва̄гыт ос та̄наныл янытлым мӯс­халыг э̄лаль тотыяныл.
 «Связь времён» нампа тэ̄ла ань кос ла̄щал ва̄­раве, ос тав акваг ма̄кыг вос о̄лы. Таима̄гыс ма̄н Наталья Абрамова ос Александр Грищенко, тот кӯщаиг о̄лнэ хо̄тпагн, ос тэ̄натэ̄н нё̄тнэ ма̄хумн яныг пӯмащипа ла̄тыӈ ла̄вēв. 
Татьяна Хозяинова ёт Тамара МЕРОВА потыртас
