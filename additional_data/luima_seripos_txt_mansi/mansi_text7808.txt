
То̄ва порат э̄лумхо̄лас хурит сунсыглым э̄лы ма̄т о̄лнэ мирыт урыл сакати матыр ва̄ӈкве паты. Москва ӯст ВДНХ ла̄внэ ма̄т «Космонавтика ос авиация» нампа яныг кол капайт ма̄н округувныл суссылтап тув тотвес, тот яныг хурит ва̄рвēсыт. Ты хурит Олег Зотов округув янытыл яласым по̄слысанэ. 
Ты хум наме са̄в мирн ва̄ве, тав нё̄тнэ ос тыныӈ журналыт ма̄гсыл хурит по̄слы. Акв порат тав ма̄н лӯима̄в по̄слуӈкве номылматас, кӯщаит ёт потыртахтас ос та ёхтыс. Хурит по̄слуӈкве тав хантыт ос ма̄ньщит о̄лнэ ма̄тын ялантас, тэ̄лы ос туи порат ёхталас. Хум ла̄ви, сосса ма̄хум та̄нти щирыл о̄лэ̄гыт, та̄н о̄луп­са­ныл мо̄т мирыт ма̄гсыл пӯмщиг манос хащта̄лыг о̄лы, таима̄гсыл таве мир янытыл суссылтаӈкве э̄ри. 
Ма̄н ма̄ньщи мирув по̄слын ма̄гсыл тав Ха̄ль­ӯсныл о̄вылтахтас ос Саранпа̄выл мус, Нё̄ро̄йка па̄вылн нё̄рыт по̄слуӈкве тотыглавес. Тув па̄влыӈ ня̄врамыт тотыглавēсыт, сака нё̄тнэг ос пӯмщиг по̄слувēсыт. Выставка о̄вылтан ма̄т тамле хури ханы, тот а̄гирищкве совъя ва̄ил масхатам ла̄глаге туп по̄слувесы̄г, хумус тав яныг а̄хвтас тармыл лю̄ли ос тавēныл э̄лаль нё̄рыт на̄ӈкēгыт. 
Нё̄ро̄йка па̄вылныл хӯрум вēрыстат са̄ртын Додо па̄выл о̄лыс, пēс порат тот хум хо̄тпат тē­раскол тӣвырт нё̄р а̄хв­тас ра̄тсыт ос осн-висыт. Ань та тēраскол тӣвырт та̄тыл курщипыт хультсыт, рущ щирыл «штольня» ла̄вавет, то̄ват э̄лумхо̄лас карсытаг о̄лэ̄гыт, та тӣ­вырт аланыл ёлаль по̄ль­самыт ханащлэ̄гыт, та̄н сака нё̄тнэг сусхатэ̄гыт. Ты ма̄-витув такви тох ва̄ри, э̄лумхо̄лас туп о̄ща­тахтыглым сунсыг­лахты. По̄льсам халт Саран­па̄выл а̄гирищкве по̄слувес. 
Выставка тох намаим о̄лы «Сердце Сибири», ос со̄ль тот тит хуриигт сымыг по̄слым о̄лэ̄г, акватэ я̄ӈкныл са̄грувес, мо̄тан ос йӣв та̄р тащир яныгмас, сым хурипаг ва̄ӈкырлас. Олег Зотов татем нё̄тнэг ос пӯмщиг тэ̄натэ̄н по̄слу­маге. Я̄ӈк­ныл ва̄рим сым ханты а̄ги­рищкве ка̄тыт пувитэ, сым хольт яныг­мам йӣв та̄р ос нас тох ма̄ нум­па̄­лыт по̄слумтэ. То̄ва хурит щар мо̄йт хольт сус­хатэ̄­гыт, хотьют тув ялыс, тав тувыл ювле ща̄гтым мины, ищхӣпыӈ ло̄псэ тыт: https: //сердце­югры.рф 
Ханты ма̄хум хумус сӯйпил ва̄тэ̄гыт, таи ху­рит по̄слым о̄лы, та̄н ōлнэ ма̄нылт са̄лы тэ̄п са̄в яныгми, туи порат ма̄ныл щар я̄ӈкыг сус­хаты. Са̄лы тэ̄пыӈ ма̄ тар­мыл а̄гирищквет, нэ̄кве по̄слу­вēсыт.
Тэ̄лы порат по̄слым хурит о̄с сака нё̄тнэг сусхатэ̄гыт. Ханты щēмья пуссын мольщаӈыл, са­хил масхатым са̄лыяныл ёт по̄слувēсыт ос мо̄т са̄в­сыр хурит тот о̄лэ̄гыт. 
Хурит матырмат ку­мыскал нумыл ва̄рим о̄лэ̄­гыт, таима̄гыс сака нё̄тнэг сус­хатэ̄гыт, аквтуп э̄лум­хо̄лас нас мощщан ёл-по̄йтыс, ань э̄лаль ты нёвумты. Ань йист са̄в­сыр ищхӣпыӈ мӯтрат о̄лэ̄гыт, та̄н ётаныл рӯпитаӈкве туп ха̄суӈкве э̄ри. 
Суссылтап о̄вылтым порат ханты нэ̄ Вера Кондратьева нарсъюхыл са̄ӈквылтас, рущ ос ханты ла̄тӈыл э̄ргыт э̄ргыс, тум­раныл ёнгыс, койп ра̄тыс. Тав турсуе сака суиӈ ос нё̄тнэг э̄ргуӈкве ха̄сы. Тав юи-па̄лэ̄т Мария Кузьми­нична Волдина во̄ввес, тав о̄с ёмас, сымыӈ ла̄тӈыт мирн ла̄выс, ма̄н округув янытлас ос ханты ла̄тӈыл э̄ргыт э̄ргыс. 
Москват о̄лнэ ма̄хум ты хурит ва̄т са̄грапнал э̄тпос мус сунсыглаӈкве ялантаӈкве вēрмēгыт. 
На̄н ос ищхӣпыӈ ма̄т https://сердцеюгры.рф/gallery сун­сэ̄н.
Галина КОНДИНА
