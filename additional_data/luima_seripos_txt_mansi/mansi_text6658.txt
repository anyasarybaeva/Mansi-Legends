
Ха̄льӯс район Сарапа̄вылт Анатолий Данилович Сайнахов о̄лы. Тав ань во̄раим ос хӯл алыщлым яласы. Мо̄лал тав Ханты-Мансийск ӯсн ёхталас. Мēн тав ётэ акван-хо̄нтхатыгласмēн, ма̄ньщи хум такви о̄лупсатэ урыл потыртас. 
А̄ще наме Данил Александрович Сайна­хов о̄лыс, тав Настащ Тāнил ла̄выглавес. Хум Сӯкыръя па̄вылт 1937 та̄лт самын патыс. Школат нила класс мус ханищ­тах­тыс. Тувыл са̄в та̄л совхозт хӯл алыщлым ос во̄раим рӯпитас. Во̄раян ва̄р­мальн тав Николай Васильевич Вьюткинын ханищтавес, тэ̄н аквъёт во̄рт алыщлым ё̄мыгтасыг. 
Та̄нил ма̄ньта̄гыл ома­тэ̄н янмалтавес. 1941 та̄лт а̄тятэ Александр Афанась­евич хо̄нтлын ма̄н тотвес. Тав Ленинград ӯс ляпат хотты ма̄т хо̄нтлыс. 
Хум 1944 та̄лт ва̄т са̄г­рапнал э̄тпост хо̄нтлы­матэ ва̄нэтал та хультыс. Александр Афанасьевич иӈ хӯрум ягпыг о̄ньщис, та̄н пуссын хо̄нтлын ма̄­ныл юв ат ёхтысыт. Тав война э̄лы-па̄лт Анастасия Гаври­ловна Сетова нэ̄г тотыстэ. Тэ̄н кит ня̄врам Та̄нил ос Та̄рья о̄щсы̄г. 
Анатолий оматэ наме Акулина Мартыновна Сайнахова, такви о̄парищ наме Вьют­кина, о̄лыс. Тав Сӯкыръя па̄вылт 1937 та̄лт самын патыс. Школа юи-па̄лт о̄влэ̄т интернатт кол­кан ловтым рӯпитаӈкве пат­хатыглас. Тувыл совхоз сверопēрмат рӯпитас. Анатолий са̄т та̄лэ то̄влум порат оматэ а̄тимыг ēмтыс.
Э̄кваг-о̄йкаг хӯрум ня̄в­рам янмалтасы̄г. Яныг пыгēн Александр, а̄гитэ̄н Клавдия, пити-патта пы­гēн ос Анатолий. Са̄ртын Саранпа̄выл совхозт хӯл алыщлан хо̄тпат Сортыӈ­ъя̄ па̄выл нупыл «Со̄пак ло̄мтын» хӯл алыщлаӈкве кē­тыглавēсыт. Александр тот щаквыт порсыс. Клав­дия ань Саранпа̄вылт пенсия-олн вуим о̄лы, о̄йкатэ щирыл о̄парищ наме Селяева.
Анатолий ос ма̄нь­та̄гыл оматэ та̄л хультыс, тав щащēкватэ̄н Анаста­сия Гавриловнан ты ян­малтавес. Пыг школа а̄ст­ламе юи-па̄лт хо̄тхуй­плов та̄лэ ущ то̄влыс, тав та̄ра совхозт хӯл алыщлан хо̄т­паг рӯпитаӈкве патыс. 1986 та̄лт армиян вуйвес. Ма̄ньлат пыг Москва ӯс ляпат связистыг лусытас. 

Колыт ӯнттыс
Армияныл юв ёхтыс ос Сосьвинский экспеди­циян кол ӯнттын хо̄тпаг рӯпитаӈкве патхатас. Тот 1988 та̄лныл 2017 та̄л мус рӯпитас, колыт ӯнт­тыс ос то̄ва колыт нас хот-щё̄питасанэ. 
Аквматнакт тувыл по̄хын минас, кит та̄л Усик Маркосян пред­приниматель палт колыт ӯнттым рӯпитас. Тот па̄выл котильт акв яныг ла̄пка, кит о̄лнэ кол ос рӯпата ва̄рнэ кол ӯнттыс. Та хум лӯима̄ отдел хосыт сосса ма̄хум ма̄гыс колыт ӯнт­туӈкве ēмталас ос ты ва̄р­маль щирыл рӯпататэ э̄лаль ат минас.  
Анатолий Данилович ювле экспедициян рӯпи­таӈкве во̄ввес. То̄нт столяр­кан рӯпитаӈкве патхатас. Тот па̄ртыт сылыс, кол ис­насыт, а̄вит ос мо̄т са̄в­сыр утыт ва̄рыс. Акв ма̄т атхуйплов та̄л рӯпитас. 
Тувыл экспедиция вунь­щалыг патыс. Ма̄хум ол­наныл акв па̄лэ ойтвēсыт, акв па̄лэ тох аты ойтвē­сыт, тувыл пуссын по̄хын та миныгласыт. 
Ётыл хунь экспедиция лап-пантвес, тот хультум пормасыт мирн ла̄кква-хартыглаӈкве патвēсыт. Тыима̄гыс экспедиция кӯщай Анатолий Дани­лович ла̄выстэ, столяр­ка такви палтэ Сӯкыръя па̄вылн вос тотытэ. Хум столярка такви палтэ вистэ, экспедицияныл олн во̄вуӈкве ат патыс. Ань ты столяркатэ̄т са̄в­сыр рӯпата ва̄ри. 
Аквматнакт тав лес­хозт норыт яктым рӯпи­тас, ты урыл пӯмащ потыр потыртас. То̄нт та̄н лувыл норыт Саранпа̄вылн хар­тыгласыт. Во̄рт ма̄хум рӯ­патаныл по̄йтсыт, хохса хартуӈкве ёл-ӯнтсыт. 
А̄мп хотыл нэ̄глапас, хум хо̄тпат таве ня̄влын ма̄гыс аквторыг ро̄ӈхал­тах­тасыт. Лувыт хот-рох­тысыт, норыӈ та̄гыл э̄л нёвумтасыт, Саранпа̄выл нупыл та ха̄йталтасыт. 
Анатолий ос акв ма̄ньщи хум Николай Дани­лович Сайнахов, аквъёт лувыӈсуныт юи-па̄лт ва̄т нупыл ат вēрыста ха̄йт­сы̄г. Туп суныт ляпан ёхтэ̄г, луванэ̄н о̄с э̄лаль та ха̄й­тал­тэ̄гыт, тох Сӯкыръя мус та ёхтысы̄г. Ётыл ты ва̄рмаль ма̄гыс ма̄хум маткем та мовиньтасыт. 

Щēмьятэ урыл
Ма̄ньщи хум э̄кватэ Мария Митрофановна Сайнахова, такви о̄парищ наме Тихонова, нэ̄г-хумыг хус арыгтем та̄л аквъёт о̄лэ̄г. Хурум пыг янмал­та­сы̄г. Яныг пыгēн Андрей Саранпа̄вылт ня̄врамыт ханищтан колт рӯпиты. Э̄кватэ̄нтыл акв ня̄врам янмалтэ̄г. Ань о̄лнэ колэ̄н о̄с а̄тятэ̄н ӯнттувес.
Котиль пыгēн Влади­мир, тав Ягрим па̄выл кол­леджит ханищтахтас. А̄стламе юи-па̄лт тот нэ̄ тотыс. Ви­талина Аня­мова, ма̄ньщи а̄гил акван-о̄л­мыгтасыг. Ань э̄ква­тэ̄нтыл Саран­па̄вылн ва̄нтлысыг, акв а̄ги­рищкве о̄ньщēг. 
Ма̄нь пыгēн ты та̄л школа а̄стлы, ёмщакв ха­нищтахты, учителитн сака янытлаве. Пыгри­щакве школа а̄стланэ̄т юи-па̄лт Ханты-Мансийск ӯст э̄лаль ханищтахтуӈкве номсы. 
Анатолий Данилович ань рӯпатта̄л о̄лы. Ма̄хум рӯпатта̄л о̄лнэ олныл ой­тавет кос, ос тавēн тув хас­хатуӈкве э̄сырма. Такви ё̄рēтыл олн сэ̄лы. Рӯпи­таме сыс Саран­па̄вылт ос Сӯкыръят о̄лнэ ма̄хум ма̄гыс ва̄тахкем са̄вит кол ӯнт­тыс. Ты коныпал тав йӣв­ха̄пыт ос мо̄т са̄всыр э̄рнэ пормасыт ма̄щтыр­лы. Ты пормасыт ва̄руӈкве Микул акитэ̄н ханищтавес. 
Мāщтыр хо̄тпат
Ань Саранпа̄вылт ма̄ньщи ма̄хманув халт тамле ма̄щтыр хо̄тпа сака мощща хультыс. Акв хум ты Михаил Юрьевич Хозумов, тав тӯпыт, ма̄нь­ха̄пыт, саранха̄пыт, матыр-а̄ти пуссын ва̄руӈкве ха̄сы. Ма̄ньлат хо̄тпат халт ос Виктор Гаврилов ма̄щ­тыр­лы. Ты ма̄ньщи хум Анато­лий Даниловичин ха̄пыт ва̄руӈкве ханищтавес. Ты коныпал тав колыт ӯнттым рӯпиты. Оматэ Тамара Даниловна Сайнахова, ма̄ньщи нэ̄, тав Саранпа̄вылт о̄лы. 
Анатолий Данилович ань во̄раим ос хӯл алыщ­лым яласы. Хум ла̄вме щирыл, ань такви яныгмам па̄влэ̄н сака хартаве. Тыи­ма̄гыс Сӯкыръя па̄вылт такви ма̄гсылэ кол ӯнттыс. Э̄кватэ̄нтыл тув ва̄нт­луӈ­кве номсэ̄г. Тот, сакати, хӯлпаим ос во̄раим акв ма̄т тармыл о̄луӈкве ро̄ви. Саранпа̄вылт о̄лнэ колэ̄н ос ма̄нь пыгēн хультуп­тытэ̄н. 
Тамле ты вēщкат, ма̄щ­тыр хум Саранпа̄вылт ты о̄лы, ня̄враманэ пуссын колыл та̄стысанэ.  
Николай МЕРОВ
