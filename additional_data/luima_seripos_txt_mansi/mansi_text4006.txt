
Мощēртн ня̄врамыт ханищтан хо̄тпат ялпыӈ хо̄таланыл ты ляпами. Ма̄ньщи мирув халт са̄в учитель о̄лы. Ам Владимир Савельевич Меров ёт потрамасум, тав Ханты-Мансийск ӯст «Лылыӈ со̄юм» колт ня̄врамыт ханищтым са̄в та̄л рӯпиты. Ты ма̄ньщи хум пēс э̄ргыт, йӣквыт ос са̄ӈквылтан та̄ныт ва̄г. На̄н ань тав потре ловиньтэлы̄н.

	— Ам ма̄ньполь э̄тпос о̄выл хо̄талэ̄т 1977 та̄лт Ха̄льӯс район Саранпа̄вылт самын патсум. Школан миннэм мус Хо̄сло̄х па̄вылт яныгмасум. Саранпа̄выл школат ханищтахтасум, интернатт о̄лсум. Номилум, каникулыт порат юв та̄ртавēв, а̄тяв лувыл ёхты, ма̄нав пуссын та̄лттыянэ, юв Хо̄сло̄хн та минэ̄в.

	А̄тям Савелий Прокопьевич Меров, Хо̄сло̄х па̄вылныл о̄лыс. Омам Лидия Анатольевна, а̄ги о̄парищ наме Никитина, Сортынъя па̄лыл ёхтыс, тот яныгмас. Щар яныг каӈкум Валера, тав юи-па̄лэ̄т Щēрки, Надя увщим, Света, Коля, ам, тувыл юртыӈ ня̄врамыг — Саша ос Таисия, тэ̄н юи-па̄лэ̄нт щар ма̄нь йӣгрищув Верав самын патыс. Щēркиюв ос Сашав а̄тимыг ēмтсыг. А̄тяв о̄с 1992 та̄лт хотталь щалтыс. Ма̄н то̄нт пуссын иӈ ма̄нит о̄лсув, омавн янмалтавесӯв.

	Школа а̄стламум юи-па̄лт ам Ханты-Мансийск ӯсн минасум, педагогический институтт ат та̄л ханищтахтасум, 1996-2001 та̄лыт порат. То̄нт тыт Дом народного творчества кол о̄лыс, тув патхатасум. Тувыл соссаӈ мир театрын во̄ввēсум, тот рӯпитасум. Мирн са̄всыр спектаклит суссылтасӯв, йӣквсӯв, са̄ӈквылтапыл са̄ӈквылтасӯв. Тот рӯпитамум порат радио колт ма̄ньщи передачат ва̄рсум, радио хосыт потыртасум.

	2007 та̄лт «Лылыӈ со̄юм» колт ня̄врамыт ма̄гыс ханищтан тэ̄лат ва̄руӈкв патвēсыт, ам тыг патхатасум, ань тыхо̄тал мус тыт та рӯпитэ̄гум.

— Владимир Савельевич, наӈ ня̄врамыт ма̄ньщи ла̄тӈыл ханищтыянын, йӣквыт ва̄гын, са̄ӈквылтаӈкве ха̄сэ̄гын. Наӈти хо̄т ханищтахтасын?

	— Ам яныгмамум порат Хо̄сло̄хт мир пуссын ма̄ньщи ла̄тӈыл потыртасыт. Юн о̄с о̄пам, щащēквам, омагум-а̄тягум туп ма̄нти ла̄тӈувтыл потыртасыт. То̄нт тӯлыглахтуӈкве сака ат ро̄выс, ма̄хманув кӯщаитныл пилсыт. Хунь Ӯй ка̄тын-паттэ̄гыт, ань по̄х хо̄тпа ул вос ва̄стэ, колнак тӣвырт сытамыг Ӯй йӣквēгыт, тӯлыглахтэ̄гыт. То̄ванакт юн о̄пав ма̄навн йӣквыт суссылта̄лыс, са̄снёл масы, ма̄нав пилуптытэ. Ты улпыл ам о̄выл школам о̄лыс — пуссын юн ва̄сум, суссум, хӯлыгласум.

	Тувыл э̄лаль, хунь школан минасум, Саранпа̄вылн Дмитрий Георгиевич Агеев ёхтыс. Ты рущ о̄йка музыкальный школа пӯнсыс, ма̄ньщи ма̄хум, а̄гирищит ос пыгрищит, пуссын акван-атсанэ, «Са̄лы лё̄ӈх» фольклорный коллектив ва̄рыс. Ам та школан о̄с ялантаӈкве патсум. Са̄ӈквылтаӈкве, йӣквуӈкве ос э̄ргуӈкве ханищтавесӯв. Тӯлыглахтын ва̄рмалит яныгхо̄тпанув ёт ханищтасӯв, та̄н тув Дмитрий Георгиевичин во̄виньта̄лвēсыт.

	Та школа о̄выл ня̄врамыт ма̄н ты о̄лсӯв — ам, тувыл Александр Вьюткин, Федя Хозумов, Георгий Лелятов, Вадим Важенин, Александр Тургачев, Саша а̄пщим ос Таисия йӣгрищум, Галина Яптина, Наташа Валей, Маша Мерова, Аня Лелятова. Ётылнуве ханищтахтасыт Евгения Вьюткина, Елена Фризоргер, Максим ос Валера Анямовыг, Андрей Албин, Андрей Меров ос мо̄т са̄в ня̄врамыт. Ань пуссын са̄всыр ма̄т рӯпитэ̄в. «Са̄лы лё̄ӈх» ансамблюв ань тыхо̄тал мус рӯпиты, рēтыӈ ю̄свой э̄тпост 25 та̄лэ то̄влыс.

— Агеев о̄йка ма̄ньщи ма̄хманув палт аман хумус ёхтыс? Ла̄тӈув, э̄рганув татем ханищтасанэ.

	— Тав хӯлыстэ, ань Ха̄льӯс районт ма̄ньщи ма̄хум о̄лэ̄гыт, та̄нти культура о̄ньщēгыт, са̄ӈквылтан та̄наныл, йӣкваныл щар мо̄т хурипат. Номсы, мощщан тувле ялы, тув ёхтыс, ма̄ньщи мир халт о̄луӈкве тавēн пӯмщиг ēмтыс. Тувыл акваг Саранпа̄вылн та о̄лмыгтас, ань тыхо̄тал мус тот рӯпиты.

	То̄нт Тирикури о̄йка (Григорий Николаевич Сайнахов) ма̄ньщи са̄ӈквылтапыт ва̄рыс, нэ̄рнэйӣвыт ва̄рыс, са̄ӈквылтан та̄ныт са̄ӈквылтаӈкв ха̄сыс. Тав ётэ Дмитрий Григорьевич Агеев са̄в рӯпитас, та̄вēныл ты та̄ныт ханищтас. Ты рущ хум то̄нт ат те ёхтыс, ат те вуйхатас ты ва̄рмальн, та̄нанув хотталь та со̄ймынувыт. Тав хунь Саранпа̄вылн ущ ёхтыс, Тирикури о̄йка колт Сӯкыръя па̄вылт акв э̄тпос о̄лыс. Аквъёт потрамасы̄г, сунсыс, тав са̄ӈквылтап хумус ва̄ри, манса̄вит са̄ӈквылтап ва̄руӈкве вēрми, манхурип та̄ныт ва̄г, хумус са̄ӈквылты. Тох ка̄сыӈ хо̄тал ла̄щал-ла̄щал потрамасы̄г, тыхал са̄ӈквылтэ̄г, яныгхо̄тпа такви урēтыл потырты, хумус яныгмас, о̄лыс, хо̄т яласас.

	Тирикури о̄йка Дмитрий Георгиевич ханищтастэ, тав ос ма̄нав ханищтасанэ. Ань таса̄вит та̄н ёл-хансым о̄лы, йӣкв, э̄рыг.

	Хо̄сло̄х па̄вылт о̄лум ма̄ньщи хум Каллистрат Петрович Лончаков са̄ӈквылтан та̄н са̄в ва̄с, тав ма̄нав о̄с ханищтастэ. Хунь ам Хо̄сло̄хт яныгмасум, ва̄ӈкв ат ва̄слум, насати Каллистрат Петрович са̄ӈквылтаӈкве ха̄сы. Сака са̄в та̄н са̄ӈквылтаӈкве ха̄сыс, йӣквуӈкве ха̄сыс. Тав нэ̄мхотьютн ат китыглавес, такви о̄с нэ̄матыр ат ла̄всас, нас о̄лыс, плотникыг рӯпитас. Тувыл хунь Дмитрий Георгиевич тав о̄вылтытэ хӯлыстэ, тав палтэ юртыг во̄вхатас.

	Каллистрат Петрович хоса ат таӈхыс таве ляпан та̄ртуӈкве. Ётыл тав ла̄всас, хунь иӈ ма̄ньлат о̄лыс, акв яныгхо̄тпав, Семён Егорович Овёсов, Хо̄сло̄х па̄выл ня̄врамыт акван-атсанэ, са̄ӈквылтан та̄ныт суссылтас, маныр ва̄с, ханищтасанэ. Тувыл та̄н нупланыл ла̄выс: «Ат те патыянын ханищтаӈкве на̄нти та̄нанын, мо̄т ма̄ныл хотты рущ хум ёхты, ты та̄ныт ханищтыянэ, тувыл на̄нанн паты ханищтаӈкве. Ам о̄лнэм сыс йӣкванув, мо̄йтанув, та̄нанув ань ханищтэ̄н».

	Таима̄гыс ты, хунь Агеев о̄йка ёхтыс, Калистрат Петрович ат таӈхыс такви та̄нанэ тавēн миӈкве. Хунь тэ̄н юрщхатасы̄г, Каллистрат Петрович ты потыр Дмитрий Георгиевичин потыртастэ, номсы, со̄ль, тох та ēмтыс. Ос ма̄к таи ёмас, та̄н та̄ра ня̄врамыт ханищтаӈкве о̄вылтасыт. Ма̄н то̄ванакт акв ляпан ӯнтэ̄в, Григорий Николаевичин ос Каллистрат Петровичин пӯмыщ, тэ̄н ётэ̄н ма̄нь ня̄врамыт са̄ӈквылтэ̄гыт. Тэ̄н ла̄всасы̄г: «Ты ёмас, ты та̄нанув э̄лаль минэ̄гыт, ат холэ̄гыт, ва̄ӈкве патавет».

— Наӈ ма̄ньщи мир халт яныгмасын, э̄ргын, йӣквнэ колт наӈын, улпыл, кӯпнит ханищтахтуӈкве о̄лыс.

	— Ка̄сыӈ ня̄врам хольт о̄влэ̄т мощ э̄ссамтасӯв. Тувыл ханищтахтуӈкве о̄вылтахтасӯв, ма̄навн пӯмыщ патыс. Яныгхо̄тпат ёнгēгыт, ма̄н та̄н ляльтаныл сунсэ̄в, та̄н ётаныл о̄с ёнгēв. О̄влэ̄т ня̄врам юн вос ханищтахты, такви ла̄тӈе юн вос хӯлытэ. Хунь ома-а̄тятэ̄н юн номтыл миве, такви культуратэ урыл матыр хӯнтамла̄лы, то̄нт тавēн кӯпнитнув э̄лаль о̄луӈкве, мощ са̄внув матыр ва̄ӈкве паты.

	Ань ӯст яныгман соссаӈ ня̄врамыт ща̄нь ла̄тӈаныл ат ва̄ганыл, таима̄гыс та̄наныл рущ ня̄врамыт хольт ханищтыянӯв. Ма̄н са̄всыр национальность а̄гирищит, пыгрищит ёт рӯпитэ̄в. Э̄рыг-йӣкв коныпал, та̄н ётаныл ма̄ньщи ос ханты ла̄тыӈ ханищтэ̄в, мо̄йтыт ловиньтэ̄в, тувыл мо̄йтанув суссылтыянӯв.

	То̄ванакт ма̄н ма̄гсылув касылыт ва̄рыглавет. 2014 та̄лт окружной конкурс о̄лыс, соссаӈ ма̄хум халт ам но̄х-патсум. Тувыл э̄лаль хотьют но̄х-паты, Москва ӯсн кēтаве, ханищтан хо̄тпат халт ос тот касы. Ам тув касуӈкве ялсум, ка̄сыӈ такви рӯпататэ суссылтастэ, тувыл халанувт ханищтахтасӯв.

— Ня̄враманын ёт на̄н хо̄таль во̄виньтавēн?

	— Ӯсувт концертыт суссылта̄лэ̄в, тувыл округ янытыл яласэ̄в, Тюмень, Йошкар-Ола ос Москва ӯсытн ялсӯв. Э̄лы хо̄н ма̄т о̄с о̄лсӯв. Венгрииян, Франциян, Чехиян, Финляндиян ялсӯв. То̄ванакт ма̄хум китыглахтынэ̄ныл, ма̄н хотыл ёхтысӯв, то̄ват ат ва̄маныл, ань ма̄ тармыл тамле мирыт о̄лнэ̄ныл. Сунсэ̄гыт, ма̄н маснутанув мо̄т хурипат, са̄ӈквылтан та̄нанув, э̄рганув, йӣкванув о̄с щар мо̄т хурипат, та̄нанылн пӯмыщ.

— Владимир Савельевич, на̄н ань, ня̄врамыт ханищтан ма̄хум, ялпыӈ хо̄талын ты ляпамас, ты кастыл на̄ӈын ма̄н янытлылӯв, пуста̄гыл о̄лэ̄н, На̄й-О̄тыранын вос ӯргалавен!

	— Ам ань о̄с Семён Егорович Овёсов хольт ла̄вēгум, ла̄тӈув ань ат те ханищтаве, молях со̄йми, туп нэ̄пакт хансым хульты. Ма̄н хунь акваг ма̄ньщи ла̄тӈыл потыртэ̄в, нēлманув ёмщакв лаквēгыт. Ат те потыртэ̄в, ла̄тӈув ат кос ёрувлахты, тав сымыт хо̄т ӯнлы, то̄ванакт номылмата̄лылӯв. Ам омам ёт туп ма̄ньщи ла̄тӈыл потыртэ̄гум.

	Ань ла̄тыӈ ва̄нэ хо̄тпанув олэ̄гыт, таяныт ёмас ва̄рēн, хотьют вēрми ос ха̄сы ханищтаӈкве, а̄ги-пыг вос ханищты. Тох ма̄н ла̄тӈув мощ э̄лаль тотылӯв. Ла̄тыӈ, мо̄йт, э̄рыг, йӣкв, са̄ӈквылтан та̄н, та маныр, пуссын акван-о̄лтым о̄лэ̄гыт, акволпаг ханищтахтэ̄гыт, я̄нас ханищтаӈкв нэ̄матыр ат а̄ртми.

	Ня̄врамыт ёт рӯпитан ма̄ньщи хо̄тпатн пус ка̄т, пус ла̄гыл ла̄вēгум. На̄н палтын ханищтахтуӈкве тахнэ ка̄ркам а̄гирищит ос пыгрищит вос ёхтэ̄гыт, вос ликмēгыт. Ла̄тӈув хоса вос о̄лы, ма̄ янытыл вос суйты.
