
Ха̄льӯс районт Нё̄рыт ляпат яныг па̄выл о̄лы, Саранпа̄влыг ла̄ваве. Сӯкыр э̄тпост па̄выл янытлавес, тав 175 та̄лэ то̄влыс. Тот кӯщаиг Павел Артеев рӯпиты, тав мо̄лты таквс тув миркол кӯщаиг пēриявес.

	Па̄влыӈ мир хумус о̄лэ̄гыт, ам тав ётэ потрамасум. Ма̄ньлат хум ты э̄лы-пал миркол кӯщай ва̄ӈын хо̄тпаг о̄лыс, тувыл акв порат район мирколт рӯпитас. О̄влэ̄т ам таве па̄влыӈ ма̄хум рӯпатаныл урыл титыгласлум, Павел Владимирович тох ты потыртас:

	— Тыт ма̄хум са̄выӈпа̄лэ центр занятости па̄лыл туи порс хот-атуӈкве, пӯсасыт о̄льпыл сартуӈкве, тэ̄лы ос тӯйт хот-хилуӈкве вивет. Са̄в ма̄хманув рӯпата та̄л о̄лэ̄гыт, рӯпата хо̄нтуӈкве ат вēрмēгыт. Ань рӯпата та̄л ма̄н хасхатым са̄тлов нупыл нёлолов э̄лумхо̄лас о̄лэ̄гыт. Тох тай па̄влыӈ ма̄хум школат, садикыт, на̄й харыгтан ма̄т рӯпитэ̄гыт. Яныг предприятие па̄влувт а̄тим, туп са̄лыт о̄щнэ совхоз, пӯрщит янмалтан «Вектор» нампа крестьянско-фермерский хозяйства ос «Полярный кварц» нампа нё̄р а̄хвтас тиснэ ма̄хум рӯпитэ̄гыт. «Сосьвапромгеология» торыӈ ат рӯпитэ̄гыт, пēс порат государство па̄лыл рӯпатал мивет, та̄н та ва̄рēгыт, ань та̄нти хумус вēрмēгыт, тох э̄лаль та воратэ̄гыт.

	Ты э̄лы-пал «Урал промышленный — Урал Полярный» проект урыл акваг потыртавес, ань та̄н та̄лэ-тувēт яласан лё̄ӈх тыг мус тах ат ва̄рēгыт. Югра ма̄ э̄лаль ялтуптан фондыт рӯпитан ма̄хум ань щёлыӈ компания тинсэ̄гыт, тамле инвестор-хо̄тпа тыг олныӈ та̄гыл те ёхты, то̄нт лё̄ӈхыӈыг ēмтэ̄в. Туи Екатеринбург ӯст «Иннопром» нампа суссылтап о̄лыс, тот округ губернаторув Наталья Комарова Германия ос Канада ма̄ныл ёхталам ма̄хум ёт хо̄нтхатыглас, ма̄н нё̄ранув урыл потыртас. Э̄рыӈ тах Ягримныл Саранпа̄выл мус лё̄х ва̄рнэ олн хо̄нтаве. Округ мирколт ты ма̄гсыл олныт ловиньтавēсыт, тув 46 млрд. солко̄ви тах э̄ри. Тыса̄вит олн государствав ос округ бюджетув ат о̄ньщи, таима̄гыс инвесторыг ла̄внэ хо̄тпа тинсаве. Тыт са̄в тыныӈ а̄хвтас о̄лы, э̄рыӈ хотьют ка̄сащи тах тыт рӯпата ва̄руӈкве. Ты коныпал па̄влыӈ хо̄тпанув сакати рӯпатан вивет.

— Пāвылт общинат рӯпитэ̄гыт, та̄н туи порат са̄всыр пил, тэ̄лы хӯл ос ӯйхул сов пирмайтэ̄гыт. Тыт тармыл пил ос хӯл па̄нкаг те ва̄рнуваныл, сака ёмас о̄лнув. Ты урыл матыр ва̄руӈкве ат номсэ̄гыт?

	— Ма̄хманув пил ва̄тэ̄гыт ос та̄нти тыналыяныл. Мо̄т тэ̄нутыг ва̄руӈкве, ма̄г, па̄йтым пил ос хӯлныл па̄нка ва̄руӈкве сака тыныӈ паты. Тыт та̄лэ-тувēт яласан лё̄ӈх ат о̄ньщēв, таима̄гыс мо̄т ма̄н те тотуӈкве, тэ̄нут сака тыныӈыг ēмты.

— О̄с хумус ма̄хум олн сэ̄луӈкве вēрмēгыт?

	— Ань та̄нти рӯпата ва̄рнэ хо̄тпат ма̄гсыл са̄всыр нё̄тмил о̄лы, та̄н грант-олн манос субсидия-олн винэ ма̄гсыл та̄нти нэ̄паканыл вос щё̄питыяныл. Мӯй ма̄хум тыг ёхталан ма̄гсыл ма̄н палтув тит хо̄тпаг рӯпитэ̄г. Е.А. Рокина рӯтанэ ёт нё̄рт Усть-Пуйва па̄вылт ӯщлахтуӈкве ёхталан хо̄тпат ма̄гсыл колыт ӯнттысыт, тот ӯнлум то̄ва пēс колыт хот-щё̄питасыт. Л.Н. Филоненко ООО «Рутил» кӯщаиг о̄лы, та̄н грант-олнытыл Нё̄ро̄йка па̄вылт колыт ӯнттэ̄гыт. Нё̄рытын па̄влыӈ ма̄хманув о̄с ялантэ̄гыт, то̄ват щēмьяӈ та̄гыл ӯщлахтуӈкве тув минэ̄гыт.

	Ам пенщин пиннэ ма̄т рӯпитан хум ёт потыртасум, тав ла̄ви, тэ̄лы порат са̄в мӯй ма̄хум та̄нти ма̄шинал ёхталэ̄гыт, таима̄гыс тэ̄лы сыс са̄в соляра ос пенщин тыналэ̄в. Туризм хосыт па̄влув са̄внув олн сэ̄луӈкве вēрми.

— Саранпа̄вылн ёхтын ма̄гсыл ос билет ка̄тын-паттуӈкве э̄ри, тыг ёхтуӈкве сака та̄рвитыӈ. Са̄в мӯй хо̄тпа акв торыг тотуӈкве нэ̄мхотмус, хумус та̄наныл тыг тотуӈкве?

	— Тэ̄лы порат тай ва̄им, тэ̄лы лё̄ӈх хосыт тыг ёхтуӈкве кӯпнитнув. Ань туи ос са̄в щёс вертолётыт яласаӈкве патсыт. Ма̄н район миркол па̄лыл нё̄твесӯв, са̄внув олныл ты кастыл уртвесӯв. О̄йттур, во̄ртур ос сӯкыр э̄тпосыт сыс вертолёт Ха̄льӯс мус нила щёс тыламлы, ос тит щёс Приобье па̄выл мус яласы. Акв са̄т сыс туп акв хо̄тал вертолёт ат ёхталы. Ты э̄лы-палт со̄ль, па̄влувныл са̄в хо̄тпа минуӈкве ат вēрмысыт ос тыг ёхтын ма̄гсыл хоса ӯрхатсыт. Ань билетыт акв э̄тпосн э̄лаль тыналавет, ка̄сыӈ хо̄тпа са̄ртын ёвтуӈкве вēрми. Ищхӣпыӈ утыт билет ёвтуӈкве о̄с ро̄ви.

	Акв торыг са̄в хо̄тпа нё̄рытын ӯщлахтуӈкве те минэ̄гыт, та̄н са̄ртын билетыт ёвтэ̄гыт. Билетанув а̄ти сака тыныӈыт, район мирколныл па̄лэ ойтаве ос туп акв па̄лэ э̄лумхо̄лас такви ойты. Тох те яласаӈкве, сака тыныӈ о̄лнув.

	Ты коныпал па̄влув мус туи сыс ма̄нь на̄иӈхап са̄т сыс нила щёс акваг яласас, ты тув витэ яныг о̄лыс, таима̄гыс иӈ хосанув на̄иӈхапыл ма̄хум яласаӈкве вēрмысыт. Мо̄лты ма̄нь катер яласас, тав акваг та саквалас. Ос тот туп титхуйплов хо̄тпа ӯнтнэ улас о̄ньщас. То̄нт Ло̄мпуст о̄лнэ ма̄хум тув та̄луӈкве щар ат вēрмысыт. Тыгле-тувле яласаме порат акваг та̄глыӈ о̄лыс. Та ма̄хманув хумус вēрмысыт, та̄нти та яласасыт. Ты туи Ха̄льӯсныл Кульпас мус «Линда» на̄иӈхап ёхталас, тувыл э̄лаль «Т-32» на̄иӈхапыл ма̄хум яласасыт.

— Акв порат округувт тамле ля̄ххал потыртавес, э̄рттам, Саранпа̄выл мус ма̄хум тотыглан ма̄гсыл молях яласан на̄иӈхап ёвтаве, ань матрыг нэ̄матыр тамле ут ат яласы, ул ат ёвтвес?

	— Ты урыл, со̄ль, потыр о̄лыс. Тит на̄иӈхапыг ёвтуӈкве тахвесы̄г ос ань олн а̄тим, хунь ёвтавēв, ат ва̄глум. Мӯй ма̄хум тотыглым рӯпитан нэ̄ Елена Афанасьевна Рокина маим грант-олныл яныг моторыӈ ха̄п ёвтсыт, ма̄хум Кульпас ос Ягрим мус тотыглэ̄гыт.

— Нё̄ранувт ос са̄всыр тыныӈ а̄хвтас тинсуӈкве те патаве, о̄ста я̄нув, ма̄тēв па̄ӈктавет, наӈ маныр ты урыл номсэ̄гын?

	— Яныг рӯпата ва̄рнэ порат, ва̄им, ма̄-вит па̄ӈктаве, ос хоталь ва̄рхатэ̄в, ма̄хманувн рӯпата э̄ри. Ань са̄всыр ищхӣпыӈ утытыл мир рӯпитаӈкве патсыт, ма̄в ос витув ӯргалаӈкве патвес.

— Па̄влынт лё̄ӈх акв ло̄мтэ сурмыг ва̄рима, таса̄вит йильпи кол ӯнттувес. Хотьют колыт ӯнттым рӯпиты?

	— Па̄влувт са̄в колыт ӯнттавет. Лё̄ӈх ва̄рнэ ма̄гсыл ма̄н округ ос район па̄лыл олныл майлувесӯв. Ань лё̄ӈхыт ва̄рнэ ос щё̄питан ма̄гсыл ма̄нти олныл мивēв, ты нёлолов млн. солко̄ви са̄виттем, ты сака мощща, та̄наныл хоталь уртуӈкве, щар аты ва̄глум. О̄влэ̄т ма̄н тэ̄лы тӯйт хот-хилнэ ма̄гсыл холтэ̄в ос туи рēгыӈ порат сэ̄й сака а̄лмаве, таима̄гыс ма̄н ань тит ма̄шина о̄ньщēв, тэ̄н са̄т сыс а̄лпыл нёлолов щё̄сныл ос э̄типа̄лаг са̄т щёс мус лё̄ӈхын вит со̄сантым рӯпитэ̄г. Ты э̄лы-палт туп рӯпитан хо̄талт ма̄шина яласас. Ань ос тэ̄лы ма̄нь па̄влытыт Кимкъясӯйт, Ло̄пмуст, Сортыӈъят лё̄ӈхыт о̄с техникал тӯйтаныл хот-хилавет. Ты э̄лы-пал та̄лытт туп тув мус лё̄ӈхыл ва̄рыглавēсыт, ань па̄выл кӯщаин акваг уральтавет. Тамле рӯпатан ма̄н лё̄ӈх олнанув ты холтыянӯв.

	Округныл олныл нас тох ат мивēв, тув ма̄нти нэ̄паканув щё̄питаӈкве ос тēтуӈкве э̄рēгыт. Туп тащир матыр ма̄гсыл олныл уртавēв.

	Кимкъясӯй па̄вылт нэ̄мхуньт лё̄ӈхыт ёмасыг ат ва̄рыглавēсыт, ты тув сыс тув ма̄нь а̄хвтас ос сэ̄й тотсӯв, на̄лми ва̄таныл но̄ӈхаль ос па̄выл котиль мус лё̄ӈх ёмасыг ва̄рвес. Ло̄пмус па̄вылт вертолёт иснэ ма̄ а̄тим, тот па̄выл котильт хара ма̄ о̄лы, тув та исыглы. Фельдшерыг рӯпитан нэ̄ Римма Яковлевна Ромбандеева ты урыл ма̄навн ла̄выс, хунь санборт во̄вēгыт, вертолет нас ма̄н та исыглы. Ты кастыл ма̄н о̄с тах састум ма̄ щё̄питэ̄в.

	Ма̄нь па̄вланув ня̄врамыт ёнгасан площадка ат о̄ньщēгыт. Ма̄навн Тюменский область Думат рӯпитан депутат Юрий Холманский такви фондэ̄ныл олн мис ос район кӯщаювн нё̄твесӯв, ань тамле ёнгын утыт Кимкъясӯйн ос Ло̄пмусн ёвтэ̄в тах.

	Па̄вланувт на̄й тэ̄нэ тēрква̄лгыт о̄с сака пēсыг ēмтсыт. Таквсы хунь ам миркол кӯщаиг рӯпитаӈкве патсум, тыг ма̄н палтув Югорский генерирующий компания кӯщай хум Андрей Голубев ёхталас. Ам таве ма̄нь па̄влытын тотыгласлум, такви суссанэ, хумус тот на̄й постын утыт рӯпитэ̄гыт. Ань пēс тēрква̄лгыт пēнтвēсыт, йильпи станция-колыт ӯнттувēсыт. Туп хультыс, йильпи яныг лампат ёвтуӈкве, кон турман порат ё̄мыгтаӈкве посыӈ вос о̄лыс.

	Саранпа̄вылт то̄ва лампат ёвтсӯв, ла̄щмарт пēнтуӈкве патыянӯв. Пēс утыт сака са̄в электроэнергия холтэ̄гыт, акв лампа ат щёс са̄внув холты, йильпи утыт аквты хольт постэ̄гыт, ос тыгыл сака мощща электроэнергия холтэ̄гыт. Ань атпан йиль-пи постын ут ёвтсӯв, акв тамле ут 55 Вт холты, пēс лампат тай — 250-300 Вт холтэ̄гыт. Хунь олн хо̄нтэ̄в, о̄с тамле йильпи утыт ёвтэ̄в тах. О̄влэ̄т па̄выл котильт о̄лнэ Семяшкина, Ятринская, Е.Артеевой, Победа ӯсхулытыт постын утанув пēнтыянӯв.

— Са̄ртын ам тыг тэ̄лы ёхталамум порат, па̄вылт тӯйт щар сэ̄мыл о̄лыс, яныг котельныйт кӯрыт па̄лтыглан порат сака са̄в хӯльм кональ тотвес. Ань о̄с тох о̄лы ман а̄ти?

	— Ань па̄влувт тӯйт тох ат ēмты. Хӯрум та̄л ювле хультум порат район па̄лыл олныл та̄стувесӯв, йильпи кӯрыт ёвтвēсыт ос хӯльм но̄ӈхаль ул вос тотаве, хӯльм пувнэ рēсатыт ва̄рвēсыт. Газ те о̄щсӯв, то̄нт тӯйт тох ат патнуве, ань па̄влув мощ сыстамнувег ēмтыс.

— Ма̄хум айнэ витаныл сыстам ман а̄ти? Хумус хот-сыстамтаве?

	— То̄ва са̄в квартираӈ коланувт вит а̄ти сака сыстам, тот тēртурыт пēсыг ēмтсыт, хот-харӈайтавēсыт, ма̄хум та̄нти вит сыстамтан фильтрыт ёвтэ̄гыт ос ва̄рēгыт. Вит сыстам ма̄т о̄с э̄ри йильпи утыт ёвтуӈкве, ты ва̄рмаль хосыт ма̄н о̄с рӯпитэ̄в.

	_______________________

	Э̄лаль ам миркол хум йильпи колыт ӯнттын урыл титыгласлум, та потре ам мо̄тыт тāл о̄выл газетат тах хансылум.

	Тамле ты ка̄ркам ос номтыӈ ма̄ньлат хум Саранпа̄выл мирколт рӯпиты. Па̄влытыт, ва̄им, акваг са̄в ва̄рнэ тэ̄ла о̄лы, ка̄сыӈ хо̄тал матыр ва̄рмаль хо̄нтхаты. Павел Владимировичн ма̄н пуста̄гыл о̄лнэ ла̄тыӈ тēтэ̄в, па̄влыӈ ма̄хманэ̄н са̄в рӯпата ва̄руӈкве вос нё̄ты.
