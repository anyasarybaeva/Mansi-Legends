
Тӯяг, туи, таквсы хо̄талыт,                  
Аквхурипа хо̄тал хунь постыглы.
Ка̄сыӈ хо̄тал са̄всыр хурил 
Нуми То̄рум нōӈхаль са̄йкалы.
Товēрт татем ракващла̄лыглы,
Товēрт татем во̄тащла̄лы, 
Кон-ква̄луӈкв щар ат вēрмēгын,   
Ёлаль ēри са̄н хольт со̄схаты.
Тувыл ракве ёлаль по̄йтыгпи,
Хо̄талакве самаге пӯнсыгты.
Лӯпта, пуме тымус то̄слапты. 
Ос нюлыйӣв я̄ ӯлтта тӯщтыгпи. 
Сэ̄кв во̄т регкве татем ханслы.
Вильтын, аквтуп, вотгащла̄нтым.
Ракве хотталь нупыл та нуяве,
Во̄тын тулыт ёт та тотаве.
То̄рум атырхари сам по̄сыл
Во̄ре, витэ, аквтуп, сунсыглы
Сыстам, ма̄лтып во̄т рēгакве ёт
Исум рēге ёлаль та̄рта̄лы.
Ӯйрищаквет луйгалтахтэ̄гыт, 
Са̄всыр турсуин та патэ̄гыт.
Та̄н ос хо̄талаквен ща̄гтащлым 
Э̄ла-юв та исгащла̄лэ̄гыт. 
Мария Двинянинова  
