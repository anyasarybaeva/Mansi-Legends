
Раиса Каллистратовна Бардина ма̄навн кит ля̄ххалыг потыртас. Тав о̄йтур э̄тпост о̄влэ̄т Ижевск ӯсн ялыс, тот Россия янытыл антрополог ос этнолог учёныйт XII Конгрессаныл о̄лыс. Та̄н э̄лумхо̄лас хоты мирныл о̄лы, та мире пēс йис порат хо̄т, хумус о̄лыс, маныр ва̄рсыт, таит пуссын та̄ра-паттыяныл ос нэ̄пакн хансыяныл. 

	Ань осн-паттум ва̄рмалит о̄вылтыт потыртаӈкве 600 са̄вит хо̄тпат акван-хо̄нтхатыгласыт, то̄ват 37 мо̄т хо̄н ма̄ныл тув ёхталасыт. Акван-атхатам учёныит ма̄гыс 54 я̄нас потыртан колнакыт ва̄рыглавēсыт ос та ма̄хум таи хӯлтсыт, хоты мирыт пēс наканыл э̄лаль тотым о̄лэ̄гыт, хоты мирыт мо̄т щирыл о̄луӈкве патсыт. 

	Тувыл ты йильпи нотыт са̄в ма̄хум пēс та̄гыл о̄лнэ ма̄нанылныл мо̄т хо̄н ма̄н о̄луӈкве миныгласыт. Тот са̄всыр мирыт халн тэ̄лыгла-сыт. Ос ма̄хум та̄нки халанылт юртыӈыщ вос о̄лэ̄гыт, ты тэ̄лат ма̄гыс РФ правительство па̄лыл ос са̄в номт ва̄раве. 

	Раиса Бардина та конгрессыт 42 секцият рӯпитас, тот лӯима мирыт о̄лупсаныл урыл потыртасыт. Тав хумус ищхӣпыӈ ут хосыт ла̄кква ма̄т о̄лнэ соссаӈ ма̄хманув ёт ва̄йхатас, та̄н урыл маныр ва̄гыт, пуссын ты о̄вылтыт потыр щё̄питас. Та̄н ётаныл потыртым, тав акв ва̄рум хуриӈ нэ̄пакēт то̄ва хантыт ос ма̄ньщит наманыл, самын патум ма̄наныл ос рӯтаныл та̄ра-паттыс. 

	Туи Раиса Каллис-тратовна кит учёныиг ёт, тыи РАН этнология ос антропология инс-титутт рӯпитан нэ̄г Елена Пивнева ос Елена Мартынова, хантыт ос ма̄ньщит палт ялсыт. Та̄н Ха̄льӯс, Белоярский ос Октябрьский рай-онытыт ма̄нь па̄влыт пуссын уральтасаныл.  Тэ̄н соссаӈ ма̄хманув о̄лупсал хосат та̄гыл пӯмщалахтэ̄г. Ань ма̄хманув йильпи щирыл манос аквта пēс наканыл щирыл э̄лаль о̄лэ̄гыт ман а̄ти, хӯл са̄в алыщлэ̄гыт ман а̄ти – тыит пуссын та̄ра-паттысаныл. 

	Са̄в ма̄н ялманыл сыс са̄всыр щēмьят ёт ва̄йхатасыт, то̄ва щēмьят палт о̄лсыт. Тугияны па̄вылт та̄н Альбина Иосифовна Лельхова (Гришкина) колт мӯйлысыт, Ягримт Дарья Петровна Ермачкова палт о̄лсыт. Восыӈтӯрт та̄н Альбина Сергеевна Партанова ос Шайтанкат Елена Ива-новна Лихачева палт хо̄игласыт. Шайтанка па̄влын нэ̄ хотпат моторха̄пыл Александр Павлович Мелентьевын тотыглавēсыт. Лӯи Ня̄рихумит па̄вылт Николай Плеханов колт о̄лсыт, Алы Ня̄рихумыт па̄вылт Леонид Владимирович Яркин колн мӯйлуӈкве ялсыт. Ха̄льӯст та̄н Агрепина ос Николай Коротаев щēмьят о̄лсыт. 

	Ань ты хо̄тпатн та̄н яныг пӯмащипа ла̄тыӈ кēтэ̄гыт. Та̄н ва̄рум рӯпатанылт сака ёмщакв нё̄твēсыт, хӯлыӈ тэ̄нутыл, та̄нки ва̄рум ня̄нил тыттувēсыт. Тувыл па̄влыт халт яласым, са̄в потрыт нэ̄пакн хассыт, ханты ос ма̄ньщи ма̄хманув нё̄тнэ супаныл, пор-масаныл та̄нанылн сус-сылтасаныл. Та̄н са̄в хури по̄слысыт, ань ты хурияныл ма̄хманувн кēтсыт. Ты нэ̄г са̄в ва̄рмаль та̄ра-паттысы̄г ос хот-ща̄гтым ювле та минасы̄г.

	 
