
Сургутский район Солнечный па̄вылт ня̄врамыт ма̄гсыл касыл ва̄рыглавес, рущ ла̄тӈыл «северное многоборье» намаим о̄лыс. Ма̄нь таквс э̄тпос  24-28  хо̄талыт сыс та̄н ха̄йтыгтасыт, поргысыт, тыньщаӈ рēпыгтасыт, са̄грап па̄хвтысыт ос са̄лыӈ сун ӯлтта поргысыт. Ня̄врамыт та̄л сыс туи ос таквсы порат тох  акван-атыглавет.

	Ты касыл спорт щирыл рӯпитан департамент, «ЮграМегаСпорт» ос округувт северный многоборье щирыл рӯпитан федерация пуссын аквъёт щё̄-питасыт. Ты федера-цият Олег Андреевич Хатанев кӯщаиг о̄лы. Ма̄ньщи хум ты касыл щирыл 26 та̄л рӯпиты. Касыл о̄лме порат тав ла̄выс: «Ты та̄л округ янытыл 10 команда тыг ёхтыс. Акв командат 12-13 ня̄врам о̄лы. Хӯрум группа щирыл 12-13 та̄л, 14-15 та̄л ос 16-17 та̄лыт яныт ня̄врамыт та̄нки халанылт касэ̄гыт. Пуссын аквъёт тыг яныгса̄т арыгкем а̄гирищ-пыгрищ ёхтысыт. Ты та̄л китхуйплов район ос ӯс та̄нки спортсменаныл тыг кēтсаныл. Ань са̄лыӈ сун ӯлтта поргуӈкве, тыньщаӈ па̄хвтуӈкве ос мо̄т щирыл халанылт касуӈкве ма̄нь па̄влытт о̄лнэ ня̄врамыт ёмащакв ха̄сэ̄гыт. Сургут, Нижневартовск ос мо̄т яныг ӯсыт о̄лнэ а̄гит-пыгыт соссаӈ ма̄хум хольт ат касэ̄гыт. Октябрьский ос Советский районыгт ня̄врамыт тамле секциян о̄с ат ялантэ̄гыт. Ань Сургутский, Неф-теюганский, Нижневартовский ос Ха̄льӯс районытт са̄лыӈ сун ӯлт-та поргуӈкве, са̄грап па̄хвтуӈкве, тыньщаӈ рēпыгтаӈкве а̄гит-пыгыт ханищтавет. Ты ма̄нувт соссаӈ ма̄хум са̄внув о̄лы, тыи ма̄гсыл ма̄ньщи, ханты ос ё̄рн ня̄врамыт та̄нки пēс йис ва̄рмаляныл нупыл сунсэ̄гыт ос тыщирыл касуӈкве ка̄сащēгыт. 

	Ань Сургутский районт Русскинские, Нижний Сортым, Солнечный па̄влытт ос Лянтор ӯст ня̄врамыт соссаӈ ма̄хум хольт касуӈкве о̄с ёмащакв ханищтавет. Тув акваг са̄в ня̄врам ёхталы. Ты э̄лы-па̄лт ка̄сыӈ районт ня̄врамыт халанылт кассыт ос тот но̄х-патум а̄гит-пыгыт тыг кēтвēсыт. Сургутский ос Нижневартовский районыгт тамле касыл щё̄пита̄лаве. Ха̄льӯс районт туп Саранпа̄вылт ня̄врамыт касэ̄гыт. Акв порат Ягрим па̄вылт тамле секция ва̄рыглавес, тувыл ня̄врамыт тув ат ялантасыт, лап-пантвес. Тыи ма̄гсыл ка̄сыӈ та̄л туп Саранпа̄вылныл ня̄врамыт касылн тотыглавет.  

	Ты э̄лы-па̄лт са̄в та̄л Белоярский районт о̄лнэ а̄гит-пыгыт акваг о̄выл места висыт. Ань тай Сургутский ос Нефтеюганский районыгт ня̄врамыт ё̄рнувег ēмтсыт. Ань щар ат ва̄глӯв, хоты район-ныл ёхтум ня̄врамыт о̄выл места выгыт. Тыщирыл касуӈкве ня̄врамытын сака пӯ-мащ, тыи ма̄гсыл тыг ёхтынэ̄ныл э̄лы-па̄лт та̄н пуссын мӯсхалыг  щё̄питахтэ̄гыт».

	О̄выл хо̄тал ня̄врамыт акван-атыглавēсыт ос касыл о̄вылтым порат янытлавēсыт. Олег Хатанев та̄нанылн са̄в ёмас сымыӈ ла̄тыӈ ла̄выс. Ма̄нь таквс э̄тпос 20 хо̄талэ̄т ма̄ньщи хум самын патум хо̄талэ о̄лыс, тав 50 та̄лэ то̄влыс, ты кастыл о̄с тот янытлавес. 

	Ты юи-па̄лт а̄гит-пыгыт касуӈкве о̄вылтахтасыт. О̄влэ̄т та̄н акв ма̄ныл э̄лаль поргысыт. Э̄лнув порыгмам ня̄врам тав но̄х та паты. Китыт хо̄тал та̄н йӣво̄выл ка̄тыт пувим ха̄йтсыт. Ма̄нь ня̄врамыт акв вēрыста, яныгнув а̄гит-пыгыт кит вēрыста ха̄йтсыт. Яныг пыгытын хӯрум вēрыста  ха̄йтуӈкве э̄рыс. Ка̄тыт пувнэ ощща йӣво̄выл 130 сантиметра палытэ о̄лы, тыил хосанув виӈкве ат ро̄ви. Ка̄сыӈ ня̄врам такви йӣве тув ёт-тотыстэ. О̄влэ̄т а̄гит ха̄йтсыт. Ты ня̄врамыт халт Лена Тихонова касыс. Тав Ха̄льӯс рай-он Саранпа̄вылныл ёх-талас. Ма̄ньщи а̄ги кит та̄л Андрей Дорофеевич Филиппов палт са̄лыӈ сун ӯлтта поргуӈкве, са̄грап па̄хвтуӈкве ос мо̄т щирыл касуӈкве ханищтахтуӈкве ялан-ты. Ты э̄лы-па̄лт тав мо̄т а̄гит-пыгыт ёт касуӈ-кве Нижневартовск ӯсн ялыс. Та хо̄тал Лена молях ха̄йтуӈкве ат вēрмыс, лё̄ӈх лю̄ль о̄лыс.   

	Мо̄тыт хо̄тал ня̄в-рамыт са̄грап па̄хвтысыт. А̄лпыл пыгрищит та̄нки халанылт кассыт, ос та̄н юи-па̄ланылт а̄гит кас-нэ ма̄н во̄ввēсыт. Олег Хатанев ла̄выс, а̄гит са̄т манос нёлолов та̄л тув касуӈкве во̄виньта̄лавет. А̄гит поргēгыт, ха̄йтыгтэ̄гыт ос са̄лыӈ сун ӯлтта поргēгыт. Ань китыт та̄л са̄грап нас па̄хвтэ̄гыт, тувыл зачётыл ты ка-сылт ат хансавет. Мо̄тыт та̄л та̄н са̄грап па̄хвтым зачётыл хансуӈкве патавет ос та̄н халанылт но̄х-патум а̄гит тах пēриявет. Ка̄сыӈ ня̄врам тот каснэ ма̄гсыл о̄с такви са̄грапе выг. 

	А̄гит хунь кассыт, тӯйис ос сака во̄тыс, тыи ма̄гсыл та̄н э̄лнув вущкасаӈкве сака ат вēрмысыт. Ха̄льӯс район Саранпа̄вылныл Татьяна Хозяинова ёхталас. А̄ги ла̄выс: «Ам са̄в та̄л Андрей Дорофеевич Филипповн ханищтавем. Тыг амки са̄грапум ёт-тотыслум. Тамле са̄грап 350 грамм та̄рвитэ о̄лы, тыгыл кӯпнитнув манос та̄рвитыӈнув ул вос о̄лы. Тыхо̄тал тӯйи ос во̄ты, тыи ма̄гсыл са̄грап па̄хвтуӈкве сака та̄рвитыӈ. Ам такос суссум, хотыл во̄т во̄ты, тувыл са̄грап такос э̄рнэ щирыл вущкаса̄лыс-лум, во̄тын мо̄т ма̄н нуяве. Турап хо̄тал, тыи ма̄гсыл мӯсхалыг па̄хвтуӈкве ат а̄ртмыс».  

	Мо̄тыт хо̄тал пыгрищит тыньщаӈ рē-пыгтасыт. Та̄н пуссын а̄лпыл акван-атвēсыт. Аквторыг  12-13 та̄л, 14-15 та̄л ос 16-17 та̄л яныт пыгыт кассыт. Ка̄сыӈ пыг такви тыньщаӈе ёт-тотыглас. Тыньщаӈ са̄лы совныл 30 метра палытыг сагаве. Максим Бырка Солнечный па̄вылт ня̄врамыт касуӈкве ханищтыянэ. Ма̄нь ня̄враманэ ёт тув о̄с ёхталас. Тав ла̄выс, та̄н па̄вланылт соссаӈ ма̄хум хольт касуӈкве яныгса̄т арыгкем ня̄в-рам ёхталы. То̄ват ань ущты  ханищтахтуӈкве о̄вылтахтасыт. Ос ня̄в-раманэ тав нас пӯмащ ма̄гсыл ты касылн тотыгласанэ. Пыгрищит суссыт, хумус мо̄т яныг ня̄врамыт касэ̄гыт, та̄н нупыланыл сунсым э̄лаль ханищтахтуӈкве тах ка̄сащēгыт. 

	Пыгыт халт щар ма̄ниг Атэй Лялькин о̄лыс. Ханты пыгрищ Нижневартовский рай-он Варъёган па̄вылныл тув ёхталас. Тав нилыт классыт ханищтахты. Тыньщаӈ па̄хвтуӈкве, са̄лыӈ сун ӯлтта пор-гуӈкве  сака ха̄сы.  Тав хӯрум та̄л Александр Юрьевич Фальченко тренер палт яланты. Александр Юрьевич ла̄выс, пыгрищ са̄лыӈ сун ӯлтта сака ёмащак-ве порги, тыи ма̄гсыл яныгнув ня̄врамыт ёт касуӈкве вуйвес.  Атэй рӯтанэ пуссын во̄рт са̄лы ӯрим о̄лэ̄гыт. Тав ща̄няге-а̄щаге ань Варъёган па̄вылн о̄луӈкве ва̄нтласы̄г. Та̄н са̄лыяныл рӯтанылн о̄ньщавет. Пыгрищ ӯщлахтын порат во̄рн рӯтанэ па̄лт яланты. Атэй ла̄выс, ань тав са̄-лыӈ сун ӯлтта 210 щёс порыгмаӈкве вēрми. 

	Нилыт хо̄тал ня̄врамыт са̄лыӈ сун ӯлтта поргысыт. Аквта хо̄тал та̄н халанылт но̄х-па-тум команда пēриявес. Ты касылт команда мощщанув очки ке выг, тав но̄х та паты. Командат халт Ха̄льӯс район Саранпа̄вылныл ёхталам ня̄врамыт но̄х-патсыт. Нижневартовский район китыт местал майвес. Хӯрмит места Нефтеюганский район вис. 

	Солнечный па̄вылт но̄х-патум ня̄врамыт Ямал ма̄н Новый Уренгой ӯсн э̄лаль касуӈкве минэ̄гыт. Та ӯст Россия янытыл ёхтын спортсменыт яныг таквс э̄тпос  20-26  хо̄талытт касуӈкве патэ̄гыт. 

	 

	Людмила Теткина 

	 
