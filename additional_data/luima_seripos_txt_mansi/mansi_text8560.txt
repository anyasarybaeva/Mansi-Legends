
Востыхой нампа община Ханты-Мансийский районт о̄лы, Ягуръях па̄выл ляпат. Тот нила хо̄тпа аквъёт рӯпитэ̄гыт, кӯщай – Иван Слинкин, тавēн а̄ще, каӈке ос сасге акваг нё̄тэ̄гыт.
Иван сака ка̄ркамыг о̄лы, хӯл алыщлан ос во̄раян коныпал тав «Югра лылыēп» округ организацият кӯщай ва̄ӈын хо̄тпаг пēриявес. Тав ётэ потыртамумēн порат тох ла̄выс, Иван а̄тятэ Сергей Федорович Слинкин рущ хум. 1991 та̄лт фермерыг рӯпи­таӈкв патыс, та̄н са̄в мис, лув, па̄ля о̄щсыт. 
Тувыл та̄н 2008 та̄лт нэ̄паканыл акван-атса­ныл, э̄рнэ щирыл щё̄пи­тасаныл, община ва̄рсыт. «Востыхой» намыл пин­саныл, рущ ла̄тӈыл те толмащлаӈкве - самаиӈ ма̄т о̄лнэ хо̄тпа. Пēс по­рат аквты нампа па̄выл Ягуръях па̄выл ляпат ӯнлыс. 60-ит та̄лыт порат тот о̄лум Слинкин ма̄хум пуссын мо̄т ма̄н ва̄нтлуп­тавēсыт. 
Ты ма̄ ляпат тит поса­лыг овтэ̄г – Горный ос Тохот, тот сака хӯлыӈ ос во̄рӯиӈ ма̄. Та ма̄ та̄н кол­та̄­гланылн ты хассаныл. Иван общинаныл ва̄рнэ урыл тох потыртас:
– Нэ̄паканув хунь атсанӯв, ма̄н о̄влэ̄т хӯл алыщлан ма̄гыс ха̄пыт, моторыт, хӯлпыт, холодильникыт ос мо̄т э̄рнэ ут пуссын ёвтсӯв. Востыхой ма̄т о̄лнэ ко­лыт ӯнт­тысанӯв. Ягуръях па̄­вылт ос яныг холо­дильникыт о̄ньщиянӯв, базав тот о̄лы. Тувыл та па̄вылныл мо̄т ма̄н хӯл тотуӈкв кӯпнитнув, тот ёмас лё̄ӈхыт ва̄рвēсыт, тыт ос во̄рыӈ ма̄, лё̄ӈх а̄тим. 
То̄ва та̄лытт ма̄н са̄в хӯл пувыглэ̄в, ва̄тахтем тонна о̄лыглы. Ос витэ хунь молях то̄сы, хӯл сака мощща. Акв та̄лт май сака са̄в па̄кв тэ̄лыс, то̄нт ос са̄в па̄кв атсӯв. Са̄всыр э̄лы ӯсныл ма̄хум па̄кв ёвтын ма̄гыс ма̄н палтув ёхталасыт. 
Ка̄сыӈ та̄л акв щирыл хунь о̄лы, ты та̄л – са̄в хӯл, мо̄тыт та̄л – са̄в па̄кв манос са̄в пил тэ̄лы. Манарыл ма̄-витувн ми­вēв, таитыл та о̄лэ̄в, таи тыналэ̄в. 
Во̄раян ма̄гыс я̄нас ма̄л майвесӯв, ты ма̄гыс о̄с нэ̄паканув ва̄рсанӯв. Лицензия-нэ̄пак выгӯв, янгуй, во̄рто̄лнут, нёхыс, барсук ос мо̄т во̄руит ка̄тын-паттэ̄в. Тувыл ам отчёт ва̄рēгум, манаса̄вит во̄руй ка̄тын-паттысӯв.
– Матыр та̄рвитыӈ ва̄рмаль о̄ньщегы̄н?
– Атхунь о̄ньщēв, ма̄к ва̄рмалюв тамле – Востыхой во̄рпа̄влув мус ёмас лё̄ӈх а̄тим, трасса­ныл хӯрум вēрыстатем во̄р хосыт минуӈкв э̄ри. На̄йпос ква̄лгыт ма̄н па̄в­лув мус хартуӈкв ат вēр­мавет, ма̄н тыт дизель­ный станциял на̄йпос ва̄рēв, та щирыл та о̄лэ̄в. 
Мо̄т ва̄рмалюв тамле – са̄в хӯл алыщланэ̄в порат хӯл хоталь тыналаӈкв, ат ва̄глӯв. То̄ват хӯл ёв­туӈкв ка̄сащēгыт кос, ос сака мощща олн ойтэ̄гыт. Ма̄н ма̄нти па̄влыӈ ма̄­хум­ныл хӯл ёвтэ̄в ос э̄лаль тыналыянӯв. Хо­тьют са̄внув хӯл выг, тав мощща­нув олн ойты. Ма̄н округувт нэ̄мхотьют хӯл сака ат ёвты, Екатерин­бург, Омск яныг ӯсытныл хӯл ма̄гыс ёхталэ̄гыт. 
Омам Галина Григорь­е­вна ханты нэ̄, такви о̄парищ наме Тыманова, тав Октябрьский район Мулигорт па̄вылныл о̄лы. Са̄в та̄л школат ня̄вра­мыт ханищтым рӯпитас. Сас­гум Юрий Григорьевич о̄с ма̄н ётув о̄лы. Ма̄навн сака ёмащакв нё̄ты. 
Ань Ягуръях па̄вылт са̄выӈпа̄лэ Слинкиныт ос Простокишиныт о̄лэ̄гыт. Халанылт пуссын рӯтыт. Та̄н пуссын во̄раēгыт ос хӯл пувēгыт, ты щирыл олн сэ̄лэ̄гыт. 
Иван ла̄выс, та̄н Восты­хой нампа во̄рпа̄вла­нылт мӯй ма̄хум ма̄гыс о̄лнэ колыт ӯнттысыт. Ань та̄н палтаныл яныг ӯсытныл хӯл алыщлаӈкв ос во̄ра­яӈкв ка̄сащан хо̄тпат акваг ёхталэ̄гыт. Та̄н тот хоса о̄луӈкв вēр­мēгыт, ӯщлахтэ̄гыт, няслэ̄гыт.  
Валентина УЗЕЛЬ
