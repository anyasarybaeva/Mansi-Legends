

	Яныгпо̄ль э̄тпост ма̄н редакциявн Калужский областьт о̄лнэ Жиздра ӯсныл пищма ёхтыс. Ма̄навн ёмас сымыӈ ла̄тыӈ Софья Ильинична Власенкова хансыс.  Тав хансум потре ам на̄нан ма̄ньщи ла̄тӈыл толмащласлум.


		Паща о̄лэ̄н «Лӯима̄ сэ̄рипос» рӯпитан хо̄тпат. Ам о̄с ма̄ньщи э̄ква, Ха̄льӯс район Анъя па̄вылт 1953 та̄лт самын патсум. Ма̄ньта̄гыл омагум-а̄тягум ос па̄влыӈ ма̄хманум ёт акваг ща̄нь ла̄тӈыл потыртасум. Ма̄н хӯрмит классыт ущ рущ ла̄тӈыл ханищтаӈкве патвесӯв. Хо̄тыт классныл нёлоловит класс мус ам Сортыӈъя школат ханищтахтасум ос тот интернатт о̄лсум. 

		Та юи-па̄лт Ханты-Мансийскан минасум ос тот педучилище а̄стласум. Ма̄н тот Павел Александрович Вахрушевн ма̄ньщи ла̄тӈыл ханищтавесӯв, таве ёмщакв номилум. Тувыл ам А̄нъя па̄вылн ювле ёхтысум ос садикыт ма̄нь ня̄врамыт ёт рӯпитасум. Ётыл Тобольск ӯст кит та̄л о̄лсум. Тот о̄лмум сыс акв ма̄ньлат пыг ёт ва̄йхатасум ос 1976 та̄лт мēн аквъёт Калужский областин ва̄нтлысамēн. Ань тыг мус тот о̄лымēн.  

		Тув ёхтумум па̄сыл ам ма̄ньщи ла̄тӈыл ат потыртасум, ща̄нь ла̄тыӈкем хот-ёрувлаӈкве ты патыслум. Ос налыман та̄л минам юи-па̄лт ущта Ханты-Мансийск ӯсн ялсум. Ма̄н 2013 та̄лт сӯкыр э̄тпост педучилищат аквъёт ханищтахтам хо̄тпат ёт акван хо̄нтхатыгласӯв. Группав 93 номерыг пиным о̄лыс. 

		Самын патум А̄нъя па̄вылн о̄с ялсум. 

		Тот рӯтанум ёт ва̄щинтахтасум, ма̄ньлат ня̄враманыл, апганыл ёт ва̄йхатасум. Ма̄ньщи ла̄тӈыл потыртан э̄лумхо̄лас щар мощща хультум, о̄влэ̄т ам та̄наныл о̄с лю̄льсаӈ торгамтасанум. Тувыл матъёмас «Лӯима сэ̄рипос» газета ам ка̄ттагумн ликмыс. Тот потрыт ловиньтанэм сыс ща̄нь ла̄тӈыт номылматуӈкве патсанум. 

		Газетат рӯпитан нэ̄ хо̄нтыслум ос та̄н редакция па̄лыл а̄нумн тыг Калужский областин газета кēтуӈкве патсыт. Ам ань ля̄ххалыт, потрыт пуссын ловиньтыянум ос ёмщакв торгамтыянум. Ты о̄вылтахтам та̄лт газета ёхталаӈкве илттыг хот-по̄йтыс,  ма̄ньпо̄ль э̄тпос мус нэ̄матыр ат ёхталас. Таима̄гыс ам  хот-рохтысум, номсэ̄гум, амки рӯтанум о̄вылтыт, округт о̄лнэ ма̄хманув урыл воссыг нэ̄матыр ва̄ӈкве ат патэ̄гум, ща̄нь ла̄тӈум о̄ста хот-ёрувлаӈкве патылум. Тувыл тахольт ма̄ньпо̄ль э̄тпос ва̄т нупыл хӯрмит хо̄талэ̄т 

		ам яныг конвертыӈ пищмал тотвēсум. Тув  «Лӯима̄ сэ̄рипос»  ат газетат пинымат, ам 

		сымкем щар хотща̄гтыс. 

		Тахольт а̄нум ат ёрувлыяныл, газета а̄нумн кēтуӈке тах патэ̄гыт. Пӯмащипа! Пус ка̄т, пус ла̄гыл э̄лаль о̄лэ̄н! Э̄лаль рӯпитэ̄н, а̄нум ты газета кēтэ̄н! 

		На̄нан янытлан ос яныг пӯмащипа ла̄тыӈ кēтнэ э̄ква Софья Ильинична Власенкова. 

		 

		Ты пищма ма̄ньщи ла̄тӈыг Тамара Мерова толмащластэ.

		 

 
