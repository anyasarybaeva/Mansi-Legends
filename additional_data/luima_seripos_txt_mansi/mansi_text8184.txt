
Пēс та̄гыл сосса мирыт колта̄гланылт са̄в ня̄врам яныгми, мо̄рсыӈ порат акв-кит ня̄врам самын паты. Ма̄хманув са̄лы ӯрим яласэ̄гыт, во̄раēгыт, хӯл алыщлэ̄гыт. Ня̄враманыл ма̄ньта̄гыл сунсэ̄гыт, ома-а̄тяныл хумус рӯпитэ̄гыт, матыр-а̄ти щаквщēгыт ос ма̄щтырлэ̄гыт. Хунь мощ яныгмēгыт, нё̄туӈкве патэ̄гыт, ханищтахтэ̄гыт. 
Ханты хум Алексей Анатольевич Лонгортов омаге-а̄тяге са̄лы ӯрим яласасы̄г, са̄в ня̄врам янмалтасы̄г. Алексей Ямал ма̄т Салехард ӯст о̄лы, мощщаг хультум сосса ма̄хум департамент колт мирн нё̄тнэ ос правовой тэ̄ла палт пуӈктоты. Ханты-Мансийск ӯсн ёх­таламе порат, тав ётэ потрамасум, рӯпататэ урыл китыгласлум. Алексей тох ла̄выс:
– Ам ма̄ньта̄гыл ща̄ня­гум-а̄щагум ос ягпы­га­нум-яга̄гиянум ёт тунрат са̄лыӈколт о̄лсум, тот яныгмасум. Рӯтанув о̄с пуссын са̄лыяныл ёт яла­сэ̄гыт, то̄ва ма̄хманув та̄нти са̄лыт о̄ньщēгыт, то̄ват ос сельский хозяй­ство предприятие ма̄т рӯпитэ̄гыт. 
– Ямал ма̄т са̄лы ӯрнэ тэ̄ла хумус мины, матыр та̄рвит о̄лы?
– Са̄лыӈ ма̄хманув ань са̄ккон щирыл рӯпитэ̄гыт, та̄н ма̄гсыланыл э̄рнэ нэ̄пакыт хансэ̄в. Миркол па̄лыл ань о̄с сака нё̄та­вет – тӯйт тармыл яла­сан ма̄шинатыл, на̄йив сартнэ тēрыл, на̄йпос ва̄рнэ утыл, парщи­ныл, та ма̄ныр, пуссын ёвтавет, майлавет. 
Са̄лы ӯрнэ ма̄хум ма̄гыс о̄лыглан мирхал хо̄нт­хатыглапытн ма̄н акваг яланта̄лэ̄в. Мо̄лты порат Ханты-Мансийск ӯст атха­тыгласӯв. Тамле ма̄т ма̄хум йӣльпи са̄кконыт щё̄питэ̄гыт, хансэ̄гыт. Ма̄н, са̄в ма̄ныл акван-атха­тыгла̄лнэ ма̄хум, пот­рыт хӯнтлэ̄в, ка̄сыӈ нэ̄пак ёмащакв ловинь­ты­лӯв, ха­нищтылӯв, тӯвыл ка̄тпос пинэ̄в, ка̄сащēв ман а̄ти. Ма̄хум са̄выӈпа̄лэ ка̄са­щē­гыт те, потрыт са̄кко­н­ыг ва̄рнэ ма̄гыс щё̄пи­таӈ­кве та патавет. Тувыл хунь са̄ккон-нэ̄пак ка̄­тын-паттылӯв, йильпииг ловиньтылӯв, э̄лаль та э̄рнэ потрыт щирыл та рӯ­питэ̄в, ма̄хманувн нё̄тэ̄в.
– Ямал ма̄т ма̄ньлат хо̄тпат са̄лы ӯрнэ тэ̄ла палт рӯпитаӈкве ка̄сащēгыт? 
– Ма̄н ма̄вт ка̄сыӈ щēмьят са̄в ня̄врам яныг­ми. Са̄лыӈ ма̄хум ня̄вра­мыӈ та̄гыл са̄лыяныл ёт ва̄нт­лэ̄гыт, тох та рӯпитэ̄­гыт. Хунь школан миннэ пора ёхты, а̄гирищит ос пыгрищит интернатт о̄лэ̄­гыт. Колта̄глыт хо̄т-са̄т ня̄врам самын паты те, кит-хӯрум хо̄тпа ётыл тах са̄лы ӯруӈкве атхунь хультэ̄гыт. Ща̄нь-а̄щаныл ва̄рнэ тэ̄ла хумус хӯли­яныл, о̄влэ̄т нас нё̄тэ̄гыт, тувыл та̄нти щēмьяӈыг ēмтэ̄гыт, э̄лаль акваг рӯ­питаӈкве та патэ̄гыт. 
Ань Россия янытыл са̄лы ӯрнэ тэ̄ла сака яныт­лаве. Са̄в ёмас, номтыӈ ма̄хум ос мирколт рӯпи­тан кӯщаит э̄рнэ нэ̄пакыт хансэ̄гыт, са̄лыӈ мир тар­мыл патавет, сыре-сыр нё̄тмилытыл щё̄питавет, ва̄нтлын ма̄нанылт о̄лнэ колытыл ӯнттавет. Та̄н туп рӯпитаӈкве вос тах­нувыт, ма̄ньлат а̄ги-пы­ганыл са̄лы ӯруӈкве вос ханищтануваныл. Сосса мир ма̄гыс ты ма̄к э̄рнэ тэ̄ла. 
Са̄лы – ты ма̄н о̄лупсав, тав ляпатэ̄т ща̄нь ла̄тӈув суйты, о̄лнэ кол, маснут, тэ̄нут, та маныр, пуссын о̄ньщēв. Са̄лы ё̄рыл ма̄н ты о̄лэ̄в.
Светлана РОМБАНДЕЕВА
