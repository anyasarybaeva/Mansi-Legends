
Ты накт о̄с акв йильпи нэ̄пак та̄ратавес,  «Портреты обских угров»  намаим о̄лы, таве Раиса Бардина щё̄питастэ. Тот ювле хультум нотт 1930-1970 та̄лыт сыс пӯмыщ хурит акван-атым о̄лэ̄гыт.Мо̄лты та̄л ва̄ти хо̄тал э̄тпост мēн Раиса Калистратовна ёт ты нэ̄пак урыл потыртасмēн. То̄нт тав ла̄выс: «Ам йильпи нэ̄пак та̄ратан щирыл ань рӯпитэ̄гум. Ма̄ньщи ос ханты рӯтанум палт ялнэм порат са̄всыр пēс хурит ка̄сала̄лсум. Та̄н тот та̄нки ю̄нтум маснутанылт о̄лсыт. 

	Ётыл таил э̄лаль пӯмщалах-туӈкве патсум. Тувыл матахмат хурит акван-атсум, ты э̄лы-па̄лт хансум нэ̄паканумн то̄ват тув по̄слыгласанум. Соссаӈ ма̄х
	манув та̄нки рӯтаныл тот ка̄салыяныл ос а̄нумн матыр ла̄тыӈ кēтэ̄гыт. Та̄нки палтаныл о̄лум пēс хурит о̄с а̄нумн 

	суссылтыяныл ос матыр потыртэ̄гыт. Та юи-па̄лт хуриӈ нэ̄пак ва̄руӈкве а̄нумн Надежда Васильевна Лукина номт пиныс. Ты э̄ква ам диссертациям хаснэм ос таве вуянтамум порат научный кӯщаиг о̄лыс. Туп ань ты нэ̄пакум щё̄питамум порат нэ̄мхумус нё̄туӈке ат вēрмыс, 

	такви са̄в рӯпата о̄ньщис.  

	Ам хурит ос тув хансум потранум Новосибирский институтт археология ос этнография тармыл о̄лнэ издательство-колн кēтсанум. Та̄н ётаныл аквъёт рӯпитан договор-нэ̄пак хассум. Хуриӈ нэ̄пакум ва̄рнэ ма̄гыс амки олн тув ойтсум. Ос ты нэ̄пакум хорамыӈыг ва̄рнэ̄ныл щирыл иӈ олн кинсуӈкве э̄ри кос. Нэ̄пакум моляхнув 

	ва̄руӈкве, ва̄им, таӈхēгум. Тот ма̄нки соссаӈ ма̄хманув хумус пēс порат о̄лсыт, манхурип маснутыл масхатым о̄лсыт, манхурип рӯт хо̄тпа о̄щсыт, пуссын хури нупыл сунсым та̄ра-паттавет. Ам номсэ̄гум, ты ва̄рум рӯпа
	там са̄в хо̄тпатн тах пӯмщиг 

	ēмты». 

	Раиса хури по̄слум нэ̄паке та̄ратанэ̄тэ ма̄гыс ань кит ма̄ньщи хо̄тпагн олныл нё̄твес. Тыи российский боксёр-профессионал Руслан Проводников ос такви ма̄гсылэ рӯпитан предприниматель нэ̄ Наталья Чайникова. Тэ̄н коныпалэ̄н Раиса Бардина о̄с са̄в хо̄тпатн пӯмащипа ла̄тыӈ ла̄ви, тыи пēс хурит майлам щēмьятытн ос 

	хурит о̄вылтыт ла̄тыӈ хӯлтнэ ма̄хумн. Ты коныпал сака ёмас нётмил ва̄рсыт, рӯтаныл о̄вылтыт я̄нас потыртасыт. Нё̄тмил 

	ва̄рнэ ма̄хум наманыл пуссын нэ̄пакыт хансым о̄лэ̄гыт.

	«Портреты обских угров» нэ̄пакет 355 са̄всыр хурит по̄слувēсыт. Тыи янгыщ А̄с я̄ ос Лӯи ēр Та̄гт я̄  ва̄тат о̄лнэ соссаӈ ма̄хум. Ма̄хум па̄вланыл 

	щирыл хури по̄хат хасвēсыт. Тувыл нэ̄пакт карта по̄слым о̄лы, тот ка̄сыӈ па̄выл хӯлтвес.

	Хурит пуссын та̄ланыл щирыл ла̄кква-ӯртвēсыт ос я̄насыг суссылтавет. О̄влэ̄т 1930 та̄лт ос тыгыл э̄лаль миннэ та̄лыт порат по̄слум хурит нэ̄пакн щё̄питавēсыт, тувыл 1940-йт, 1950-ит, 1960-ит ос 1970-ый та̄лыт порат. 

	Сака пēс хурит са̄всыр учёныит хантыт ос ма̄ньщит палт ялманыл порат по̄слыгласаныл. Тувыл ма̄нь па̄влытын хури по̄слум хо̄тпат кēтыгла̄лвēсыт. Ма̄хум то̄нт щēмъяӈ та̄-гыл по̄слувēсыт. Ма̄ньлат 

	а̄гит-пыгыт хо̄т ханищтах-тынэ̄ныл порат  манос пыгыт армият лусытан сыс о̄с по̄слах-тасыт. 

	Ханты ос ма̄ньщи ма̄хум маснутаныл ханищтым А. А. Богордаева учёный нэ̄ ты о̄вылтыт 

	са̄в потыр хансыс. Ань акв ма̄нь потре о̄с ты нэ̄пакыт  хасвес. Хурит нупыл сунсым ханты ос ма̄ньщи ма̄хманув о̄лупсаныл ёмащакв иӈ э̄лаль ханищтаӈкве ро̄ви. Тыи э̄рнэ  ёмас нэ̄пак мо̄т учёныитн о̄с пӯмщалаве тах.

	Тамара Мерова

	 
