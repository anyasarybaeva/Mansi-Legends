

	Мо̄лал ля̄ххал тотнэ колн ма̄ньлат ма̄хум ёт рӯпитан хо̄тпат ёхталасыт ос та̄нти ва̄рнэ рӯпатаныл урыл потыртасыт. Антон Евгеньевич Тимкин такви рӯпататэ урыл тох ла̄выс. Тав ма̄ньлат ма̄хум ёт рӯпитан департамент тармыл ва̄ӈын кӯщаиг о̄лы. Тав ла̄вум потре э̄лаль ловиньтэлы̄н: «Яныгман ня̄враманув ма̄гсыл ма̄н са̄в рӯпата ва̄рēв. Акв тамле пӯмащ «Кванториум» ла̄ваве. Округув янытыл ань хӯрмит тамле 

	кол Югорск ӯст ӯнттаве. 2018 та̄л мус хо̄т тамле кол ӯнттуӈкв номсэ̄в. Тув ялантан ня̄врамыт та̄нти ма̄гсыланыл ма̄ньта̄гыл э̄лаль о̄лнэ рӯ-патаныл пēриēгыт. Ань са̄-выӈпа̄лэ̄ ня̄врамыт кол ӯнттын, лё̄ӈх ва̄рнэ, тувыл лēккарыг ос ня̄врамыт ханищтан рӯпата пēриēгыт. Ма̄н палтув ёхталан ня̄врамыт ма̄ньта̄гыл са̄в мир халт юртыӈыщ о̄луӈкв ханищтавет. 

	Ма̄н Россия мо̄т регионыт ёт акван-нё̄тхатым рӯпитэ̄в. Ты та̄л лӯпта э̄тпост Нефтеюганск ӯст «Кванториум» колт ханищтахтын ма̄ньлат ма̄хум ма̄гсыл ялпыӈ хо̄тал ва̄рēв. Таве ма̄н «Молодые профессионалы» намаяслӯв. Округувт ма̄ньлат мир халт тамле яныг фестиваль нэ̄мхотты порат ат ва̄рыглавес. Ялпыӈ хо̄талув Нефтеюганск ӯст товлыӈха̄пыт ёл-исыглам ма̄т ва̄рилӯв, тав ань хот-хультуптавес. Тот палаткаӈ па̄выл ва̄рēв. Ма̄тэ яныг, састум, пуссын ма̄л то̄влавēв. Россия ма̄ янытыл ма̄н палтув 1 со̄тыра атса̄т ня̄врам тах ёхты. Округувныл атса̄т ляпатем ня̄врам тув ялнэ кастыл пēриев. Та коныпал нас мӯй ма̄хум тотпирмайтаӈкв номсэ̄в. Ты э̄лы-па̄лт о̄лум фестивалин ялнэ щирыл ма̄н округувт лов ня̄врамытыл акв ня̄врам пēриясӯв. 

	Мо̄т номтув о̄с тэ̄лаг щё̄питаӈкв номсылӯв. Ты порат яныг хо̄нт оигпам па̄сыл нёлса̄т нупыл акв та̄лэ ты то̄влы. Таима̄гсыл лӯпта э̄тпос ва̄т нупыл титыт хо̄талэ̄т, а̄лпыл нила щё̄с порат хо̄нт о̄вылтахтам порат яныг суссылтап ва̄раве. Суссылтапувн ма̄н ань щё̄питахтэ̄в. Аквъёт пуссын со̄тыра ляпатем мир сунсуӈкв ёхтэ̄гыт. Ма̄шинат, танкыт, писалит ос маснутыт пуссын та порат о̄ньщим хурипаг ва̄риянӯв. Ань номсэ̄в, маныр щирыл ос хо̄т пуссын ва̄равет. Номтанув тэ̄лаг те а̄ртмēгыт, ма̄н товлыӈха̄пыл алхатнэ пора о̄с суссылтаӈкв таӈхēв. 

	Ань ты урыл нас потыртахтэ̄в».

	 

	Александр ВЬЮТКИН
