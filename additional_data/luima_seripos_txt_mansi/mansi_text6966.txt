
Ты э̄тпос китыт хо̄талэ – ма̄ янытыл почта то̄тап хо̄талыг ла̄ваве. О̄выл тамле то̄тапыт Лондон ӯс ӯсхулыянэ̄т 1858 та̄лт пӯсас онтсыл тагталавēсыт. Ань ищхӣпыӈ ут о̄лы тēпыл, почта то̄тапыт та̄тлан ат ханэ̄гыт.
Ма̄н Югра ма̄вт 700 са̄­виттем тамле то̄тап о̄лы. Телефоныт ос ищхӣпыӈ утыт о̄ньщēв кос, ос ок­руг мир пищмат акваг хансэ̄гыт, почта хосыт кē­тыяныл. 
Ка̄сыӈ э̄тпос 345 со̄тыра арыгтем пищмат ос открыткат э̄л-кēтавет, вēскалаӈкве те – 7 тонна мус ёхты. Почтат рӯпитан ма̄хум ка̄сыӈ хо̄тал то̄­тапыт уральтыяныл, пищ­мат хансым адрес мус тотыяныл.
Россиявт о̄выл тамле то̄тапыт Санкт-Петербург ӯст ва̄рвēсыт, ӯс янытыл колнорыт онтсыл но̄х-ра̄т­вēсыт. То̄нт нас йӣв то̄­тапыт о̄лсыт, ётыл сы­ре-сыр туманыӈ ос циф­ровой кодыӈ утыт ква̄л­тапаптувēсыт, таит тай по̄х хо̄тпан мори пӯнсуӈкве ат вēрмавет. 
Ма̄н округувт о̄выл почтовый колыт Ха̄ль­ӯст, Демьяновский ос Самаровский (ань Хан­ты-Мансийск ӯс) ма̄т рӯпитаӈкве патсыт. Ты ма̄т та̄ра 19 нотт мир То­больск ос Ха̄льӯс халт тыгле-тувле яласасыт, то̄нт тот яласан лё̄ӈх о̄лыс, пормасыт коныпал пищ­мат тотыглавēсыт.
Ань округувт АО «Почта России» – ты ма̄к яныг кол. Тув 201 отделеният тӯлвēсыт, та̄н халанылт 103 отделение почтовой связи э̄лынт о̄лнэ ма̄нь па̄влытт о̄лэ̄гыт. 
Ка̄сыӈ та̄л «Почта Рос­сии» Ханты-Мансийс­кий филиалэ̄н 37 млн арыг пищмат ос 1 млн са̄виттем посылкат тотыглавет. 93 со̄тыра хо̄тпа газетат, жур­налыт ос нэ̄пакыт ха­сыл­та̄лэ̄гыт, та̄л сыс 10 млн арыгтем там­ле пормасыл тотыглавет. 
АО «Почта России» 
колныл кēтым ля̄ххал ма̄ньщи ла̄тӈыг 
С. Ромбандеева толмащластэ  
 
