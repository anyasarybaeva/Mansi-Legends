
«Хо̄тал» нампа театр о̄с акв йильпи спектакль щё̄питасыт. Ма̄ньполь э̄тпост нэ̄ хо̄тпат ялпыӈ хо̄таланыл кастыл Ханты-Мансийск ӯст о̄лнэ ма̄хум ма̄гыс «Ма̄к нё̄тнэ а̄ги» нампа пьеса суссылтасыт. 
Ты спектакль Мартин Макдонах хансум потре щирыл ва̄рвес. Мо̄лты та̄лытт ты театрыт рӯпи­тан артистат «Калека с острова Инишмаан» тав потре щирыл о̄с спек­такль ва̄рыгласыт. Мартин Мак­донах Лондон ӯс Англия ма̄т о̄лы, са̄в ми­рытн кина по̄слын хумыг ва̄ве. 
Ма̄н палтув «Ма̄к нё̄тнэ а̄ги» пьеса Михаил Али-Хусейн режиссёр-хумн щё̄питавес. Тав акв о̄лыглатта̄л пӯмыщ нак о̄ньщи – спектакль янытэ̄т ма̄ньщи ла̄тӈыл потыртэ̄гыт. 

Тот «нё̄тнэ а̄ги» Вера Кондратьева ёнгитэ. Вера Сургутский район Лянтор ӯсныл о̄лы, та ēрт о̄лнэ ханты ма̄хум ла̄тӈыл потырты.  
Тот кит нэ̄г о̄лупсатэ̄н суссылтаве, хумус ма­тум ща̄нь яныг а̄гитэ̄н­тыл о̄лэ̄г, то̄ванакт сака халмалтахтэ̄г ос таима̄­гыс акваг савалэ̄г. Ты спектакль хумус ва̄руӈ­кве патвес ос Вера ты о̄выл­тыт тох ла̄выс: 
– Ты рӯпатав ма̄н мо̄лты та̄л ма̄нь таквс э̄тпост о̄вылтаслӯв. О̄влэ̄т хӯрум са̄т сыс ма̄н теат­рыт акван-хо̄нтхатыг­ла̄л­сӯв, тот аквъёт рӯпитым тэ̄лат ва̄рсӯв. Ос корона­вирус а̄гм паттат лап-пант­весӯв, режис­сёрув ювле Москван минас, ма̄н ос пуссын юв кēтвесӯв. 

Ань та па̄сыл ам ма̄ньщи ла̄тӈыл хансым потрыт амки ханищтаӈ­кве та патсанум. Ты пьеса ма̄ньщи ла̄тӈыл Светлана Динисламован толмащ­лавес. Тав а̄нум ма̄ньщи ла̄тӈыт ёмщакв ла̄вуӈкв ханищтастэ. 
На̄н то̄ва суянын, со̄ль, мо̄т щирыл ла̄вияны̄н. Ма̄н ханты ла̄тӈувт то̄ва суит на̄нан о̄с хащта̄лыг о̄лэ̄гыт, манос щар мо̄т щирыл ля̄галавет. Ань ла̄тӈыт акван ул вос тэ̄­лыгтыянум, Светлана Сели­вёр­стовна а̄нумн са̄в нё̄тыс. Ам ётум спектак­лит ёнгын пыгытн мощ кӯп­нитнувēг о̄лыс, та̄н пуссын ма̄ньщит, ща̄нь ла̄тыӈ ва̄нэ ма̄хум халт яныг­масыт. 

Ма̄н рēтыӈ ю̄свой э̄т­пос хус хо̄талт пуссын ак­ван-хо̄нтхатсӯв ос ма̄нь­поль э̄тпос атыт хо̄талэ мус ка̄сыӈ хо̄тал ты по­тыр-охсат ханищтым рӯ­питасӯв. То̄ванакт ты кос ка̄смоста̄лыг патыглэ̄гум, хурахлым номсэ̄гум – таса̄вит потрыт аман ху­мус ханищтыянум. Тувыл лю̄ль номтанув по̄хан-лаквтыянум ос ёмас сы­мыл э̄лаль о̄лсум. Амки ма̄гсылум та̄к номт висум, пуссын ёмасыг ēмты тах. 
Ты э̄лы-па̄лт ам ня̄вра­магум ёт «Невероятные приключения Ерофея Анямова» спектакльн ялсум. Тот то̄ва ма̄т артис­тат о̄с ма̄ньщи ла̄тӈыл потыртасыт. 

Ам ла̄тыӈ ва̄нэ та̄л суссылтан ва̄рмалит тор­гамтасанум, ты артистат ма̄щ­тырыг ёнгēгыт, щар э̄рнэ ма̄т хо̄т мовала̄лым, хо̄т лю̄ньщалтахтым манос хот-рохтуптахтым матыр ля̄галэ̄гыт. Ма̄н ань аквта щирыл о̄с ты ёнгысӯв. 
Ты спектакльт Саран­па̄вылныл о̄лнэ ма̄ньлат хумыт Вадим Важенин, Сергей Хозумов ос Иван Гындыбин ёнгысыт. Мо̄т ма̄хумн ла̄внэ потрыт вос торгамтавēсыт, та̄н рущ ла̄тӈыл па̄рт тармыл хасвēсыт.
Тамара МЕРОВА
