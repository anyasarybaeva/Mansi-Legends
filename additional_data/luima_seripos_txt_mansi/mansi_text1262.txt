

	Ты тӯяг ва̄рим хурит Югорск ӯст о̄лнэ щēмья по̄слым о̄лы. Нэ̄ наме Анна, о̄йкатэ о̄парищ наме щирыл Зайцева. Тав ханты нэ̄, Октябрьский районныл о̄лы. Такви щēмьятэ урыл ма̄ньщи газетав ма̄гыс тав тох потыртас.


		– Ам А̄с я̄ ва̄тат Октябрьский па̄вылт самын патсум, тот яныгмасум. А̄тям Владимир Георгиевич, тав ханты о̄йка о̄лыс, Пальяново па̄вылныл тув ёхтыс. Тав а̄тимыг ēмтыс, ань туп омам хультыс.

		Омам па̄лыл о̄лум пēс рӯтанув тыг ссылкан тēтвēсыт. Ам анēквам Фёкла Васильевна Осинцева ма̄навн потырта̄лыс, яныг хо̄нт э̄лы-па̄лт са̄в щēмья ня̄врамыӈ та̄гыл, яныгпа̄ла хо̄тпат пуссын аквъёт тыг ня̄влувēсыт. Тыг йиманыл порат лё̄ӈхыт хум хо̄тпат пуссын вуйвēсыт, хотталь мо̄т нупыл тотвēсыт. Октябрьский район Каменное па̄выл ӯнлын ма̄ мус туп э̄кват, ня̄врамыт ос яныгхо̄тпат ёхтысыт. Та̄н ё̄раныл хосыт ты па̄выл ӯнттувес. Анēквам-ащо̄йкам тот ты акван-минасы̄г, лов ня̄врам о̄щсы̄г.

		Анēквам ам сака э̄руптаслум. Тав э̄ргуӈкв сака ха̄сыс, турсуе татем суиӈыг о̄лыс. А̄нум тав ты ма̄щтырлаӈкв ханищтастэ. Школа а̄стламум юи-па̄лт ам э̄лы ма̄н ханищтахтуӈкв минасум. Новокуйбышевский техникумт маснут ман мо̄т са̄всыр пормас ю̄нтуӈкв ханищтахтасум. 

		Юв ёхтысум, рӯпата ат хо̄нтсум. Югорск ӯс училищан рӯпитаӈкв во̄ввēсум, тот ня̄врамыт ханищтасанум. 

		О̄йкам ёт хо̄нтхатсум, тав ты ӯсн рӯпитаӈкв тēтвес. Пӯльницат мир пусмалтан са̄всыр техника уральты, саквалэ̄гыт те, ёмащакв ва̄риянэ. Акван-минасамēн, пыгмēн самын патыс. Тав туп-туп хӯлы, паляге лап-миным о̄лэ̄г. Ня̄врам ёмащакв ат те хӯлы, ва̄им, тав пуста̄гыл яныгмаӈкв ат вēрми. Таима̄гыс ам та̄ра рӯпатаныл по̄хан минасум, ань пыгум ёт юн о̄лэ̄гум. 

		Амти ханты мирум урыл пӯмщалахтуӈкв патсум. Э̄ква маснут хумус ю̄нтаве, щулкит хумус сагавет, нэ̄пакытт тисхатуӈкв патсум. Тох амти хумус вēрмēгум, ю̄нсхатуӈкв та о̄вылтахтасум. Са̄ӈквылтаӈкв ханищтахтэ̄гум. 

		Ань ханты ос ма̄ньщи ма̄хум ма̄гыс са̄всыр ханищтапыт ва̄рыглавет, са̄ӈквылтаӈкв ханищтавет, ю̄нсхатуӈкв. Хотты ханищтахтын ма̄н нэ̄мхотталь ялуӈкв ат вēрмēгум, о̄йкам акваг рӯпиты, пыгмēн тактēт хультуптаӈкв ат вēрмиламēн, акваг тав ляпатэ̄т о̄луӈкв э̄ри. Тох амтирот нэ̄пакыт щирыл, интернет щирыл ла̄щал ма̄щтырлаӈкв та ханищтахтэ̄гум.

		О̄йкам Василий гитарал са̄ӈквылтаӈкв сака ёмащакв ха̄сы, такви стихыт хансы, э̄ргыг ва̄риянэ. Ялпыӈ хо̄талыт порат то̄ванакт мир э̄лы-па̄лт э̄ргēгум, йӣквēгум. Мēн аквъёт атхуйплов та̄л о̄лымēн, тав сака ёмас хо̄тпа.

		 

		Тамле потыр ты нэ̄кве та потыртас. Ӯст о̄лнэ соссаӈ мирн тав ва̄ве, янытлаве, э̄руптаве. Та̄н акван-хо̄нтхатыгланэ̄ныл порат Анна акваг тув ёхталы, аквъёт ма̄щтырлэ̄гыт, халанылт ханищтахтэ̄гыт.

		Валентина Васильева

 
