
Ты йист ма̄н округувт са̄в пӯльницат ӯнт­тавет. То̄ват молях ӯнттыгпавет, то̄ват ос сака хоса. Ос ка̄сыӈ та̄л тув са̄в олн холтаве. 
Тыкос округ кӯщай нэ̄ Н. Комарова ты та̄рвитыӈ ва̄рмалит уральтыянэ, то̄ва порат пӯльницат ӯнттын рӯпата э̄лаль аты лакви.
Мощ мо̄лтынув «Обще­ственный палата» нампа колт рӯпитан хо̄тпат яныг сапра̄ни ва̄рыгла­сыт. Сергей Таньшин тот пуӈк­тотыс. Са̄всыр мо̄т кӯщаит тина суснэ то̄тап хосыт тув акван-о̄лты­главēсыт – капи­тальный строитель­ство управ­леният, кол ӯнттын депар­таментыт ос мир пусмалтан депар­таментыт рӯпитан ма̄хум потыртасыт. 
О̄влэ̄т та̄н Нижневар­товск ӯст ӯнттын яныг пӯльница урыл потырта­сыт. Тав лов арыгтем та̄л ювле хультум порат ӯнттуӈкв о̄вылтавес. Ань ты хо̄тал мус туп то̄ва я̄нас коланэ а̄стлавēсыт, янгыщ пӯльница тох аты рӯпиты. 
Кирилл Мыскин кол ӯнттын округ департа­мент кӯщаиг о̄лы. Тав тох ла̄выс, лов та̄л сыс тув 5,5 млрд солко̄ви холтвес. Ань э̄лаль о̄с сака са̄в олн э̄ри. 
Ос та̄н ань акв та̄рви­тыӈ ва̄рмальн я̄рмысыт – ань Украинат хо̄нтлын ва̄рмаль о̄лнэ̄тэ ма̄гыс Россияв «санкцияг» ла̄внэ лю̄ль ва̄рмалил ва̄рвес. Ты пӯльницан са̄всыр йильпи оборудование мо̄т хо̄н ма̄ныл тотуӈкв э̄рыс кос. 
Ань ты э̄рнэ утыт хо̄т э̄лы са̄мт тот та хультсыт. 
Советский ӯс пӯльница ос лов арыгтем та̄л ёма­щакв щё̄питаве. Кӯщаит ты сапра̄нит ла̄всыт, ты пӯльница мощēрт ул хот-ло̄сталаве. Насска̄сыг тув олн холтуӈкв ат э̄ри, тав сака пēсыг ēмтыс.
Горноправдинск па̄выл Ханты-Мансийск ӯс ляпат о̄лы, титса̄ттем вēрыста тув мус минуӈкв э̄ри. Тот о̄с матах та̄л йильпи пӯльница такос ӯнттаве. 
Округ кӯщай нэ̄ Наталья Комарова тув такви ялыс, уральтахтас. Ань кӯщаит ла̄вēгыт, туи порат ул а̄стлаве. Тот акв па̄лэ̄т «паллиативный» нампа я̄нас ма̄нь пӯльница ва̄­раве. «Пувласпи-а̄гмыл» о̄лнэ ос акв ма̄н патум тит­са̄т хо̄тпа тот о̄ньщуӈкв патавет.
Урай ӯст пульница о̄с са̄в та̄л ӯнттаве. Тот кол ӯнттын ма̄хум о̄с ущты рӯпитаӈкв о̄вылтахтасыт. Сака мощща рӯпата ва̄р­сыт. 
Ты сапра̄нит о̄лум ма̄­хум халанылт потырта­ма­ныл порат, та̄ра-патыс – та̄н такос са̄всыр кӯ­ща­ит ёт потыртэ̄гыт, такос титыглахтэ̄гыт, щар акв пӯльница ёмащакв ат ӯнт­таве, акваг матыр та̄р­ви­тыӈ ва̄рмаль та ēмты. 
Валентина УЗЕЛЬ
