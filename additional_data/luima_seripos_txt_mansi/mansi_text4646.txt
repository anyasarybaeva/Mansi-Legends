
Ма̄н халувт тамле намыл пиным э̄ква ул ка̄сыӈ сосса хо̄тпан ва̄йвес манос тав урēт нас хо̄т хӯлыгласыт. Тыи Ева Шмидт, тав венгр учёный нэ̄, ма̄н округувт ловманкем та̄л о̄лыс ос рӯпитас. Са̄выӈпа̄лэ хантытын, ма̄ньщитын таима̄гыс ва̄йвес, тав ма̄н ща̄нь ла̄тӈагувтыл сака ёмщакв потыртас. Тувыл тыт пēс йис накыт, ма̄хум мӯтрат та̄ра-паттысанэ ос ты ва̄рмалит нэ̄пакн хассанэ, э̄ргыт хаснэ то̄тапн щё̄питасанэ, сосса ма̄хманув хурин по̄слысанэ.
Ева Адамовна Шмидт ань о̄лыс ке, са̄тпан та̄лэ то̄влынув. Тав 1948 та̄лт лӯпта э̄тпос ва̄т нупыл нёлолов хо̄талт Будапешт ӯст самын патыс. Ма̄ньта̄гыл нēлм рӯт мирыт, та̄н о̄лупсаныл урыл пӯмщалахтуӈкве патыс ос ётыл Лоранд Этвёш нампа университет а̄стлас. Тот са̄всыр мирыт пēс накыт, хащта̄л ла̄тӈыт ва̄нэ хо̄тпаг ханищтавес, рущ щирыл этнограф ос лингвист ла̄ваве. Тамле тэ̄лат э̄лаль тотнэ ма̄гыс Ева ма̄н сосса ма̄хманув пēрияс. Тав 1969 та̄лт Ленинград ӯсн минас, тот 1971 та̄л мус университетт финно-угроведение тэ̄лат э̄лаль ханищтахтас. Ӯст о̄лмēт, ханты ос ма̄ньщи ла̄тӈыл потыртан студентанув ёт ва̄йхатас ос тувыл Ха̄льӯс район Тугияны па̄вылн тотыглавес.
Ань ты о̄вылтыт Ханты-Мансийскат о̄лнэ э̄ква Таисия Степановна Себурова потыртас, тэ̄н ма̄ньлатыг о̄лмēнт румалахтасы̄г ос та па̄сыл акваг юртыӈыщ о̄лсы̄г. Лӯпта э̄тпост Ева Шмидт намхо̄талэ̄т ка̄стуманыл порат сосса ма̄хманув «Югра лылыēп» колн акван-атхатыгласыт ос сымын ро̄внэ ёмас номтыл венгр учёный нэ̄ ка̄стысаныл. 2002 та̄лт о̄йттур э̄тпос нила щислат тав Ханты-Мансийск ӯсн ёхталаме порат а̄тимыг ēмтыс.
Ты э̄лы-па̄лт тав ловманкем та̄л Белоярский ӯст о̄лыс ос тот ханты ма̄хум пēс йис накыт ханищтым рӯпитас. Таима̄гыс тав тот пēс потрыт, мо̄йтыт хаснэ кол щё̄питас, то̄нт округ кӯщаит ка̄сащасыт, ос лӯима̄ ма̄хум тэ̄лат ёт рӯпитан хо̄тпат тавēн о̄с нё̄тсыт. То̄ва ва̄рмалит о̄вылтыт ань Анатолий Райшев потыртас. Белоярский архив кол А̄с-угорский институт па̄лыл рӯпитаӈкве патыс, то̄нт кӯщаиг Евдокия Андреевна Нёмысова о̄лыс. Тав ань о̄с та порат о̄лыглам ва̄рмалит номылматыглас ос Ева Шмидт ёт по̄слахтам хурит о̄ньщи, ань ты хурит акван-атхатам ма̄хумн суссылтас. То̄ват та̄нкина̄ныл ос тот ка̄саласаныл, тувыл э̄лаль о̄с ла̄тыӈ ла̄всыт. Тыи «Ханты ясаӈ» газетат кӯщай нэ̄ Раиса Решетникова, Ева ёт рӯпитам ханты нэ̄т Тамара Пятникова, Римма Слепенкова, Людмила Хомляк, Софья Успенская потрыт тув хансыгласыт. Та̄н венгр учёный нэ̄н наука ма̄гыс рӯпитан мӯтратын ёмщакв ханищтавēсыт, тавēн пуссын ань тыг мус яныг пӯмащипа ла̄тыӈ ла̄вēгыт. Тувыл Маргарита Рябова потыртас, тав Ванзеват па̄вылт о̄лмēт Ева Шмидт тув ёхталас, тэ̄н тот аквъёт колыт латыл ё̄мыгтасы̄г ос ма̄хум пēс о̄лупсаныл о̄вылтыт китыгласанэ̄н. То̄ват матыр мо̄йтуӈкве манос э̄ргуӈкве щар ат ка̄саща̄лсыт кос, тувыл хунь мӯй нэ̄ныл ханты ла̄тыӈ хӯнтамлэ̄гыт, ущ матыр потыртаӈкве ка̄сащасыт. Мēн, Мария Сергеевна Мерова омамтыл, Ева нэ̄ ёт акван-хо̄нтхатыгла̄лмēн урыл мощ потыртасмēн. Омам о̄выл щёс тав ётэ 1999 та̄лт Ягрим па̄вылт ва̄йхатас, тувыл 2001 та̄лт тыт ӯст ма̄н палтув мӯйлуӈкве щалтсас. Пуссын ма̄ньщи ла̄тӈыл потыртасӯв.
Ханты-Мансийскат «Югра лылыēп» колн ма̄хум Алла Иштимирова-Посохова акван-атыгласанэ. Колнакт венгр ма̄хум пормасыт, сыресыр хурит ма̄н ка̄саласӯв, пасант та̄н атыӈ тэ̄нутаныл о̄лыс. Тамле тэ̄ла щё̄питаӈкве тавēн Дина Васильевна Герасимова ос Виталий Сигильетов нё̄тсы̄г. Алла я̄ӈк на̄тнэ э̄тпост такви Венгриян ялыс, тот Будапешт ӯст Ева о̄лум колэ̄н щалтсас. Тот Адам каӈке ёт хо̄нтхатыглас ос мо̄т учёный хо̄тпат ёт ва̄щиньтахтас, тувыл са̄всыр пӯмащ ва̄рмалит осн-паттыс. Ева, насати, ма̄ньта̄гыл лувыт сака э̄руптас. Округт о̄лме порат, тавēн Вежакоры ма̄ сака мӯстыс. Ма̄ньщи ла̄тӈыл тав Лувӯсыг ла̄ввес. Ты ма̄нь па̄вылт пēс порат яныгкол о̄лыс, ты о̄вылтыт Леонид Тарасович Костин Еван потырта̄лыс. Ос тув хантыт ос ма̄ньщит йир ва̄руӈкве, пӯрлахтуӈкве ёхталасыт. Та кол щар пēсыг ēмтыс ос ты хо̄тпаг мо̄т яныг кол ӯнттуӈкве номт ва̄рсы̄г. Тэ̄н а̄тимыг ēмт-мēн юи-па̄лт, яныгкол ӯнттын ва̄рмаль Анатолий Райшевын ос венгр хо̄тпатын э̄лаль тотуӈкве патвес. Мо̄лты та̄л кол тахольт ӯнттын ма̄ныл а̄стлавес, ос ты тув са̄в ма̄ныл сосса ма̄хум ёхталасыт ос «Мирыӈ йир» пēс нак ва̄рсыт. То̄нт ма̄хум пуссын э̄лаль о̄лнэ посыӈ, щуниӈ хо̄тал по̄икщасыт.
Тыт ос Алла ма̄хумн «Душа, не промахнись»  нампа пӯмыщ кина мощ суссылтас, таве Оршой Секей по̄слыстэ. Видео по̄слым хосыт Марта Чепреги, Эстэр Рутткаи, Рита Майер, Анна Вандор, Дъорд Халми, Агнеш Кережи Ева Шмидт о̄вылтыт потыртасыт. Тувыл ищхӣпыӈ ут хосыт Жужжанна Барашитш, мирн ва̄нэ ня̄йт э̄ква ёт потыртасӯв. Венгр ла̄тӈыл потыртам потре ма̄навн Виталий Сигильетов толмащластэ. Нэ̄ ла̄выс, ма̄н пēс наканув ӯргалым вос о̄щсанӯв, нэ̄мхуньт ул вос ёрувласанӯв, ща̄нь ла̄тӈыл э̄лаль вос потыртасӯв. Ань ла̄тӈув молях хотталь ул вос со̄ймыс, таве ос пēс накыт э̄лаль тотнэ ма̄гыс, кит-хӯрум хотты ма̄ньлат хо̄тпа вос о̄щнувӯв, ос та̄наныл акваг нё̄тым, хантыт ос ма̄ньщит хоса иӈ э̄лаль о̄луӈкве патэ̄гыт. Ева Шмидт рӯпататэ ос тох ва̄руӈкве патыгластэ, ань тав ханищтам ма̄хманэ акв-тох вос рӯпитэ̄гыт, мо̄т ма̄ньлат хо̄тпат вос хо̄нтэ̄гыт.
