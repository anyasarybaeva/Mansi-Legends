
Туи о̄вылтахтын порат, лӯпта э̄тпост, Ханты-Мансийск ӯст са̄в яныг мирхал сапра̄нит ос са̄всыр мо̄т пӯмыщ тэ̄лат акваг ва̄рыглавет. Я̄ӈк на̄тнэ э̄тпост ма̄-вит ӯргалан ва̄рмалит э̄лаль тотнэ ма̄гыс «Спасти и сохранить» нампа ёмас тэ̄ла минас, та юи-па̄лт «IT-форум» нампа яныг сапра̄ни о̄лыс. Тув ма̄ янытыл рӯпитан са̄всыр яныг кӯщаит ка̄сыӈ та̄л ёхталэ̄гыт. 
Ань та̄н халанылт Посол доброй воли ООН о̄лыс, БРИКС, ШОС, Африка ос Латинский Америка Посолыг ла̄внэ хо̄тпат, Индия ма̄ ма̄хум ос са̄в мо̄т мирыт о̄лсыт.
Сапра̄нияныл халт та̄н пуссын йӣвыт ӯнттын ма̄н во̄выглавēсыт. Та̄н э̄лы-па̄ланылт ханты нэ̄ Вера Кондратьева «Ку­ри­нька» э̄рыг э̄ргыстэ ос «Хо̄тал» нампа театр сосса артистанув йӣквсыт. Та юи-па̄лт округ кӯщай нэ̄ Наталья Комарова ла̄тыӈ ла̄выс, тав тох потыртас:
– Ты ма̄т пēс йис та̄гыл ма̄ньщит, хантыт ос ё̄рныт о̄лэ̄гыт. Та̄н мутра тотнэ тамле потыр-охса о̄ньщēгыт: «Ма̄ янытыл акв ляпат лю̄льнэ хо̄тпат, акв ляпат о̄лнэ хо̄тпат, та̄н аквтоп во̄рт яныгман ӯльпат ос таргыт хольт о̄лэ̄гыт». Тамле ты ла̄тӈыл ам на̄нан янытлыянум. Ань ма̄н йӣвыт ӯнттэ̄в, ты ёмас тэ̄ла ка̄сыӈ мир э̄лаль вос тотытэ. То̄нт ма̄-витув ёмащакв ӯргалаӈкв патаве.
Яныг кӯщаюв юи-па̄лт ханты э̄ква Мария Вол­дина потыртас ос ханты ла̄тӈыл «А-ля-лё» э̄рге э̄ргыстэ. Кӯщаиӈ ма̄хум пуссын тав ётэ татем та э̄ргысыт ос йӣкващласыт, ты э̄рыг пуссын ва̄ганыл. Тувыл ханты э̄ква ёт маттем та по̄слахтасыт.
Йӣвыт ӯнттын ма̄ та ляпат о̄лыс, пуссын тув во̄ввēсыт, ка̄сыӈ хо̄тпа такви йӣв ма̄н вос ӯнтты. Тувыл ӯнттым йӣвыт ви­тыл со̄сантавēсыт, ты вит о̄с э̄лыл тотыма. Насати, ма̄хум Иртыш ос А̄с я̄ акван-патнэ ма̄ мус ялсыт, тувыл ты вит тотсыт. 
Ос иӈ акв пӯмыщ ва̄р­маль о̄лыс. Та ма̄ ляпат яныг тина суссылтан то̄­тап-капай кон тагатавес, тав хосытыл Таиланд, Индия ос мо̄т э̄лы хо̄н ма̄ныл ма̄хум Ханты-Мансийск ӯс ёт акван-о̄лтыглавēсыт. Ханты-Мансийск ӯст атхатам ма̄хум ёт та э̄лы ма̄ныл мирыт о̄с потыртасыт.
Ты ёмас ва̄рмаль акв рущ нэ̄ ва̄руӈкв ла̄выс. Тав такви са̄в та̄л Таиландыт о̄лы, наме Ирина Новикова. Хосат тав та э̄лы ма̄н о̄лмыгтас, Россияныл тув ва̄нтлын ма̄хумн ань тот нё̄ты.
Аквмат порат тав тамле номтыл ёхтувес, ма̄ янытыл ка̄сыӈ та̄л рущ ла̄тӈыл ла̄внэ «Сад дружбы» нампа ёмас тэ̄ла хо̄т-а̄ти вос ва̄рыглаве. Тох ма̄-витув ёмащакв ӯр­галаӈкв патаве, во̄ранув мори ат са̄гравет, витанув тах ат паӈктавет.
Ты та̄л ма̄н округувт ты ёмас ва̄рмаль ва̄рыгла­вес. Мо̄тыт та̄л Монголия ма̄т йӣвыт ӯнттуӈкв тах патавет. Ань муй ма̄хум халт о̄лум монгол хо̄тпат Наталья Комарован во̄в­вēсыт, ты ёмас тэ̄ла та̄н о̄с вос ва̄рияныл – ма̄нь йӣвыт ма̄нын вос ӯнттэ̄гыт. Та юи-па̄лт Монголия ма̄ хотты мо̄т хо̄ныӈ ма̄н ты ва̄рмаль э̄лаль тотуӈкв ла̄витэ.
Тамле ты ёмас ва̄рмаль ма̄ янытыл ань мины. Матъёмас ма̄н округув наме тот о̄с суйтыс ос э̄р­гын-йӣквнэ ханты, ма̄ньщи нэ̄квет-хумыт йӣк­ваныл ань тина сус­сыл­тан то̄тап щирыл э̄лы са̄мт та ка̄­салавēсыт. 
Валентина УЗЕЛЬ
