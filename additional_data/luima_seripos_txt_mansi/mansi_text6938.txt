
Сургутский район пēс йис ма̄т о̄лнэ Купландеев щēмья интернетыл ва̄рвēс, ты ёмас ва̄рмаль урыл Надежда Савина ищхӣпыӈ ут о̄лнэ такви ло̄псэ̄т хансыс. Ты хо̄нтаӈ ма̄ньщи нэ̄ округ кӯщай ва̄ӈын хум Алексей Шипилов палт советникыг рӯпиты. 
Надежда Викторовна тох хансыс: «Сургутский район пēс йис ма̄т о̄лнэ акв щēмья интернетыл о̄с ва̄рвес. Купландеев щēмьят хӯрум ня̄врам садикын ялантан яныт ос хӯрум ня̄врам школан ялантан яныт о̄лэ̄гыт. Та̄н пуссын ищхӣпыӈ ут хосыт юн ханищтаӈкве тах патавет. Ты рӯпата ва̄рум хо̄тпатын ам яныг пӯмащипа ла̄тыӈ ла̄вēгум. 
«Стойбищная школа-сад Юрия Вэллы» нампа проект хосыт ма̄н кит та̄л сыс рӯпитэ̄в. Ты пора са̄в щёс сапра̄нин акван-атхатыгласӯв, са̄всыр кӯ­щаит ёт ты тэ̄ла урыл по­тыртасӯв. Ты пора сыс округ янытыл ва̄тихал яласасӯв».

«Стойбищная школа-сад» нампа тэ̄ла туп ма̄н округувт рӯпиты. Ты э̄рнэ тэ̄ла хосыт ханищтап ос ма̄ньлат хо̄тпат ва̄р­маляныл щирыл рӯпитан депар­тамент пуӈктоты. 
О̄выл тамле школа 2020 та̄лт Белоярский район Туги­яны па̄вылт ва̄рвес. Тот о̄лнэ ня̄врамыт Пол­но­ват па̄выл школат рӯ­питан хо̄тпатын ищхӣпыӈ ут хосыт ханищтавет. Ты юи-па̄лт ос акв школа Пашторы ма̄нь па̄вылквет рӯпитаӈкве о̄вылтахтас. Тувыл Сургутский районт о̄лнэ ханты хо̄тпаг Степан Кечимов ос Клим Канте­ров ищхӣпыӈ утыл ва̄р­весы̄г. Тэ̄н во̄рт са̄лы ӯрим щēмьяӈ та̄гыл о̄лэ̄г, ань ня̄враманэ̄н ос ищхӣпыӈ утыт хосыт Русскинская па̄выл школа па̄лныл ха­нищтавет. 
Та̄нки ма̄нылт о̄лнэ а̄гирищит, пыгрищит ма̄нь та̄гыл интернатын ул вос кēтавет, тамле тэ̄ла ань ты ва̄раве. Во̄рт о̄лнэ ня̄врамыт нила класс мус ищхӣпыӈ ут хосыт юн ханищтавет, тувыл ущ па̄вылн тах кēтавет. 

Людмила Теткина 
