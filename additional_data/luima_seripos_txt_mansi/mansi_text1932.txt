

	Ка̄сыӈ та̄л Уральский федеральный округувт са̄всыр рӯпата ва̄рнэ ма̄хум «Славим человека труда»  нампа касылыл ва̄рыглавет.  Ты та̄л тамле э̄рнэ ва̄рмаль о̄с рӯпитас. Ка̄ркамыг рӯпитан ма̄хум халанылт ань 13 ма̄т са̄всыр щирыл кассыт. 

	Игорь Холманских, Россия Президент ва̄ӈын хум, но̄х-патум хо̄тпат янытлаӈкве Сургут ӯсн ёхталас. Тав округ губернаторув Наталья Комарован ты касыл ма̄гсыл яныг пӯмащипа ла̄тыӈ ла̄выс. Тамле касыл таи ма̄гсыл ань щё̄пита̄лаве, ка̄сыӈ э̄лумхо̄лас ка̄ркамыг вос рӯпиты. 

	Наталья Комарова тот акв йильпи тэ̄ла урыл потыртас. Тав ла̄выс: «Ты та̄л ма̄н округувт соссаӈ ма̄хум пēс йис наканыл  э̄лаль тотнэ та̄лыг намаяслӯв. Ты кастыл та̄л сыс са̄всыр ялпыӈ хо̄талыт, ханищтапыт ос мо̄т э̄рнэ тэ̄лат ва̄рыглэ̄в. 

	Уральский федеральный округувт соссаӈ ма̄хум о̄с о̄лэ̄гыт. «Славим человека труда» нампа касылт ты ёмащакв рӯпитан ма̄хум ма̄гсыл я̄нас номинация о̄с ва̄руӈкве э̄ри. Во̄ртур э̄тпос 9 хо̄талэ̄т но̄х-патум  ма̄щтыр ма̄хум вос янытлавет».  

	Мо̄тыт та̄лныл ка̄ркам хо̄тпат ты касылт йильпи номинациял ва̄равет. Щар о̄влэ̄т «Славим человека труда» нампа касыл Свердловский областьт 2011 та̄лт ва̄рвес. Тувыл Уральский федеральный округувт о̄лнэ ма̄хум тот касуӈкве патсыт. Президент Владимир Путин 2013 та̄лныл ты касыл Россия янытыл ва̄рыглаӈкве ла̄выс. 

	Губернатор  

	пресс-службатэ кēтум ля̄ххал ма̄ньщи ла̄тӈыл 

	Людмила Теткина хансыстэ

	 
