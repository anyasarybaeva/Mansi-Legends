
Та э̄тпост юи-о̄выл хо̄талэ̄т мирн пēриим депутат-хо̄тпат сапра̄нияныл о̄лыс, ты та̄л та̄н о̄выл щёс атхатыгласыт. Ва̄тахтем са̄всыр са̄ккон урыл потыртасыт.
О̄влэ̄т то̄ва хо̄тпат янытлавēсыт, ма̄гылн тагатан по̄сыл ос хо̄т-панахтем э̄лмхо̄лас почётный грамота нэ̄пакыл майвēсыт. Ты та̄л округ Дума рӯпитаӈкв о̄вылтахтаме па̄сыл 25 та̄лэ то̄влы, таима̄гыс янытлым ма̄хум халт са̄в хо̄тпа Дума колт  рӯпитэ̄гыт. Та̄н халанылт ма̄ньщи депутатув Руслан Проводников наме о̄с ла̄ввес. 
Ювле хультум 2018 та̄л сыс депутатыт хумус рӯпитасыт, маныр са̄кконыт пирмайтасыт ос хоты ма̄хумн нё̄тсыт, та урыл Борис Хохряков потыртас. Та̄н та̄л сыс са̄в рӯпата ва̄рсыт, са̄в са̄кконыт мо̄т щирыл хассаныл. Ань ты рӯпата сака э̄ри, мирн нё̄тмил ва̄рнэ ма̄гыс са̄кконыт лю̄льсаӈ хансым те о̄лэ̄гыт, то̄нт округувт о̄лнэ мирув мӯсхал щирыл нё̄туӈкв ат патаве. 
Тувыл та̄н округ бюджет-олныт урыл потыртасыт. Борис Хохряков ла̄выс, мо̄лты та̄лныл та̄н са̄в олн со̄пасыг хультуптасыт — 17 млрд солко̄ви. Ань ты олныт пуссын районыт халт ла̄кква-уртавет, ос са̄выӈпа̄лэ пуссын о̄лнэ колыт ӯнттын ос ёвтнэ ма̄гыс тув холтавет.
Мир пусмалтан ва̄рмаль урыл ань депутатыт тох потыртасыт, Сургут ӯст ущты самын патум ня̄врамыт ос та̄н оманыл ма̄гыс пӯльница ӯнттаве, рущ ла̄тӈыл тав «перинатальный центр» колыг ла̄ваве. Ань та кол ӯнттын ма̄ныл хунь а̄стлаве, тот наука хосыт рӯпитан кол тах пӯнсаве. Ты кол тох намаяве – «Здоровье женщины и ребенка в условиях Крайнего Севера и Арктики». Ань ты та̄лныл округ мирколныл тув олн миӈкв тах патаве.
Ма̄н округувт са̄в йильпи пӯльницат ӯнттавет, юи-о̄выл та̄лыт пувласпи (рак) а̄гм пусмалтан колыт рӯпитаӈкв патсыт. Хо̄тпа уральтан ма̄гыс та пӯльницатын са̄в ос сака тыныӈ ищхӣпыӈ утыт ёвтавет. Ань таима̄гыс Россия са̄всыр мо̄т ӯсытныл ма̄хум пусмалтахтуӈкв тыг ты ювыт. 
Ты урыл потыртаманыл порат Е. Айпин ла̄выс, ань яныг пӯльницат ӯнттавет, ос ма̄нь па̄влыӈ ма̄тт пӯльницат ос ФАПыт лап-пантавет. Ты о̄с ёмас хунь, тот яныгпа̄ла хо̄тпат о̄лэ̄гыт. Та̄н тув ханьщувласыт, ос мо̄т яныг ӯсн уральтахтуӈкв ялуӈкв ат ка̄сащēгыт. Ханты депутатув ла̄выс, ты рӯпата ёмащакв ос номсахтым вос ва̄рияныл. 
Прокурор Евгений Ботвинкин ты сапра̄нит о̄с потыртас. Тав ла̄выс, ань округ Думат я̄нас комиссия ва̄раве, тув хансым хо̄тпат депутатыт уральтаӈкв патыяныл. Таит манах олн сэ̄лэ̄гыт, са̄в олн те о̄ньщēгыт, хотыл та олнаныл выганыл. 
