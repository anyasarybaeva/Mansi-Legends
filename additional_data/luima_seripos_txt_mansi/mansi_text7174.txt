
Ты проект щирыл ка̄сыӈ та̄л ма̄хум касэ̄гыт. «Югра ма̄в мирыӈ са̄в со̄рни намыт» нэ̄пакн ма̄хум ханищтан ос учёный нам о̄щнэ хо̄тпат наманыл хансавет. 
Леонид Рязанцев – ка̄тыл хурит по̄с­лын о̄йка, кēрныл ос а̄нох-кēрныл сыресыр пормасыт овум­лапты, ты коныпал стихыт о̄с хансы. 
Тав Ха̄льӯс район Тэ̄к па̄вылн 1986 та̄лт о̄лмыгтас. О̄влэ̄т па̄вылт токарь-слесариг рӯпитас, тувыл школат ня̄врамыт ханищтаӈкве патыс, кēр­ныл пормасыт ва̄рсыт ос хурит по̄слысыт. 
Ты рӯпа­татэ суссыл­тан ос ма̄хум ханищтан ма̄гыс Ха̄льӯсн, Саран­па̄вылн, Касумн, Белояр­скийн, Нягань ос Ханты-Мансийск ӯсытн ялыс. Ты коныпал Бурятият ос мо̄т хо̄н ма̄т Монголият ос Индият рӯпатанэ ёт касыс. Ань ка̄тыл ва̄рум пормасанэ Россият ос э̄лы хо̄н ма̄тыт о̄лнэ музеитт о̄лэ̄гыт манос хотты хо̄т­патн нас ёвтвēсыт. 
Леонид Дмитриевич хосат та̄гыл щāлыг-ол­ныл, а̄нох-кēрныл, олова-ныл сыре-сыр хорамыт овумлапты, кēр тармыл хурит рāты ос ювелир-рӯпатат ханищты, тувыл такви щирēтыл хурит по̄слы. О̄йка А̄с ос Иртыш я̄г ва̄танэ̄т хо̄нтым пēс пормасыт пӯмщалыянэ, йис порат ва̄рим утыт ёмщакв та̄ра-паттыянэ ос аквта хольт ва̄риянэ.
Ма̄н, газетат рӯпитан ма̄хум, Леонид Дмитрие­вич Рязанцев ты касылыт но̄х-патум ма̄гсылэ яныт­лылӯв, пуста̄гыл э̄лаль о̄луӈкве ла̄вилӯв ос такви рӯпататэ э̄рнэ̄г ос сымы­ӈыг э̄лаль вос тотытэ, са̄в со̄т, са̄в щунь! 

На̄нан ва̄нэ ма̄гыс:
«Югра са̄в мирыӈ со̄рни намыт» намаим проект Россият о̄лнэ мирыт Ассамблея-кол­ныл ос округт народный творчество колныл но̄х-паттаве. Та хосыт Юграт о̄лнэ хо̄тпат номтыӈыщ ва̄рнэ тэ̄ла­ныл ма̄гыс янытлавет. 
Тамле ва̄рмаль щё̄­питан хо̄тпат тох ла̄вēгыт: «Ка̄сыӈ ӯст ман па̄вылт акв хотты профессият э̄лумхо̄лас ва̄рум рӯпа­татэ ма̄гыс ёмщакв ва̄ве. Ань ты проект щирыл ты хо̄тпат наманыл пуссын акван тах атавет, ос та̄н рӯпатаныл са̄в ма̄хумн ханищтым э̄лаль вос тотавет». 

«Всероссийский форум народного един­ство» кит хо̄тал ва̄раве. О̄влэ̄т сӯкыр э̄тпос хус хо̄талэ мус ка̄сыӈ ӯсыт ман рай­онытыт ты касылыт каснэ хо̄тпат пēриявет. Тувыл тот пēриим хо̄тпа нэ̄па­канэ э̄лаль суснэ ма̄гыс яныг ӯсн кēтавет. 
Та юи-па̄лт Ханты-Мансийскат но̄х-патум хо̄тпат наманыл ла̄вавет ос янытлан нэ̄пакыл мӯйлуптавет. Ты та̄лт «Всероссийский форум народного единства» акван-хо̄нтхатыглан нак ма̄нь та­квс э̄тпос 8-10 хо̄талытт ва̄рыг­лавес.  
На̄н ань ты тэ̄ла урыл матыр ва̄ӈкве тахмаегы̄н ке, на̄нки ты телефон хосыт матыр китыглаӈкве вēрмегы̄н: 8(3467) 33-53-94, 8(3467) 33-53-95. Ты коныпал «Ассамблея народов России» рӯпитан кол «ВКонтакте» ищхӣ­пыӈ ло̄псыт хо̄нтуӈкве вēрмилы̄н ос тув китыг­лахтын ла̄тыӈ кēтэ̄н. 
Ирина Самсонова хансум потре мāньщи ла̄тӈын Тамара МЕРОВА толмащластэ  
