
Ва̄т са̄грапнал э̄тпос ловит хо̄талэ̄т округув онтырса̄т нупыл онтолов та̄лэ то̄влыс. То̄нт Югра ма̄ныл са̄в па̄лыл тэ̄нут-пормас ва̄рнэ ма̄хум Ханты-Мансийск ӯсн тыналахтуӈкве ёхталасыт. 
Ань ты порат ты тэ̄ла ва̄т нупыл нилыт щёс ва̄рыглавес, рущ щирыл «Товары земли Югорской» ла̄ваве. Тына­лахтын ва̄рмаль «Югра-Экспо» нампа колт о̄лыс. Пуссын аквъёт китса̄т арыгтем та̄нки рӯпата ва̄рнэ ма̄хум акван-атхатыгласыт. 
Тот хӯл, нё̄выль, пил, ла̄хыс, атыӈ ня̄нь, во̄руй совыт, маснутыт, ка̄тыл ва̄рим пормасыт хӯрум хо̄тал тыналавēсыт. Ты тэ̄нут-пормас тыналан ва̄рмаль округ мирколт рӯпитан кӯщаит та̄н ва̄руӈкве номылмат­саныл. Ты тэ̄ла э̄лаль тотнэ ма̄гыс та̄н ка̄сыӈ та̄л олн та̄стыглэ̄гыт.

Кӯщаит потраныл
Округ кӯщай ва̄ӈын хум Алексей Забозлаев ты тэ̄ла щирыл рӯпи­тан мирн яныг пӯма­щипа ла̄тыӈ ла̄выс ос янытласанэ. Тав лавыс: «Ты тыналахтын тэ̄ла хосат та̄гыл о̄лы. Ань са̄выӈпа̄лэ тыт атхатыг­лан ма̄хум халанылт ва̄йхатэ̄гыт, акван-нё̄т­хатым рӯпитэ̄гыт. То̄ват йильпи рӯпитан ма̄т аквъёт щё̄питасыт. 
Тыг ёхталан ма̄хум та̄нки ва̄рум ёмас порма­саныл, атыӈ тэ̄нутаныл мирн суссылтэ̄гыт ос тыналэ̄гыт. Тот ёвтхатнэ э̄лы-па̄лт ка̄сащан хо̄т­пат тэ̄нутыт а̄рталаӈкве вēрмēгыт». 

Округ кӯщай нэ̄ Ната­лья Комарова о̄с тув ёх­талас. Тав ӯнлын палат­кат хосыт ё̄мыгтас, тот тыналан тэ̄нут-порма­сыт сунсыглас. Тав о̄с ты ма̄хум янытласанэ. Ань округувт о̄лнэ то̄ва яныг ла̄пкатыт колса̄­мыт щё̄питавет тах. Тот ма̄н ма̄вт ва̄рнэ тэ̄нут-пормасыт тыналаӈкве патавет. Тыима̄гыс ань э̄рнэ нэ̄пакыт хасвēсыт. 
Пēс пормасыт  сус­сылтавēсыт
Владимир Карагаев Урай ӯс музей кӯщаиг рӯпиты. Пēс пормасыт колледж колнакыт ак­ван-атым о̄лэ̄гыт. Ты пормасыт тот рӯпитан хо̄тпат ос ханищтахтын а̄гит-пыгыт та̄нки ак­ван-ат­саныл. Музеяныл атыт та̄л рӯпиты, ӯст ос район янытыл о̄лнэ мир ты кол урыл ёмщакв ва̄ганыл. Та̄н пормасыт сунсуӈкве ва̄тихал тув ёхталэ̄гыт. 

Ты та̄л Урай ӯс кол­леджит ханищтахтын ня̄врамыт «Студент года» нампа касылн Казань ӯсн ялсыт. Тот та̄нки атум пēс йис порма­саныл суссылтасыт. Та касылт Россия янытыл о̄лнэ мо̄т ханищтахтын ня̄врамыт халт та̄н китыт места висыт. 
Ханищ­тахтын а̄гит-пыгыт ва̄рум рӯпатаныл ты музей колнакт о̄с о̄ньщавет. Кол а̄витэ хо̄тал палыт па̄лыгпӯнсым о̄лы. Тув ка̄сыӈ хо̄тпа пормасыт суснэ ма̄гыс щалтапа̄луӈкве вēрми. 
Тот 1930-ыт та̄лытт наска̄ссыг сутытым ос порслым хо̄тпат пēс хурияныл ос са̄всыр пēс пормасаныл акван-атвēсыт. Пуссын аквъёт атса̄т арыгтем са̄вит пормас щё̄питавес. Ты колнакт Сибирь йис ва̄рмаль ос пēс па̄влыт урыл са̄в потыр о̄лы. 

Ань округув мо̄тыт та̄л онтырса̄т та̄лэ то̄влын кастыл та̄н хот-оссувлым пēс па̄влыт кинсым ялуӈ­кве щё̄питахтэ̄гыт. Хумус ма̄хум тот о̄лсыт, ман­хурип колыт ӯнлысыт, ты урыл потрыт хансуӈ­кве патэ̄гыт. 
Э̄рыӈ хотты хо̄тпат хо̄нтэ̄гыт, хотьют ты хультуптым па̄влыт урыл матыр ва̄г. Тувыл ищхӣ­пыӈ ут палт карта ва̄рē­гыт, та оссувлым па̄влыт по̄сыл пиныяныл ос тот о̄лум щēмьят наманыл тув хансыяныл тах. 
Ань ты суссылтапын ёхталаманыл порат, та̄н колас ва̄рнэ а̄хвтас, сэ̄­та­пыл сагнэ ут ос мо̄т пēс пор­масыт тыг то­тыг­ла­сыт. Пēс порат тамле а̄хвтас асэ кӣ­вырн ня̄нь­пум самыт пин­вēсыт ос мув­лахи ё̄хтым коласыг моль­галтавес. Ос ты кола­сыл ня̄нь ва̄рвес. Пēс ма̄хум э̄л ял­нэ̄­ныл порат ты ут акваг ёт-тотыг­ласаныл.
Йис ма̄т о̄лнэ щēмья
Белоярский район­ныл ханты нэ̄ Нина Кузьминична Тасьма­нова апгаге ёт ёхталас. Тав Касум па̄выл ляпат са̄лыӈколт о̄лы. Нэ̄ Ханты-Мансийск ӯсн са̄лы нёвыль, та̄хтпил, сӯйпил тыналаӈкве ёт-тотыглас. Пил та̄нки йис ма̄нанылт щēмьяӈ та̄гыл атэ̄гыт. Ты коныпал нэ̄ сэ̄тапыл сагум щулкиныт, то̄рыт, ю̄нтум пӯркат ос мо̄т са̄всыр маснутыт тыт тыналас. 
А̄ги апыгтēтэ ты та̄л нёлолов та̄лэ, пыгрищакве ос хӯрумхуйплов та̄лэ то̄влыс. Ня̄врамыг сас Касум па̄выл школат ха­нищтахтэ̄г. Тэ̄н ка̄сыӈ тув са̄лыӈ­колн ӯщлахтуӈкве ялантэ̄г. Тот а̄ги колсори рӯпата ва̄ри. Пыг ос о̄патэ̄н са̄лыт ӯруӈкве нё̄ты, тыньщаӈ па̄хвты ос мо̄т са̄всыр э̄рнэ ва̄р­мальн ханищтахты. 

Касум па̄вылт пēс йис пормасыт атнэ кол рӯпиты. Ня̄врамыг акваг тув ялантэ̄г. Тот ка̄тыл пормасыт ва̄руӈкве ха­нищтавēг. Тэ̄натэ̄н сосса мир йис ва̄рмалит щирыл матыр пормас ва̄руӈкве сака мӯсты. 
Тэ̄нут ва̄рнэ община
Ха̄льӯс район Кульпас па̄вылныл Анатолий Усольцев ёхталас. Тав «Рахтынья» нампа хӯл алыщлан общинат рӯ­питы. Тот кӯщаиг Алек­сандр Голошубин о̄лы. Ты община нёлоловхуйплов кем та̄л ювле хуль­тум порат ва̄рвес. Ляпат ӯнлын ма̄нь па̄в­лытт о̄лнэ мир пувум хӯланыл пуссын тув мыганыл, договор-нэ̄пак хансым рӯпитэ̄гыт. Та̄н пил о̄с пирмайтэ̄гыт. 
Та̄гт я̄нылт нялк, сорх, сӯкыр, ка̄сэв ос мо̄т са̄в­сыр хӯлыт алыщлэ̄гыт. Ты хӯлытныл пельмень, котлета - рущ тэ̄нутыт ва̄рēгыт. Това хӯланыл пӯщкат солвалтыяныл, посымыл восытаптым ос по̄лям хӯлыг э̄л тына­лыяныл. Ань ты ва̄рум атыӈ тэ̄нутаныл ос та̄с­тум хӯланыл Ханты-Мансийск ӯсн тыналаӈ­кве тотыгласаныл. Ма̄хум сака ёмщакв ёвтсыт. 

Саранпа̄выл совхозт рӯпитан ма̄хум тыг о̄с ёхталасыт. Та̄н са̄лы нё̄выль ка̄сыӈ та̄л тына­лаӈкве тыг тотыглэ̄гыт. Ты ва̄рнэ рӯпатаныл ма̄гыс о̄с янытлан нэ̄па­кыл майвēсыт.
Тыналахтын хо̄талыт о̄лум порат мӯй ма̄хум пасан ва̄тат са̄в щёс ак­ван-атхатыгла̄лсыт. Тот та̄рвитыӈ ва̄рмаляныл мӯсхалыг щё̄питан урыл потыртасыт ос халанылт нё̄тхатуӈкве ла̄вхатсыт. Юи-о̄выл хо̄талт кӯщаит щар ёмас тэ̄нут-пормас ва̄рнэ хо̄тпат янытлан нэ̄пакыл мӯйлуптасаныл. Ань ты ма̄хум мо̄тыт та̄л аквты порат о̄с тах ак­ван-атхатыглэ̄гыт.
 
