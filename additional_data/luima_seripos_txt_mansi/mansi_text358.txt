
Ойттур э̄тпост ам марий ма̄хум палт мӯйлуӈкве ялсум. Та̄н палтаныл акв пēс ялпыӈ нак суссум. Марийцат пēс йис та̄гыл «Сюрем» нампа ялпыӈ хо̄тал янытлэ̄гыт, тав Пēтра хо̄талт ва̄рыглаве. Тамле тэ̄ла ма̄хум пум са̄грын э̄лы-па̄лт ос ня̄ньпум атнэ о̄вылтан мус ва̄рыгласаныл.
Ань ма̄н финно угорский журналистыт, Пēтра хо̄талт Шоруньжа па̄вылн о̄с тотыглавесӯв. Тот пēс та̄гыл ва̄рум ва̄рмаляныл ва̄щиньтасӯв. Ты па̄выл по̄хат марий ма̄хум пӯрлахтын кан о̄ньщēгыт. Та̄н тув акваг атхатыглэ̄гыт. Ка̄сыӈ хӯрмит та̄лэ̄т тот яныг пӯрлахтын нак ва̄раве, тув са̄всыр ма̄ныл са̄в ма̄хум ёхталы. Ты э̄лы-пал та̄лыт порат Шоруньжа па̄влыӈ ма̄хум та̄нти тот акван-хо̄нтхатыгласыт. 
Та во̄рт ат хара ма̄ о̄лы, ка̄сыӈ ма̄т я̄нас а̄ращ па̄лтаве. Ка̄сыӈ ма̄  ло̄мтаныл ос а̄ращаныл хотты На̄й-О̄тыраныл кастыл ва̄рим о̄лэ̄гыт. Тувыл ма̄хум та̄нкина̄нылн э̄рнэ канын минэ̄гыт ос а̄гманыл пусмалтан о̄вылтыт манос со̄т, щунь во̄внэ ма̄гыс тот по̄икщēгыт. 
Яныг ялпыӈ хо̄талыт ва̄рнэ порат хум хо̄тпат а̄ращит пуссын па̄лтыяныл ос тэ̄нут па̄йтэ̄гыт. Ты э̄лы-па̄лт а̄лпыл та̄н йир ва̄рēгыт. Нуми -То̄руманылн «Сюрем юмо» йирыг нēвыр тотэ̄гыт, То̄рум ля̄ххал тотнэ о̄тыранэ̄н (рущ щирыл - вестник) ма̄гыс ва̄с ос таве ӯргалан  о̄тыранэ̄н («хранителиг» ла̄вавет) ма̄гыс па̄ля тотэ̄гыт. 
Ты во̄р канын щалтнэ ма̄гыс та̄н хӯрум пӯсас о̄ньщēгыт. Акв пӯсасыл йирыг тотнэ ӯйхул ёт щалтэ̄гыт, китыт пӯсас та̄ра вит а̄лумтэ̄гыт. Та ма̄ ляпат со̄юм овты, ма̄хум тувыл сыстам, атыӈ вит выгыт. Ос мо̄т пӯсасныл тув ёхталан мӯй ма̄хум щалтэ̄гыт, мо̄т ма̄ныл тув щалтуӈкве та̄нанылн ат ро̄ви. Ань пуссын  матыр-а̄ти э̄рнэ тэ̄лат хум хо̄тпатн ва̄равет. Та̄н та̄нки исмит пӯт па̄йтэ̄гыт ос ма̄хум тыттэ̄гыт. Нэ̄ хо̄тпат тот ат пувиньтахтэ̄гыт, та̄н юн нас щанька-ня̄нь ва̄рēгыт ос пасанын ӯнттыяныл. Ётыл ты щанька-ня̄няныл ла̄кква-уртыяныл ос мӯй ма̄хумн мыганыл. 
Та пасан карс йӣвыт ляпат ӯнттаве. Тувыл акв хотты йӣв ялпыӈыг щё̄питаве, ма̄хум тав по̄хатэ̄т акван-атхатыглэ̄гыт. Ка̄сыӈ канытыт яныг хум хо̄тпа пēрияве, тав ялпыӈ йӣв по̄хат лю̄ли ос ма̄хум ла̄внэ ла̄тӈыт хӯнтлыянэ, тувыл тав но̄ӈхаль-сунсым такви э̄лаль То̄румн потырты. 
Марийцат тамле хум хо̄тпат «картыг » намтысаныл ос та̄н ня̄йт хо̄тпа хольт та̄наныл о̄ньщияныл. Ма̄хум тавēн матыр пуӈкто̄р манос вильт сэ̄гнэ то̄р мигыт, олн тув пинэ̄гыт ос та̄нки та̄рвит тэ̄ланыл  о̄вылтыт потыртэ̄гыт. Тувыл ты мӯйлупсат «карт»- хо̄тпан но̄х-щё̄питавет. 
Ты та̄лт тот хӯрум а̄ращ па̄лтыглавес ос хӯрум я̄нас ма̄т ма̄хум по̄икщасыт. Ма̄н тот яныгпа̄ла ма̄хум халт са̄в ма̄ньлат хо̄тпат ка̄саласанӯв. Тыи сака ёмас, та щирыл пēс йис ва̄рмалит иӈ э̄лаль тотуӈкве патавет ос молях хот ат ёрувлавет тах. То̄ва ма̄ньлат ма̄хум рӯпата ат о̄щнэ̄ныл ма̄гыс ань мо̄т ӯсыӈ ма̄н о̄лмыгтасыт. Ос ты ялпыӈ нак ва̄рнэ порат та̄н юв акваг ёхталэ̄гыт. 
Тот кит ма̄ньлат пыгыг ёт потыртасӯв, тэ̄н ань, насати, Сургут ӯст о̄лэ̄г рӯпитэ̄г ос ка̄сыӈ та̄л тув ёхталэ̄г. Мо̄таныт Иркутск, Тюмень, Екатеринбург ӯсытт хо̄т рӯпитэ̄гыт. Марийцат коныпал рущит ос мо̄т мирыт о̄с тот мӯйлуӈкве патсыт. Та̄н о̄с пуста̄гыл о̄луӈкве таӈхēгыт, э̄лаль о̄лнэ посыӈ, ёмас хо̄тал тот кинсэ̄гыт .
«Передовик» нампа сельхозпреприятият кӯщаиг рӯпитан хум Юрий Игнатов ла̄выс: «Ма̄н ма̄ньта̄гыл Нуми-То̄румн агтуӈкве ханищтавесӯв, ты пēс йис ва̄рмалянув ань тыг мус э̄лаль тотыянӯв. Ты вера-агтув рущ щирыл «язычестваг» ла̄ваве. То̄ват нёсаралым ма̄н нупылув сунсэ̄гыт, лю̄льсаӈ мовиньтэ̄гыт. Я-а, тав кос. Ма̄н тыт матыр лю̄ль хунь ва̄рēв. Ма̄н о̄с християнство, ислам, буддизм верат хольт, туп во̄р халт ма̄нки щирыл Нуми-То̄рмув нупыл по̄икщēв. Ма̄-ви тув янытлэ̄в, тавēныл вим тэ̄нэ-айнэ тэ̄нутанув ма̄гыс пӯмащипа ла̄тыӈ ла̄вēв, исылтахтын ос тэ̄нут па̄йтнэ ма̄гыс на̄й-лылы янытлэ̄в. Э̄лаль ёмас, со̄тыӈыщ о̄луӈкве воратэ̄в. Тувыл тыт э̄лумхо̄лас э̄лаль о̄лнэ ё̄р, посыӈ номт выг, лю̄ль номтанэ̄ныл хотсыстамтахты, пуӈке ат тэ̄лыглы».
Ам о̄с тох номсэ̄гум. Нуми-То̄румн агтым пуссын пēс йис ма̄ньщи ма̄хманув о̄лсыт, ты хосыт са̄в со̄тыра нот э̄лаль о̄лсыт, щуньсыт. Та щирыл э̄лаль о̄луӈкве ма̄нав о̄с ханищтасаныл. Со̄ль, ма̄н номтанув Нуми-То̄румн ёхтэ̄гыт, тувыл та̄рвит порат маныр ёмас тэ̄ла ва̄руӈкве, аквтупмат нас хӯлтыглавēв. Ты щирыл ма̄н Ма̄-витув о̄с ёмщаквег ӯргалылӯв. Таве  наска̄ссыг ат па̄ӈктылӯв, мори вит ат со̄сантэ̄в, э̄типа̄лаг суй ат ва̄рēв, пēс ма̄хманув ла̄внэ̄ныл щирыл, э̄тпос яныгман порат пӯрлахтэ̄в. Са̄в-сыр хо̄нтлан пилыщмаӈ нак ат ва̄рыглэ̄в, мо̄т мирыт нупыл сымыӈыщ сунсэ̄в. 
Ань марий ма̄хумпалт ялмум юи-па̄лт ам ва̄глум, та̄н о̄с ма̄н хольтув Нуми-То̄румн агтым о̄лэ̄гыт. Та̄н та̄нки На̄й-О̄тыранылн пуӈк пинэ̄гыт, йир ва̄рēгыт. Хум хо̄тпат пēс ма̄хманыл щирыл маныр хумус ва̄рсыто̄с аквта хольт йис наканыл э̄лаль тотыяныл. 
Ты рӯтыг о̄лнэ марий ма̄хумн ам яныг пӯмащӣпа ла̄тыӈ кēтэ̄гум. «Картыг» ла̄внэ яныг ня̄йт хо̄тпа журналистытныл  пӯмщалахтас, хоты ма̄ныл ма̄н о̄лэ̄в. Тувыл ка̄сыӈ хо̄тпа ос тав мире ма̄гыс Нуми То̄румн о̄с по̄икщас. Ма̄н о̄с ла̄вēв:  «Пус ка̄т, пус ла̄гыл, То̄рум ёт, О̄тыр ёт марий ма̄хум вос о̄лэ̄гыт». 
 
 
 
 
 
 
