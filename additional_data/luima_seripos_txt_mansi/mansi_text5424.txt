
Валентина Елисеевна Швецова, такви о̄парищ наме Ерныхова, ханты нэ̄, тав Ха̄льӯс район Аманъя па̄вылт 1958 та̄лт са̄в ня̄врамыӈ щēмьят самын патыс. 
А̄ги Касум па̄выл школа а̄стлас. То̄нт ты па̄выл Ха̄льӯс район нупыл хансым о̄лыс. 1988 та̄лт ущ Белоярс­кий районыг ва̄рвес. Нэ̄ тот хум ва̄рыс, кит а̄ги янмалтас. Ётыл о̄йка­тэ а̄тимыг ēмтыс. Ань э̄ква такви о̄лупсатэ ос ща̄няге-а̄щаге урыл мощ потыртас.
А̄тятэ урыл
А̄ще наме Елисей Ми­хайлович Ерныхов, тав Ха̄льӯс район Аманья па̄вылт 1927 та̄лт самын патыс. Война ēмтум по­рат тав нилахуйплов та̄­лэ то̄влыс. Тав ща̄няге-а̄щаге ёт хӯл алыщлым ос во̄раим яласас. То̄нт моторха̄п а̄тим о̄лыс. Ма̄хум э̄лы ма̄н хӯл алыщлаӈкве йӣвха̄пыл товсыт. Та̄н Касум я̄т ос А̄с я̄т хӯл пувсыт. Тэ̄лы ос во̄раясыт, ты­щир та о̄лсыт.
Пēс порат лӯима̄т о̄лнэ ма̄хманув пуссын во̄раясыт. Война ēмтум э̄лы-па̄лт пыг хо̄тхуй­плов та̄лэ то̄влыс. То̄нт па̄влыӈ хум хо̄тпат хо̄нтлын ма̄н та̄ра та тотвēсыт. Та порат тав таквсы сыс во̄раим хо̄тса̄т са̄виткем лэ̄ӈын ка̄тын-патталас. Ты рӯпататэ ма̄гыс «Ста­линская правда» газе­тат тав урēтыл потыр хансыглавес.
1944 та̄лт я̄ӈк на̄тнэ э̄тпос о̄выл хо̄талэ̄т ма̄ньлат пыг армиян та вуйвес. Тав писалил сака ёмщакв па̄тлуп­тас, хо̄нтлын порат пу­лемётчикыг паттувес. Са̄всыр ма̄тт хо̄нтлыс, ня̄лн ат саквата̄лвес, та та̄рвитыӈ порат лылы­тэ нэ̄глыс. 
Тувыл 1945 та̄лт яныг хо̄нт юи-па̄лт тав Япо­ния ма̄т о̄лнэ мир ёт  хо̄нтлуӈкве та̄ра кēтвес. То̄нт та ма̄хум ос ма̄н ну­пы­лув хо̄нтлым йисыт. Ты хо̄нтлын нак оигпам порат тав армият э̄лаль лӯсытаӈкве хультыс. 1949 та̄лт рēтыӈ ю̄свой э̄тпост ущ юв ёхтыс.
Хум хо̄нтлын ма̄ныл юв пищма щар ат хан­сыглас. Рӯтанэ тав урē­­тыл нэ̄матыр потыр ат хӯлыгласыт. Тав лы­лыӈ манос а̄ти, ты урыл ат ва̄сыт. Ос аквмат­накт ща̄няге-ащаге пы­гēн урыл ня̄йт хо̄тпа палт китыглахтуӈкве минасыг.
Ня̄йт хо̄тпа ла̄выс, тав пуста̄гыл о̄лы, мо­щēртын юв ёхты. Со̄ль, са̄ткем са̄вит хо̄тал ми­нас, хум юв та ёхтыс. Ома­тэ таве ат ханьщис­тэ. Пыг ма̄ньлат о̄л­мēт ар­миян минас. Юв са̄лтат маснутыл масхатым, ма̄гыл посыӈ та̄гыл нё̄т­нэ, ка̄рыс хум та ёхтыс.
1950 та̄лт тав Пела­гея а̄ги ёт ва̄йхатуӈкве патыс. Ётыл хум та нэ̄ ёт ак­ван-минасы̄г. Тэ̄н аквъёт нёлолов ня̄врам ян­малтасы̄г. Нила ня̄в­рам а̄тимыг ēмтсыт. Хӯрум а̄ги ос акв пыг хультсыт.
Елисей о̄йка о̄лме палыт са̄всыр ма̄тт рӯ­питас. Мирн сака яныт­лавес ос э̄руптавес. 1983 та̄лт пенсиян минас, война урыл нэ̄мхуньт ат потырта̄лыс. 1994 та̄лт та̄рвитыӈ а̄гмыл ēмтыс, ты хосыт а̄тимыг ēмтыс. 

 
Оматэ урыл
Пелагея Егоровна Ерныхова о̄с са̄всыр та̄рвит рӯпата ва̄рыс. Тав хӯрумхуйплов та̄лэ то̄влыс, та̄ра рӯпитаӈ­кве патхатас. Яныг хо̄нт о̄вылтахтам порат яныгпа̄ла хо̄тпат, ня̄в­рамыт пуссын аквтем рӯпитасыт.
То̄нт со̄пак ос мас­нут торыӈ а̄тим о̄лыс. Таквсы а̄щирмаӈыг ēм­ты, та̄н ня̄р ла̄глыл по̄­лям витыт лю̄лим тох та хӯл алыщласыт. Яныг толгыл хӯл пувсыт, то­лыг хартуӈкве са̄в ё̄р э̄ри, ня̄врамыт маткем са̄валым та яныгма­сыт. Тувыл ты хӯланыл пуссын хо̄нтлын ма̄н тотвēсыт.
Рӯпатаныл юв ёхтэ̄­гыт, щёвал па̄лтыяныл, мощ то̄слахтэ̄гыт ос исылтахтэ̄гыт, ос мо̄т хо̄тал кастыл рӯпитаӈ­кве щё̄питахтэ̄гыт. Хот-маныгтахтам супаныл лолтал ю̄нтыяныл ос мо̄т тэ̄ланыл та ва̄рēгыт.
Тащир та о̄лсыт
Ань Валентина Ели­сеевна кит а̄гияге щēмьяӈ та̄гыл Ханты-Мансийск ӯст о̄лэ̄г. Мощ мо̄лалнув тав ня̄врамаге палт ӯсн ва̄нтлыс. Ань тыт а̄пганэ ӯргалым о̄лы. Тыхал нэ̄ ханты ла̄т­ӈыл такви э̄ргыт хансы. Тувыл ялпыӈ хо̄талыт о̄лыглан порат ты э̄р­га­нэ э̄ргиянэ. Ханты мас­нутыт ю̄нтнэ̄тэ порат пēс о̄лум ва̄рмаль акваг номылматыгла̄лытэ.
 
