
Софья Семёновна Азисова ань Ӯст о̄лы. Ты э̄тпос 31 хо̄талэ̄т тав 85 та̄лэ тах то̄влы. Тав ётэ хо̄нтхатыгламум порат такви о̄лупсатэ урыл, колта̄глэ ос ня̄врамаге урыл тох а̄нумн потыртас:
– Ам Лӯи Няхлаӈ па̄­вылт 1935 та̄лт самын патсум, тот яныгмасум. Омам Евдокия Ивановна Вынгилева о̄лыс, а̄тям Семён Иванович Вынги­лев. Ма̄ниг о̄лмум порат а̄тям хотталь щалтыс. То̄нт сака пилыщмаӈ пора о̄лыс, ма̄хум маныр о̄щсыт, пуссын хот-а̄л­маявēсыт. 
Та пора рущ ла̄тӈыл «раскулачивание» тох ла̄ввес. А̄тяв ла̄ввес, тав па̄влувт о̄лум ялпыӈ пормасыт Кульпасн вос тотыянэ. А̄щēн такос по̄йкщувес, тув ул вос новхаты, тох ла̄выстэ: «Новхатэгы̄н те, акв со̄­пакын ва̄ӈнын ӯлтта тах мины». 
Та̄н ань та минасыт. Кимкъясуй ос Потрасӯй па̄влыг халэ̄нт ёл-по̄йт­сыт, э̄лаль а̄тяв минуӈкв ат ка̄сащас. А̄лхатаӈкв патмыт, то̄нт тав писа­лил алвес. Хоса ат хо̄нтыг­лавес, милиция хо̄тпат ёхтысыт. Тав ётэ минам хо̄тпат титыглаӈкв пат­вēсыт, та̄н та хӯлтса­ныл, хо̄т таве ёл-щё̄­пита­ма­ныл. Акв со̄пак та̄л о̄лыс, а̄щēн хумус ла̄в­вес, тохи ēмтыс. По­тыр­та̄лсыт, тав а̄ще са­маныг о̄лыс. 
Ма̄н омав ёт ма̄нттев хӯрум ня̄врам та хульт­сӯв. Ма̄нь э̄щув хӯрум та̄лэ то̄влыс, тав а̄тимыг ēмтыс. Э̄лнаӈ май мир сака ат пусмалтавес. Мēн каӈкум ёт омамēнн янмалтавēсмēн. Каӈкум наме Костя о̄лыс, тав 82 та̄лэ мус о̄лыс. 
Школат ам Лӯи Няхлаӈ па̄вылт, тувыл Кульпаст ханищтахтасум. То̄нт па̄влувт Вадичуповыт, Гындыбиныт, Тарато­выт, Пуксиковыт, Алби­ныт о̄лсыт. Школа а̄стла­мум юи-па̄лт Салехард ӯсн минасум, тот зоотех­никумт ханищтахтасум. Тит та̄лн тот хультуп­та̄лвēсум, са̄лыӈ колт рӯ­питасум. Ня̄хщамво̄льт ветеринарыг о̄с мощ рӯпитасум. 
Тувыл Ӯсн ёхтысум, пӯльницат санитаркаг рӯпитасум. 1964 та̄лт Ханты-Мансийск ӯст «Роковские курсы» ва̄р­вēсыт. Тув о̄йкам ёт та минасум. Тав рӯпитас, ам ос ханищтахтасум. О̄йкам хатань хум о̄лыс, наме – Акрам Азисов. 

Ӯсыӈ ма̄хум потыр­талэ̄гыт, тав сака ёмас хо̄тпаг о̄лыс. Нэ̄г-хумыг 52 та̄л аквъёт о̄лсы̄г, та̄рвитыӈ а̄гм паттат Акрам 2016 та̄лт а̄тимыг ēмтыс. Софья Семёновна тубдиспансер пӯльницат ва̄т арыгтем та̄л рӯпитас, тувыл пенсиян минас. Э̄ква ань ты хо̄тал мус хӯл няслуӈкв ла̄глыл яланта̄лы. Ка̄сыӈ хо̄тал ла̄глыл мины, хо̄тал па­лыт тот я̄т та о̄лы.  
Тав ма̄нь та̄гыл ю̄нс­хатуӈкв сака ха̄сы. Ты урыл Дина Тимофеевна Лисова тох ла̄выс: «Тав ма̄нь пора па̄сныл ю̄нс­хатуӈкв патыс, са̄в ма̄­ньщи суп ю̄нтыс. Пӯркат, тēнтыт ю̄нтуӈкв пуссын ха̄сыс. Ань самаге лю̄ль­саӈ кос сунсэ̄г, ю̄нтми­ланэ, ма̄ньщит ла̄внэ̄­ныл хольт та̄кум-са̄ныг янытат, щар ворил на̄ӈ­кēгыт. Мохлыланэ о̄с хот-тӯйтыянэ. Сака ка̄ркам, са̄кпак нэ̄». 
Софья Семёновна о̄й­катэ̄нтыл тит ня̄врам янмалтасы̄г. Пыгēн ань Ягримт о̄лы, аэропортыт рӯпиты, акв пыг о̄ньщи. Калерия а̄гитэ̄н о̄йкатэ ёт о̄с Ха̄льӯст о̄лы. Пыге ос а̄гитэ ань я̄тил ома­тэ̄н яныг намхо̄талэ, 85 та̄лэ, то̄влын кастыл янытлытэ̄н, са̄в ёмас ла̄тӈыл ла̄витэ̄н. 
Ма̄н, ма̄ньщи газетат рӯпитан хо̄тпат, Софья Семёновна о̄с яныт­лылӯв. Тав са̄в та̄л пус­та̄гыл э̄лаль вос о̄лы, такви На̄й-О̄тыранэ̄н вос ӯргалаве, пус ка̄т, пус ла̄гыл!
