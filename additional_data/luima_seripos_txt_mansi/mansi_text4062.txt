
Татьяна Павловна Макарова а̄гитэ ёт Свердловский область Тавда ӯст о̄лэ̄г. Тув ялмум порат тэ̄н ётэ̄н хо̄нтхатыгласум, потрамасум. Ты э̄тпос 14 хо̄талэ̄т э̄ква 66 та̄лэ ты то̄влы. На̄н ань э̄лаль тав потре ловиньтэлы̄н.

	— Ам 1951 та̄лт Новолявинский район Лобва па̄вылт самын патсум. То̄нт омагум-а̄тягум тот турман-колт рӯпитасы̄г. А̄тям кӯщай ва̄ӈын хумыг о̄лыс ос партийный рӯпата ва̄рыс. Омам комсомольский организация тэ̄ла палт пуӈктотыс, тыхал ма̄ньнув хо̄тпат ёт концертыт щё̄пита̄лсыт, э̄ргысыт, йӣквсыт. Хунь ам ущ самын патсум, омам а̄тимыг ēмтыс. Тав ма̄ньщи нэ̄ о̄лыс, Тумба па̄вылт самын патыс. О̄парищ наме Безыментова о̄лыс. Пēс порат ма̄ньщи ма̄хманув о̄парищ нам ат о̄щсыт, таима̄гыс хунь паспортыл ва̄руӈкве патвēсыт, рущ щирыл тох та хансумтавēсыт — Безыментовыт — о̄парищ нам ат о̄ньщам колта̄глыт. Номилум, анēквам ос мо̄т яныгхо̄тпат халанылт ма̄ньщи ла̄тӈыл потыртасыт, ня̄врамыт ёт ос пуссын рущ ла̄тӈыл потыртасыт. Ма̄нав ат ханищтасаныл, рущ щирыл та яныгмасӯв. Паспортанувт рущиг хасвесӯв.

	Ам школа а̄стламум юи-па̄лт Тобольск ӯст педагогический институтт ханищтахтасум. Тот ма̄н ня̄врамыт ёт сака са̄в рӯпитасув, сыре-сыр педагогический отрядыт о̄лсыт, хо̄тал палыт ня̄врамыт ёт та ёнгасэ̄в, ха̄йтыгтэ̄в, ханищтахтэ̄в. Яныг-хо̄тпат ам нупылум ла̄вēгыт, наӈ пуӈктотуӈкве татем ха̄сэ̄гын. Со̄ль, хунь хотьют матыр лю̄ль ва̄ри, ла̄палахтыглы манос тӯлманты, ам сымумт татем лю̄ль. Хо̄тпан ля̄льт ла̄вēгум, манрыг тав тох ва̄рыс. Ам номсэ̄гум, ма̄ньщи ма̄хманув тох и о̄лсыт — арыг матыр ат а̄лмая̄лсыт, мори ат потыртасыт, нёмсат о̄лсыт, акваг рӯпитасыт.

	Та порат ма̄н отряданув но̄х-патсыт, щар ма̄к ёмащакв, ка̄ркамыг рӯпитамув ма̄гыс выгыр знамя ма̄навн майвес, Московский ос Ленинградский педагогический институтыг юв-хультсы̄г.

	Татьяна Павловна о̄йкатэ Александр о̄с ма̄ньщи хум о̄лыс, Городище па̄вылт самын патыс. Тэ̄н а̄ги янмалтасы̄г, наме Мария. О̄йкатэ 2001 та̄лт а̄тимыг ēмтыс, рӯтанэ ань о̄с пуссын а̄тимыт.

Э̄лаль Мария а̄гитэ потыртас:

	— Ам щащēквам Екатерина Васильевна ма̄ньщи нэ̄ о̄лыс. Хунь школа а̄стлас, училищат крановщикыг ханищтахтас. Тавда ӯст колыт ӯнттын ма̄т са̄в та̄л рӯпитас. Ӯсувт ань миркол ӯнлы, ӯнт-туме порат тав ты тот крановщикыг о̄лыс. Щащēквам ва̄ӈныӈ-консыӈ нэ̄ о̄лыс, сака ё̄р. Та порат нэ̄т хум хо̄тпат хольт рӯпитасыт. Пēс та̄гыл ты ма̄т о̄лум ма̄ньщи мир са̄всыр рӯпата ва̄руӈкве ха̄ссыт, та̄ксар ма̄хум о̄лсыт. Таима̄гыс та̄н рущитын ва̄тихал янытлавēсыт, матарыл акваг мӯйлупта̄лвēсыт.

	Тюмень ӯст соссаӈ мирыт организацият о̄лэ̄гыт, та̄н ётаныл ам о̄с рӯпитэ̄гум. Тюменский область янытыл о̄лнэ соссаӈ ма̄хум янытлан коланылт Владимир Евгеньевич Климов тав пуӈктоты.

	Ты коныпал тот «Миснэ» нампа фонд о̄лы, ханты нэ̄ Галина Павловна Проскурякова тав пуӈктоты. Ты кол ма̄ньщи поэт Ю.Н. Шесталов хосытэ̄т ва̄рвес, тав нё̄тыс, кӯщаит ёт са̄в потыртас. Тот ань соссаӈ ма̄хманув, янгема̄не, ва̄тихал атхатыглэ̄гыт, э̄ргēгыт, йӣквыт ханищтэ̄гыт. Ялпыӈхо̄талыт порат выступайтаӈкве акваг во̄виньта̄лавет. Галина Павловна сака ёмас, сымыӈ, мӯтраӈ э̄ква. Мо̄т организацият ёт юртыӈыщ рӯпиты, нуса тотнэ ма̄хум ма̄гыс матыр нё̄тмил во̄виньта̄лы. Хотьютн нё̄таве те, ма̄хум во̄виянэ, матарыл уртыянэ. Рӯпитан коланылт ищхӣпыӈ ут ат ва̄нэ соссаӈ хо̄тпа ма̄гыс кит-хӯрум компьютер о̄ньщи, ма̄хум тув ёхталэ̄гыт, ханищтахтэ̄гыт. Галина Павловна ка̄сыӈ хо̄тпан нё̄ты.

Тавда ӯст тамле ма̄ньщиянув та о̄лэ̄гыт. Ла̄тӈаныл ат тēпыл ва̄ганыл, мирув ма̄гыс сыманыл ща̄рги. Татьяна Павловнан ос Мария а̄гитэ̄н ам са̄в ёмас ла̄тыӈ ла̄вēгум, пус ка̄т пус ла̄гыл вос о̄лэ̄г, То̄румн вос ӯргалавēг!
