
Ха̄льӯс район Ня̄хщамво̄ль па̄вылт во̄р ӯргалан кол о̄лы. Тот рӯпитан хо̄тпат тынакт Ханты-Мансийск ӯсн ёхталасыт, «День работников леса» ялпыӈ хо̄талт мӯйлысыт. 
Тэ̄ланыл урыл кӯщай ва̄ӈын хум Семён Серге­евич Тетерин потыртас.
– Ня̄хщамво̄ль па̄вылт о̄лнэ лесничество 2 млн 100 со̄тыра 508 гектар ма̄ о̄ньщи. Тув во̄р ӯргалан кит колыг тӯлым о̄лэ̄г – Хуранский ос Ня̄хщам­во̄ль лесничестваг. 
Ма̄н ма̄в нупыл нила па̄влыт хансым о̄лэ̄гыт - Ня̄хщамво̄ль, Хулюмсӯнт, Усть-Манья ос Нёрохи. Хулюмсӯнт па̄вылт газ нōх-винэ мир рӯпитэ̄гыт, вōрн та̄н ōс ялантэ̄гыт. 
Щар ма̄к тэ̄лав – во̄р яктын ос на̄йив атнэ ва̄рмаль. Ма̄н ань 12 са̄вит организацият ёт рӯпитаӈкве потыр­тах­тасӯв, договор-нэ̄пакыт хассӯв. Э̄рнэ нэ̄паканув щирыл, та ма̄хум 600 со̄тыра кубический метра са̄виттем ма̄ тармыл во̄р яктуӈкве манос на̄йив атуӈкве вēрмēгыт.
- Ты туи Ха̄льӯс район янытыл на̄й са̄в ма̄т но̄х-пēламла̄лыс, Ня̄хщамво̄ль ляпат, улпыл, о̄с на̄й харыгтасы̄н?
– Остыгыл, са̄в йӣв на̄йн щарвес. Ма̄н па̄выл ма̄хманув ёт тув о̄с вуй­хатыгласӯв, на̄й харыгтан хо̄тпатын нё̄тсӯв. Ты ма̄т рӯпитанэм сыс, ты тув щар ма̄к та̄рвитыӈ о̄лыс, са̄в ма̄т на̄й тэ̄с. На̄й тэ̄м ма̄т ань тыхо̄тал мус сыс­там­тыянӯв, йӣвыт сун­сыг­лы­я­нӯв, во̄рыӈ ма̄нанув, лесо­секат, та маныр, пус­сын уральтыянӯв. 
– Семён Сергеевич, ты ма̄т наӈ хосатта̄гыл рӯ­питэ̄гын?
– 2010 та̄л па̄сныл рӯпитэ̄гум, то̄нт ты лесни­чество кол ущ ва̄рвēс. О̄влэ̄т намая̄лвес «Тор­ск­ое лесничество», Ня̄х­щам­во̄ль лесничестваг ётыл ущ хасвес. Ам Ека­те­ринбург ӯст государ­ственный лесотехни­чес­кий университет а̄стласум, тувыл та̄ра Ня̄х­щамво̄ль па̄вылн о̄лмыг­тасум, ты рӯпатан пат­хатасум. 2019 та̄лт кӯщай ва̄ӈын хо̄тпаг паттувēсум.   

– Ханты-Мансийск ӯсн тамле ялпыӈ хо̄тал кастыл ка̄сыӈ та̄л ёхталэгы̄н?
– Ка̄сыӈ таквсы тыг во̄виньта̄лавēв, хунь вēр­мēв, ӯсн ялуӈкве атхунь ка̄сащēв. Во̄р ӯргалан мирн тамле хо̄нтхатыг­лапыт сака э̄рēгыт, хала­нувт ма̄н тэ̄ланув урыл потрамēв, ханищтахтэ̄в. Са̄в ёмас, э̄рнэ ва̄рмалит та̄ра-паттэ̄в, потрыт хӯнт­лэ̄в, са̄всыр пӯмыщ сус­сылтапыт ка̄салэ̄в. Ма̄нти о̄с ка̄тыл ва̄рнэ сыре-сыр пормасанув ёт тотыг­лэ̄в, тыт мӯй мирн сус­сыл­ты­янӯв. 
Тынакт тыт пӯмыщ выставкат ка̄саласӯв – «Годичное кольцо. Год 2022», «Лесная поляна – Дары леса», Югра янытыл во̄р ӯргалан тэ̄ла хумус о̄вылтавес, хотьют са̄в та̄л лесникыг рӯпитас, авиалесоохрана ос школьный лесничестват ва̄рмаляныл суссыл­та­вēсыт. 
Ам ётум хӯрум хо̄тпа ёхтысыт – Ирина Леонидовна Леонтьева Хуранский лесничестват во̄р мастерыг о̄лы, Юлия Сергеевна Балукова ле­со­пользование тэ̄ла ин­женер, Николай Ген­надь­е­вич Романов води­телиг рӯпиты.    
Светлана РОМБАНДЕЕВА
