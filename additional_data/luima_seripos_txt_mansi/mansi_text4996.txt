
Ка̄сыӈ та̄л стихыт ос потрыт хаснэ хо̄тпат та̄нки халанылт «Литературная премия» мирхал касылт касэ̄гыт. Округувт но̄х-патум хо̄тпат янытлавет ос олн-мӯйлупсал мивет. 2018 та̄л сыс тамле касылт нила хо̄тпат но̄х-патсыт.
Мегион ӯст о̄лнэ нэ̄ Елена Храпова «Художественная проза» нампа ва̄рмальт но̄х-патыс, «Детская лите-ратура» номинацият — Нижневартовск ӯст о̄лнэ хум Валерий Михайловский. Тувыл Ханты-Мансийскат о̄лнэ хо̄тпаг, тыи Яков Яковлев, тав «Литературат» но̄х-патыс ос «Поэзия» номинацият — Светлана Динисламова. Тав «Я̄тил войкан» — «Милое пресветлое» намаям нэ̄паке ма̄гыс мӯйлуптавес. 
Ты хансум потранэ ёт Светлана Силивёрстовна Уральский Федеральный округт мо̄т хо̄тпат халт о̄с касыс. Тав тот ва̄т нупыл кит каснэ хо̄тпат халт но̄х-патыс, ты нэ̄паке 2018 та̄лт щар ёмасыг ла̄ввес. Ты тэ̄латэ ма̄гыс ётылнув Екатеринбург ӯсн во̄виньта̄лаве ос олн-мӯйлупсал тах миве. Ма̄н ма̄ньщи нэ̄в номтыӈ рӯпататэ ма̄гыс хотща̄гтым о̄лэ̄в ос сымын ро̄внэ ёмас ла̄тыӈ кēтэ̄в. 
Светлана стихыт ос потрыт акваг хансы, хо̄т матыр ла̄тыӈ номтын ёхты ке, та̄ра ёл-хансумтыянэ. То̄ванакт нас акв-кит ла̄тыӈ хо̄нты ос ётыл та̄наныл э̄лаль номсахтым стихыг хансыянэ. Ань ты о̄вылтыт нэ̄ «Рождественский книговорот» нампа хо̄талт ма̄хум э̄лы-па̄лт потыртас. 

Тамле тэ̄ла китхуйплов щислат Ханты-Мансийск ӯст ва̄рыглавес. Тув ӯст о̄лнэ ма̄хум во̄виньта̄лвēсыт, тот хо̄тал палыт та̄н ма̄гсыланыл са̄всыр ка̄с о̄лыс. Йильпи та̄ратым нэ̄пакыт суссылтавēсыт, школат ханищтахтын ня̄врамыт та̄нки халанылт «Что? Где? Когда?» нампа касылт кассыт, гитарал ёнгим о̄влэ̄т акв хум, ётыл мо̄тан э̄ргыт э̄ргысы̄г.
Светлана Динис-ламова ёт мӯй ма̄хумн акван-хо̄нт-хатыглаӈкве сака пӯмыщ о̄лыс. Тот  Светлана Силивёртовна щар о̄выл хансум стиханэ ловиньтасанэ. Ты урыл тав ла̄выс: «О̄выл стиханум 1990-ит та̄лытыт хассанум. То̄ват мощ ка̄смоста̄л хансым о̄лэ̄гыт, то̄нт ма̄хум акваг кӯпнит о̄лупса киссыт. 
Матыр лю̄ль ке ēмталас, ма̄хум кӯщай хо̄тпа туп лю̄камтасыт ос та̄нки нэ̄матыр нё̄тмил ва̄руӈкве ат тахсыт. Ам та порат Хулюмсӯнт па̄выл кӯщаиг о̄лсум, та рӯпатам ос о̄лупсам о̄вылтыт стихыт о̄ньщēгум. Ань ты пора хансум стиханум мо̄таныт, тот са̄в ка̄с ос щунь ла̄тыӈ о̄лы. 
Ма̄ньщи ла̄тӈыл стихыт хансуӈкве тыг Ханты-Мансийск ӯсн о̄лмыгтамумт патсум. Аквматнакт Юван Шесталов кантыӈыщ ам нупылум ла̄выс: «Ща̄нь ла̄тыӈ ва̄гын ке, манрыг акваг рущ ла̄тӈыл хансэ̄гын?». Тувыл номсахтуӈкве патсум, со̄ль, ма̄ньщи стихыт та тэ̄лапасыт. 
Ань таи пӯмыщ, рущ ла̄тӈыл хансум стиханум ма̄ньщи ла̄тӈыг молях толмащлыянум, ос ма̄ньщи ла̄тӈыл хансум стиханум рущ ла̄тӈыг э̄рнэ щирыл толмащлаӈкве ат вēрмиянум».
Светлана Юрис о̄йкатэ о̄с китыглавес, та̄рвит ман а̄ти поэт нэ̄ ёт акв ляпат о̄луӈкве. Хум потыртас, та̄н щēмьянылт ща̄гтым о̄лэ̄гыт, пуссын акван-нё̄тхатэ̄гыт. Тав хатань о̄йка, ма̄н ётув акваг ма̄ньщи ла̄тӈыл пащалахты ос матыр пēс накытыл пӯмщалахты. Нэ̄г-хумыг апганэ̄н ща̄нь ла̄тӈыл потыртаӈкве ханищтыянэ̄н.
«Рождественский книговорот» хо̄талт творчество колт рӯпитан хо̄тпат мӯй хо̄тпат ма̄гыс ханищтапыт щё̄пита̄лсыт. Ма̄хум тот нэ̄пак ло̄псыт халн пиннэ утыт ва̄руӈкве ханищтавēсыт, ня̄врамыт ёт нэ̄пакыт ловиньтасыт, мультфильмыт суссыт. 
Ань тамле пӯмыщ тэ̄лат ва̄тихал ва̄рыглаӈкве патавет, ма̄хум са̄в нэ̄пак вос ловиньтэ̄гыт, номтыӈ хо̄тпаг вос о̄лэ̄гыт.
