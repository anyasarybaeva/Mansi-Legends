
Ты та̄л округувт касыл щирыл рупитан кӯщаянув товтыл ка̄снэ ва̄рмаль о̄с щё̄питэ̄гыт. Тыима̄гсыл округ мирколт касыл э̄лаль тотнэ ма̄хум акван-атхатыгласыт.

	Ань ты та̄л ма̄хум хумус товтыл касуӈкве патэ̄гыт, ля̄ххал тотнэ хо̄тпат э̄лы-па̄лт округ касыл департаментыт кӯщаиг о̄лнэ хум Игорь Губкин, «ЮграМегаСпорт» каснэ колт кӯщай хум Валерий Радченко, Югорский колледж-интернатыт кӯщаиг о̄лнэ хум Владимир Малышкин потыртасыт.

	Округ о̄выл губернаторув Александр Филипенко намыл маим каснэ стадионт ма̄хум ка̄сыӈ та̄л Ханты-Мансийск ӯст товтыл ха̄йтэ̄гыт. Ты коныпал каснэ хоталт ӯст «Готов к труду и обороне» нампа фестиваль тах ва̄раве. Ты касыл ӯсувт хӯрум  я̄нас ма̄т щё̄питаве — Югорский колледж-интернат по̄хат, теннисыл ёнгын кол э̄лы-па̄лт ос «Долина ручьёв» нампа во̄р ляпат.

	Игорь Губкин ла̄выс, та̄л сыс щар са̄в мирыӈыг ты касыл ты о̄лыглы. Ты порат са̄в мир товтыл касуӈкве акван-атхатыглэ̄гыт. Ка̄сыӈ та̄лныл са̄внув мир ёхты. Мо̄лты та̄л хо̄тхуйплов со̄тыра арыгтем хо̄тпа касуӈкве атхатыглас.

	Ты та̄л ма̄хум хасхатманыл щирыл, атхуйпловкем со̄тыра хо̄тпа ēмты. Россия янытыл пуссын аквъёт са̄тлов ма̄т тамле касыл ва̄рыглаве. Мо̄лты та̄л пуссын аквъёт ниласа̄ткем со̄тыра э̄лумхо̄лас товтыл ха̄йтуӈкве ёхталасыт. Ты та̄л округувт са̄в муниципалитетыт товтыл каснэ ва̄рмаль щё̄питэ̄гыт.

	«Готов к труду и обороне» нампа фестиваль округувт китыт та̄л ва̄рыглаве. Ты та̄л нёлоловхуйплов ӯст ос па̄влыт мир касуӈкве ка̄сащасыт. Кӯщай хум ла̄выс, ты касылт хоты хо̄тпа ка̄ркамнувег ха̄йты, та̄н Россия янытыл юи-о̄вылт ēмтнэ ты касылн кēтавет. Та касылыт ма̄н округувныл о̄лнэ хо̄тпат ва̄тихал но̄х-патыглэ̄гыт. Ань ма̄н каснэ хо̄тпанув туп тэ̄лы порат касэ̄гыт. Тыгыл э̄лаль туи порат о̄с касуӈкве номсэ̄гыт».

	Са̄ртын са̄в мир аквторыг товтыл ха̄йтнэ лё̄ӈх ощщанувег о̄лыс. Касыл о̄вылтахтын порат ма̄хум сака туйхатсыт, марум о̄лыс. Мо̄лты та̄л туи порат та лё̄ӈх ат метра арыгтемн па̄хвыӈнувег ва̄рвес. Ты та̄л мирн лощитнувег ēмты, халанылт сака ат торастахтэ̄гыт. Товтыл ха̄йтнэ хо̄тал ма̄лтыпнувег ēмтнэ порат ущ ва̄раве. Касыл а̄лпыл аквхуйплов щё̄ст ӯсувт о̄лнэ яныг стадионныл о̄выл-тахты.

	О̄влэ̄т мир товтыл ха̄йтнэ лё̄ӈхытт акв со̄тыра атса̄т, кит со̄тыра, кит со̄тыра атса̄т, хӯрум со̄тыра ос ат со̄тыра вēрыста щирыл ла̄кква-уртхатым касуӈкве патэ̄гыт. Ка̄сыӈ хо̄тпа манапалыт вēрыста ха̄йтуӈкве ка̄сащи, тув хасхаты. Тувыл хо̄тыл акв щё̄ст ос мир пуссын аквъёт товтыл ха̄йталтэ̄гыт. Но̄хпатнэ хо̄тпат пуссын муйлупсал мӯйлуптавет тах.

	Тот яныг хо̄тпат ос ня̄врамыт кēрим а̄мпыӈ суныл яласаӈкве вēрмēгыт. Мӯй ма̄хум ма̄гыс са̄всыр ёнгилыт щё̄питавет. Ня̄врамыт ма̄гыс ёнгын кол рӯпитаӈкве паты. Та колт та̄н толтыглахтуӈкв, ёнгасаӈкв ос тэ̄пъялаӈкв вēрмēгыт. Ты касыл кина суснэ то̄тап хосыт та̄ра суссылтаӈкве патаве. Ха̄йтнэ ма̄хум по̄слуӈкве патавет. Щар пӯмащ хурит  каснэ стадионт но̄х-ханлавет.

	Са̄ртын туп ма̄ньлат хо̄тпат ос ханищтахтын ня̄врамыт товтыл касуӈкве ёхталасыт. Ань юи-о̄выл кит та̄л сыс ма̄нь, яныгпа̄ла хо̄тпат пуссын аквтēмыл касуӈкве патсыт. Округувт о̄лнэ ма̄хманувн ты ва̄рмаль сака мӯсты, та̄н яныг ща̄гтыл касуӈкве ёхталэ̄гыт. Ты ва̄рмаль сака ёмас, каснэ хо̄тпат мо̄рсыӈ порат а̄гмыл ēмталэ̄гыт. Ма̄хумаквет, на̄н ос ты касылн ёхталэ̄н. Касым пуста̄гыл о̄луӈкве патэгы̄н, на̄нан нэ̄матыр та̄рвит ат ēмты. Ты товтыл каснэ ва̄рмальн ам ос ялэ̄гум, ётыл ты урыл тах хансэ̄гум.
