
Хо̄нтаӈ район Кондинский па̄вылт «Айтур» нампа хӯл алыщлан предприятият Павел Завьялов кӯщаиг са̄в та̄л рӯпиты. Ты э̄лы-па̄лт хӯл щё̄питан колт кӯщаиг тав а̄тятэ о̄лыс. Хумус та̄н ань рӯпитэ̄гыт, манхурип та̄рвитыӈ ва̄рмаль о̄ньщēгыт, та урыл ос са̄в мо̄т тэ̄лат урыл ам Павел Александрович китыгласлӯв. 
– На̄н ань хӯл пувим олн сэ̄лэгы̄н?
– Ма̄н хӯл пувēв, хот-щё̄питыянӯв, тэ̄нутыг ва̄риянӯв ос тӯрыт сорхыт ма̄нки янмалтэ̄в. Кондинский па̄вылт ла̄пка о̄ньщēв, ва̄рум тэ̄нутанув, янмалтым хӯланув тот тыналыянӯв. Ма̄н предприятиявт ань туп 9 э̄лумхо̄лас рӯпи­тэ̄гыт. Ка̄сыӈ та̄лныл ма̄н мощщанув хӯл пувēв, олн сака мощща сэ̄лэ̄в. 2002 та̄лт хунь ам тыг рӯпитаӈкве ёхтысум, та̄л сыс акв со̄тыра арыгкем тонна хӯл пувсув, ань туп 50 тонна.  
– Тӯрыт, я̄т хӯл мощщаг ēмты?
– Я̄т, тӯрыт хӯл о̄лы кос, ань ма̄хум хӯл мощща тэ̄гыт. Тувыл хум хо̄тпа­нув хӯл алыщлаӈкве, ка̄­таныл по̄льтуӈкве, витыт лю̄люӈ­кве, та̄рвитыӈ хӯлп хартуӈкве щар ат ка̄са­щēгыт. 
Ос мо̄т та̄рвит – ма̄-вит ӯргалан ос хӯл алыщлан са̄кконанув акваг мо̄т щирыл хансавет. Ань са̄всыр лильпи нэ̄пакыт акваг акван-атуӈкве ла̄­ва­вēв. Ты нэ̄пакыт ат ке о̄ньщēв, та̄ра яныг штраф-олныл хансавēв. Ос ты э̄лы-па̄лт хӯл алыщлан предприятият субсидия-олныл та̄стувēсыт. Тамле нё̄тмил ань о̄с кос о̄лы, тувыл ты олн винэ ма̄г­сыл сака са̄в нэ̄пакыт ак­ван-атуӈкве э̄ри, ос ма̄нки сэ̄лум олнанув холтуӈкве э̄рēгыт. Ты коныпал ань ма̄-во̄й но̄х-винэ компа­ният рӯпитаӈкве тыт о̄выл­тахтасыт. Та̄н са̄в олн сэ̄лэ̄гыт, тыима̄гсыл кӯщаитн сака э̄руптавет ос хоты ма̄-ломтыт, я̄т та̄нанылн э̄рēгыт, та̄ра хасыл­тавет. Нэ̄мхотъютын тэ̄ла а̄тим, ма̄н са̄в та̄л сыс тыт кос рӯпитэ̄в. Ос акв ва̄рмаль о̄лы, акв та̄л витэ яныг ōлыс, хӯл пувуӈкве ат вēрмēв, тувыл мо̄т та̄лт витэ сака ма̄нь-хӯл о̄с мощща. 
– Хӯлыл манхурип тэ̄нут ва̄регы̄н?
– Солвалтыянӯв, посы­мыл понслыянӯв, фаршиг сакватыянӯв ос ма̄нки ла̄пкат тыналыянӯв. Ты э̄лы-па̄лт а̄тям ты рӯпата ва̄рыс. Ма̄н ань о̄с тэ̄ну­тыг ва̄риянӯв, тувыл хӯл щё̄питан оборудования­нув 40-50 та̄лыт ювле хультум порат ёвтыглавē­сыт, хосат пēсыг ēмтсыт. Ма̄н предприятияв 1994 та̄л па̄сныл рӯпиты. Ты э̄лы-па̄лт Кондинский па̄вылт хӯл щё̄питан завод о̄лыс. Ты кол лап-пантвес, тот о̄лнэ обору­дование ма̄навн майвē­сыт. Мо̄т тамле утыт ёв­туӈкве олн ат о̄ньщēв. Ос акв порат са̄в пувум хӯланув пōльтысанӯв ос та̄ра э̄лаль Тюмень, Екатерин­бург ос мо̄т ӯсн тына­ласанӯв. Та палыт ма̄н тотуӈкве ма̄шина э̄ри, ос са̄в хӯл ма̄гсыл мощща олныл ойтвесӯв, тох воссыг ат рӯпитэ̄в, ань тэ̄нутыг ва̄риянӯв. 
– На̄н сорхыт тӯрыт янмалтэгы̄н, тэ̄нэ мус та̄н манса̄вит та̄л яныг­мē­гыт?
– Нила-ат та̄л сыс яныг­мēгыт. Ма̄н ань хӯрум тӯр сорхыт янмалтан ма̄гсыл о̄ньщēв. Ты рӯпатав ну­пыл сака са̄в олн холтэ̄в, ос са̄в ё̄р пинэ̄в. Сорхыт яныг таквс э̄тпос ос ва̄т са̄грапнал э̄тпос по̄р сэ̄рнэ пораныл ёхты. То̄нт ма̄н ты тӯрн минэ̄в, толгēв, хӯланув пувиянӯв ос по̄раныл атыянӯв, ты юи-па̄лт цех-колн тотыя­нӯв. Тот 4-5 э̄тпос сыс ӯргалым о̄ньщиянӯв. Тӯя порат ма̄шинал манос вертолётыл китыт тӯрн тотыянӯв. Туи сыс ӯрха­тэ̄в, ма̄нь хӯланув тот вос яныгмēгыт. Таквсы порат 10-15 сантиметра яны­тыг хунь ēмтэ̄гыт, ма̄н ос толгēв, та̄наныл пувия­нӯв ос хӯрмит тӯрн то­тыя­нӯв. Ты юи-па̄лт 3-4 та̄л ӯрхатэ̄в, янгыг хунь ēмтэ̄гыт, пувиянӯв ос тэ̄нутыг ва̄риянӯв, сол­вал­тыянув ос посымыл понслыянӯв. Са̄внув хунь пувēв, то̄нт нас по̄льтым тыналыянув. Тох сорхыт янмалтым олн щар ат сэ̄лэ̄в. Ты рӯпата са̄в та̄л ва̄рилӯв, нас тох ты тэ̄лав оссувлаӈкве ам тай щар ат вēрмēгум, тыима̄гсыл сымум сака ща̄рги.  
– Ты э̄рнэ рӯпатан олн-нё̄тмилыл та̄ставен?
– Ань са̄всыр субсидия-олн во̄вуӈкве кос ро̄ви. Тувыл ам кӯщаит палт ялантаӈкве ос матыр во̄вуӈкве щар ат ка̄са­щē­гум. Ам амки олн сэ̄луӈ­кве вēрмēгум, туп ма̄-во̄й но̄х-винэ ком­па­ния манос нас по̄х хо̄тпат а̄нумн торас ул вос ва̄р­сыт. Тамле олныл ке та̄ста­вēв, та̄ра кӯщаит ёх­ты­пēгыт, рӯпатав акваг ураль­таӈ­кве о̄выл­тахтэ̄­гыт. 
– Кондинский па̄выл миркол кӯщаит на̄нан нё̄тэ̄гыт?
– Па̄влыӈ миркол кӯ­щаит ёт рӯпитэ̄в, са̄всыр суссылтапытын во̄выгла̄­лавēв. Ка̄сыӈ та̄л Ханты-Мансийск ӯсн «Товары земли Югорской» нампа суссылтапн ялантэ̄в. Мир­колт рӯпитан ма̄хум ма̄навн туп са̄всыр лильпи са̄кконыт урыл потыртэ̄гыт. Тыил воссыг нэ̄матыр нё̄тмил сака ва̄руӈкве ат вēрмēгыт. Лильпи са̄кконыт урыл ам ловиньтэ̄гум, ищхӣпыӈ ма̄т ты урыл ла̄тыӈ акваг кинсэ̄гум. 
Ма̄н ань хӯл алыщлым олн щар ат сэ̄лэ̄в, тыи­ма̄г­сыл са̄в мо̄т рӯпатан вуйхатэ̄в. Тэ̄лы порат Кондинский па̄вылныл Болчары мус ма̄шинал яласан лё̄ӈх ва̄рēв, ос тэ̄лы сыс тот тӯйт хот-щё̄­питэ̄в. Ты рӯпатав ма̄г­сыл э̄рнэ ма̄шинат пус­сын о̄ньщēв. Туи на̄иӈ­ха̄пыл са̄всыр пормасыт хартэ̄в, тот олныл ойтавēв. Ма̄хум ма̄­навныл на̄иӈ­ха̄пыт ос са̄всыр яныг баржат рӯпитан ма̄гсыл вуйла̄лэ̄гыт, о̄с олн ма̄­навн ойтэ̄гыт. Тыщирыл сэ̄лум олнанув хӯл ян­малтан нупыл э̄лаль та холтыянӯв. Ань хӯл щё̄­питан колув ремонтыл ва̄руӈкве э̄ри. То̄ва порат хӯл мощща пувēв, суб­сидия-олныл ат мивēв, на̄лок-олн сака са̄в ой­тэ̄в, хӯл щё̄питан колув мӯс­халыг ремонтыл ва̄­руӈкве олн акваг ат то̄вылхаты. 
Юи-о̄выл та̄лыт на̄йпос тынэ сака яныг, мо̄лты та̄л акв млн солко̄ви арыгкем ойтсӯв. Ань то̄ва холодильниканув ёл-по̄илттасанӯв. 
Кондинский па̄вылн ань са̄в по̄х хо̄тпат ёхта­лэ̄гыт, ма̄хманув палт хӯл ёвтэ̄гыт. Ма̄н па̄влыӈ мирныл хӯл о̄с кос ёвтэ̄в, тувыл са̄внув олн ойтуӈ­кве ат вēрмēв. Та̄н кит э̄тпос сыс хӯл тыт пир­май­тэ̄гыт, ётыл ювле мины­глэ̄гыт. Та̄н та̄л сыс рӯпи­тан холодильникыт ат о̄ньщēгыт, ты на̄йпос ма̄гсыл тыса̄вит олн ат ойтэ̄гыт. Ам палтум ма̄хум рӯпи­тэ̄гыт, хӯл щё̄питан колув, ла̄пкав на̄йпос та̄л рӯпи­таӈкве ат вēрмēгыт, тыи­ма̄гсыл таса̄вит олн тувле нупыл та холтэ̄в. Ань та̄л сыс ма̄н туп кит э̄тпос сыс хӯл алыщлэ̄в, на̄йпос ма̄гсыл ка̄сыӈ э̄тпос ойтэ̄в.
– Хӯл алыщлан хо̄тпаг па̄влыӈ ма̄хум рӯпитэ̄гыт?
– Кондинский па̄вылт о̄лнэ ма̄хум юи-о̄выл та̄лыт ты рӯпата ва̄руӈ­кве сака ат ка̄сащēгыт. Пуссын ма̄-во̄й но̄х-винэ компаниян рӯпитаӈкве патхатэ̄гыт, тот са̄внув олныл ойтавет. Ань па̄в­лыӈ ма̄хманув ёт потыр­тахтэ̄гум, хунь хӯл алыщ­лан пора ёхты, та̄н ӯщ­лахтын хо̄тал выгыт, ам ётум хӯл алыщ­лаӈкве минэ̄гыт. Юи-о̄выл та̄лытт тох рӯпитэ̄в. Тувыл хоса тох рӯпитаӈкве вēрмēв ман а̄ти, щар ат ва̄глӯв.   
Людмила ТЕТКИНА
