
Та̄л о̄вылтахтам па̄сыл округ Дума депутатыт хоса акван ат атхатыгласыт, рēтыӈ ю̄свой э̄тпос оигпам ляпат ущ яныг сапра̄ни ва̄рыгласыт. Та хо̄тал ва̄т арыгтем са̄всыр са̄ккон урыл потыртасыт ос пирмайтасыт. 
Сосса ма̄хманув о̄с янытлавēсыт 
О̄влэ̄т «За вклад в развитие законодате­льства» нампа по̄сыл Ханты-Мансийск ӯс кӯщай Максим Ряшин майвес, ос та юи-па̄лт  «Почетная грамота Думы ХМАО-Югры» нампа янытлан нэ̄пакыл ма̄хум янытлавēсыт. Са̄в махум халт ма̄н тит ма̄ньщи хо̄т­пагув Светлана Ромбан­деева ос Мария Кумаева, ос акв саран хум Григо­рий Хозяинов, Саранпа̄­вылт са̄лыӈколт са̄в та̄л рӯпитан хум, ты янытлан нэ̄пакыл майвēсыт. 
Светлана Матвеевна Дума колн во̄виньта̄лвес, тот Борис Хохряковын ты нэ̄пакыл, хорамыӈ лӯптал ос ма̄гылт о̄щнэ по̄сыл мӯйлуптавес. Мария Кумаева ос Светлана Ромбандеева ма̄ньщи ла̄тӈēн сака э̄руптэ̄г, я̄тил ла̄тӈēнтыл са̄в та̄л ма̄ньщи потрыт хансэ̄г. 
Григорий Георгиевич ханищтахтын ма̄ныл а̄с­туме юи-па̄лт та̄ра нё̄рт са̄лыӈколт па̄стухыг рӯ­питаӈкве патыс, ётыл пиркатирыг паттувес, ёмщакв рӯпитанэ̄тэ ма̄­гыс янытлан нэ̄пакыл ты майвес.
Мирн пēриим хо̄тпат та̄л сыс ва̄рум рӯпатаныл
Борис Хохряков мо̄лты 2019 та̄лт депутатыт ёт ва̄рум рӯпатаныл урыл потыртас, тав ла̄выс: «Та̄л сыс ма̄н лов яныг сапра̄ни ва̄рыгласув, та сыс яныгса̄т арыгтем са̄ккон пирмайтасӯв. Та̄н пуссын округ мирув ёмщакв о̄лнэ ма̄гсыл хасвēсыт ос ань миркол кӯщаит ёт та хосыт рӯ­питэ̄в. Мо̄лты та̄л сыс округ олныт ловиньтан са̄кконум ма̄н хӯрум щёс мо̄тнув щирыл хан­сыгласлӯв, са̄всыр про­граммат олныл нё̄тса­нӯв. Ты пēс колт о̄лнэ щēмьят йильпи колытын ва̄нтлын ма̄гсыл олн та̄­стысӯв, рӯпитан ма̄хум олнаныл но̄х-нё̄тнэ ма̄гсыл ос пӯльницат, школат, ма̄нь ня̄врам ялантан колыт ёвтсӯв». 

На̄йив атнэ урыл 
Та хо̄тал па̄вылт ос во̄рт о̄лнэ ма̄хманув ма̄гсыл акв ёмас са̄ккон ла̄тӈанэ мощ пēнтвēсыт, тав рущ щирыл тох ла̄ваве – «О регулировании отдельных вопросов в области водных и лесных отношений на территории ХМАО-Югры». Ты са̄кконт о̄в­лэ̄т тох хансым о̄лыс, ма̄хманувн на̄йив атнэ ма̄гсыл э̄рыс са̄всыр нэ̄пакыт атуӈкве, кола­нылт та̄н кӯр о̄ньщēгыт те, то̄нт ущ во̄рт на̄йив сартнэ ма̄гсыл билетыл майвēсыт. Ань тай тох ла̄тӈыт хасвēсыт – такви колэ ма̄гсыл хо̄тпа ва̄т кубометра са̄вит на̄йив во̄рт атуӈкве вēрми, туп ты на̄йванэ тав тыналаӈ­кве ат вēрмиянэ, атиӈк та̄ра пуваве. 
Тэ̄пкан о̄щнэ ма̄хум ма̄гсыл
Тэ̄пкан о̄щнэ ма̄хум ань дачанылт лё̄ӈхыт тэ̄лы порат тӯйт хот-хилнэ ма̄гсыл, туи лё̄ӈ­хыт састумыг ва̄рнэ по­рат ос на̄йтēрква̄лгыт, газ миннэ тēртурыт хот-щё̄питан ма̄гсыл та̄нти ойтхатуӈкве ат патэ̄гыт, ка̄сыӈ па̄выл миркол манос ӯс миркол па̄лыл ты кастыл олн та̄стуӈкве патаве. 
Округ депутат Еремей Айпин ла̄выс: «Ань са̄в щēмьят тамле ма̄нылт та̄лэ-тувēт о̄лнэ кол ӯнттэ̄гыт, тот прописка ва̄рēгыт, тув о̄луӈкве ва̄нтлэ̄гыт, ва̄им, тэ̄лы порат лё̄ӈхыт хот-щё̄пи­таӈкве э̄ри ос на̄й постын а̄ӈквалыт тӯщтуӈкве – пуссын ты рӯпатат ва̄рнэ кастыл олн та̄стуӈкве патаве, щēмьят та̄нти олн атуӈкве ат патэ̄гыт». 
Ня̄врамыӈ щēмьят о̄лупсаныл
Ты сапра̄нит ня̄вра­мыӈ щēмьят ма̄гсыл ос матах са̄ккон мо̄тнув щирыл хасвес, та̄нанылн мӯсхалнув щирыл нё̄тнэ ма̄гсыл са̄в ёмас ва̄рмаль хансаве, та̄н нуса ул вос тотэ̄гыт ос а̄гияныл-пы­ганыл я̄румта̄л вос ян­мал­тыяныл. Тох ма̄н Владимир Путин Россия Президентув ва̄руӈкве ла̄выс. Ань кӯщаит тув а̄рталахтым та̄нти рӯ­патаныл ва̄руӈкве пат­саныл. 
 
