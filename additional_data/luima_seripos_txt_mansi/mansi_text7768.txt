
Ханты-Мансийск ӯст «Лылыӈ со̄юм» ня̄врамыт ханищтан кол рӯпитанэ̄тэ па̄сныл ты та̄л 15 та̄лэ то̄влыс. Ты кастыл сӯкыр э̄тпос китыт щислат тот ялпыӈ хо̄тал ва̄рыглавес. 
Та хо̄талэ̄т ня̄врамыт ха­нищтан хо̄тпат э̄сгувēсыт ос йильпи ханищтахтын та̄л кастыл янытлавēсыт. Округ Дума депутат-нэ̄ Татьяна Гоголева ос Ханты-Мансийск ӯс мирколт рӯпитан кӯщай хо̄тпат та̄­наныл янытлаӈкве ёх­таласыт. Ос мӯй ма̄хум э̄лы-па̄лт «Хāйнтут э̄рыг» нампа группа э̄ргыс.  
«Лылыӈ союм» нампа кол 2007 та̄лт во̄рут э̄тпос 15 хо̄талныл рӯпитаӈкве о̄вылтахтас. Та порал Ханты-Мансийск ӯст о̄лнэ ня̄врамыт ма̄ньщи ос хан­ты ла̄тӈыл потыртаӈкве, ма̄щтырлаӈкве, э̄ргуӈкве, йӣквуӈкве, са̄ӈквылта­пыл са̄ӈквылтаӈкве тот ханищтавет. 

Ня̄врам ханищтан колт кӯщаиг са̄в та̄л Татьяна Хозяинова (Вадичупова) рӯпитас. «Лылыӈ со̄юм» кол ва̄рнэ ма̄гсыл тав сака са̄в ё̄р пиныс. 2019 та̄лт тав пенсиян патхатас. Ань кӯщаиг тот рущ нэ̄ Ирина Александровна Кибкало о̄лы. 
Са̄в та̄л ты колт ма̄нь­щи хо̄тпат Владимир Меров, Раиса Гаврильчик (Анямова) ос Ольга Норова (Анямова) рӯпитэ̄гыт. Владимир Меров са̄ӈквылтапыл са̄ӈквылтаӈкве, хум йӣк­выт йӣквуӈкве, Ольга Мартыновна ма̄ньщи ла̄тӈыл потыртаӈкве ос Раиса Мартыновна сак­ныл са̄всыр пальсакыт, ка̄тсор хорамыт хартуӈкве ня̄врамыт ханищтыяныл.  

Ты ма̄ньщи хо̄тпат а̄ги­рищит, пыгрищит ёт рӯ­питаӈкве сака ёмащакв ха̄сэ̄гыт. Рӯпатаныл ка̄р­камыг ва̄рнэ̄ныл ма̄гсыл янытлан нэ̄пакыл май­вēсыт. Ты та̄л та̄н Юван Шесталов намаим пре­миял майвēсыт. Ма̄ньщи хо̄тпат «Педагог года Югры» нампа касылт ос «Учитель родного язы­ка и литературы» нам­па номинацият но̄х-па­тыгласыт. Та̄н ханищ­тан ня̄враманыл са̄всыр ка­сылыт ва̄тихал о̄выл места выгыт. Ня̄враманыл ёт та̄н Россия янытыл ос мо̄т хо̄н ма̄н Франциян, Чехиян, Польшан ялсыт. Ты колт ханищтахтын а̄гит, пыгыт Ханты-Мансийск ӯст са̄в­сыр ялпыӈ хо̄талытыт э̄руӈкве ос йӣквуӈкве акваг во̄выглавет.

Любовь Федоркив «Лы­лыӈ сюм» колт 15 та̄лт ня̄врамыт ханты ла̄т­ӈыл ханищтыянэ. Алексей Рещиков са̄в та̄л тот рӯпитас, ня̄в­ра­мыт нарсъюхыл са̄ӈк­вылтаӈкве ханищтасанэ. Ос Фаина Павловна Иш­тимирова а̄гит йӣк­вуӈкве ханищтасанэ. 
Ма̄н, редакцият рӯпитан ма̄хум, «Лылыӈ со̄юмт» рӯпитан ма̄хум, ос тув ялантан ня̄врамыт йильпи ханищтахтан та̄лыл ос ханищтан коланыл 15 та̄лэ то̄влум кастыл янытлыя­нӯв. Ня̄врамаквет ос ха­нищтан хо̄тпат То̄рум ёт, О̄тыр ёт со̄тыӈыг э̄лаль вос о̄лэ̄гыт. Пус ка̄т, пус ла̄гыл!
Людмила Теткина 
