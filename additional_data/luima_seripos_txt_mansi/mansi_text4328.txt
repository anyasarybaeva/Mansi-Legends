
Ань матахмат та̄л сыс тэ̄лы порат «То̄рум Маа» музейн ма̄хум э̄тпос пӯрлуӈкве атхатыглэ̄гыт. Ты пēс йис пӯрлахтын ва̄рмаль советский та̄лыт порат а̄латы хот-ёрувлавес, тахольт яныгпа̄ла ханты ма̄хум ва̄рыглаӈкве патсаныл ос э̄лаль ань округув янытыл пӯрлаве.
Ка̄сыӈ та̄л пӯрлахтын э̄лы-пал хо̄талт ка̄сащан хо̄тпат ня̄ньныл ӯйхул хурит ва̄руӈкве музейн ёхталэ̄гыт. Ам о̄с тув ха̄йтталасум, тот ханты нэ̄т халт ё̄ӈхатахтыгласум. Нумн сыпт ма̄ньщи колт ма̄хум атхатамыт. Кӯр рēгыӈыг па̄лтыгламаныл, кол тӣвырт татем ёмас, щар о̄лнэ хурипа.
О̄влэ̄т ня̄нь таӈрысыт, та кастыл трошь та̄л колас тэ̄лыгтасыт.
Мо̄лты та̄л та̄н ка̄тыл ӯйхул хурит таӈращласыт. Ты та̄л музейт рӯпитан тит хумыг Вячеслав Кондин ос Анатолий Брусницин формат щё̄питасы̄г. Тэ̄н осыӈ па̄рт тармыл ӯйхул хурит ка̄раласы̄г. Ма̄н тӣвраныл во̄ил сартсанӯв, ня̄нь па̄рт тармыл ул вос ханы. Ос ня̄ньло̄мтыт тув та тӣвырн пинтлысанӯв, хунь ӯйхул хуриянув ёмщакв тэ̄лсыт ос ла̄щлаквег хот-лэ̄ватасанув, форма тӣвырн пинсанув, тувыл кӯрн та ӯнттувēсыт. Тох тот лув, мис, са̄лы, щищкурек ос па̄ля хурит яктым о̄лсыт. Кӯр кон па̄лтыглавес, ня̄нь ва̄рнэ кӯр тӣвырн ӯнттыгпа̄лвēсыт, хоса о̄ньщуӈкве тот ат э̄рыс, аквты щёс а̄стыгпасыт.
Па̄рт тармыл ӯйхул хури ва̄рнэ пищ Вячеслав Юрьевич ла̄ви, Венгрия ма̄н ялме порат ва̄стэ, тот венгрыт тох печенье ва̄рēгыт. Та̄н туп па̄ртыӈ та̄гыл тохиӈ кӯр тӣвырн ӯнттыяныл, тох ня̄няныл а̄стэ̄гыт. Ма̄н тай ла̄щлаквег хот-вуим тēр форман пинсанӯв. Тох ня̄нянув а̄стысыт.
Тув ялум ма̄хум пуссын ща̄гтым рӯпитасыт, номтаныл ёмасыт о̄лсыт, татем ёмщакв ӯнлахо̄лсӯв, рӯпитасӯв.
