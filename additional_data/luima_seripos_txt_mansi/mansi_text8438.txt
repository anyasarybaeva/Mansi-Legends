
Приполярный Уралыг ла̄внэ нё̄рыт Ха̄льӯс районт о̄лэ̄гыт. Ты ляпат о̄лнэ ка̄сыӈ хо̄тпа, улпыл, номса̄лы, сакати акв щёс Нё̄рытн ялуӈкве, нё̄тнэ нё̄рквет самыл сунсуӈкве. 
«Ма̄нь Ӯсквет» ӯщлах­тын ня̄врамыт ка̄сыӈ туи акв сменанылт Нё̄рн ялантэ̄гыт. Ка̄сыӈ порат хоты нё̄рыт мус лё̄ӈх пēрияӈкве, та̄н та̄л сыс потыртахтэ̄гыт ос атха­туӈ­кве та о̄выл­тах­тэ̄­гыт. Матыр-а̄ти э̄рнэ пормас акван-атэ̄гыт, ёмщакв щё̄пи­тахтэ̄гыт. 
Ань та̄н ва̄ганыл, маныр ёт виӈкве э̄ри, маныр ос щар ат э̄рмыглы. Ка̄сыӈ ня̄врам ва̄гтэ, хоты пормас ёт щё̄питаӈкве э̄ри. То̄рум са̄всыр хо̄тал ва̄рыглы, акв хо̄тал сыс рēг о̄лыглы, тувыл илттыг турапыг ēмтапи, тыил та̄н ул вос пилсыт ос та̄ксарыг вос о̄лсыт. 
Николай Фролов Саранпа̄выл пыг, ка̄сыӈ тув нё̄рытын яланты, тав ла̄выс: 
– Яласам лё̄ӈхув та̄р­витыӈ ат о̄лыс, тот ма̄тэ сака нё̄тнэ, ё̄мыгтаӈкве сака пӯмщиг о̄лыс. Ма̄н Кефталык Шор я̄ сӯнтэ̄ныл минасӯв ос Торговое тӯр мус ёхтысӯв, тувыл Нямга я̄ мус ё̄мсӯв. Нё̄р тольхын ялуӈкве ат вēрмысӯв, сака турапыг ос сэ̄ӈквы­ӈыг ēмтыс, таима̄гыс ма̄н Торговый я̄ мус ювле минасӯв. 
Тувыл ос Малый Хар­тес я̄ мус ё̄мантасӯв. Тот катамаран-ха̄панув о̄л­сыт, та̄наныл акван-атса­нӯв ос Сӯкыръя я̄ хосыт акваг на̄тылтасӯв. Саран­хап­нё̄р нампа а̄хвтаспуӈк ма̄ ёмщакв минаслӯв, ёл ат тагапа̄лсӯв.
Ам нё̄рыт сака э̄руп­тыянум!!! «Ма̄нь Ӯскве» ма̄хманув ма̄гсыл тамле смена сака э̄ри, туп нё̄рт о̄лнэ̄н порат са̄всыр тэ̄ла­тыл ӯщлахтэ̄гын, номтын тув торамлы. Ам касты­лум нё̄рн ялантан смена – щар мӯйлупса хольт о̄лы,  ам ханищтахтын пораныл ӯщлахтэ̄гум. 
Нё̄рыт яласан порат ня̄врамыт са̄в э̄рнэ тэ̄ла ва̄ӈкве патэ̄гыт, хумус во̄рт яласаӈкве, хумус ха­ланылт онтас ва̄руӈкве, вит тармыл ӯргалахтым о̄луӈкве ханищтавет, хоталь ялантаӈкве ро̄ви, хоталь ос щар ат ро̄ви. 
Кульпас а̄ги Елена Кочкина тох потыртас: 
– Нё̄рн ялантан пора – ты а̄ти туп нё̄тнэ ма̄тыл пӯмщалахтэ̄в, ам номсэ̄­гум, э̄лумхо̄лас такви ё̄ре а̄рталытэ, вēриты ман а̄ти. 
Ка̄сыӈ та̄л такос ла̄­выглэ̄гум, воссыг тыг ат ёхтэ̄гум, ос амти та ата­пахтэ̄гум. Тыг акв щёс те ялэ̄гын, тувыл сымын акваг та хартавен. То̄ва порат хӯрахла̄лэ̄гын кос, ос ка̄сыӈ хо̄тпа такви ё̄ре такви ва̄гтэ.
Ма̄н ётув яласан яныг­хо̄тпанув – та̄н та̄ксар ос номтыӈ ма̄хум, та̄нанылн ма̄н агтэ̄в ос ва̄глӯв, та̄н ётаныл ма̄н нэ̄матарыл ат рохтэ̄в. 
Елисей Николае­вич Семёнов спортивный инструкторыг о̄лы, тав э̄рнэ щирыл яласаӈкве ма̄нав хӯлтыглытэ, тав сака ёмас хо̄тпа. Ма̄­навн акваг нё̄ты, маныр э̄ри – хӯлтыглытэ, тав ётэ хоса потрамаӈкве ро̄ви. Ты сменан ялмум ма̄гсыл номтум ёмас, сымыӈ хо̄тпаквет ёт ру­ма­лахтасум. 
Нё̄рн ялум ма̄хманув номтаныл татем ёмасыт, то̄нт рēгыӈ хо̄талыт о̄л­сыт, турапыг о̄с ēмталас. Ня̄врамыт гитара акваг ёт тотыглэ̄гыт, ӯщлахтын халыт са̄ӈквылтэ̄гыт, э̄р­гыт э̄ргēгыт, та̄н нэмхуньт ка̄ста̄л ат ё̄мыгтэ̄гыт. Ты яласам лё̄ӈханыл та̄н та̄л палыт номуӈкве па­тыяныл, лӯргын сыстам я̄квет, я̄ӈк тӯйтыӈ нё̄ралат та̄н сыманылт хультэ̄гыт. 
Анна Ларионова хансум потыр Галина КОНДИНА ма̄ньщи ла̄тӈыг толмащластэ   
