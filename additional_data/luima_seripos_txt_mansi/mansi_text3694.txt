
Яныгпо̄ль э̄тпос Нижневартовск ӯст ня̄врамыт ханищтан хо̄тпат ма̄гыс касыл щё̄пита̄лвес, рущ щирыл «Педагог года Югры 2017» ла̄ввес. Ты ва̄рмаль округ ханищтап департаментыт рӯпитан ма̄хум та̄н ва̄рыглыяныл.

	Ма̄н ӯсанувныл ос па̄вланувныл пуссын аквъёт атпан нупыл ат учителит тув ёхталасыт. Та̄н комиссия хо̄тпат э̄лы-па̄лт та̄нки уроканыл суссылтасыт. Щар ёмщакв ханищтан хо̄тпат мӯйлупсал майвēсыт.

	Касыл са̄всыр номинация щирыл о̄лыс. Соссаӈ ня̄врамыт ёт рӯпитан ат хо̄тпа Ха̄льӯс, Белоярский, Сургутский районытныл ос Ханты-Мансийск ӯсныл о̄лсыт. Ка̄сыӈ хо̄тпа тот ма̄нь кина-охса суссылтас, хумус тав ня̄врамыт школат ханищтыянэ. Та̄н ёмщакв вос торгамтасыт ос молях ты предмет та̄ра вос паттысаныл, маныр йильпи ва̄рмаль щё̄питасыт, таияныл пуссын суссылтасаныл.

	Ха̄льӯс район Саранпавылныл ты касылн Ольга Владимировна Лелятова ялыс. Тав Саранпа̄вылт «Са̄лыкве» нампа садикт ма̄нь ня̄врамыт ма̄ньщи ла̄тӈыл потыртаӈкве ханищтыянэ. Нэ̄ ла̄выс, а̄гирищит-пыгрищит ща̄нь ла̄тыӈ ханищтаӈкве вос ка̄сащасыт, тав са̄всыр организацият рӯпитан хо̄тпат ёт акван-нё̄тхатым рӯпиты.

	Ня̄врамыт клуб-колн, ДЮЦ «Поиск» нампа школан, йӣквнэ ос ёнгын колн ос мо̄т ма̄н ва̄тихал тотыглыянэ. Ётылнув, хунь ня̄врамыт янгыг ēмтэ̄гыт, та̄н хоты ва̄рмаль щирыл э̄лаль ханищтахтуӈкве ка̄сащēгыт, тув та минэ̄гыт. Та̄н ма̄нь пораныл ханищтам ща̄нь ла̄тӈаныл ат ёрувлыяныл. Тувыл школат ты ханищтан тэ̄ла та̄нанылн о̄с э̄рмыглы. То̄ват, э̄рыӈ, ща̄нь ла̄тыӈ ёт э̄лаль рӯпитаӈкве патэ̄гыт.

	Ольга Владимировна ня̄врамыт ёнгын-колн тотыглыянэ. Та̄н тот йӣквуӈкве ос са̄ӈквылтапыл са̄ӈквылтаӈкве ханищтавет. Тувыл ДЮЦ «Поиск» школат та̄н ма̄гсыланыл са̄всыр кружокыт щё̄пита̄лавет. Тот са̄всыр пормасыт ка̄тыл ва̄рēгыт. Ня̄врамытн тув ялантаӈкве сака мӯсты.

	Ты коныпал Ольга Владимировна ня̄врамыт ща̄няныл-а̄щаныл о̄с ханищтан ма̄н во̄виньта̄лыянэ. Та̄н урок порат ма̄ньщи ла̄тӈыл потыртэ̄гыт, матыр-а̄ти хӯлтэ̄гыт. Тыщир та̄н ня̄враманыл моляхнув потыртаӈкве ханьщувлэ̄гыт.

	Тувыл пēс накыт ва̄нэ хо̄тпат о̄с ханищтан ма̄н ёхталэ̄гыт. Евдокия Илларионовна Рахтымова ня̄врамытн пēс йис о̄лупса ос о̄лнэ-хӯлнэ накыт урыл потыртаӈкве ва̄тихал щалтсы. Ты яныгпа̄ла хо̄тпа ялпыӈ хо̄талыт о̄лыглан порат садикн акваг во̄виньта̄лаве. Тот тав мо̄йтыт мо̄йты, а̄мщит а̄мщи ос пēс потрыт потырты. Э̄ква ня̄врамытн сака э̄руптаве, та̄н яныг ща̄гтыл таве хӯнтлэ̄гыт.

	Ольга Владимировна тамле касылн ань хӯрмит щёс ялыс. 2013 та̄лт тав китыт места вуйлас. 2015 та̄лт Сургут ӯсн ялыс, то̄нт касме ма̄гыс Крым ма̄т ӯщлахтын путёвкал майлувес. Ань ты та̄л Нижневартовск ӯст тав о̄выл места вис. Тав хумус ня̄врамыт ёт рӯпиты, та ва̄рмалянэ янытэ̄т тот потыртасанэ. Ты нэ̄ но̄х-патнэ урыл ат номсыс, щар о̄влэ̄т тав ханищтан тэ̄ланэ суссылтаӈкве ка̄сащас.

	Тот жюри-хо̄тпаг Софья Максимовна Каксина, Белоярский районт Касум па̄вылт ня̄врамыт ханты ла̄тӈыл ханищтан нэ̄, Дина Васильевна Герасимова са̄в та̄л ня̄врамыт ханищтым рӯпитам ма̄ньщи э̄ква, Майя Ефимовна Макарова, этнообразование институтт рӯпитан нэ̄, о̄лсыт. Та̄нанылн Ольга Владимировна рӯпататэ сака мӯстыс, таима̄гыс о̄выл местал ты майвес.

	Тот ос Белоярский район Касум па̄вылт ма̄нь ня̄врамыт колт воспитателиг рӯпитан нэ̄ Лидия Ивановна Рандымова китыт места вис. Тувыл Ханты-Мансийск ӯст «Лылыӈ со̄юм» колт рӯпитан ма̄ньщи нэ̄ Ольга Мартыновна Норова хӯрмит места вис. Ты хо̄тпат ма̄н пуссын янытлыянӯв.

	Ольга Владимировна ла̄выс, Нижневартовск ӯст тавēн сака мӯстыс. Ты э̄лы-па̄лт тув ялыс. Ань татем нё̄тнэ колыт ӯнттувēсыт, ёмас ма̄хум о̄лэ̄гыт. Тав ты касыл щё̄питан хо̄т-патн яныг пӯмащипа ла̄тыӈ ла̄выс. Ты рӯпата акваг э̄лаль вос тотыяныл.
