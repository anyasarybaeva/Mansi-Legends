
Ксения Александрова ёт ам ва̄т са̄грапнал э̄тпост «Чемпионат России» нампа касыл о̄лум порат Ханты-Мансийск ӯст ва̄йхатасум. То̄нт тав мо̄т ма̄ньлат а̄гит ёт касуӈкве тыг ёхталас. 
Ксения школат ха­нищтахтаме порат са̄лыӈ сун ӯлтта поргуӈкве, са̄грап па̄хвтуӈкве, акв ма̄ныл э̄лаль поргуӈкве ос мо̄т щирыл касуӈкве патыс. 2010 та̄лт школан тренер-хо̄тпа ёхталас ос сосса ма̄хум касыланыл урыл потыртас, ос такви палтэ ханищтахтуӈкве ня̄врамыт во̄всанэ. Ты ва̄рмаль урыл Ксения таи ла̄выс:
«Ам Нижневартовск ӯст самын патсум, тот яныгмасум. Сосса ма̄хум нэ̄мхуньт ат ва̄щиньтасанум, та̄н о̄лупсал ат пӯмщалах­тасум. Амки марийкаг о̄лэ̄гум ос ва̄глум, ма̄нь­щит, хантыт ос марийцыт пуссын финно-угор рӯт мирыг о̄лэ̄гыт. Тренер-хо̄тпа ты касылыт урыл хунь потыртас, ам таве сака аты хӯнтлыслум. Ос мо̄т а̄гит ёт нас пӯмащ ма̄гсыл са̄лыӈ сун ӯлтта поргуӈкве, акв ма̄ныл э̄лаль поргуӈкве ялсум. Ань лов та̄л сыс касуӈ­кве ты ялантэ̄гум».
Ксения тыньщаӈ ёма­щакв рēпыгты ос са̄г­рап па̄хвтуӈкве вēрми. Мо̄лты та̄л Якутск ӯст са̄грап э̄л ёмащакв па̄хв­тыс, ты юи-па̄лт тав «Мастер спорта России» намыл майвес. Ксения ла̄выс, са̄всыр ӯсн ялантаӈкве ос тох касуӈкве тавēн сака мӯсты. 
Ма̄ньлат а̄ги Нижне­вартовск ӯст «Самотлор­нефтегаз» нампа ма̄-во̄й но̄х-винэ компаният рӯпиты. Омаге-а̄тяге о̄с та ӯст о̄лэ̄г. Са̄в та̄л ювле хультум порат тэ̄н Башкирия ма̄ныл рӯпитаӈкве тув ёхтысы̄г ос тот о̄луӈкве хультсы̄г. 
 
