
Ма̄н округ кӯщаюв Наталья Комарова ань яныг ӯсытн ялантым рӯпиты. Акв са̄тт акв ӯст рӯпиты, мо̄тыт са̄тт – мо̄т ӯсн мины. Ань тав Нефтеюганск  ӯст ва̄ӈын кӯщаянэ ёт ялыс. Тот матах хо̄тал о̄лсыт.Тав ётэ са̄в хо̄тпа рӯпиты. Са̄всыр департамент кӯщаит ва̄рнэ рӯпатаныл коныпал та̄н «округ правительстваг» ла̄вавет. Акв са̄т сыс акван-атхатыглэ̄гыт, заседанияныл о̄лы.

	Ты э̄тпос кӯщай нэ̄ Нефтеюганск ӯст о̄лме порат округ пра-вительство сапра̄нин во̄выгласанэ. Ва̄ӈын ма̄хманэ то̄ват тав ётэ тот о̄лсыт, мо̄таныт ос тыт, Ханты-Мансийск ӯст, о̄лсыт. Видеосвязь щирыл та̄н акван-о̄лтвēсыт, халанылт тох потыртасыт. 

	Та̄н ань ва̄тахтем са̄всыр постановление-нэ̄пакытн йильпи ла̄тыӈ хассыт. ЖКХ ма̄т ань са̄в та̄рвитыӈ ва̄рмаль о̄лы, то̄ват сака лю̄льсаӈ рӯпитаӈкв патсыт. Ань ты предприятият пуссын та̄нти я̄нас щи-рыл рӯпитан хо̄тпатн мивет, рущ ла̄тӈыл та̄н «частный операторыг» ла̄вавет.

	Мощēрт округувт акв йильпи ут ва̄раве. Ма̄хум кос хо̄т о̄лнэ̄ныл порат, матыр о̄выл та̄н ётаныл те ēмты, та̄н «112» номерн свонитаӈкв те патэ̄гыт, та̄н тах та̄ра хӯнтамлавет. Ань ты ищхӣпыӈ ут рӯпитаӈкв вос о̄вылтахты, тув арыг олн округ бюджетныл тах та̄ставе. МЧС ма̄т рӯпитан ма̄хум та̄н ты рӯпата ва̄рияныл, ты ищхӣпыӈ утаныл «Безопасный город» тох ла̄ваве.

	Ань колыт ӯнттын рӯпата ёл та по̄илттавес. Ханты-Мансийск ӯст щар акв о̄лнэ кол ань ат ӯнттаве, кол ӯнттын ма̄хум пуссын ла̄кква-миныгласыт. Та̄н ань олныл щар ат мивет. Ос округ кӯщаит ты ва̄рмаль мощ мо̄т нупыл ва̄рыгпасаныл – строитель-хо̄тпат та̄н лю̄льсаӈ рӯпитанэ̄ныл ма̄гыс колыт ань ат ӯнттавет.

	Ул таима̄гыс ты кӯщаит тамле хӯлтнэ ла̄тыӈ хассыт – о̄лнэ кол ӯнттын ка̄сыӈ ма̄т видеонаблюдение ва̄руӈкв э̄ри. Та ут та̄ра та̄н ка̄салыяныл – кол ӯнттын ма̄хум хумус рӯпитэ̄гыт, кол хумус ӯнттаве. Лю̄льсаӈ рӯпитан хо̄тпат та̄ра тах по̄хан тēтавет. 

	Наталья Комарова Нефтеюганск ӯсныл видеосвязь щирыл Ханты-Мансийск ӯст о̄лнэ такви ва̄ӈын кӯщаянэ ёт потыртаме порат та̄наныл мощ ро̄хтысанэ, та̄н мо̄т ӯст камера э̄лы-па̄лт кос ӯнлысыт, ос пуссын роттыг, супнēлм та̄л таве та хӯнтлысаныл.

	 

	Валентина Аксёнова
