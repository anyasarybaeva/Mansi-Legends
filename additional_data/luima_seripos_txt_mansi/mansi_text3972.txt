
Елена Рокина, ма̄ньлат саран нэ̄, Ха̄льӯс районт са̄в ма̄хумн ва̄ве. Нэ̄кве нэ̄мхуньт акв ма̄т ат ӯнланты, акваг матыр ва̄ри, ма̄ньта̄гыл ка̄ркамыг о̄луӈкве ханищтавес. Омаге-а̄тяге Варвара Прокопьевна ос Афанасий Андреевич Хатанзеевыг са̄лыӈколт рӯпитасы̄г ос ат ня̄врам янмалтасы̄г. Лена ос нила а̄пщиянэ са̄т та̄ланыл то̄влынэ̄ныл мус са̄лыӈколт яныгмасыт ос тувыл Саранпа̄выл школан тотвēсыт. Ётыл ущ колта̄глыл па̄вылн о̄луӈкве ва̄нтлысыт. Ань омаге-а̄тяге пенсиян патхатсы̄г.
Лена  школа а̄стламе юи-па̄лт о̄влэ̄т Ханты-Мансийский педучилищат ханищтахтуӈкве патыглас. Э̄лаль ханищтахтын ма̄гыс Аннэ а̄квēн кēтвес. Лена о̄влэ̄т а̄гмыӈ о̄патэ палт ос а̄пщиянэ̄н нё̄тнэ ма̄гыс юн хультуӈкве таӈхыс. Акв та̄л тав Ханты-Мансийскат педколледжит музыкальный отделеният са̄всыр ёнгын утыл са̄ӈквылтаӈкве ханищтахтас.

	Тувыл мо̄тыт таквсы акв а̄пщитэ щаквыт а̄тимыг ēмтыс, а̄ги юв минас. Тот о̄патэ сака та̄рвитыӈыг о̄с ēмтыс, таве пусмалтан ма̄гыс а̄ги юн та хультыс. Ётылнув нэ̄паканэ ювле виӈкве ӯсн ялыс, юил яласым ханищтахтын ма̄гыс заявление хансыс. Тох тав Санкт-Петербург ӯст лӯима̄ ма̄хум ханищтахтын институтн ликмыс. Тот культуролог рӯпитан хо̄тпаг а̄стлас ос юв ёхтумēт Саранпа̄выл музейт онтолов та̄л рӯпитас. Ты коныпал «Альянс» матумпа̄ла хо̄тпатн нё̄тнэ колт мощ рӯпитас ос «Поиск» нампа ня̄врамыт ханищтахтын колт рӯпитаӈкве патыглас. Тувыл ма̄нь ня̄врамаге ёт юн ӯнлыс. 

	2008 та̄лт Коля пыге самын патум порат, хосат та̄гыл о̄ньщум номтэ тэ̄лаг ва̄руӈкве номылматастэ. Тав нё̄рыт нупыл о̄лнэ лё̄ӈх хосыт хотты ма̄т ё̄рнкол тӯщтуӈкве ос о̄лнэ колыт ӯнттуӈкве акваг таӈхыс. Тув ма̄хум мӯйлуӈкве тотыгланув ос та̄н тот ӯщлахтынэ̄ныл сыс са̄лы ӯрнэ ма̄хум о̄лупсаныл та̄ра паттынувыт. Ты тэ̄лат тав юртнэ̄тэ̄н Любовь Алексеевна Филиппован потыртас ос таве нё̄тмил ва̄руӈкве во̄выстэ. Тав «Поиск» нампа колт олн ловиньтан хо̄тпаг рӯпитас ос са̄всыр э̄рнэ тэ̄лат ва̄ганэ. Тэ̄н проект щё̄питаӈкве патсы̄г. О̄влэ̄т ма̄ньлат нэ̄г кит проект хансыгласы̄г ос нэ̄матарыл ат та майвесы̄г.

	Хӯрмиттыг 2015 та̄лт этнотуризм щирыл «Тропою древних предков» проект щё̄питасы̄г ос но̄х-патсы̄г. Туи сыс Приобье па̄вылныл Саранпа̄выл мус я̄ хосыт мӯйлын хо̄тпат акваг вос ёхталасыт ос та̄наныл нё̄р нупыл тах тотыглыяныл. Таима̄гыс мӯй хо̄тпат па̄вылт о̄лнэ колыл ос тэ̄нэ колыл щё̄питаӈкве э̄рсыт.

	Пуссын ты ва̄рнэ тэ̄лат о̄вылтыт Елена таи ла̄выс:

	— Ам ма̄ньта̄гыл са̄лы янмалтан ма̄т о̄луӈкве тахсум кос, ос о̄лупсам мощ мо̄т щирыл ēмтыс. Номсасум, хунь хум ва̄рēгум, тав та̄ксар хо̄тпаг вос о̄лы, ня̄врамыӈыг ēмтымēн ос ёсал ё̄мыгтаӈкве патэ̄в. Ёсал ё̄мыгтаӈкве тай школат ханищтахтын па̄сныл а̄нумн мӯстыс. Па̄влувт спортивный тэ̄латн Иван Николаевич Вокуевын ханищтавесӯв. Омам школат ханищтахтаме порат ос тав палтэ ёсал ха̄йтуӈкве ялыс. Тав касуӈкве Хāльӯсн кēтыглавес, грамотал майлувес, ётыл ам аквтох ты тренерув палт ялсум о̄с но̄х-патыгласум. Мēн Иван Николаевичин са̄в мӯтратын ханищтавесмēн, тыитэ ма̄гыс ам таве сака э̄руптылум.

	То̄ва порат сака та̄рвит о̄лыс. Тувыл ты о̄йка ла̄вум ла̄тӈанэ акваг номылматыянум: «Матыр посыӈ номт ке о̄ньщēгын, вēрмēгын мат а̄ти, наӈ та ва̄рмаль э̄лаль тотнэ щирыл та̄ксарыг о̄лэн. Туп нэ̄матыр ат тахнэ хо̄тпа ва̄гта̄лыг о̄лы, тавēн сака та̄рвит о̄луӈкве».

	Ам туризм тэ̄ланум ва̄рнэм порат амки о̄щнэ номтанум ма̄гыс ё̄р пинсум ос тувыл тэ̄лаг та ва̄рсанум. Андрей о̄йкам са̄всыр рӯпатат пувиньтахтуӈкве ха̄сы, ма̄шинал ос катерыл яласы, а̄нумн нё̄ты, ня̄враманув ёт ӯщлахтын ма̄т ёсал ха̄йтыгтаӈкве яласэ̄в.

	Ань са̄лы ӯрнэ ма̄т ат кос о̄лэ̄в, ос та пēс о̄лупсав мӯй ма̄хумн суссылтылӯв. Саранпа̄вылт о̄лнэ ма̄хманув нё̄р нупыл ялуӈкве во̄выглыянӯв.

	Са̄лы ӯрнэ хо̄тпаг о̄луӈкве ань яныгнув пыгмēн Колямēн сака таӈхи. Ла̄ви: «На̄н ка̄сащēгын ман а̄ти, ам са̄лы ӯрнэ хо̄тпаг патэ̄гум». Тавēтыл та̄рвитыӈыщ о̄лмумт проектум щё̄питасум, ты о̄вылтыт амки о̄с са̄в номсысум ос та номтум тавēн улпыл та хульыс.

	Акв а̄пщим Алексей са̄лы ӯрнэ хо̄тпаг рӯпитанув кос, ла̄ви, тамле хо̄тпатын са̄внув олн ойтвес ке, тав ань миннув. Тувыл нэ̄тэ щар ат ка̄сащи, щēмья та̄л тот сака та̄рвит, нэ̄гыгн-хумыгн тот акван-нё̄тхатым о̄луӈкве э̄ри. А̄пщим ань туристыт, кина по̄слын хо̄тпат ёхталан порат нё̄рн ялуӈкве акваг во̄выглаве, тавта ма̄ ёмщакв ва̄гтэ. Ма̄н ма̄ньта̄гыл са̄лыӈколт яныгмасӯв, та ма̄т нупыл акваг тотыглавесӯв.

	Этнотуризм проект тэ̄лаг ва̄рнэм ма̄гыс а̄пщиянум, омамн, а̄тямн, о̄йкам рӯтанэ̄н сака ёмщакв нё̄твēсум. О̄влэ̄т Саранпа̄вылт мӯй хо̄тпат о̄лнэ кол ос тэ̄нэ кол ва̄руӈкве э̄рыс. То̄нт ма̄н та̄с кол ёвтсӯв ос ма̄нки ё̄рувтыл тэ̄нэ кол ос ётыл мӯйкол хотщё̄питасӯв.

	Та̄наныл щё̄питанэ̄в сыс нё̄р ляпат ӯщлахтын колыт ӯнттын ма̄ киссӯв. Тамле ма̄ Усть-Пуйват хо̄нтсӯв кос, ос э̄рнэ нэ̄пакыт акван-атуӈкве, са̄всыр кӯщаит ёт потыртахтым та̄лув тот та оигпас. 2016 та̄лт во̄ртур э̄тпост пуссын ты тэ̄лат ёмщакв щё̄питанэ̄в порат, тот ущта ё̄рнкол тӯщтысагӯв ос кит кол ӯнттысӯв. Хум хо̄тпат кол ӯнттысагыт, ма̄н ос нэ̄ хо̄тпат ё̄рнкол лап-пантнэ совъя ю̄нтсӯв. Ла̄щалт тах мо̄т яныг колыт ӯнттэ̄в. Ань тыг мус тув ӯсыӈ ма̄хум хӯл няслуӈкве ёхталасыт. Ма̄нки рӯт ма̄хманув тув ӯщлахтуӈкве ялантэ̄гыт, матыр колсори рӯпатан о̄с пувумтахтыглэ̄гыт.

	Ам номсыкēмт, па̄влыӈ ма̄хманум ӯщлахтын ма̄гыс о̄с вос тув ёхталэ̄гыт. О̄влэ̄т Саранпа̄вылт ма̄н ма̄нь тэ̄нэ кол пӯссӯв, мӯй хо̄тпат са̄лы нё̄влиӈ тэ̄нут акваг китыгласыт, таима̄гыс ма̄н са̄лы нё̄выль исмит па̄йтуӈкве патсӯв. Тув па̄вылт о̄лнэ ма̄хум тэ̄ӈкве манос ма̄гыӈ ня̄нь ёвтуӈкве щалтапа̄лэ̄гыт. 

	Ётыл па̄влыӈ ма̄хманув пӯри ва̄рнэ, намхо̄таланыл ва̄рнэ лощит кол китыглаӈкве патсыт. Ма̄н то̄нт кафе-кол ва̄руӈкве номылматсӯв. Ма̄нки пēс кол ёвтсӯв ос таве щё̄питаслӯв. Во̄ртур э̄тпос нёлоловит хо̄талт ущ а̄стласлӯв ос лов хо̄талэ̄т ма̄хум пӯри тот ва̄рсыт. Та̄н ма̄гсыланыл молямтахтасӯв. Тэ̄нут ла̄пкат ма̄нки ёвтэ̄в, пӯт па̄йтэ̄в, пасаныл ва̄риянӯв.

	Рӯпата са̄в кос, ос воссыг хоталь ва̄рхатэ̄в. Ма̄хманув ма̄н палтув ёхталаӈкве ка̄сащēгыт, ма̄навн о̄с ёмас. Ань то̄ва матумпа̄ла хо̄тпат рӯпитаӈкве вуйлыянӯв. Та̄н мӯйколыт колсори рӯпата ва̄рēгыт, колкан ман а̄ныса̄ныт ловтэ̄гыт, тӯйт хилэ̄гыт. Тох сакати мощ олн сэ̄лэ̄гыт, та̄н мирн нё̄тнэ департамент па̄лыл олныл ойтавет.

	А̄нумн Любовь Алексеевна сака нё̄ты, ам ма̄хум нё̄рн тотыгланэм сыс, тав тыт кит тэ̄нэ колыг халт рӯпиты. Тэ̄нут па̄йтнэ ос колсори рӯпата ва̄рнэ хо̄тпат о̄с ёмщакв рӯпитэ̄гыт. Тамле рӯпатат ма̄н са̄в олн иӈ ат сэ̄лыгласӯв кос. О̄выл грант-олн вуйламув ос олнанув хоталь холтманув ма̄гыс отчёт ва̄рсӯв, а̄рнтаг ат хультсӯв.

	Мо̄т проект щирыл олн-нё̄тмил виӈкве ань ат вēрмēв. Тув ань ма̄нкина̄вн о̄влэ̄т олн ойтуӈкве э̄ри, тувыл ущ нё̄тавēв. Ма̄н ань матса̄вит солко̄ви ке сэ̄лэ̄в, та олнанувтыл ма̄нки тэ̄лав э̄лаль тотуӈкве та патылӯв. Самын патум ма̄тем ам сака э̄руптылум ос тыт о̄лнэ ма̄хманув ща̄гтым вос о̄лсыт, та̄н ма̄гсыланыл ка̄с ва̄рēв.
