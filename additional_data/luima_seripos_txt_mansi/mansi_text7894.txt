
Россия янытыл о̄лнэ мирыт «День народного единства» ялпыӈ хо̄тал ōлнэ порат са̄всыр ма̄хум акван-атхатыгла̄лэ̄гыт ос та̄нки мираныл урыл потыртэ̄гыт.
Та̄н та урыл потыр­тэ̄гыт, пēс наканыл ём­щакв ва̄вет ман а̄ти, ты тэ̄ла та̄ра-паттын ма̄гыс та̄нки о̄лнэ ма̄нанылт этнодиктант хансэ̄гыт. Ос мирыт та̄нки халанылт вос ва̄йхатэ̄гыт, ань ищ­хӣпыӈ ут хосыт акван-хо̄нтхатнэ ос потыртан ва̄рмалит щё̄питалавет. Рущ ла̄тӈыл тыи «теле­мост дружбы» намаим о̄лы. 
Та щирыл хӯрмит хо̄талэ̄т Ханты-Мансийск ӯст нэ̄пак ловиньтан «БуквА» Библиорум-колт кит ӯсыгт о̄лнэ ма̄хум кина суссылтан то̄тап щирыл акван-о̄лтыгла­вēсыт. Новороссийск ӯс па̄лыл культура тэ̄лат тармыл рӯпитан кӯщай Вячеслав Матвейчук ос Ханты-Мансийскат акв тамле ва̄рмалит пуӈктот­нэ нэ̄ Наталья Липарчук телемост ва̄рыгласы̄г. Ка̄сыӈ ӯсыгт тув мӯй хо̄тпат во̄виньта̄лсыт.
Тот о̄влэ̄т Новороссийск ӯсныл «Росичи» нампа казак э̄ргыӈ-йӣквнэ ма̄­хум пащалахтасыт ос э̄р­гы­сыт. Ань та ӯст яныг­са̄т арыгкем са̄всыр мирыт о̄лнэ̄ныл. Ка̄сыӈ мир та̄нки пēс наканыл э̄лаль тоты­яныл, таима̄гыс тот пēс щирыл ма̄щтырлан ва̄рмаляныл суссылтан ма̄гыс фестивалит ва̄ра­вет. Тувыл са̄всыр ха­нищ­патыт щё̄пита̄лавет. Ты тэ̄лат урыл Ханты-Мансийскат о̄лнэ ма̄хумн та̄н потыр­тасыт.
Ма̄н ма̄хманув сыре­сыр проектыт урыл ла̄тыӈ ва̄рсыт. «Лылыӈ со̄юм» ня̄врамыт ханищтан колт кӯщай нэ̄ Ирина Кибкало та̄нки рӯпатаныл о̄выл­тыт потыртас. 
Ос «Ха̄йт­нут э̄рыг» нампа акван-атхатам хо̄тпат «Югра» йильпи э̄рыг э̄ргысыт. 
Ты ма̄ньщи э̄рыг Евгений Анямов хансы­стэ. Рущ ла̄тӈыл э̄рыг Юлия Яркина толмащ­ластэ, тавēн Самуэль Баллар нё̄тыс. Э̄рыгта̄н Игорь Сиренко ёмщакв щё̄питастэ. Ань «Югра» э̄рыг суйтнэ порат э̄рыг­та̄нэ Юлия тумраныл ён­гыстэ, Владимир Меров са̄ӈквыл­тапыл са̄ӈк­вылтас ос Самуэль койп ра̄тыс.
Тамара МЕРОВА
 
