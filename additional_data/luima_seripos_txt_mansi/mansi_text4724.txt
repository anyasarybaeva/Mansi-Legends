
Мария Самсоновна Захарова, такви о̄парищ наме Самбиндалова,  Ха̄льӯс район Кульпас па̄вылт о̄лы. Ма̄ньщи нэ̄ ёт хо̄нтхатыгламумт рӯпататэ ос о̄лупсатэ урыл китыгласлум. Мария Самсоновна тох потыртас:
— Ам 1987 та̄лт Ня̄хщамво̄льт школа а̄стласум. Ща̄нягум-а̄щагум та па̄вылныл о̄лсы̄г, тот ам самын патсум, яныгмасум. Та юи-па̄лт Салехард ӯст ӯйхул пусмалтан хо̄тпаг ханищтахтасум. 1991 та̄лт диплом-нэ̄пакыл майвēсум. Катя увщим колта̄глэ ёт Кульпаст о̄лыс, а̄нум тыг во̄выстэ. 
То̄нт Кульпаст звероферма о̄лыс, рӯпитаӈкве тув вуйвēсум. Совхоз ворил ты рӯпитас, тэ̄рпи, мо̄т э̄рнэ ут а̄тим о̄лыс, тыима̄гсыл по̄хын минасум. Рыб-коопт тэ̄нут тыналан нэ̄г ос ты юи-па̄лт олн ловиньтан хо̄тпаг рӯпитасум. Тот рӯпитан ма̄гсыл диплом-нэ̄пак э̄рыс, ам Ханты-Мансийск ӯст олн ловиньтан хо̄тпаг ханищтахтасум. Та̄л сыс кит щёс тув ялантасум. 
Тувыл хум ва̄рсум, Георгий яныг пыгум самын патыс. Ня̄врамум ёт юн о̄лым, рыбкоопум лаппантвес, ма̄н по̄хын кēтвесӯв. Пыгум мощ яныгмас, клубн рӯпитаӈкве во̄ввēсум. Тот мо̄т диплом-нэ̄пак э̄рыс, о̄с та ханищтахтуӈкве минасум. Хӯрмит диплом-нэ̄пак ма̄гсыл Тюмень ӯсн ялантасум. Тот культура ос искусства академият ат та̄л ханищтахтасум. Ань павлыӈ клубт ня̄в-рамыт ю̄нсхатуӈкве, са̄всыр маснут сагуӈкве ханищтыянум. Ам палтум 7-8 ня̄врам ёхталэ̄гыт. Ма̄ньполь э̄тпост Ягримн ялсум, тот ма̄щтыр ма̄хум ю̄нсхатуӈкве акван-атхатыгласыт. Ань па̄вылт ос нэ̄квет ма̄гсыл тамле кружок ва̄руӈкве номсэ̄гум. Па̄влувт са̄в нэ̄ хо̄тпат пенсият о̄лэ̄гыт, клубн ёхталаӈкве ос ю̄нсхатуӈкве ка̄сащēгыт.  
Ӯйхул пусмалтаӈкв, уколыт ва̄руӈкве, кēлп виӈкве а̄нумн сака мӯстыс. То̄ва порат номсахтасум, манрыг ӯйхулыт пусмалтым ат рӯпитэ̄гум. Кит та̄л ювле хультум порат ӯйхул пусмалтым рӯпитам хо̄тпа пенсиян минас. 
То̄нт ам Ха̄льӯсн сво-нитасум ос ты рӯпа-тан во̄вхатасум. О̄влэ̄т Ха̄льӯст ханищтахтасум ос ты юи-па̄лт ӯйхул пусмалтаӈкве патсум. Ань ты рӯпата урыл ищхӣпыӈ утыт са̄в хансым о̄лы, тот акваг ловиньтэ̄гум. Ха̄льӯст о̄лнэ ӯйхул пусмалтан колт рӯпитан хо̄тпат акваг китыглыянум. 
Па̄влыӈ мир са̄в ӯйхул о̄ньщēгыт, лув, мис, па̄лят, щищкурекыт янмалтэ̄гыт, рӯпата акваг са̄в о̄лы. Ло̄пмус ос Кимкъясӯй па̄влыг Кульпас нупыл ловинь-тахтэ̄г, тув о̄с ва̄тихал ялантэ̄гум. Ань кит рӯпата ва̄рēгум, наска̄ссыг хунь таса̄вит ханищтахтасум ос хӯрум диплом-нэ̄пак вуянтасум. 
Мария Самсоновна кит рӯпата ва̄руӈкве а̄лыми ос ты коныпал тэ̄лы ёсал акваг ха̄йты. Ты урыл тав ла̄выс: «Мēн Катя увщимтыл ёсал акваг ха̄йтыгтымēн. Ма̄ньполь э̄тпост «Лыжнёй Андрея» нампа касыл ва̄рыглавес, мēн о̄с тув ялсумēн. Тамле пӯмащ ва̄рмаль лов та̄л сыс акваг щё̄пита̄лаве, ам ка̄сыӈ тӯя тув ялантасум. Ты та̄л нэ̄т халт 
ам о̄выл места висум. Ка̄сыӈ та̄л ам Анастасия Рокина ёт касэ̄гум, тав ёсал сака ёмащакв ха̄йты, щар нас нуйхаты. Тав акваг о̄выл места вуйлас, ты та̄л ам но̄хпатсум, Настям ювле хультуптаслум. То̄нт тай сака ща̄гтсум. 
Ам школат физкультура сака э̄руптасум. Ам ётум Аля Беляева ханищтахтас, тав такем карс а̄ги о̄лыс. Ма̄н, ма̄ньщи а̄гит, тав по̄хēт ма̄ниг сусхатасӯв. Аля сака ёмащакв ха̄йтыгтас ос поргыс. Ха̄йтуӈкве ла̄вавēв, а̄гит пуссын ювле хультэ̄гыт, мēн ты карс а̄ги ёт аквкēмыл ха̄йтымēн. 
Юрт а̄гиянум акваг мувиньтасыт, ла̄всыт: «Нэ̄н нупылын сака пӯмащ сунсуӈкве, акватэ карс, мо̄танэ талква, акв по̄хыт ха̄йтэ̄г». Школат ты Аля ёт акваг кассум. Салехард ӯст ханищтахтасум, о̄с ёсал кассум, о̄выл местат вуйласум. То̄ва порат номсахтэ̄гум, э̄лаль ёсал ха̄йтыгтаӈкве э̄рыс, э̄рыӈ чемпионкаг ēмтнувум. 
Мария Самсоновна кит ня̄врам о̄ньщи. А̄гитэ Оля лēккарыг ханищтахтас, ань Ханты-Мансийск ӯст пульн-цат ма̄хум пусмалтым рӯпиты. Пыге Георгий сварщикыг ханищтахтас. Ань Хулюмсӯнт па̄вылт о̄лы, нэ̄тэ ёт акв пыг янмалтэ̄г. Мария Самсоновна та̄н палтаныл ва̄тихал яланты.
