
Мо̄лты та̄л ам Денис Ерныхов ёт хо̄нтхатыгласум. Ты ханты хум Белоярский район Касум па̄вылт самын патыс. Тот яныгмас, школа а̄стлас. Ща̄нь ла̄тӈēтыл ма̄ньта̄гыл потырты. Пыг школат ёмщакв ханищтахтас. 
Тав ла̄выс: «Ам он­толов классыт ханищ­тахтамум порат, Ханты-Мансийск ӯсн ща̄нь ла̄тӈыл каснэ ва̄рмальн кēтыглавēсум. То̄нт ам яныт та̄ланум то̄влум ня̄врамыт халт о̄выл места висум». 
Тав омаге-а̄тяге са̄р­тын са̄лыӈколт рӯпита­сы̄г, тэ̄нки са̄лы о̄щсы̄г. Тувыл на̄лув ва̄глысы̄г, манса̄вит са̄лыянэ̄н хультсасыт, рӯтанэ̄н мисанэ̄н. Ань Касум па̄вылт о̄лэ̄г. Та сыс, тэ̄н ва̄тихал во̄р колэ̄н ялантэ̄г. Тот во̄раēг ос хӯл алыщлэ̄г. Таквсы тот аквъёт пил ва̄тэ̄гыт ос нас ӯщлахтэ̄гыт.
Денис ма̄ниг о̄лмēт о̄с акваг са̄лыӈколн ялантас. А̄тятэ̄н са̄лыт кēруӈкве, тыньщаӈ ак­ван-со̄хтуӈкве ос рēпыг­таӈкве ханищ­тавес. Тав сосса мир пēс йис о̄лупса ёмщакв ва̄гтэ. 
Денис Ханты-Мансийск ӯс технолого-педаго­гический колледжит хӯрум та̄л кēр щари­тан хотпаг ханищтах­тыс. А̄стламе юи-па̄лт юв ялыс, ос тот рӯпата ат хо̄нтыс, ӯсн ювле ёхтыс. Тыт сварщикыг рӯпитаӈкве ты кос ēм­талас, ос хо̄тпа ты тэ̄ла щирыл нэ̄мхуньт ат ке рӯпитас, тав тув о̄с ат виве. Ань хум Ханты-Мансийск ӯст мо̄т са̄в­сыр рӯпата ва̄рим о̄лы. Юв туп ӯщлахтын порат яланты.
Па̄влыт урыл потыр
Касум па̄выл миркол нупыл Нумто ос Юильск ма̄нь па̄влыг хансым о̄лэ̄г. Па̄влыт халаныл яныгса̄т-китса̄т вēрыс­тат ла̄кква ма̄т ӯнлэ̄гыт. Тот са̄выӈпа̄лэ ханты, ё̄рн ос саран ма̄хум о̄лэ̄­гыт. Та̄н нот палытыл са̄лыяныл ӯрēгыт, хӯл алыщлэ̄гыт ос во̄раēгыт. 
Тот Касум ос Амня кит я̄г овтэ̄г. Тувыл «Нумто» нампа яныг ялпыӈ тӯр о̄лы. Тав заповедникыг ва̄рвес, государство па̄­лыл ӯргалым о̄ньщаве. Касумт акв со̄тыра хӯ­румса̄т арыгтем э̄лумхо̄­лас, Нумто па̄вылт - кит­са̄ткем, Юильскыт ос яныгса̄т атпанкем са̄вит хо̄тпа о̄лы. 
Ма̄хум «Казымский рыбкооп» ос «Казымская оленеводческая ком­пания» нампа яныг предприятиягт рӯпи­тэ̄гыт. То̄ва хо̄тпат во̄­раēгыт ос хӯл алыщ­лэ̄гыт. Ты коныпал тот сэ̄мыл охсарыт янмал­тан пēрма о̄лы. 
Касум па̄вылт яныг школа рӯпиты. Тот ня̄врамыт аквхуй­плов класс мус ханищтахтэ̄­гыт. Па̄вылт сосса мир пēс йис пормасыт атнэ кол рӯпиты. Тот са̄лыл каснэ ва̄рмалит ва̄ти­хал ва̄рыглавет. Ка̄сыӈ та̄л «Ӯринэ̄ква хо̄тал» мӯйлэ̄гыт. Пēс йис о̄лупса э̄лаль тотнэ ма̄гыс яныгпа̄ла хо̄тпат ма̄ньлат ма̄хум ёт Ӯй йӣквыглэ̄гыт ос мо̄т са̄всыр ялпыӈ хо̄талыт ва̄рыглэ̄гыт. 
Ты хӯрум па̄влытыт ма̄нь пӯльницат ос культура колыт рӯпи­тэ̄гыт. Тэ̄рпи колыт ка̄сыӈ та̄л э̄рнэ тэ̄рпил та̄ставет. Па̄вланылт мир ма̄гыс маныр э̄ри, таи щё̄питым о̄лы кос, ос ма̄ньлат ма̄хум ма̄­гыс э̄рнэ рӯпата а̄тим. Тыима̄гыс та̄н ла̄щал-ла̄щал ӯсытн о̄луӈкве миныглэ̄гыт. 
