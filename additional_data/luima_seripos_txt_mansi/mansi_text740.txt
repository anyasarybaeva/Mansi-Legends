

	Ты 2014 та̄л  «Культура та̄лыг »ла̄ввес

	Ань ты кастыл округувт о̄лнэ мир ма̄гсыл са̄в пӯмыщ ва̄руӈкв тах патаве. Ос ты та̄л сыс культура ман клуб-колытт рӯпитан ма̄хум янытлаӈкв патавет. Ма̄н ма̄ньщи газетавт пēс йис ва̄рмалянув э̄лаль тотнэ ма̄хманув урыл ва̄тихал хансуӈкв патэ̄в. Ань о̄выл потрув А̄с ма̄хум ма̄гсыл рӯпитан культура центр урыл ловиньтэ̄н.Белоярский ӯст о̄лнэ культура центр кӯщаиг 1995 та̄л па̄сныл Надежда Борисовна Костылева рӯпиты. Тав ханты нэ̄, школа а̄стламе юи-па̄лт Ханты-Мансийск ӯс педучилищан ёхтыс. Тот ня̄врамыт ханищтан нэ̄г ханищтахтас. Училище а̄стламе юи-па̄лт Белоярск ӯсн о̄лмыгтас, ты центрын рӯпитаӈкв минас. Тот рӯпитаӈкв о̄вылтахтаме порат, Тюмень ӯс культура институтн юил ялым э̄лаль ханищтахтуӈкв патыс, а̄стластэ. Надежда такви рӯпататэ урыл мощ потыртас, тав ла̄выс: «Ам училищат ня̄врамыт ханищтан нэ̄г ханищтахтасум. Ос тыг рӯпитаӈкв ёхтумум порат, маныр рӯпата ва̄руӈкв патэ̄гум, аты ва̄слум. Таима̄гыс та̄ра э̄лаль ханищтахтуӈкв минасум. Институт а̄стламум юи-па̄лт ма̄к культура специалистыг та ēмтсум. Кӯщаиг тув та ӯнттувēсум.

	То̄нт Фаина Павловна Иштимирова кӯщаиг рӯпитас, тав о̄с ханты нэ̄. Тав ётэ акваг та урыл потыртасмēн, ка̄сыӈ 

	та̄л пēс э̄ргыт, мо̄йтыт ва̄нэ ма̄хум мощщаг ēмтэ̄гыт. Та̄н потраныл, э̄рганыл молях хан-суӈкв э̄рēгыт, ма̄хма
	нув минэ̄гыт, ос ма̄н э̄лаль маныр ва̄руӈкве патэ̄в. 

	Ань  ма̄нь па̄влытт о̄лнэ яныгпа̄ла ма̄хум наманыл пуссын акван-атуӈкв патсанӯв,та̄н палтаныл ялантасӯв. Ка̄сыӈ яныг хо̄тпа ёт тот ва̄щинтахтасӯв, ёмащакв титыгласлӯв, по̄слыслӯв. 

	Та̄н халанылт хотьют э̄рыг ман матыр пēс о̄лупса урыл ва̄г, хотьют йӣквуӈкв 

	ха̄сы, пуссын та̄ра-паттуӈкв э̄рыс. Та̄н э̄рганыл нэ̄пакн хассанӯв, йӣкваныл тинан по̄слысланӯв. Ва̄им, о̄влэ̄т та̄рвитыӈ о̄лыс. 

	Та па̄сныл хусахтем та̄л та минас. Та порат ва̄рим хурит ос тинан по̄слым йӣквыт ань сунсымав, пēс э̄ргыт хӯнтлымав, ань сыма
	нув тармыл татем кӯп
	нитыг ēмты. Со̄ль, яныг рӯпата ва̄руӈкв а̄лымасӯв. 

	Ань то̄ванакт ма̄нь па̄влытытн о̄с ялантэ̄в, тув ёхтэ̄в, яныг ма̄хманув а̄тимыт. Та̄ра номтын ёхтавēв, матъёмас ма̄н 

	та хо̄тпа ва̄щинтаслӯв, потранэ пуссын хассанӯв, йӣкванэ по̄слысанӯв.

	Ка̄сыӈ яныг хо̄тпа пēс ялпыӈ хо̄талыт ос пēс ва̄рмалит урыл титыглаӈкв э̄ри, хумус э̄рнэ щирыл та̄наныл янытлаӈкв, маныр ва̄руӈкв э̄ри. 

	Ма̄н са̄в та̄л сыс ва̄рум рӯпатав нэ̄пакытн хансыслӯв, рущит ла̄внэ̄ныл хольт «методичка» нэ̄пакыт ва̄рсӯв. Ань ты нэ̄пакыт хосыт мо̄т ма̄хум йӣквуӈкв ханищтахтэ̄гыт, э̄рганув э̄ргияныл, ялпыӈ хо̄-таланув янытлыяныл. 

	Ма̄н «Увас хурамат» нампа йӣквнэ коллектив о̄ньщēв, пусссын тот йӣквēв. Тув ялантан а̄гит, нэ̄квет пуссын сака ёмащакв йӣквуӈкв ха̄сэ̄гыт. Ты коллективув ань хус та̄лэ то̄влыс, Фаина Павловна Иштимирова тав ва̄рыстэ. 

	Ань то̄ва ма̄нь па̄вланувт о̄лнэ ма̄щтыр ма̄хманув ма̄н пуссын ва̄ганӯв. Та̄н ма̄н ма̄гсылув супыт ю̄нтэ̄гыт, ма̄нав ю̄нсхатуӈкв о̄с ханищтыяныл. Та̄н ма̄к ёмащакв ма̄щтырлаӈкв ха̄сэ̄гыт. То̄ват ма̄навн нё̄тым 

	ань ты мус рӯпитэ̄гыт..» 

	Ты культура центр ань са̄всыр ма̄т ва̄ве. Тот рӯпитан ма̄хум акваг хо̄т-а̄ти йӣквим, э̄ргим ялантэ̄гыт. Сака ёмас о̄лнув, ка̄сыӈ ма̄ньщи ос ханты культура кол ман центр тох те рӯпитанув, то̄нт э̄рганув, йӣкванув са̄в та̄л маттем та суйтынувыт. 

	 

	Валентина Васильева

	 
