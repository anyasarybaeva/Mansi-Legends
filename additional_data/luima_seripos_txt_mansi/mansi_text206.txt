
(мо̄йт-потыр)
Э̄ к в а о̄л ы с , м а̄ н ь а̄гирищ о̄ньщас. Ма̄нь а̄гирище са̄сн ӯнттыстэ, щёвал по̄хан ӯнтыс. Та порат щёвал па̄лтыглавес, щёвал ва̄тан ӯнтсыг. Лотых йӣв вис, уля та ра̄тытэ, та ра̄тытэ. А̄гирищēнтыл тай, ань а̄гирище са̄сын ӯнттыстэ, та мовиньтэ̄г, та мовиньтэ̄г.
Аквмат мовиньтасы̄г, мовиньтасы̄г, лотых йӣвыл лотхыт та ра̄тыянэ, Уля-э̄ква кантмаявес, а̄гирищ ка̄тпаттан ма̄нь лотых патыс. А̄гирищ ань ка̄тпаттатэ ща̄ргуӈкве патыс, лю̄ньщи. А̄ӈкēн такос по̄илттаве, а̄гирищ лю̄ньщи, ка̄тэ ща̄ргаве. Э̄ква патыс ля̄выльттаӈкве уля:
- Наӈ тамле, тымле, ам наӈын ульйӣвыл тоты­лум, па̄лтыглылум. Ла­вум ке ёхты, ам са̄грап выгум, наӈын щар ра̄выг са̄грилум, витыл со̄сылум.
А̄гирищ акваг лю̄ньщ и , л ю̄ н ь щ и . Э̄ к в а кантмаявес, со̄ль, ви­стэ са̄грап, а̄ращ-щёвал ра̄выг са̄грыстэ, вит вēтра вис, витыл лапсо̄сантастэ, уля та ха­рыглас. Хо̄тал о̄лсы̄г, э̄тэ о̄лсы̄г, кол ащирмаӈыг ēмтыс, колт по̄люӈкве патвесы̄г. Номсы: хоталь минуӈкве, ащирмаӈ колт тах тув-по̄лявемēн. Кон минас, колэ по̄хат матум э̄ква о̄лыс, матум э̄кваныл уля во̄ви:
– А̄нум уля маен.
А̄ви пӯнсуӈкве паты­стэ, матум э̄ква щёвалэ уля лап та харыглас. Ма­тум э̄ква ла̄ви:
– Наӈ улпыл матыр уля ёт ва̄рсын? Ань ма̄н ты па̄вылт тах сох ащирман тэ̄вēв. Ам улям лап-харыглас. Манрыг уля ра̄тыслын, лотых йӣвыл ос витыл ман­рыг со̄сыслын? Уля ёт ёнгуӈкве ат ро̄ви.
Минас мо̄т колн, мо̄т колн а̄ви пӯнсытэ, о̄с уля та харыглы. Манса̄вит кол о̄лы, сох яласасанэ, сох колыӈ ма̄хум улята̄л хультсыт, по̄люӈкве патвēсыт. Ос юв ёхтыс, ань колэ по̄хат о̄лнэ ма­тум э̄кватэ палт минас, ла̄ви:
– Маныр ва̄руӈкве? Ащирман ты тэ̄вēв, па̄вылт ма̄хум ащирман по̄лявет.
Э̄ква ань кантмаявес:
– А наӈ манрыг ра̄тыслын уля, са̄грыслын, витыл манрыг со̄сыслын?!
Тэ̄н потыртанэтэ̄н сыс, тэ̄н э̄лы-па̄лэ̄нт уляӈ кӯщай лю̄ли, ла̄гланэка̄танэ щар лотах хури­пат, сэ̄млыт, алпитэ ос восых хурипа. Э̄ква ну­пыл потырты:
– Наӈ маныр ва̄рсын ам ётум? Сунсэн, ам ху­мус ēмтсум, алпим во­сых хурипа, ка̄танумла̄гланум сэ̄млыт.
Маныр ва̄руӈкве, ма­тум э̄ква по̄йки:
– Пēламлэн но̄х, ма̄н ащирман ты по̄лявēв.
– Ам то̄нт пēламлэ̄гум, хунь ань та уля ра̄тум нэ̄ сыме а̄нум мыгтэ, ам то̄нт но̄х-пēламлэ̄гум.
Нэ̄ а̄гирище вистэ, анигластэ, сыпыгластэ, акв ляпат о̄лнэ матум э̄кван мистэ о̄ньщуӈкве. Матум э̄ква анигластэ, сыпыгластэ, ла̄ви:
– А̄гирищум янмалтэ̄лын, наӈ о̄ньщēлын.
Такви та порыгмас уля кӯщай палт, акванпӯхтысы̄г, уля та пēламл а с . Н о̄хп ēл а м л а с , щар ма̄н хо̄тлы, хоты са̄м нупыл а̄ӈкватэ̄гыт, акваг уля хорги, та хоргуӈкве патыс. Таима̄гыс ты йис потыр щи­рыл, яныг хо̄тпа акваг ма̄нь хо̄тпан потырты, ма̄нь ня̄врамын: уля ра̄туӈкве ат ро̄ви.
Ты мо̄йт-потыр Ма­рия Михайловна Мелен­тьева Восыӈтӯр па̄вылт потырта̄лыстэ, тав а̄ги о̄парищ наме Хозумова о̄лыс. М. М. Курлинын хасвес.
