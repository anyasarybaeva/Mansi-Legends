
Ма̄н, газетат рӯпитан хо̄тпат, округ янытыл ва̄тихал яласэ̄в, ма̄ньщи ма̄хум ёт хо̄нтхатыглэ̄в ос та̄н уранылт потрыт хансэ̄в. То̄ва ма̄хманув ёт потыртаӈкве туп о̄вылтахтэ̄в, та̄н та̄ра ла̄вēгыт: «Ам урумтыл газетан ул хансэ̄н, мо̄т хо̄тпат тув по̄слэ̄н». Ма̄ньщиянув сака нёмсаг о̄лэ̄гыт, улпыл, тыи ма̄гсыл газетан по̄слахтуӈкве сака ат ка̄сащēгыт.
Тӯяг Ха̄льӯс район А̄нъя па̄вылн ялмум порат ам тамле нём-са хум Александр Спиридонович Пеликов ёт ва̄йхатасум. Ма̄ньщи хум ань пенсияолн вуим ос хӯл алыщлым, во̄раим о̄лы. Тав ётэ хо̄нтхатыгламумт о̄лупсатэ урыл китыгласлум. О̄влэ̄т потыртаӈкве щар ат ка̄сащас, тувыл такви урēтыл аквкит ла̄тыӈ туп ла̄выс:
— Ам А̄нъя па̄вылт яныгмасум. Хӯрум класс мус тыт ханищтахтасум, тувыл Ягримн кēтвēсум. Школа а̄стламум юи-па̄лт та̄ра А̄нъя па̄выл совхозт рӯпитаӈкве патсум. Совхоз хунь лап-пантвес, во̄р са̄грим лов та̄л рӯпитасум. Та порат пенсия урыл сака ат номсахтасум, тувыл  нэ̄паканум ва̄руӈкве патсум, ты лов та̄ланум рӯпата та̄лыт нупыл аты ловиньтавēсыт. Нэ̄-паканум щирыл ам ат рӯпитасум, тыима̄гсыл ань пенсиям туп са̄т со̄тыра солко̄ви сāвит о̄лы. Мо̄т ма̄н рӯпитаӈкве патхатнувум кос, тувыл па̄влувт рӯпата щар а̄тим. Лов та̄л во̄р са̄грым рӯпитасум, ань ка̄тагум а̄гмыӈыг.
Тэ̄ӈкве ос матыр э̄ри, тыима̄гсыл ань во̄раим ос хӯл алыщлым о̄лэ̄гум. Амки во̄раян ма̄ о̄ньщēгум, ты ма̄т амки нупылум хассанум. Ты тэ̄ланум ва̄рим о̄влэ̄т Ха̄льӯсн ва̄тихал ялантасум. Нэ̄пакыт аквторыг о̄с ат ва̄равет, са̄т манос тыгыл са̄внув хо̄тал тот о̄лсум. Ань хӯл алыщлан, ӯйхул ка̄тын-паттын ма̄гсыл ли-цензия-нэ̄пакыт виӈкве ос олн ойтуӈкве э̄ри. Писаль о̄щнэ ма̄гсыл нэ̄паканум о̄с ва̄рсанум. Ань ты нэ̄пакыт Ягрим па̄вылт МФЦ-колт ва̄риянум.
Рӯтанум А̄нъя па̄вылт о̄лэ̄гыт, мо̄таныт Ягримн ва̄нтласыт. Ам тай хоса Ягримт о̄луӈкве ат вēрмēгум. То̄ва порат тэ̄ланум щирыл тув ялэ̄гум, ос та̄ра юв молямлэ̄гум. Ань ма̄хум ӯйхул янмалтан ма̄гсыл олныл ойтавет, ам лув о̄ньщēгум, Ягримн заявление-нэ̄пак хансуӈкве во̄выг-лавēсум. Ам яныг па̄влын ялсум, нэ̄пакыт мирколн тотсанум ос та̄ра ювле минасум. Ань лувум ма̄гсыл акв та̄л сыс хӯрум со̄тыра солко̄вил ойтавем.
Сака мощща пенсия выгум, таима̄гсыл ка̄тын-паттын ӯйхуланум э̄л тыналыянум. Нё̄-выль па̄влыӈ ма̄хманув ёвтэ̄гыт, то̄ва порат Ягримт тыналэ̄гум. Бензин ос мо̄т э̄рнэ пор-масыт ёвтуӈкве о̄с э̄ри.  Ань хӯл алыщлаӈкве мӯсхал щирыл о̄с ат та̄ртавēв. Кит та̄л витэ сака яныг о̄лыс, хӯл ат алыщласӯв. Витэ хунь ма̄ниг ēмтыс, хӯл пувуӈкве воссыг ат ро̄выс. Тэ̄нэ ма̄гсыл хӯл пувуӈкве ат вēрмысӯв, я̄ ва̄тан туп ёхтэ̄в, рыбинспецият рӯпитан ма̄хумн тот ӯравēв. Кит та̄л хӯл та̄л та о̄лсӯв.
 
