
Ма̄н округувт ка̄сыӈ та̄л лӯпта э̄тпос 22 щислат, нэ̄пак хансум о̄йка Юван Николаевич Шесталов самын патум хо̄талэ̄т, са̄в ёмас тэ̄лат ва̄рнэ сосса ма̄хум янытлавет. 
Ма̄ньщи о̄йка намыл намаим премиял та̄н касыл щирыл мивет. Ты та̄л 4 коллективыт ос 16 э̄лумхо̄лас та̄н­ки нэ̄паканыл тув кēтыг­ласаныл. Но̄х-патум хо̄т­пат ос организацият ок­руг кӯщай нэ̄н Наталья Ко­марован янытлан ма̄­гыс Ханты-Мансийск ӯсн во̄выглавет. 
Ты та̄л но̄х-патум ма̄хум э̄лы-па̄лт яныг кӯщай нэ̄ тох ла̄выс: 
«Тыхо̄тал мирн ва̄нэ ма̄ньщи о̄йка намхо̄талэ. Юван Николаевич о̄лум ма̄тэ сака э̄руптастэ, ты урыл са̄в ёмас потрыт, стихыт ма̄ньщи ос рущ ла̄тӈыл хансыс. Ты нам­па премиял ма̄н сос­са ма̄хманув пēс йис ва̄рмаляныл ос ща̄нь ла̄тӈаныл э̄лаль тотнэ̄­ныл ма̄гсыл ка̄сыӈ та̄л янытлыянӯв. Ты та̄л Га­лина Константиновна Алгадьева ты олныл май­вес. Ты ма̄ньщи э̄ква Хулюмсӯнт па̄вылт о̄лы, «Ветеран труда», «Мастер фольклора» нам о̄ньщи. Тав ня̄врамыт ма̄ньщи ла̄тӈыл потыртаӈкве ханищтыя­нэ, пēс йис ва̄рмалит урыл потыртыянэ. 

Ма̄ньлат хо̄тпат о̄с са̄в рӯпата ва̄рēгыт, куль­тураныл э̄лаль тотыяныл. Тыг ань Александр Вла­димирович Перов ёх­талас. Тав Ха̄льӯс район Саранпа̄вылт ня̄врамыт ханищтым рӯпиты». 
Ты юи-па̄лт Наталья Комарова са̄всыр ма̄­ныл ёхтум но̄х-патум хо̄тпат диплом-нэ̄пакыл ос хорамыӈ лӯптал мӯй­луптасанэ. Ты та̄л хӯрум хо̄тпат: ма̄ньщи э̄ква Галина Константиновна Алгадьева, ханты хум Вя­чеслав Юрьевич Кондин ос рущ хум Александр Владимирович Перов янытлавēсыт. 
Вячеслав Кондин са̄в та̄л «То̄рум Маа» нампа музейт рӯпиты. Такви рӯ­пататэ ка̄ркамыг ва̄ритэ, ня̄врамыт ма̄гсыл ка̄сыӈ туи «Та̄ксар ма̄хум» ӯщлахтын ма̄н ӯст о̄лнэ ня̄врамыт  во̄­выглыянэ. Ханты хум са̄в­сыр суссылтапытн ма̄нь­щи ос ханты культура урыл потыртаӈкве  акваг во̄выглаве. Ты коныпал тав стихыт ос потрыт рущ ла̄тӈыл хансы.

Александр Перов Са­ранпа̄вылт искусство школат рӯпиты, ня̄в­ра­мыт са̄ӈквылтаӈкве ханищ­тыянэ. Тав ащо̄йкатэ Дмитрий Георгиевич Агеев та па̄вылт «Са̄лы лё̄ӈх» театр ва̄рыс. Тот о̄лнэ ня̄в­рамыт ма̄ньщи йӣквыт йӣквуӈкве ос ща̄нь ла̄тӈыл э̄ргуӈкве ханищтасанэ. Ань тав тэ̄латэ Валентина Дмитриевна Перова а̄гитэ ос Александр апге э̄лаль тотытэ̄н.   
Ты та̄л коллективыт халт Хо̄нтаӈ район По­ловинка па̄вылт ма̄ньщи о̄йка А.Н. Хомяков намыл пиным Учинский музей-кол, «Ма̄щтыр хо̄т­пат Союзаныл» ос Ниж­невартовский район Варьёган па̄вылт «Шеэв ни» нампа кол­лектив янытлавēсыт. 
Юван Шесталов нам­па премиял са̄в э̄рнэ тэ̄ла ва̄рнэ хо̄тпат ос ор­ганизацият 2012 та̄л­ныл майлавет. Мо̄лты та̄л па̄сныл хӯрум хо̄тпат ос хӯрум организацият олныл та̄ставет. Хӯрум хо̄тпат ань 100 со̄тыра солко̄вил ос коллективыт 250 со̄тыра солко̄вил мивет. Ты э̄лы-па̄лт ты премия-олныл касыл щирыл кит хо̄тпаг 75 со̄тыра солко̄вил ос акв коллективыг 200 со̄тыра солко̄ви висыт.

Людмила Теткина 
