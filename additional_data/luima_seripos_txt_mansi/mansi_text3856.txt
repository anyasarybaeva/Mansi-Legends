
Государственный Думат депутатыг рӯпитан ма̄ньщи нэ̄ Татьяна Гоголева ос округ Дума ма̄ньщи депутат хум Руслан Проводников Москва ӯст пуста̄гыл о̄лнэтэ̄н кастыл ӯст о̄лнэ ма̄ньлат ма̄хум ёт ха̄йтсы̄г.

	Щахныл ка̄снэ мирн ва̄нэ ма̄ньщи хум Руслан Проводников ань округ Дума депутатыг рӯпиты. Ты та̄ксар хумув каснэ ма̄т но̄х-патыгламе ма̄гыс тав ма̄ янытыл «Сибирский Рокки» намыл майвес.

	Тав Россия янытыл ва̄тихал яласы. Хотты па̄вылн манос ӯсн ёхты, тот ка̄сыӈ а̄лпыл ха̄йтнэ ва̄рмаль щё̄пита̄лы. Тав ётэ хотьют ха̄йтуӈкве ка̄сащи, та ма̄хум а̄лпыл потыртахтын ма̄н ёхтэ̄гыт, аквъёт пӯмащ ма̄гыс ха̄йтэ̄гыт. Ты пӯмащ рущ щирыл «Утро с чемпионом» намаястэ.

	Руслан Проводников са̄ккон хаснэ хо̄тпаг ань округ Думат рӯпиты, та сыс тав ка̄сыӈ хо̄тал такви ма̄гсылэ касыл щё̄пита̄лы. О̄йттур э̄тпос хӯрумхуйпловит хо̄талэ̄т ма̄ньщи хумиюв Москва ӯст о̄лнэ ма̄хум ёт ха̄йтыс.

	Татьяна Гоголева о̄с ва̄тихал такви ма̄гсылэ касы. Тэ̄лы порат тав товтыл ё̄манты. Туи порат Нё̄рн ма̄хум ёт яланты. Каснэ колн нюнсыглахтуӈкве о̄с ва̄тихал щалтсы. Тав Югра ма̄т о̄лнэ мир пуссын тыщир о̄луӈкве ла̄виянэ.

	Хумус ты касыл о̄лыс, ты урыл Татьяна Гоголева мощ потыртас. Тав ла̄выс: «Ха̄йтуӈкве атхатмув хо̄талт кон мощ раквыс. Мēн номсысмēн, нэ̄мхотьют ат ёхты. Потыртахтын щё̄ст таса̄вит хо̄тпа та атхатас, мēн хот-о̄щатахтысмēн. А̄нумн Руслан щё̄питам каснэ ва̄рмале сака мӯсты.

	Ма̄ньщи хум ка̄сыӈ хо̄тал а̄лпыл ос э̄типа̄лаг китах щё̄сн таквина̄тэ ма̄гсыл касыл ва̄рыглы. Тав ты ёмас ва̄рмаль ка̄сыӈ ӯст, па̄вылт э̄лаль тотуӈкве ка̄сащи. Хоталь ёхты, та̄ра ты касыл урыл хансы. Ма̄хум а̄лпыл тав ётэ ха̄йтуӈкве вос ка̄сащēгыт ос кон вос ква̄лэ̄гыт».

	Тамле ты ёмас тэ̄ла ма̄ньщи хумиюв э̄лаль тоты. Ма̄хумаквет, на̄н о̄с ха̄йтэ̄н. На̄нки ма̄гсылын ёмас ва̄регы̄н, э̄лаль пуста̄гыл о̄луӈкве патэгы̄н тах.
