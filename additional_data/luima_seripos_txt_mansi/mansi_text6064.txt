
Ам мощ мо̄лалнув Ханты-Мансийск ӯсныл Краснотурьинск ӯсна ёхтысум. Тыйл китыт э̄тпосый ēмты, хумыс ам тыт румам палт о̄лэ̄юм. 
Тав наме Анатолий Потейко, тавēн 27 та̄л, интернатта ханищ­тах­тас. Хунь ханищ­тах­тан ма̄тэ холтастэ, во̄рн минас о̄луӈкв, э̄лаль ат патыс ханищтахтаӈкв. Та пēнтс армиян ялыс, противотанковый войс­кат служитас. 
Нэ̄ о̄ньщи, тувл ос кит ня̄врам. Акв ня̄враме ма̄ньщи нэ̄н, мо̄танэ ос рущ нэ̄тэн мощ мо̄лал­нув о̄щвес. Э̄кватэ наме Елена Мер­кушева 30 та̄лэ, аквта интернатта ханищтах­тас хо̄т Ана­толий, ань ос ня̄врам о̄ньщей, наме Вика. 
А̄итэ̄н иӈ ма̄нь, нила э̄тпос мощ мо̄лал­нув ēмтыс. Нэ̄тэ та коны­пал такви я̄нас о̄с акв ня̄врам о̄ньщи, наме Николай, 8 та̄лэ, анēк­ва­тэн о̄ньщаве. Анатолий ос такви я̄нас ня̄врам о̄ньщи, о̄с наме Николай 8 та̄лэ, са̄р э̄кватэ̄н Вар­вара­тэ̄н о̄ньщаве. 
Елена Краснотурь­инск ӯста ма̄нь та̄йл о̄лы, тыт самна патыс, ханищтахтас ос яный­мас, такви рӯтанэ ко­ны­пал туп ща̄нь о̄ньщи. Ща̄не пенсият о̄лы, юн ӯнлахо̄лы. 
Анатолий Потейко о̄с аквты ӯсныл о̄лы, акв тыт самын патыс, туп нас мо̄т ма̄т ханищтах­тас. Ща̄нь ос а̄щ оньщи, ща̄не ань пенсият о̄лы, а̄ще ос та̄ланэ палыт турманколт ӯнлыс, э̄тпос юи-па̄лт ущ хот-та̄ртувес.

Мēн ос Анатолий ёт китхуйплов та̄л ва̄йхатымēн, Полуноч­ный интернатта ру­ма­лах­тасмēн, иӈ та ёма­щакв о̄лымēн. Тав то̄нт Крас­нотурь­инск ӯсныл По­луноч­ныйна ханищ­тах­таӈ­кве тотвес. То̄нт тав ётэ мēн румалахтас­мēн. Ам та порат нила класста о̄лсум, тав ос хӯрум классыл а̄нум яныйнув о̄лыс. Ётыл тот ханищтахтым таки­на̄тэ̄н а̄йи хо̄нтас, наме Варвара Пакина. Вар­вара ма̄ньщи а̄йи, Пакин па̄вылныл о̄лы, ща̄не Пакина Ольга, а̄ще ос наме Пакин Пётр. Яный а̄пщирище наме Михаил, тувл хӯрум яйа̄йи – Мария, Екатерина, Татьяна. Кит аки, акватэ Пакин Виктор, мо̄танэ Пакин Владимир, па̄влэ ос наме Пома. 
Тэ̄н Анатолий ёт акв класста ханищтах­та­сый, румалахтасый, тувл аквъёт та патсый о̄луӈкв. Интернатта о̄лсый хӯрум та̄л, ётыл ханищтахтан поратэ̄н холас, тэ̄н Пома па̄вылн о̄луӈкв минасый, тот Варвара хумитэ рӯта­нэ̄н суссылтастэ.
Тащир Пакин па̄влыӈ ма̄ньщит ёт тав та ва̄й­хатаӈкв патыс. Аквъёт тэ̄н хо̄т та̄л о̄лсый, ня̄вра­мыӈыг ēмтсыг, пыйен наме Николай, тэ̄н тот сака ёмащакв о̄лсый. Анатолий та та̄лыт мус Пакин Пётырна писалил па̄тлуптаӈкв ханищтавес, со̄рп лэ̄с ӯнттуӈкве, нёхс кēр­няль, ӯй совыт нуюӈкв, ӯит коюӈкв, щёпыр ким ӯруӈкв, со̄выр лэ̄сыл пувуӈкве. Ёса ва̄руӈкв, касай, нып, ма̄ньщи ва̄ӈын суныт, колыт ӯнттуӈкве ос осэва̄та̄л ут та коныпал ха̄сы. 
Анатолий во̄рта ма̄ньщит халт сака ёмащакв о̄луӈкв ханьщувлас, кос маныр ва̄­руӈкв ха̄сы. Ос ма̄ньщи ла̄тыӈ мощ торъям­таӈкв патыс, вēрми по­тыр­таӈкв. Тав кос Помат, кос Ушмат ма̄нь­щитна сака ёма­щакв ва̄ве. 

Ушма па̄вылт, Кēрас­колыӈ­па̄вылт о̄лыйла̄­лыс, мӯйлуӈкв ёх­талас. Ётыл ос аманыр ма̄йс Варварал киттый-мина­сый, Варвара арыйтас Пома па̄влэ̄т. Анатолий ос юв, Красно­турь­инск ӯсн минас. 
Тот ос мо̄т нэ̄ ёт хо̄нтхатас, наме Елена. Тэ̄н Еленал ос интер­натыл ва̄йхатэ̄й, аквъёт ханищтахтасый. Са̄ртын Анатолий Крас­нотурь­инскийт ханищ­тахтас, ётыл ущ Полуноч­ныйна тотвес. 
Варвара ёт киттый-минамēн майс, юв минас, та порат та хо̄нтастэ китыт нэ̄тэ. Тувл о̄луӈкв та патсый, ань та̄н тыт нила о̄лэ̄ит: Анатолий, Елена, пыйен Николай, тувл ма̄нь Вика. Той-терьер кӯтюв­рищ о̄ньщēит, ка̄ти, тувл ма̄нь кати пый­рищ. Квартиранл ёмас, маныр э̄ри - о̄ньщеит, ёмащакв о̄лэ̄ит. 
Елена ань ат рӯпиты, ма̄нь а̄йитэ янмалты, тох тай ла̄пкат тэ̄нут тыналым рӯпитас. Ос пēс по̄льницат рӯпитас лēккар э̄квай, ань туп хумитэ рӯпиты, аквта ла̄пкат тэ̄нут тыналы. Матах та̄л юи-па̄лт вахтат хо̄т-а̄ти яласым рӯпитас, тувл во̄рт во̄раим о̄лы, тащир та хотум Анатолий ань юн о̄лы.
Евгений АНЯМОВ
