
Ты та̄л Ха̄льӯс район Тэ̄к па̄выл 70 та̄лэ то̄влыс. Та ма̄н ханты ма̄хум пēс йис порат о̄лмыгтасыт. Ань па̄вланыл хӯрмит ма̄т ӯнлы. 
О̄выл па̄вланыл – пēс йис па̄влыг ла̄ваве, Неттиныт щēмьят та̄н о̄лнэ ма̄наныл. Китыт па̄вланыл – пēс па̄выл. Ань ма̄хум о̄лнэ ма̄ – лильпи па̄влыг ла̄ваве. Нэ̄пакыт щирыл 70 та̄л ювле хультум порат миркол тот ва̄рвес, та па̄сыл Тэ̄к па̄выл тыса̄вит та̄лыг ань ты ловиньтаве.
Пēс порат та ма̄т о̄лнэ сосса щēмьят хӯл алыщ­лым, са̄лы ӯрим о̄лсыт. Ётыл та па̄вылт «19 Парт­съезд» нампа колхоз ва̄р­вес. Колхоз рӯпитаӈкве  хунь пойтыс, са̄в ма̄хум ла̄кква-миныгласыт. 
Ань школа, ма̄нь пӯль­ница, клуп, ла̄пка тот о̄лэ̄гыт, мо̄т рӯпитан ма̄ воссыг а̄тим. Тэ̄к па̄выл я̄ ва̄татэ акваг ёл-ниляве, ма̄хум о̄лнэ коланыл витн ёл-лоньхатэ̄гыт. 
Та̄н Ха̄льӯст о̄лнэ ко­лыл мивет, тув ва̄нтлупта­вет. Тувыл са̄в щēмьят Тэ̄к па̄вылт э̄лаль о̄лэ̄гыт, мо̄т ма̄н минуӈкве щар ат ка̄сащēгыт, па̄гле ва̄нт­лэ̄­гыт. 2023 та̄лныл лильпи кирпащ школа тот рӯпиты, тав 15 арыгкем та̄л сыс ӯнттувес.     
Тэ̄к па̄выл янытлан хо̄­тал лӯпта э̄тпост о̄лыс. Мир мӯйлуӈкве акван-атхатыгласыт. Тот о̄лнэ ма̄хум янытлаӈкве Ха̄ль­ӯс район миркол кӯщай ва̄ӈын нэ̄ Ирина Чечёт­кина ос Ха̄льӯс миркол кӯ­щай хум Дмит­рий Мень­шиков ёхта­ласы̄г. Са̄в та̄л ка̄ркамыг рӯпитан ма̄хум янытлан нэ̄пакыл мӯйлуптасанэ̄н.
Та хо̄тал ма̄хум э̄лы-па̄лт «А̄с нэ̄», «Ай А̄с ёх», «Ма мувием» ос «К истокам» нампа ансамблит э̄ргы­сыт, йӣквсыт. Касум па̄­выл­ныл Яков Тарлин тув ёхталас. Тав ня̄врамыт касуӈкве ос ма̄ньлат пы­гыт, хум хо̄тпат пēрщуӈ­кве ханищтасанэ. 
Клубт «Ка­лен­дарь удивлённо лис­тает стра­ницы» нампа сус­сыл­тап ва̄рыглавес. Ты э̄лы-па̄лт Тэ̄к па̄выл мир тот рӯпитан ос о̄лнэ ма̄хум урыл потыр хансуӈкве ла̄выглавēсыт. «Со̄выркве» нампа садикт рӯпитан нэ̄т ёмас потыр хассыт ос пēс хурит сус­сылтапн тотсыт. Хоты порал ня̄врамыт ӯргалан кол Тэ̄к па̄вылт о̄лы, манса̄вит а̄гири­щит, пыг­ри­щит тув ялан­тасыт, хотьют кӯщаиг, воспи­та­тель-хо̄тпаг ты пора сыс рӯпитасыт ос са̄в мо̄т пӯ­мащ тэ̄лат урыл та сус­сылтапт ловиньтаӈкве ро̄выс.  
Мо̄т ёмас потыр Ха̄ль­ӯст о̄лнэ нэ̄ Валентина Андреевна Решетникова Тэ̄к па̄выл пӯльницат рӯпитан ма̄хум урыл хан­сыс ос пēс хурит тув тотыс. 
Тав са̄в та̄л лēк­карыг рӯпитас, пенсиян патха­таме юи-па̄лт Ха̄ль­ӯст лēккарыт «Союз ве­те­ранов» нампа орга­ни­зацият кӯщаиг паттувес. 
Ань ты хосыт са̄всыр рӯпата ва̄ри ос ма̄нь па̄в­лыӈ пӯльницатт рӯпитан лēккарыт урыл нэ̄пак щё̄­питы, ань пот­рыт хансы ос пēс хурит ак­ван-атыянэ. 
Валентина Андреевна ла̄выс: «Ам Тэ̄к па̄­вылн тэ̄лы порат ялсум, матъ­ёмас ань тот лильпи ма̄нь пӯльница ӯнт­тувес. Лēк­кар нэ̄ тот рӯпиты, са̄всыр тэ̄рпи ос мо̄т э̄рнэ пормас пуссын тот о̄лы. Тэ̄к па̄выл лēк­карыт урыл ам архив-колт, Ха̄льӯс пӯльницат са̄всыр пēс нэ̄пак киссум ос ты юи-па̄лт ты потыр хассум».  
Ялпыӈ хо̄талт ма̄хум хо̄тал сыс мӯйлысыт, туп ӣтипа̄лаг ла̄кква-миныг­ласыт.  
Марина Табун кēтум потре ма̄ньщи ла̄тӈыл Людмила ТЕТКИНА хансыстэ
А. Нахрачёв ва̄рум хурит  
