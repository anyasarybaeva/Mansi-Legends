

	Ты э̄тпос атыт хо̄талэ̄т Сургут ӯст округ янытыл о̄лнэ ма̄хум Культура та̄л янытлаӈкве акван-атхатыгласыт. Та̄л сыс ма̄нь па̄вылквēт манос яныг ӯсытт яныгса̄т арыгкем са̄всыр суссылтапыт, фестивалит, ялпыӈ хо̄талыт ва̄рыглаӈкве патавет. 

	Надежда Казначеева, культура департаментыт кӯщай нэ̄, ты ва̄рмалит урыл ля̄ххал тотнэ ма̄хумн потыртас. Ань округувт 15 со̄тыра арыгкем э̄лумхо̄лас 460 культура колтт рӯпитэ̄гыт.  Тав ла̄вме щирыл,  Культура та̄л янытлаӈкве та̄н пуссын мӯсхалыг  щё̄питахтасыт. Та̄л сыс нас э̄ргуӈкве манос йӣквуӈкве та̄н ат патэ̄гыт, тыт о̄лнэ мирн та̄н са̄всыр ща̄гт  тах тотэ̄гыт. Ос таи ёмас, ань культура ат ёрувлаве, тамле тэ̄ла нупыл са̄в олн та̄ставе. Округувт «Развитие культуры и туризма в ХМАО-Югре» нампа программа пирмайтавес. Ань онтолов йильпи культура кол тах ӯнттаве, 2014 та̄л сыс Октябрьский ос Сургутский районыгт хӯрум клуп кол ӯнттын ма̄ныл мощēрт тах а̄ставет.    

	Рēтыӈ ю̄свой э̄тпос 28 хо̄талныл Ханты-Мансийск ӯст «Дух огня» нампа кина суссылтан фестиваль рӯпитаӈкве о̄вылтахты. Ос мо̄т яныг тэ̄лат халт соссаӈ ма̄хум Мирхал фестиваляныл тах ва̄раве. Та 2013 та̄л Геннадий Райшев, ка̄тыл хурит по̄слан хум, 80 та̄лэ то̄влыс. Таве янытлан кастыл ӯсувт научно-практический конференция ва̄раве. Тув Москва, Санкт-Петербург ос мо̄т ӯсытныл са̄в ма̄хум тах ёхталы. 

	Ты та̄л Сургут ӯс 420 та̄лэ то̄влы, Кондинский район - 90 та̄лэ, окружной библиотека ос 80 та̄лэ то̄влы. Ты кастыл са̄всыр ма̄тт рӯпитан ма̄хум сыресыр ялпыӈ хо̄талыт ань щё̄питэ̄гыт.  

	Кӯщай нэ̄ ос таи ла̄выс, ка̄сыӈ район манос яныг ӯст та̄нки я̄нас программа о̄ньщēгыт, ты нэ̄пак хосыт та̄л сыс рӯпата ва̄руӈкве патэ̄гыт. 

	Людмила Теткина

	 
