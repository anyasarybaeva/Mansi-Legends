
Мо̄лты та̄л Югра ма̄н 450 со̄тыра мӯй ма̄хум ёхталас. Ирина Арканова, туризм щирыл рӯпитан кӯщай нэ̄, ла̄выс, са̄в ма̄хум тыг ӯщлахтаӈкве вос ёхталэ̄гыт, округ янытыл са̄всыр турбазат, этностойбищат ос мо̄т мӯйлын колыт рӯпитэ̄гыт.Ма̄хум тыт ма̄ньщит, ханты о̄лупсаныл сунсуӈкве, хӯл алыщлаӈкве, Нё̄рн  ялуӈкве ос мо̄т щирыл ӯщлахтуӈкве вēрмēгыт. Округ кӯщаит туризм нупыл ань акваг са̄в олн кос та̄стэ̄гыт, тувыл тот иӈ са̄в та̄рвитыӈ ва̄рмаль о̄лы. Тыт ёмас яласан лё̄ӈх а̄тим, тыи ма̄гсыл туристыт тыг ёхталаӈкве сака ат ка̄сащēгыт.  

	Мо̄т та̄рвит - округ янытыл гостиница-колыт э̄т хулнэ ма̄гсыл са̄в олн выгыт. Ирина Арканова ла̄внэ̄тэ щирыл, туризм хосыт иӈ са̄в рӯпата ва̄руӈкве э̄ри, туп ты юи-па̄лт са̄в мӯй ма̄хум тыг ёхталаӈкве патэ̄гыт. 

	Ма̄н ма̄в урыл мо̄т ма̄т о̄лнэ мирыт са̄внув вос ва̄гыт ос тыг вос ёхталэ̄гыт, ань са̄всыр рӯпата ва̄раве. Ма̄ньполь э̄тпост ма̄ньлат хо̄тпат Ха̄льӯс район Нё̄рн ялсыт. Ты ва̄рмаль урыл телевизор, газетат ос интернетыт ля̄ххал хансыглавес. Са̄внув мир Нё̄ранув урыл вос пӯмщалахтэ̄гыт, ты та̄л во̄ртур э̄тпос яныгса̄т э̄лумхо̄лас тув ялуӈкве щё̄питахтэ̄гыт. 

	Антон Тимкин, ма̄ньлат ма̄хум ос ханищтап Департаментыт рӯпитан хум, ты урыл ла̄выс: «Ка̄сыӈ хо̄тпа ма̄н ётув Нё̄рн ялуӈкве вēрми. Ань ня̄врамыт, ма̄ньлат а̄гит-пыгыт, МЧСыт ос са̄в мо̄т ма̄тт рӯпитан хо̄тпат тув минуӈкве ка̄сащēгыт. Наталья Комарова, губернаторув, Нё̄рн ялуӈкве о̄с щё̄питахты. Ма̄н группа щирыл ла̄кква-уртхатэ̄в, акват ла̄глыл тув ё̄мēгыт, мо̄таныт яныг ма̄шинал ос акв группа велоси
	педыл тув ялэ̄гыт». 

	Тамле рӯпата ос таи ма̄гсыл ва̄раве, са̄внув мир ма̄н округувн ӯщлахтуӈкве вос ёхталы. 

	 

	Людмила Алгадьева

	 
