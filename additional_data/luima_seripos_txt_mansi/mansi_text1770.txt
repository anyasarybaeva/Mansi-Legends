
Ха̄льӯс район Ло̄пмус па̄вылт ам Василий Петрович ос Светлана Герасимовна Хатанзеевыг колн щалтсасум. Ты ма̄ньщи нэ̄-хумыг кит пыг, кит а̄ги янмалтэ̄г. Тэ̄н ётэ̄н мощ потрамасум, на̄н ань э̄лаль Светлана Герасимовна потре ловиньтэ̄лын.

	– Ам ма̄нь таквс э̄тпост 1969 та̄лт Нё̄рт ё̄рнколт самын патсум, та ма̄ ла̄ваве Торговая база. А̄ги о̄парищ намум Солянова. Омам наме Александра Дмитриевна, а̄ги о̄парищ наме Сайнахова, 1931 та̄лт самын патыс. Тав Сӯкыръяныл о̄лыс, кит увщи ос акв а̄пщи о̄ньщяс. А̄тям Герасим Яковлевич, 1933 та̄лт Хо̄сло̄х па̄вылт самын патыс. Алексей каӈк ос Домна э̄щ о̄ньщас. Та̄н ань пуссын а̄тимыт.

	А̄тям 14 та̄лэ то̄влуме порат Нё̄рт яласаӈкве патыс. Хӯрум каӈк о̄щсум, щар яныг Семён, тувыл Яков ос Коля. Та̄н ос Ира увщим пуссын ма̄ньта̄гыл Нё̄рт яласасыт, рӯпитасыт. Ня̄враманыл ё̄рнколт самын патсыт, тот яныгмасыт. 

	Ам самын патмум порат о̄с аквта торыг Андрей Николаевич Канев самын патыс, а̄нумныл тав атах кӯм ма̄ньнуве. Ма̄хманув ань мо̄т ма̄н минуӈкве щё̄питахтасыт, мēн та торыг самын патсумēн. Та̄ра а̄пан пинвесамēн, са̄лыӈ суныл э̄лаль та тотвесамēн. Ань хунь тав ётэ акван-хо̄нтхатымēн, потрамимēн, тав сома ам а̄пщим. Ма̄навн, ня̄врамытын, Нё̄рт яныг-маӈкве сака пӯмыщ о̄лыс. Хо̄тал палыт ёнгасасув, пил ва̄тэ̄в, юв тасавит пил тотэ̄в – морах, та̄хтпил. Нё̄рн но̄х та ха̄ӈхēв, ос тот ёнгасэ̄в. Пуссын мольщаӈыл, ва̄ил о̄лэ̄в, тот та ха̄йтэ̄в. 

	Школан миннэ порав ёхты, Саранпа̄вылн вертолётыл тотавēв, каникулыт порат ос ювле тотавēв. Тот интернатт о̄лсув. Ам хунь школан о̄выл классын минасум, сумкал ёвтвēсум. Та сумкарищум тотуӈкве ат таӈхилум, омамн то̄р сумкал ю̄нтвесум. О̄выл классытыт учительницам Александра Яковлевна Гоголева тав о̄лыс. Тэ̄лы порат мольщаӈагум-ня̄рагум омам юв тотуӈкве тахсаге, ам ат мисагум. Школан мольщаӈыл ос ня̄рал тох иӈ ялантасум. Александра Яковлевна интернатын ёхты, а̄нум мастытэ, школан та тотытэ. Та порам ань номылмата̄лылум, 

	маттем та мовиньтэ̄-гум.  

	То̄нт са̄в ма̄ньщиянув Нё̄рт яласасыт. Омагум-а̄тягум хо̄тыт бригадат рӯпитасыг, туп акв ё̄рнколныл 21 ня̄врам ханищтахтуӈкве кēта-вет. Ма̄н нила колта̄гыл – Соляновыт кит колта̄гыл (ма̄н ос Улякщи аким), кит саран колта̄гыл, Кустышевыт ос Филипповыт, пуссын аквъёт о̄лсув. Ма̄н, ня̄врамыт, туи кон ма̄нь палаткал тӯщтавēв, тот хуянтасӯв. Са̄лыӈ колув по̄хат 

	тятьтялахтан ма̄гыс 

	китхӯрум ква̄лгыл 

	ва̄равēв, хо̄тал палыт ос тот та поргащлэ̄в, тятьтялахтэ̄в. А̄кань ва̄рēв, а̄ньтыт тӯщтэ̄в, хурат хоми ё̄хтыянув, тув ӯнтэ̄в, эрттам са̄лыӈ суныл та минэ̄в, ва̄нтлэ̄в. А̄тямн хӯлп охсал мивēв, я̄н ёхтэ̄в, ань тэ̄ӈкве тахмаēв, хӯлп ӯнттэ̄в, хӯл пувēв. 

	Ма̄н ма̄ньщи ос саран ня̄врамыт пуссын аквъёт ёнгасасув, яныгмасув. Ма̄н та̄н ла̄тӈаныл ёмащакв торгамтаслӯв, та̄н ос ма̄н ла̄тӈув, потыртаӈкве ха̄ссув. Халанувт тыхал рущ ла̄тӈыл потыртэ̄в. Данил Филиппов ма̄ньщи ла̄тӈыл сака ёмащакв потыртас. Ам саран частушкат ва̄гум, э̄ргуӈкве ха̄сэ̄гум. 

	Нё̄рн  хоса ат те ялэ̄гум, татем лю̄ль. Тав улпыл тот яныгмамум ма̄гыс, ё̄рнкол та̄л о̄луӈкве ат вēрмēгум. Тот ань нилыт бригада рӯпиты, о̄йкамēнтыл 

	тув ка̄сыӈ та̄л яланта̄-лымēн. Мо̄лты та̄л о̄йкам нупыл ла̄вēгум: «Минымēн ё̄рнколын рӯпитаӈкве». Тав ювле ла̄ви: «Ам ат ха̄сэ̄гум». Ам ос ла̄вēгум: «Ам наӈн ханищтылум». Ам тай ха̄сэ̄гум, ма̄ньта̄гыл тот о̄лсув. Са̄т-нёлолов класс па̄сыл ма̄нти ха̄ссув са̄лыл яласаӈкве, ма̄нти кēриянув. Клава увщим ёт ӯнтымēн, э̄ргим та минымēн. А̄тямēн юил юв, та ро̄ӈхи: «Ул э̄ргēн, са̄лыянын хот-рохтэ̄гыт».  Яныгмам 

	порам сака пӯмыщ о̄лыс. 

	– О̄йкан ёт хо̄т акван-хо̄нтхатасын?

	– Мēн Саранпа̄вылт акван-хо̄нтхатасмēн. О̄влэ̄т ам таве Са̄ранпа̄вылн во̄выслум о̄луӈкве, тав ат таӈхи, ла̄ви Ло̄пмуст о̄лымēн. Тувыл тыг та о̄лмыгтасмēн. Кит пыг, кит а̄ги о̄ньщимēн. Игорь армият служиты Дальний востокыт Чита ӯст. Ма̄нь пыгмēн Никита садикын яланты, атыт та̄лэ то̄влыс. А̄гиягмēн Кульпаст ханищтахтэ̄г, Оксана ловит классыт, Соня ос нилыт классыт, интернатт о̄лэ̄г.

	Ло̄пмус па̄вылт о̄луӈкве ханьщувласум. А̄тям тыт яныгмас, о̄лыс, ань ос ам тыг о̄лмыгтасум. Тыт ань клубыт рӯпитэ̄гум. Ма̄н йильпи пӯльницал ӯнттувесув, татем ёмас лощит кол. Лēккарувн Римма Яковлевнан пусмалтавēв. Хо̄тпа матаре хотум ēмтапи, хо̄тыл порат ман э̄ти, тав тэ̄рпиянэ ёт та̄ра ёхтыгпи, нё̄ты. Ла̄пкав рӯпиты, на̄йпосув э̄тэ-хо̄талэ тэ̄г. Туи са̄всыр пил ва̄тэ̄в, ла̄хс атэ̄в, хӯл пувēв. Яныг парникыт о̄ньщēв, помидорыт, огурецыт янмал
	тэ̄в, картопка ӯнттэ̄в.  

	Саранпа̄вылн ва̄тихал ялантэ̄в. Тот Ира увщим ос Коля каӈкум о̄лэ̄г. Сӯкыръят Лена э̄щум о̄лы. Пуссын щēмьяныл ёт о̄лэ̄гыт, ня̄враманыл янмалтэ̄гыт.

	Потрумēн та оигпас. Э̄лаль ань ос Василий 

	Петрович потырты.

	– Ам 1975 та̄лт ма̄ньполь э̄тпос 30 хо̄талэ̄т Ха̄льӯст самын патсум, Ло̄пмуст яныгмасум. Школат Кульпаст ханищтахтасум, интернатт о̄лсум. Омам Софья Семёновна, а̄ги о̄парищ наме Албина. Анēквам Матрёна Николаевна Сайнахова Я̄сунт па̄вылныл о̄лыс. Омам медицинский училище а̄стламе юи-па̄лт Я̄сунт па̄вылн кēтвес, тот матахмат та̄л рӯпитас. А̄тям ёт тот ты акван-хо̄нтхатасыг. Тувыл Ло̄пмусн та йисыг, тыт пӯльницат са̄в та̄л ма̄нь лēккарыг рӯпитас. А̄тям Петр Иванович лесникыг рӯпитас. Армиян миннэ̄тэ мус тав Нё̄рт яласас. Тэ̄н ань сас а̄тимыг. 

	Кит увщи о̄ньщēгум, Рая ос Граня, сас щēмьяӈыг, Ха̄льӯст о̄лэ̄г. Валера каӈкум щēмьятэ ёт Ло̄пмуст о̄лы. Мо̄лты та̄л ам нумпал увщим

	Таням а̄тимыг ēмтыс.  Кит пыгрищаге хульт
	сы̄г, ань  а̄тятэ̄н ёт о̄лэ̄г.Ам электростанцият 

	рӯпитэ̄гум,  тот рӯпи-танэ̄м аквхуйплов та̄
	лыг ты ēмтыс. 

	Василий Петрович ос Светлана Герасимовна кол ӯнттысыг, атыт та̄л тот ты о̄лэ̄гыт. Мис а̄гирищ виӈкве таӈхег, пум ва̄руӈкве тах патэ̄гыт. Тэ̄н сака потрыӈ нэ̄г-хумыг. Светлана ань Нё̄рт яныгмас, са̄лыӈ-колыӈ ма̄хум о̄лупса ва̄гтэ, атхунь са̄в потыр о̄ньщи. Тэ̄натэ̄н ам яныг пӯмащипа ла̄тыӈ ла̄всум. Ты я̄тил ма̄нь-щи колта̄гыл пуста̄гыл вос о̄лы, со̄тыӈыщ вос о̄лы, На̄й-О̄тыранылн вос ӯргалавет. Пус ка̄т, пус ла̄гыл!

	Светлана 

	Ромбандеева

	 
