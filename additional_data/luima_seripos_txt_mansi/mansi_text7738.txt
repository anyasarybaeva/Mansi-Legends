
Ха̄льӯст о̄лнэ ма̄ньщит, хантыт ос ё̄рн хо̄тпат во̄ртӯр э̄тпос 9 хо̄талэ̄т культура колт рӯпитан сосса ма̄хум отделн мӯйлуӈкве ёхталасыт. Тот та̄н сосса мирыт мирхал  ялпыӈ хо̄талыл янытлавēсыт. Ты отделыт кӯщаиг о̄лнэ нэ̄ Калерия Супрун ос тот рӯпитан хо̄тпанэ ёт ты ялпыӈ хо̄тал ва̄рыгласыт.  
Ма̄хум янытлаӈкве Ха̄льӯс район миркол кӯщай ва̄ӈын нэ̄ Ирина Чечёткина ёхталас. Тав ла̄выс: 
– Ха̄льӯс районт щар са̄в сосса мир о̄лы, тыт 6 со̄тыра 120 ма̄нь­щит, хантыт ос ё̄рн хо̄тпат о̄лэ̄гыт. Ань сосса ма̄хум акваг са̄всыр ялпыӈ хо̄­талытын во̄­выглавет. Ма̄н районувт са̄всыр сосса ансамблит, общи­нат рӯпитэ̄гыт. Юи-о̄выл та̄лыт ма̄н ма̄ньщи, ханты мирыт ма̄ньха̄пыл касуӈ­кве акван-атыглы­янӯв. Ты та̄л тамле касыл Восыӈ­тӯр па̄вылт о̄лыс. Ань ка̄сыӈ та̄л сосса ми­рыт янытлан хо̄тал ва̄рыг­лаве. Тамле ялпыӈ хо̄тал Саранпа̄вылт, Ягримт, Тэ̄к ос мо̄т па̄вылквет ты та̄л щё̄пита̄лвēсыт. 

Ты юи-па̄лт ханты нэ̄ Любовь Васильевна Каш­латова мӯй ма̄хум са̄в ёмас, сымыӈ ла̄тӈыл ла̄в­санэ. Тав Ха̄льӯс район «Югра лылыēп» отделе­ни­ят кӯщаиг са̄в та̄л о̄лыс, ань А̄с-угор­ский инсти­ту­тыт нэ̄пак хансым рӯ­пи­ты. Ханты нэ̄ Ха̄льӯст о̄лнэ мирн ём­щакв ва̄ве ос янытлаве.

Мӯй хо̄тпат э̄лы-па̄лт «Ма мувем» нампа ан­сам­бль «Кӯринька», «Туи» ос мо̄т йӣквыт йӣквсыт. Культура колт рӯпитан нэ̄ Марина Табун «Тэк ар» ханты э̄рыг э̄ргыс. 1960 та̄лт тав оматэ Нина Филипповна Малюгина (Отшамова) Тэ̄к па̄вылт ма̄хум хумус о̄лсыт, та урыл то̄нт э̄ргыс. Та порат тот са̄в мир о̄лыс, школа, ла̄пка, пӯльница рӯпита­сыт. Па̄выл на̄йпосыл ва̄р­вес, ма̄хум пуссын рӯ­пи­тасыт, хӯл алыщла­сыт, во̄­раясыт ос ӯйхул ян­мал­тасыт. Ань ты э̄рыг тав а̄гитэ Марина Табун э̄р­гитэ. Ты та̄л тав «Живу­щие по солнцу - 2022» мирхал касылн кина-охсатэ кēтыг­ластэ. Э̄рыг ма̄гсыл Марина «Приз зрительский симпатий» нампа номи­нацият но̄х-патыс ос диплом-нэ̄пак вис. 

Ялпыӈ хо̄талн са̄в ня̄врамыт ёхталасыт, та̄н ёнгыл ёнгалтавēсыт ос а̄мщил а̄мщувēсыт.
Культура колт сосса ма̄хум отделыт кӯщаиг о̄лнэ нэ̄ Калерия Супрун ла̄выс: 
– Ма̄н тамле ялпыӈ хо̄тал ка̄сыӈ та̄л ва̄рыглэ̄в ос Ха̄льӯс районт о̄лнэ ма̄хум мӯйлуӈкве тыг во̄выглыянӯв. Таи ёмас, тыхо̄тал са̄в ня̄врамыт тыг ёхталасыт. Ма̄н сосса мирыт ма̄гсыл рӯпитэ̄в, та̄наныл акваг ща̄гтым тыт ӯриянӯв. 
Ялпыӈ хо̄тал оигпам э̄лы-па̄лт мӯйлын ма̄хум пасан ва̄тан во̄ввēсыт, нялкыл, са̄всыр пилыл, пилыӈ ня̄нил тыттувēсыт ос ща̄ил айтвēсыт.  
Людмила Теткина
