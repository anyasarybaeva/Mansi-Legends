

	Галина Николаевна Вынгилева Ягрим па̄вылт о̄лы. Тав ня̄врамыт ханищтан центрыт рӯпиты. Мо̄лты 2013 та̄л оигпан э̄лы-па̄лт тав соссаӈ ма̄хум  халт «Югра лылыēп» ассоциацият пуӈктотнэ нэ̄г пēриявес. Ань ты тэ̄лат хумус э̄лаль тотыянэ, ты о̄вылтыт ам таве мощ китыгласлум. Тав ла̄выс:


		– Ам э̄лы-па̄лумт тыт Надежда Максимовна Булусова кӯщаиг о̄лыс. Са̄в та̄лыт сыс ва̄рнэ тэ̄ланэ ам о̄с э̄лаль тотыянум. Соссаӈ ма̄хум тэ̄ланыл но̄х-во̄рмалтаӈкве а̄нумн ат хо̄тпа нё̄ты. Ма̄н Координационный Советыг ла̄вхатэ̄в. Ань мо̄тыт 

		та̄л сыс маныр тэ̄лат ва̄руӈкве 

		э̄рēгыт, нэ̄пакн аквъёт хассанӯв.

		Мо̄лал округ губернаторув ла̄выс, 2015 та̄л соссаӈ ма̄хум пēс наканыл, о̄лупсаныл  ӯргалан ос э̄лаль тотнэ та̄лыг намаяӈкве э̄ри. Ма̄навн ты ля̄ххал сака мӯстыс. Ос таима̄гыс ёмасн агтым са̄всыр номылматам тэ̄ла-нув э̄лаль кӯстырыг ос та̄рвит

		та̄л вос ва̄рнуванӯв.

		Йильпи та̄л ёхтын кастыл «Газпром» нампа кол па̄лыл ня̄враманув атыӈ тэ̄нутыӈ мӯй-лупсал щё̄питавет.  Рущ щирыл та̄н «спонсорыг» ла̄вавет.  

		Нё̄тмил ва̄рнэ̄ныл ма̄гыс ма̄н та̄нанылн пищма хансэ̄в. Та̄н ма̄навн акваг нё̄тэ̄гыт, таима̄гыс  тот рӯпитан нэ̄т-хумитн пӯмащипа ла̄тыӈ ла̄вēв.

		Мӯйлупсат о̄влэ̄т савалап ня̄врамыт, са̄в ня̄врам о̄щнэ щēмьят ос мощща олн сэ̄лнэ ща̄нь-а̄щаныл халт уртыянӯв. Тамле щēмьят та̄ра-паттын ма̄гыс ма̄н о̄влэ̄т сыре-сыр э̄рнэ справкат акван-атыянӯв ос тувыл  ущ нё̄тыянӯв. Тувыл мо̄лты та̄л ёмащакв ханищтахтан ос са̄всыр касылыт каснэ ос но̄х-патум а̄гирищит-пыгрищит мӯйлупсал о̄с щё̄питасанӯв. Та̄н ща̄нь-а̄щаныл ёт сака ща̄гтсыт. Ща̄нь-а̄щаныл пӯмащипа ла̄тыӈ ла̄всыт, та̄н ня̄враманыл хот 

		ат ёрувлавēсыт. 

		Ма̄н центрув о̄с са̄всыр 

		нё̄тмил ва̄ри. А̄гирищит-пыгрищит э̄ргын-йӣквнэ 

		ёнгилыт щё̄питэ̄гыт ос па̄влыӈ ня̄врамыт та̄нки палтыланыл мӯйлуӈкве во̄выглыяныл. Ӯринэ̄ква ялпыӈ хо̄тал ва̄рнэ порат ос мо̄т касылыт, э̄ргыт, 

		йӣквыт ханищтэ̄гыт.

		– Наӈ ань хультум та̄л сыс ва̄рум рӯпатан урыл маныр ла̄вуӈкве вēрмēгын? Маныр тэ̄лат та̄рвитыӈыг о̄лсыт? 

		Соссаӈ ма̄хум та̄нки маныр 

		тэ̄ланыл щирыл наӈ пал
		тын ёхталэ̄гыт?

		– Ам та о̄выл та̄лумт акваг 

		матыр кисхатым рӯпитасум. Матыр ва̄рмалит палт Надежда 

		Максимовна палт китыглах-туӈкве ялапа̄лсум. Ты рӯпатат 

		тав са̄внув ва̄г, а̄нум матыр 

		хӯлты ос нё̄ты. 

		Тувыл соссаӈ ма̄хум акван-атыглан ма̄гыс Ягрим миркол кӯщаювн колыл майвесӯв. Тот хӯрум колнаканэ пуссын хот-щё̄питаӈкве э̄рсыт. То̄нт ма̄ньщи ос ханты ма̄хманув акван-нё̄тхатым такем ёмщаквēг нё̄тсыт. Ӯщлахтан хо̄таланылт манос э̄типа̄лаг кол щё̄питаӈкве яныгпа̄ла ос ма̄ньлат хо̄тпат пуссын ёхталасыт. Па̄влувт кол ӯнттын компаният палт нё̄тмил во̄внэ ма̄гыс пищма кēтыгласум. Та̄н ма̄навн о̄люп ос обои майласыт. Ань пуссын нё̄тнэ 

		ма̄хманумн яныг пӯмащипа ла̄тыӈ ла̄вēгум.

		Ты колув ма̄нки нупылув 

		хаснэ ма̄гыс э̄рнэ нэ̄пакыт ань тыг мус щё̄питавет, таима̄гыс 

		тот иӈ ат рӯпитэ̄в. Тот акв колнак музейиг ва̄рилӯв тах, акв колнак ща̄нит ма̄нь ня̄врамыӈ 

		та̄гыл ёхталан ма̄гыс ва̄руӈкве номсылӯв кос. Ня̄врамыт ма̄ньпорат матыр сак хартуӈкве манос мо̄т матыр тэ̄лат 

		ва̄руӈкве ханищтахтынувыт ке, сака ёмас о̄лнӯв. Ань ма̄ньлат а̄гит-пыгыт матыр ва̄руӈкве во̄виянув ке, та̄н ёхталэ̄гыт, матыр ка̄ркамыг ва̄рēгыт. 

		То̄ва хо̄тпанув тай лю̄льсаӈ ханьщувлым о̄лэ̄гыт, та̄нки матыр акваг та во̄вēгыт, матарыл ля̄льт вос тотавет. Тамле хо̄тпат ёт та̄рвит рӯпитаӈкве, тыи ты лю̄ль. Та̄н тамле пищаныл по̄хан вос хультуптыяныл ос ул вос кантлэ̄гыт. 

		А̄нумн нё̄тнэ хо̄тпанум ёт 

		2015 та̄лытыл Ӯринэ̄ква ялпыӈ хо̄тал э̄лаль ва̄руӈкве патылӯв, тувыл ма̄ янытыл о̄лнэ соссаӈ мирыт янытлан хо̄тал кастыл матыр о̄с щё̄питэ̄в. Са̄всыр суссылтапыт ва̄рēв тах, ма̄щтыр 

		нэ̄т та̄нки ю̄нтум супаныл, пальсаканыл, турло̄псаныл манос сэ̄тапыл сагум пормасаныл суссылтаӈкве акваг 

		тыг тотыглыяныл. 

		Тувыл 2015 та̄л  литература та̄лыг ты ла̄ввес. Ма̄н, ма̄ньщи ос ханты ма̄хум, халувт потрыт 

		ос стихыт хаснэ  хо̄тпат о̄с 

		о̄лэ̄гыт. Аква - тыи Валентина Алексеевна Карымова, на̄н таве ул ва̄глын. 

		А̄нъя ос Восыӈтӯр па̄влыг о̄с ма̄н палтув ловиньтахтэ̄г. Тот о̄лнэ ма̄хум мощ ка̄ркамыг вос о̄лнувыт, матыр о̄с вос щё̄питэ̄
		гыт манос ма̄н палтув мӯй
		луӈкве вос ёхталэ̄гыт. Восыӈтур па̄вылт о̄лнэ кӯщай рӯпата тэ̄ланэ ка̄ркамыг ва̄риянэ, ма
		тыр о̄вылтыт ва̄тихал 

		китыглахты. 

		Ты ма̄нь па̄влыгт ос Ягримт о̄лнэ ма̄хманум Йильпи та̄лыл янытлыянум! Пуссын пуста̄гыл вос о̄лэ̄гыт, са̄всыр тэ̄ланув кӯстырыг вос минэ̄гыт, ос 

		акван-нё̄тхатым юртыӈыщ 

		э̄лаль вос о̄лэ̄гыт!

		 

		Тамара Мерова

		 

 
