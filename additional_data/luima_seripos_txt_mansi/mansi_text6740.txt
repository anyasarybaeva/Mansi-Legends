
Центр ремесел нампа колт ка̄сыӈ та̄л конференция ва̄рыглаве. Тув ня̄врамыт во̄выглавет, та̄нти хансум потраныл тот ловиньтыяныл.
Ты тāл мо̄т ӯсытныл ос па̄в­лытныл ня̄врамыт ат ёхтала­сыт, ат та̄ртвēсыт. Ханты-Мансийск ӯст о̄лнэ 8 школаныл, Центр искусств колныл ос «Лылыӈ со̄юм» нампа колныл а̄гит-пыгыт ёхта­ласыт, пуссын аквъёт нёлолов ня̄врам о̄лыс.
А̄лпыл хо̄талъят мус та̄н та̄нти хансум потра­ныл ловиньтасаныл. Центр искусств школат ня̄вра­мыт Наталья Юрьевна Сайнакова ханищтыянэ. Ты та̄л тав нила а̄ги-пыг ёт ты конференциян ёх­талас. Та̄н пуссын ма̄ньщи ос ханты хорамыт урыл потыртасыт. 
Пыгрищ Павел Захаров ялпыӈ хорамыт урыл по­тыр хансыс, тот пупа̄п­щитēв по̄слым о̄лы. Хо̄т тамле хорам ва̄раве, манрыг та̄н ялпыӈыг, та урыл потыр хансум ос ань ловиньтастэ. 
Настя Малетина ос «Тēрыӈ хомлах» нампа хорам урыл потыртас. А̄ги ла̄выс, ты хорам хо̄т-а̄ти по̄слуӈкв о̄с ат ро̄ви. Ма̄ньщи ос ханты нэ̄ э̄нтапыт урыл Эдуард Хайрутдинов потыртас. Тав са̄всыр э̄нтапыт суссылтасанэ, хумус та̄н сагавет, тав ты тэ̄ла о̄с ханищтамтэ. Ла̄выс, са̄в­сыр ма̄т о̄лнэ нэ̄т та̄нти щирыл сагияныл, аквхурип э̄нтап а̄тим. 

Эдуард Хайрутдинов ла̄выс, ань ты йист о̄лнэ ма̄хум хорамыт урыл нэ̄матыр торыӈ ат ва̄гыт, ат пӯмщалахтэ̄гыт. Хо̄т-а̄ти тув та по̄слыяныл манос маснутн та ю̄нты­яныл. Тох ва̄руӈкв щар ат кос ро̄ви. 
Ня̄врамыт потраныл ловиньтаманыл юи-па̄лт мощ титыглавēсыт. То̄ват сака ёмащакв потыртасыт. 
«Лылыӈ со̄юм» колныл тит а̄гирищиг потыр ловиньтасы̄г – Света Колова ос Ира Рощук. Света Колова 9 классыт ханищтахты, «тучаӈ» урыл потыртас. Манхурип тучаныт о̄лэ̄гыт, хумус та̄н ю̄нтавет. 
Тав таквина̄тэ̄н тучаӈ нуйныл ю̄нтыстэ, акв э̄тпостем ма̄щтыр­ластэ. Ань та тучаӈе акваг ёт-тотыглытэ, тот э̄рнэ порсаманэ о̄ньщиянэ. Мо̄т а̄гирищ Ирина Рощук потре о̄с пӯмщиг о̄лыс, тав ос хӯл алыщлапыт урыл потыртас. Са̄всыр пēс хурит суссылтас. 

Тит а̄гииг Кристина Химичук ос Татьяна Гриценко №8 школат ханищтахтэ̄г, тэ̄н рущ ма̄хум о̄щнэ пормасыт урыл потыртасыг. Акв а̄ги пуӈкын маснэ «кокош­ник» урыл ос мо̄т а̄ги рущ сарапан урыл потыр хас­мыг. Тэ̄н ётэ̄н ханищтан нэ̄ ёхталас, тав ла̄выс, та̄н школанылт са̄всыр ялпыӈ хо̄талыт ва̄равет. Ты а̄гииг ты маснут мо̄т ня̄врамытн суссылтэ̄г ос пēс порат о̄ньщум маснут урыл потыртэ̄г. 
Ань Ханты-Мансийскат нёлолов ня̄врамыт та̄нти потраныл ловинь­таса­ныл. Ос налымантем ня̄врам са̄всыр ӯсытныл, па̄влыт­ныл потраныл тув тēтса­ныл. Ты конференция оигпан э̄лы-па̄лт ка̄сыӈ ня̄врам янытлавес, яныт­лан нэ̄пакыл ос мӯйлуп­сал майвес.  
Центр ремесел кол кӯ­щай нэ̄ Ольга Бубновене ла̄выс, ты конференция ка̄сыӈ та̄л тӯяг ва̄рияныл. Округув янытыл са̄в ня̄в­рам ёхталы. Ос ань ты та̄л туп ӯсувт о̄лнэ ня̄врамыт о̄лсыт. Та̄н потраныл пӯ­мыщ хӯнтлуӈкв о̄лыс, ос ты тэ̄ла та̄нанылн э̄лаль ханищтаӈкв э̄ри. Мо̄тыт та̄л тамле кон­ференция о̄с тах ва̄раве. 
Валентина УЗЕЛЬ
