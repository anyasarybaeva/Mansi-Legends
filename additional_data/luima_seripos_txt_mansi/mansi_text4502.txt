
Йӣвыт ӯнттын тэ̄ла ма̄н о̄лнэ ма̄вт 2011 та̄л па̄сныл щё̄пита̄лаве. Ты порат Югра янытыл са̄всыр ма̄тт пуссын аквъёт акв со̄тыра атса̄т ӯльпа, наӈк, тарыг ос мо̄т йӣвыт ӯнттувēсыт.
Ань лӯпта э̄тпос китыт хо̄талэ̄т Ханты-Мансийск ӯс по̄хат Ярки па̄выл ляпат ма̄хум юи-о̄выл щёс йӣвыт ӯнттуӈкве тув ялсыт. Ты туи йӣв ӯнттын ва̄рмаль ёл та по̄илттавес. То̄ва ма̄хум щēмьяӈ та̄гыл ань тув ёхталасыт.
Ӯльпа йӣвыт ӯнттуӈкве округ кӯщай ва̄ӈын хум Алексей Забозлаев, Ханты-Мансийский район Дума кӯщай Пётр Захаров, ма̄вит ӯргалан кӯщай ва̄ӈын хум Евгений Платонов ос мо̄т яныг кӯщаит ёхталасыт.
Алексей Забозлаев тох ла̄выс: «Ань ты тув ма̄н юи-о̄выл щёс йӣвыт ӯнттэ̄в. Пēс ма̄хум тох потырта̄лсыт, йӣв ӯнттын э̄лумхо̄лас хоса о̄луӈкве паты. Ань та хо̄тпат тыг ёхтысыт, хотьютув ма̄-витув ма̄гыс сыманыл сака ща̄ргēгыт. Нё̄тнэ во̄рув ня̄враманувн ос апганувн тах хультуптылӯв. Ты рӯпата ва̄рнэ ма̄хум ам пуссын янытлыянум ос пӯмащипа ла̄тӈыл ла̄виянум».
Ты тэ̄ла э̄лаль тотнэ хо̄тпат сака ёмас ос яныг рӯпата ва̄рēгыт. Йӣвыт ӯнттын ма̄т са̄в ня̄врам о̄лыс, яныг хо̄тпат та̄наныл ма̄ньта̄гыл ма̄-вит ӯргалаӈкве ханищтыяныл. Та̄н хосытаныл во̄рув акваг са̄вмуӈкве ос э̄лаль яныгмаӈкве паты. Кӯщай хо̄тпат ты ёмас тэ̄ла ма̄гыс йӣвыт ӯнттум ма̄хум пуссын янытласаныл.
Пётр Захаров ла̄выс: «Хотьют ма̄-витув э̄руптытэ, тав ва̄тихал во̄рн ёхталы. Тав во̄р акваг ӯргалым о̄ньщитэ, йӣв мори ат сакваты, порс ат па̄хвты, тох ка̄сыӈ хо̄тпан о̄луӈкве э̄ри. Ты ва̄рнэ рӯпатав мирн сака э̄ри. Нё̄тнэ во̄рув, я̄т, тӯранув ӯргалым о̄ньщуӈкве патыянӯв ке, та̄н са̄в нотын сыстамыг хультэ̄гыт. Во̄р сыстам ке, тот са̄в во̄руй о̄лы. Хоты хо̄тпа хуньт йӣв ӯнтты ке, тав ма̄-витэ акваг ӯргалаӈкве патытэ. Ётыл тав нэ̄мхуньт йӣв наска̄ссыг ёл ат якты, ат са̄гри, ат сакваты».
Ка̄сыӈ та̄л яныгпа̄ла ханты э̄ква йӣв ӯнттуӈкве яланты. Ты Мария Кузьминична Волдина, тав ма̄-вит ӯргалан тэ̄ла урыл ма̄хум э̄лы-па̄лт потыртас. Ханты э̄ква тох ла̄выс: «Я̄тил ма̄хумаквет, ма̄н пуссын ёмас тэ̄ла ва̄рēв. На̄н ма̄гсылын хо̄талыӈ хо̄тал акваг вос посты. Во̄ркве — ты ма̄н колув. Таве акваг ӯргалаӈкве э̄ри».
Ма̄хум йӣвыт ӯнттын э̄лы-па̄лт ты э̄ква ёт о̄влэ̄т То̄румн по̄йкщасыт. Йӣвыт ёмщакв э̄лаль вос яныгмасыт, та̄н пуӈк пинсыт ос ховтын хорамыӈ то̄рса̄лм нэ̄г-саласыт. Тувыл ма̄хум йӣвыт ӯнттуӈкве ла̄кква ма̄н та мингаласыт.
Та хо̄тал тув ёхталам мир ма̄гыс тэ̄нут па̄йтыглавес. Рӯпата а̄стлам хо̄тпа каша тэ̄сыт ос исум ща̄й айсыт. Та̄н ма̄гсыланыл ёнгын колыт э̄ргысыт ос йӣквсыт. Ня̄врамыт ма̄гыс пӯмыщ ёнгыт щё̄пита̄лвēсыт. Ка̄сыӈ хо̄тпа тот ща̄гтым о̄лыс ос ёмщакв ӯщлахтас.
