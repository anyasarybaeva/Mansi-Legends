
Я̄ӈк на̄тнэ э̄тпос 30 хо̄талэ̄т округувт о̄лнэ ма̄хум яныг кӯщай нэ̄ Наталья Комарова са̄всыр ва̄рмалит урыл китыгласаныл. Нила щё̄с арыгкем Наталья Комарова кол ёвтнэ, мир пусмалтан, ханищтахтын ва̄рмалит, ЖКХ ос са̄в мо̄т тэ̄лат урыл потыртас. 
Са̄в хо̄тпа ма̄ньлат щēмьят ма̄гсыл рӯпи­тан программа урыл китыглахтасыт. Ты пир­майтым нэ̄пак щирыл щēмьят кол ёвтнэ ма̄г­сыл олныл та̄ставет ос тыщирыл нё̄тавет. Ту­выл ты программан са­ка са̄в ма̄ньлат щēмьят хасхатасыт. Са̄в та̄л ӯр­хатым то̄ва нэ̄т-хумит 36 та̄ланыл то̄влысыт ос программатныл хот-щуртумтавēсыт. Ма̄­хум китыглахтасыт, та̄н нё̄туӈкве патавет ман а̄ти. Наталья Комаро­ва ла̄выс, та̄н хоса номсах­тасыт, хумус ты ма̄ньлат щēмьят нё̄туӈкве ро̄ви. Та̄н ань кол ёвтум ос ипотека-олн вим ос хӯ­рум манос тыгыл са̄в­нув ня̄врамыт янмалтан ма̄ньлат щēмьят суб­сидия-олныл тах та̄с­тыяныл. Аквта порат кӯщай нэ̄ сосса ма̄хум урыл ла̄тыӈ ла̄выс. Сосса щēмьят ма̄гсыл рӯпи­тан программан о̄с са̄в ма̄хум хасхатым о̄лэ̄гыт. Кӯщаит ма̄ньщи, ханты ос ё̄рн щēмьят аквта щи­рыл э̄лаль нё̄туӈкве патыяныл. О̄лнэ кол ёвтум ос ипотека-олн вим щēмьят са̄ртын суб­сидия-олныл та̄стуӈ­кве патавет. Ты йиль­пи ла̄тӈыл рӯпитан са̄ккон ты та̄л ма̄ньполь э̄тпост хасвес. 

Ма̄хум йильпи школат ӯнттын ва̄рмаль урыл китыглахтасыт. Ань то̄­ва ӯсыт ос яныг па̄влыт ня̄врамыт кит смена щирыл ханищтахтэ̄гыт.  Наталья Комарова ла̄­выс, ань округ янытыл яныгса̄т школа ӯнттуӈ­кве э̄ри, то̄нт тыт о̄лнэ а̄гирищит-пыгрищит пуссын акв сменат ха­нищтахтуӈкве патэ̄гыт. Ты халт туп Сургут ӯст хус ханищтан кол ӯнттуӈкве э̄ри. Тувыл ты э̄рнэ тэ̄ла нупыл сака са̄в олн э̄ри. Округ кӯщаит ань Сбербанк ёт акван-потыртахтасыт, шко­лат ӯнттын ма̄гсыл ты банк са̄в олн миӈкве ла̄выс. 
Кондинский районт о̄лнэ мир Тюмень ӯс нупыл ма̄шинал яла­сан лё̄ӈх урыл китыг­лахтасыт. Ма̄н округув ос Тюменский область миркол кӯщаит та рай­онныл Тюмень ӯс нупыл ма̄шинал яласан лё̄ӈх аквъёт ва̄руӈкве хосат та̄гыл потыртахтасыт. Ма̄н о̄лнэ ма̄вт ты лё̄ӈх ва̄рвес, ос Тюменский область миркол кӯщаит щар нэ̄матыр ат ва̄рēгыт. Наталья Комарова ла̄выс, ань Тюменский область миркол кӯщаит ты хо­сыт рӯпитаӈкве щар ат ка̄сащēгыт, тыима̄гсыл та̄н ань Свердловский область миркол кӯщаит ёт потыртахтэ̄гыт. Ты лё̄ӈх та область нупыл тах ва̄раве, Кондинс­кий районт о̄лнэ мир ма̄шинал Екатеринбург ӯсн нупыл яласаӈкве тах патэ̄гыт. Ань кӯщаит ты кастыл са̄всыр э̄рнэ нэ̄пакыт щё̄питэ̄гыт. 
Округ янытыл о̄лнэ мир са̄всыр ва̄рмалит урыл кӯщай нэ̄ китыг­ласаныл. Наталья Ко­марован акв со̄тыра 300 арыгкем китыг­лах­тын ла̄тыӈ ёхтыс.
