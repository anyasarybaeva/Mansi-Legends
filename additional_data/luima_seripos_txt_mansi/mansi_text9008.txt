
Пēс йис порат ма̄ньщи ка̄нащ ос ня̄йт хум Нахрачи Евплаев Хо̄нтаӈ районт о̄лыс. Ётыл о̄лум ма̄тэ Нахрачи па̄влыг намаявес. 1961 та̄лт Кондинский па̄влыг  хасвес. 
1995 та̄л мус тот Хо̄нтаӈ район миркол кӯщаит рӯпитасыт, тувыл та̄н Междуреченский па̄вылн ва̄нтлуптавēсыт. Ты юи-па̄лт са̄в мир мо̄т ма̄н миныгласыт, ань Кондинский па̄вылт 2  со̄тыра 625 э̄лумхо̄лас о̄лэ̄гыт, та̄н халанылт 30% са̄вит – сосса ма̄хум. 
Ты миркол нупыл Никулино, Ильичевка ос Старый Катыш па̄влыт хасвēсыт. Ма̄хум хумус тот о̄лэ̄гыт, хоты ма̄т рӯ­питэ̄гыт, ман­хурип та̄р­витыӈ ва̄р­маль о̄ньщē­гыт, та урыл ам Кондин­ский миркол кӯщай хум Владимир Лукашеня китыг­ласлум.
– Па̄влыӈ ма̄хманын хо̄т ань рӯпитэ̄гыт?
– Рӯпитан ма̄ тыт сака а̄тим, то̄ват во̄р са̄грын «Контур» нампа организацият, «Айтур» хӯл щё̄питан колт рӯпи­тэ̄гыт. Мо̄таныт школат, пӯльницат, ня̄врамыт ӯр­галан колт, ла̄пкат, на̄й харыг­тан колт олн сэ̄лэ̄­гыт. 
Ос нэ̄паканув щирыл  рӯпата та̄л о̄лнэ хо̄тпа тыт щар а̄тим. Ань ма̄хум рӯпата киснэ хо̄тпаг вос хансавет, Междуреченск па̄вылн э̄рнэ нэ̄пакыт щё̄питаӈкве кēтыянӯв. Та̄н олн та̄л хумус тув ялэ̄гыт? Ма̄хманув ка̄са­щēгыт ке, рӯпата пуссын хо̄нтэ̄гыт, ань туп савыӈ ос вина айнэ хо̄тпат ат рӯпитэ̄гыт, тох та о̄лантэ̄­гыт.
– Па̄влыӈ мир ань са̄вми? 
– Ка̄сыӈ та̄л па̄влыӈ мирув мощщагнув ēмты, са̄в щēмьят мо̄т ма̄н о̄луӈкве ва̄нтлэ̄гыт. Ат та̄л ювле хультум порат 400 ня̄врам школан яланта­сыт, ань туп 300 арыгкем а̄гирищит, пыгрищит тот ханищтахтэ̄гыт. 
Между­реченский па̄­вылт ань 10 со̄тыра э̄лум­хо̄лас туп о̄лэ̄гыт, ты э̄лы-па̄лт тот 13 со̄тыра са̄вит мир о̄лыс. Ма̄хум та яныг па̄в­лыл мо̄т ма̄н миныглэ̄­гыт, Кондинский па̄вылт ма̄ньлат хо̄тпат о̄луӈкве щар ат ка̄сащēгыт. Школа а̄стланэ̄ныл юи-па̄лт яныг ӯсн миныглэ̄гыт, ювле воссыг аты ёхтэ̄гыт.
– Сосса ма̄хум общи­нат тыт рӯпитэ̄гыт?
– Нэ̄паканув щирыл тыт са̄в общинат о̄лэ̄гыт, мӯсхалыг туп аква-китыг рӯпиты. То̄ват тай нэ̄па­ка­ныл щирыл са̄лыт тыт янмалтэ̄гыт, тэ̄пкан ма̄г­сыл са̄в во̄р та̄нки нупы­ланыл хассаныл. Са̄лыя­ныл ма̄н аты ва̄­щиньтаса­нӯв. 
Мо̄таныт хӯл алыщ­лэ̄гыт, пил ва̄­тэ̄гыт, ла̄хыс атэ̄­гыт, па̄кв паттэ̄гыт. Тыт ма̄ньщит, рущит ос са̄в мо̄т мирыт пуссын хӯл алыщлым олн сэ̄лэ̄гыт. То̄ват о̄с лю̄ль ва̄рēгыт, хунь ат ро̄ви, хӯл пувēгыт ос па̄влыӈ мир­ныл хӯл пирмайтэ̄гыт. 
Ма̄х­манув о̄с щар ат ном­сахтэ̄гыт, тох хӯл та̄л хультэ̄в. Рыбинспекцият рӯпитан хо̄тпатн тувле тэ̄ланыл щар а̄тим. Юи-о̄выл та̄лыт Конда я̄ витэ сака ма̄ниг ēмтыс, тыима̄гсыл хӯл о̄с а̄тим. Ма̄н яныг тумпыт о̄лэ̄в, па̄влув Конда я̄ ва̄тат ос ат тӯр халт ӯнлы. Па̄влув мувлахи акваг вит.   
– Па̄влын мус ма̄шинат яласан лё̄ӈх хунь ва̄раве?
– Ма̄н ты ва̄рмаль урыл кӯщаитн акваг хан­сыглэ̄в, ювле акв ла̄тӈыл туп кēтавēв – лё̄ӈх тыт ат ва̄раве. Ань ма̄-во̄й но̄х-винэ компаният Болчары па̄выл по̄хат рӯпитэ̄гыт, мощēртын тыг тах ёхтэ̄гыт. 
Ма̄шинал яласан лё̄ӈх та̄нанылн э̄рмыглы, та̄н та̄ра ты рӯ­патан вуйхатэ̄­гыт. Тувыл та̄нанылн во̄р са̄груӈкве, я̄нув, тӯранув па̄ӈктуӈкве ос са̄в мо̄т лю̄ль ва̄руӈ­кве тай ро̄ви. 
Кӯщаит ос ма̄-вит ӯргалан ма̄хум нэ̄матыр ат ла̄вēгыт. Акв порат сосса хо̄тпа па̄влув по̄хыт кит йӣв ӯльюв ма̄гсыл сартыс, то̄нт тав та̄ра пуввес, штраф-ол­ныл хасвес. 
Акв щирыл кос ёмас – ма̄-во̄й компаният тыг хунь ёхтэ̄гыт, ма̄хманув тот рӯпитаӈкве тах вēр­мēгыт. Мо̄танэ лю̄ль – о̄лнэ ма̄в витыг тотаве, хӯланув, во̄ранув, во̄руя­нув та̄л тах хультэ̄в. 
– Ма̄шинал яласан лё̄ӈх ат о̄ньщегы̄н, таквсы ос тӯяг ма̄хум хумус яласэ̄­гыт ос ты порат тэ̄нут хумус тыг тотаве?
– Ты порат туп верто­лётыл тыг ёхтуӈкве ро̄ви, Ханты-Мансийск ос Тюмень ӯсыгт билетыт тыналавет. Тэ̄лы ма̄шинал яласан лё̄ӈхыл ва̄равēв, то̄нт Междуреченский ос Тюмень ӯсн минуӈкве ро̄ви. Междуреченский па̄выл мус автобус яласы, билет 300 солко̄ви са̄вит тынэ о̄лы. 
Ань тыт 26 хо̄тпат предпринимателиг рӯпи­тэ̄гыт, та̄н тэ̄нут, маснут тыг Тюмень ос Екатерин­бург ӯсыгтныл тотэ̄гыт, тувыл сака тыныӈыщ ты­налэ̄гыт. 
Тэ̄лы ма̄хманув та̄нки ма̄шинал Междуречен­ский па̄вылн ос Тюмень ӯсн яланта̄лэ̄гыт, тэ̄нут тот са̄внув ёвтэ̄гыт, ты рēгыл ос мо̄т та̄л мус та о̄лэ̄гыт.  
Людмила ТЕТКИНА
