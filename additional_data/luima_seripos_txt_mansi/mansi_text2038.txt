
Ты э̄тпос 5 хо̄талэ̄т Ханты-Мансийский районт Витхон пӯрлан хо̄тал о̄лыс, таима̄гыс ма̄хум мӯйлысыт, ма̄ньха̄пыл кассыт. Ты та̄л тамле касыл 15 щёс ва̄рыглавес, тох намаявес: Кубок Губернатора мирхал касыл. Китса̄т арыг ма̄ньщи ос ханты хо̄тпа ка̄ссыт, та̄н халанылт ма̄хум Тюмень ӯсныл ос Ямало-Ненецкий округныл о̄лсыт. Э̄лы хо̄н ма̄ныл о̄с ёхталасыт – Финляндияныл, Эстонияныл, США ос Новая Зеландия ма̄ныл, китхуйплов хо̄тпа.  

	Касыл о̄вылтахтаме э̄лы-па̄лт ханты ма̄хум пӯрлахтасыт, ань ты ялпыӈ хо̄тал ёмас щирыл вос мины. Округ губернаторув та торыг тув ёхтыс, сунсыс, ань ма̄хманув То̄рум А̄щув нупыл хумус по̄йкщēгыт – ты та̄л ёмащакв вос о̄лнувӯв, во̄рн миннэ хо̄тпа – матыр ка̄тын вос патты, хӯл алыщлаӈкв мины – хӯл вос пуви, пуссын пуста̄гыл вос о̄лнувӯв.

	Тувыл Наталья Владимировна ла̄тыӈ ла̄выс: «Ты касылын ма̄хум э̄лы хо̄н ма̄ныл китынтыг ёхтысыт, таима̄гыс ма̄н таве мирхал касылыг намаяслӯв. Соссаӈ ма̄хманув сымыӈ э̄лумхо̄ласаквет, та̄н ляпанылт о̄луӈкве ёмас, ма̄хум э̄лы хо̄н ма̄ныл тыг ща̄гтым ю̄выт, ма̄ньщи ос ханты ма̄хманув ёт касэ̄гыт. Я̄нанувт хӯл вос о̄лнув, ты ань йис та̄гыл соссаӈ ма̄хманув та̄н ма̄к тэ̄нутаныл. 

	Я̄тил мир, халанынт юртыӈыщ о̄лэ̄н, акван-нё̄тхатым, э̄рпыӈыщ о̄лэ̄н. Хо̄тпа такви мире э̄руптытэ те, ща̄нь ла̄тӈе янытлытэ, ӯргалахты – ты сака ёмас. Тамле хо̄тпан нё̄тэ̄н. ЮНЕСКО нампа мирхал организацият рӯпитан ма̄хум Витхон пӯрлан хо̄тал ос ма̄ньха̄пыл яласан касыл нематериальный мировой наследие нэ̄пакын хансуӈкве номсыяныл».

	Россияв янытыл о̄лнэ соссаӈ мирыт Ассоциация Президент Григорий Ледков округ кӯщаюв «За верность Северу» нампа ма̄гылн тагатан по̄сыл мистэ. Хум тох ла̄выс: «Тамле по̄сыл соссаӈ мирн нё̄тмил ва̄рнэ хо̄тпат та̄н мивет. Ань са̄кконанув торыӈыщ хансым хунь о̄лэ̄гыт, таима̄гыс соссаӈ мирыт кӯщаянылн мӯсхал щирыл нё̄туӈкве ат вēрмавет. Ос то̄ваныл аквтыпыл матыр хал хо̄нтэ̄гыт, олн та̄стэ̄гыт, соссаӈ ма̄хманыл щёровн нё̄тыяныл, янытлыяныл. Тамле по̄с ма̄н нила кӯщаитн мисӯв – Хабаровский край кӯщаин, Саха (Якутия) Республика, Ямал, ань ос на̄н о̄лнэ ма̄н кӯщаин мыглӯв». 

	Тувыл касыл та о̄вылтахтас. Я-ты, ань хо̄т ман нёлолов хо̄тпа ма̄ньха̄панылн аквторыг та порыгмēгыт, ха̄паныл та нёвумтэ̄гыт. Хотьютаныл щар молях, та̄кыщ тови, тав та э̄л мины. То̄ва ос ма̄ньха̄пе ēри ё̄ӈхыгпи, витн паты, тот та пувлы. То̄ва о̄влэ̄т татем ёмащакв мины, тувыл ха̄пе ла̄щал-ла̄щал витын та а̄мараве, такос тови, ёл хотталь та па̄тыри. Са̄ль кос, ос ма̄навн сунсуӈкве пӯмыщ, сыманув ща̄ргим, мовиньтым тот та ро̄ӈхēв. Спасательный кит моторха̄пыг вит тармыл яласасы̄г, ēри-ё̄ӈхыгпам хо̄тпат ха̄паныл ёт па̄г та тотавет. Ка̄сыӈаныл ёт со̄пас маснут о̄ньщас, та̄ра то̄сам маснут масапи. Ма̄хум янге-ма̄не хо̄талпалыт маттем та кассыт. 

	Ам сустēмт, каснэ ма̄хум татем ёр, та̄к хо̄тпат, молях товēгыт, ха̄паныл товлыӈха̄пыт хольт минэ̄гыт. Та̄н ляльтаныл сунсуӈкве сака пӯмыщ о̄лыс. Э̄лнаӈ ма̄н ма̄ньщи ма̄хманув тамле ё̄рыт та о̄лсыт, ма̄ньха̄пыл манос йӣвха̄пыл са̄в вēрыста 

	яласасыт.

	Э̄типа̄лаг но̄х-патум ма̄хум янытлавēсыт. Хум хо̄тпат халт о̄выл мēста Аркадий Прасин тав вистэ. Ты ханты хум Нижневартовский районныл ёхталас, моторха̄пыл майвес. Нэ̄т халт ос Ирина Сухих но̄х-патыс. Тав о̄с Нижневартовский районныл о̄лыс, электростанциял майвес.

	Щар ма̄к яныг приз Кубок Губернатора Нижневартовский районныл ёхталам ма̄хумн майвес, та̄н сака ёмащакв яласасыт. Китыт места Когалым ӯсныл ёхталам ма̄хум та̄н висаныл, хӯрмит – Сургутский район ма̄хум, нилыт – Нефтеюганский район ма̄хум.

	Ма̄хум са̄в щирыл кассыт. Ань ты ла̄вылтам хо̄тпат коныпал о̄с са̄в нэ̄т-хумит но̄х-патсыт, пуссын янытлавēсыт.

	1). 18 та̄л мус ма̄ньлат а̄гит халт:

	1 место – Ксения Айваседа (Нижневартовский район)

	2 место – Анастасия Середкина (Нефтеюганский район)

	3 место – Милана Покачева (Союз оленеводов)

	2). 18 мус ма̄ньлат пыгыт халт:

	1 место – Евгений Глызин (Когалым ӯс)

	2 место – Радик Покачев (Союз оленеводов)

	3 место – Иван Сологуб (Нижневартовский район)

	3). 35 та̄л мус нэ̄ хо̄тпат халт:

	1 место – Ирина Сухих (Нижневартовский район)

	2 место – Елизавета Смирнова (Нефтеюганский район)

	3 место – Лидия Покачева (Сургутский район)

	4). 35 та̄л мус хум хо̄тпат халт:

	1 место – Анатолий Русскин (Сургутский район)

	2 место – Валентин Тэвлин (Когалым ӯс)

	3 место – Антон Айваседа (Аборигены Севера)

	5). 50 та̄л мус нэ̄ хо̄тпат халт:

	1 место – Зоя Русскина (Сургутский район)

	2 место – Ирина Мултанова (Когалым ӯс)

	3 место – Клавдия Покачева (Сургутский район)

	6). 55 та̄л мус хум хо̄тпат халт:

	1 место – Аркадий Прасин (Нижневартовский район)

	2 место – Ефрем Сардаков (Аборигены Севера)

	3 место – Алексей Салтыков (Нижневартовский район)

	7). 50 та̄лныл яныгнув нэ̄т халт:

	1 место – Антонина Виноградова (Нижневартовский район)

	2 место – Татьяна Айваседа (Когалым ӯс)

	3 место – Федосья Каюкова (Нефтеюганский район)

	8). 55 та̄лныл яныгнув хум хо̄тпат халт:

	1 место – Даниил Покачев (Сургутский район)

	2 место – Иосий Кечимов (Когалым ӯс)

	3 место – Сергей Кечимов (Сургутский район)

	9). Хум хо̄тпат пуссын аквторыг кассыт:

	1 место – Виталий Русскин (Сургутский район)

	2 место – Алексей Русскин (Нефтеюганский район)

	3 место – Валентин Тэвлин (Когалым ӯс)

	10). Нэ̄ хо̄тпат пуссын аквторыг кассыт:

	1 место – Ирина Сухих (Нижневартовский район) 

	2 место – Лидия Покачева (Сургутский район)

	3 место – Владлена Басс (Старый Сургут)

	11). Кит хум хо̄тпаг акв ха̄пыт ӯнлым кассыг:

	1 место – Юрий Казанкин, Аркадий Прасин (Нижневартовский район) 

	2 место – Виталий Русскин, Даниил Покачев (Сургутский район)

	3 место – Дмитрий Тэвлин, Евгений Глызин (Когалым ӯс)

	12). Кит нэ̄г акв ха̄пыт ӯнлым кассыг:

	1 место – Карина Прасина, Любовь Прасина (Аборигены Севера)

	2 место – Ирина Сухих, Ксения Айваседа (Нижневартовский район) 

	3 место – Раиса Русскина, Зоя Тарлина (Сургут ӯс)

	13). Акв хум ос акв нэ̄ акв ха̄пыт ӯнлым кассыг:

	1 место – Алексей Стулеев, Анастасия Середкина (Нефтеюганский район)

	2 место – Михаил Белов, Анастасия Ачимова (Спасение Югры)

	3 место – Виталий Русскин, Лидия Покачева (Сургутский район)

	Ты ма̄хум пуссын янытлавē-сыт, диплом нэ̄пакытыл ос 

	олныл майвēсыт. Та каснэ ма̄т ма̄хум хо̄талпалыт мӯйлысыт, ё̄рнколыт тӯщталавēсыт, ма̄хум хӯл исмитыл ос исум ща̄ил айтвēсыт. Ты ялпыӈ хо̄тал ма̄навн сака мӯстыс, касум хо̄тпанув пуста̄гыл вос о̄лэ̄гыт, То̄рум ёт, О̄тыр ёт вос о̄лэ̄гыт.

	Светлана Хозумова
