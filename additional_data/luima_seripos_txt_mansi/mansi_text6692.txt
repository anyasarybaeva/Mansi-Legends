
Ювле хультум э̄тпост Ха̄льӯс район Тӯрва̄т па̄вылт Ӯй йӣквес. Тот Савва ос Татьяна Самбиндаловыг о̄лэ̄г. Тэ̄н хо̄т ня̄врам янмалтасы̄г: Ольга, Олег, Илья, Ирина, Андрей ос Алексей. Ольга ос Ирина Ня̄хщамво̄ль па̄вылт о̄лэ̄г, тот рӯпитэ̄г. Пыгыт ос пуссын Тӯрва̄т па̄вылт о̄лэ̄гыт, во̄раим яласэ̄гыт. 
Ань Ӯй йӣквнэ ва̄р­малин са̄всыр ма̄ныл ма̄ньщи хо̄тпат акван-атхатыгласыт. Ӯй ка̄тын-паттын урыл па̄выл кӯщай хум Савва Самбиндалов потыртас. 
Мāньлат пыг Ӯй кāтын-паттыс
Хум ла̄вме щирыл, ма̄хум Ха̄льӯс район Саранпа̄выл, Ня̄хщамво̄ль, Хулюмсӯнт па̄влытныл, Советский район Таёжный па̄вылныл ёхталасыт. Ос Свердловский область Ушма па̄вылныл лӯсум ма̄ньщит тот мӯйлысыт. Пуссын аквъёт ва̄тахкем хо̄тпа о̄лыс. 

Ты ва̄рмаль тох о̄лыс. Яныг таквс э̄тпост Тӯрва̄т па̄вылт акв āлпыл лэ̄гыӈ утыт хорталтахтасыт. Савва уральтахтуӈкве кон ква̄лыс. Насати кол по̄хныл āпщитēв ё̄мум. Ва̄т­нут та̄л о̄лнэ̄тэ ма̄гыс ёл ат хуям. Тувыл хум хо̄т­пат кит лэ̄гыӈ ут ёт-висыт, юил та коймыгтасаныл. 
Савва, Алексей пыге ос Дима апге, та̄н хӯрум хо̄т­па та минасыт. Па̄вылныл хӯрум са̄виткем вēрыс­тан «Ма̄нь Тагт» я̄ хосыт ло̄ӈхаль минасыт, юил та ёхтысаныл. Са̄в щёс суиӈ утыл тāртāлсаныл кос, ос Дима апге тав ты āпщитēв кāтын-паттыстэ. 
Дима оматэ ёт Ня̄х­щамво̄ль па̄вылт о̄лыс. Пыг мо̄лты та̄л школа а̄ст­лас. Тав ань са̄тхуйплов та̄лэ то̄влыс, Тӯрва̄т па̄­вылт во̄раим яласы.  

Ӯй йӣкв урыл
Ань а̄пщитēв ка̄тын-паттуманыл юи-па̄лт, Савва Ӯй йӣквуӈкве ты номылматас. Ты кастыл Самбиндалов щēмья ма̄ньщи ма̄хум тув мӯй­луӈкве во̄всаныл. Мо̄лты та̄л оигпан порат та̄ра ла̄тыӈ кēтсыт. Ма̄хманув ты ёмас ва̄рмальн хӯрум э̄тпоскем щё̄питахтасыт. 
Ань нэ̄ Ӯй ка̄тын-пат­тум ма̄гыс, ма̄хум нила хо̄тал йӣквсыт. О̄выл хӯ­рум хо̄тал хум хо̄тпат тӯ­лыглапыт тӯлыгласыт. Ты «Во̄раян хум», «Щёлыӈ хо̄тпа» ос мо̄т пӯмащ ощхулит ва̄рыг­лавēсыт. Ты халт кол кӣвырт о̄лнэ ма̄хум «Хум хо̄тпат йӣкв», «Кӯринька» ос мо̄т йӣк­выт йӣквуӈкве лю̄люм­та̄л­сыт. 
Ка̄сыӈ ма̄т о̄лнэ хо̄тпат тāнки щирыл ма̄ньщи йӣквыт йӣквēгыт. Лӯсум ма̄ньщит аквтупмат ёсал ё̄мēгыт, састумыг йӣк­вē­гыт. Саквъя, Та̄гтъя ма̄хум ос са̄лыӈ хо̄тпат, та̄н ёл-ӯнтылматыгла̄лым йӣк­вēгыт. Ты ва̄рмаль сунсуӈ­кве сака пӯмащ о̄лыс.
Нилыт хо̄талт На̄й-О̄тырыт ка̄стын ма̄гыс хум хо̄тпат ялпыӈ йӣквыт йӣквсыт ос ялпыӈ э̄рыг э̄ргысыт. Ты ка̄с юи-па̄лт ма̄хум та̄нки о̄лнэ ма̄на­нылн ла̄кква та миныгла­сыт.

Пēс порат о̄лум вāрмаль
Савва потре щирыл, пēс порат ма̄хум ва̄тихал Ӯй йӣквыгла̄лсыт. То̄нт о̄с са̄в мир мӯйлуӈ­кве акван-атхатыгласыт. Ос та порат ты ва̄рмаль ат та̄ртвес. Ма̄хум сытамыг йӣквыгласыт. Ань та пēс ма̄хум пуссын а̄тимыт. Ты ва̄рмаль ань тот Самбиндаловыт щēмья та̄н э̄лаль тотыяныл. Хумус пēс порат ты тэ̄ла щё̄пи­та̄лвес, та̄н о̄с акв­тох ва̄­рияныл.

Ювле хультум та̄лытт Ха̄льӯс район Ло̄пмус па̄вылт 1999 та̄лт Ӯй йӣк­вес. Тувыл Хулюмсӯнт па̄вылт 2002 та̄лт о̄с йӣк­выглавес. Пума па̄вылт ос 2005 та̄лт ва̄рыглавес. Ётыл Лэ̄пла па̄вылт ос 2010 та̄лт ма̄хум мӯйлы­сыт. Ань ос Тӯрва̄т па̄вылт ма̄хум Ӯй ты йӣквсыт. 
Яныгпа̄ла хо̄тпат ла̄вум щирыл, ты ва̄рмаль сака са̄в та̄лын ювле хультуп­таӈкве ат ро̄ви. Ма̄ньщи мирув пуста̄гыл э̄лаль вос о̄лыс, На̄й-О̄тыранув акваг ка̄стāлуӈкве э̄рēгыт. Ты тэ̄ла ул вос ёрувлахты. 

Щēмья урыл потыр
Савва Тӯрва̄т па̄вылт яныгмас. Пēс порат тав а̄ще са̄в са̄лы о̄ньщис. Савва нэ̄ тотме порат иӈ яныгса̄т арыгтем са̄лы о̄ньщиглас. Ётылнув па̄с­тухыт пуссын а̄тимыг ēмт­сыт. Тыима̄гыс са̄лыт э̄лаль о̄ньщуӈкве ат пат­вēсыт. 
Юи-о̄выл хультыглам са̄­лыянэ Савва пуссын алсанэ, то̄ват ос йирхатнэ ма̄гыс э̄л майлысанэ. Тувыл та, са̄лыт та̄л та хультсыт, ос э̄лаль акваг во̄раяӈкве патсыт. 
Э̄кватэ наме Татьяна Владимировна, такви о̄парищ наме Тасманова, тав Лэ̄пла па̄вылт самын патыс, тот яныгмас. Тэ̄н аквъёт хо̄т ня̄врам ян­мал­тасы̄г. Илья ос Ӯнтари Тӯрва̄т па̄вылт самын патсы̄г. Мо̄т ня̄враманэ̄н ос Ня̄хщамво̄ль павылт самын патсыт. Э̄кваг-о̄йкаг аквъёт налыманкем та̄л о̄лэ̄г.

Во̄раян вāрмаль
Ань пыгыт пуссын во̄раим яласэ̄гыт. Ка̄сыӈ хо̄тпа я̄нас во̄ркол о̄ньщи. Тот со̄руп, во̄р са̄лы ёсал то̄ияныл. Во̄рколаныл мус «Бураныл» яласэ̄гыт. Лё̄ӈханыл палыт кēрня­лит, лэ̄сыт ӯнттэ̄гыт. Нё̄хыс мощ алыщлэ̄гыт. 
Ос ань ты та̄л нё̄хсыт тынаныл мощщаг ēмтсыт. Тыима̄гыс э̄л ат тыналы­яныл, нас акван-атыяныл, э̄рыӈ мо̄тыт та̄л тыныӈ­нувег ēмтэ̄гыт, то̄нт ущ тыналаӈкве паты­яныл. Тынта̄л э̄л миӈкве ат ка̄­сащē­гыт. Ты накт пēнщин тынэ сака яныг, во̄рын миннэ порат матыр-а̄ти, пуссын ёвтуӈкве э̄ри, олн са̄в холтхаты. Ань со̄руп ос са̄лы нё̄выль ка̄тын-паттын ё̄рыл о̄лэ̄гыт.  
Ань юи-о̄выл та̄лытт та̄н ма̄нанылт во̄рт пил, ла̄хыс матрыг мощща яныгми, вāтнут мощща, тыима̄гыс во̄р­то̄лнутыт урмыг о̄лэ̄гыт. То̄ват вāт­нут тāл о̄лыманыл тох акваг та ё̄мыгтэ̄гыт, ёл ат хуēгыт. Ты паттат та̄н э̄лум­хо̄лас колыт ляпан ты ювыт. Хāйтнут о̄с са̄выг ēмтыс, ты ӯит о̄с сака ощ­марыӈыт, мори самын ат нэ̄глэ̄гыт. 

Тāнки кина вāрēгыт
Тӯрва̄т па̄вылт на̄йпос станция о̄ньщēгыт. Ты станцияныл соляркал пиным рӯпиты. Коланыл та̄ра ма̄шинал я̄мсыкыт ва̄тихал яласэ̄гыт, та̄н солярка акваг майлэ̄гыт. Тувыл матахмат та̄л ювле хультум порат, та̄н о̄лнэ ма̄нанылт интернет ва̄р­вес. Э̄тпос сыс акв со̄тыра атса̄т солко̄ви олн тув ойтэ̄гыт. 
Хумыт во̄рт яласым, телефонанылн са̄всыр хурит ос кинат по̄слэ̄гыт. Ты хурияныл ищхӣпыӈ ут хосыт интернетын ва̄ри­яныл. Э̄лын о̄лнэ мир та̄н по̄слум утанылтыл сака пӯмщалахтэ̄гыт. 

Хумыт пуссын мāщтырыт
Хумыт пуссын ма̄щты­рыг о̄лэ̄гыт, матыр-а̄ти ва̄руӈкве ха̄сэ̄гыт. Та̄н во̄раян ма̄гыс та̄нки ёсат, ма̄нь суныт ва̄рēгыт. Ма̄нь вит порат а̄хвтасыӈ я̄ хосыт яласан йӣвха̄пыт ма̄щтырлэ̄гыт. 
Тӯр­ва̄т па̄­вылт йильпи кол, а̄мпар, пупыг кол ос пувлынкол ӯнттысыт. Колыт ӯнттуӈ­кве ос пор­масыт ва̄руӈкве хумыт та̄нки ханищ­тах­тасыт. 
Николай МЕРОВ
 
