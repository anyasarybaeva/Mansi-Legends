
Ханты-Мансийск ӯст «Папа, мама, я – обско-угорская семья» нампа касыл хо̄тынтыг ва̄рыглавес. Ты хо̄т та̄л сыс пусcын аквъёт титхойплов соссаӈ колта̄гыл халанылт кассыт.Ты пӯмащ ва̄рмаль ка̄сыӈ та̄л «Лылыӈ со̄юм» колт ня̄врамыт ёт рӯпитан ма̄хум щё̄питыглыяныл.Ва̄рыглам ка̄сыланыл аквписыг пӯмащиг тэ̄лы. 

	Ты порат о̄с сака пӯмащ о̄лыс. Соссаӈ ма̄хум халт тит ма̄ньщи ос акв ханты колта̄гыл кассыт. Щар яныг щēмьяг са̄в та̄л 

	акъвёт о̄лнэ ханты колта̄гыл Раиса ос Валерий Головиныг, пыга
	гēн ос а̄гитэ̄н акван-нё̄тхатым пуссын кассыт. Тувыл тит ма̄ньлат ма̄ньщи щēмьяг - Анастасия Федий пыгаге ёт ос Максим, Татьяна Фоминых а̄гитэ̄н ёт о̄лсыт. 

	Та̄н та̄нти самын патум ма̄наныл ос ань ты о̄лупсаныл урыл потыртасыт ос матыр такталасыт. Касыланыл щирыл та̄н йӣквсыт, э̄ргысыт ос са̄ӈквылтапыл са̄ӈквылтасыт. Пуссын аквтем пӯмщиг о̄лсыт. 

	Жюри хо̄тпаг Мария Кузьминична Волдина, Наталья Фёдоровна Кривошапова ос Виктор Банк пēриялвēсыт. 

	О̄выл места ма̄ньлат ма̄ньщи Фоминых колта̄глын мисаныл. Тыи ма̄гсыл Татьяна щēмьятэ ёт тэ̄нут па̄йтнэ  «мультиварка» нампа пӯтыл мӯйлуптавес. Та нампа пӯт тӣврыт 

	са̄всыр тэ̄нут щё̄питаӈкв ро̄ви. 

	Титыт местан Раиса ос Валерий Головиныг пēриявесы̄г. Тэ̄н ос «кухонный комбайн» нампа утыл мӯйлуптавесы̄г.   

	Юи-о̄выл местан Анастасия Федий колта̄глэ ēмтыс. Та̄н ос са̄всыр нампа фруктыт витыг сакватан утыл мӯйлуптавēсыт, ты ут рущ ла̄тӈыл «блендерыг» ла̄ваве.

	Ам ты хӯрум колта̄гыл щуниӈыщ э̄лаль о̄лнэ хо̄талыл ла̄виянум. Ня̄враманыл мовиньт коланылт ло̄ӈханьщап хольт акваг вос суйты. Нумыл ё̄хнэ, ёлыл ё̄хнэ ма̄-витэ ня̄враманыл ма̄гсыл сыстам щирыл 

	вос хульты. На̄й-О̄тыранылн вос ӯргала-вēт, пуста̄гыл вос

	о̄лэ̄гыт.

	Александр 

	анямов
