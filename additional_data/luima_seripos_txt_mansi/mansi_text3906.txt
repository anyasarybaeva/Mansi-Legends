
Ты хурит ма̄ньщи хум Сергей Николаевич Матыков по̄слым о̄лы. Тӯяг Свердловский область Тавда ӯсн ялмум порат тав ётэ хо̄нтхатыгласум, потрамасум. Тав а̄тятэ Николай Иванович Матыков ма̄ньщи хо̄тпа о̄лыс. На̄н ань э̄лаль ты хум потре ловиньтэлы̄н.

	— А̄тям о̄лме палыт рӯтанэ киссанэ. Акваг потырта̄лыс, ма̄н хоты рӯтыл о̄лэ̄в, ма̄ньщи ма̄хум э̄лнаӈ хумус о̄лсыт, йис та̄гыл хо̄т о̄лсыт, хотьют хоталь ва̄нтлыс. Ма̄хманэ наманэ пуссын ёл-хансыгласанэ. Такви мире сака э̄руптастэ, янытластэ.

	Омам Людмила Васильевна ща̄нь-а̄щаге Белоруссия ма̄ныл Витебский областьныл тыг кēтыглавесы̄г, спецпереселенцыг ла̄ввēсыт. Омам то̄нт иӈ ма̄нь о̄лыс, хунь яныгмас, а̄тям ёт тыт хо̄нтхатасы̄г, акван-минасы̄г. Анēквам ос ащо̄йкам яныг тэ̄пкан о̄щсы̄г, пуссын тот хо̄тал палыт рӯпитасыт, ма̄н матыр ӯнттысыт, янмалтасыт. Таквсы порат картопка ос мо̄т тэ̄нут но̄х-висыт. А̄тям тай тувле нупыл тэ̄латэ а̄тим о̄лыс, ма̄ хилнэ рӯпатан ат пувиньтахтас. Ты ма̄гыс та̄н акваг хал-малтахтасыт. Ам номилум, анēквам а̄тям нупыл ла̄всас: «На̄н, вогулыт (ма̄ньщит), пуссын савыӈыт, нэ̄матыр ва̄руӈкве ат таӈхегы̄н. На̄нанн тэ̄пкан хилуӈкв рӯпатаӈ». Тох акваг та ла̄всас а̄тям нупыл. Ам хунь мощ яныгмасум, ма̄ньщит урыл ловиньтаӈкве патсум, нэ̄пакытт тох хансым о̄лы: ма̄ньщи хо̄тпа во̄раян ос хӯл алыщлан ва̄рмале щар ма̄кыг о̄лы.

	А̄тям акваг потырта̄лыс, хумус тэ̄н о̄памтыл во̄раясы̄г, хӯл алыщласы̄г. Та̄н ма̄ньха̄пыл ос йӣвха̄пыл яласасыт, толгысыт, няслысыт. О̄лме палыт тав ты урыл ма̄навн акваг потыртас, рӯт ма̄хманэ ка̄сталасанэ. Хумус хӯл щё̄питасыт, солвалтасыт, то̄слысыт, та маныр, туп хӯланыл вос о̄лыс. Пēс йис порат ма̄ньщи ма̄хум тэ̄пкан урыл ат номсысыт, хӯл ос нё̄выль та̄им о̄лсыт. Я̄тил а̄тятем анēквамн наска̄ссыг та ля̄выльттавес, лю̄камтавес.

	Ма̄ янытыл о̄лнэ ка̄сыӈ мир То̄румн хумус ла̄ввес, тох о̄лы — то̄ва ма̄н матыр ӯнтты, хо̄тал палыт тот та рӯпиты. То̄ва хлопок аты, суп ю̄нтнэ то̄р ва̄ри, тох олн сэ̄лы. Мо̄тан во̄раи, хо̄тал палыт во̄рт ё̄ми, тыхал пил ва̄ты, па̄кв патты. Ка̄сыӈ ма̄ныр ка̄тын-патты, таи та̄им та о̄лы.

	Ма̄ньлат порат ам юртанум ёт Городище па̄вылн яланта̄лсум, тот э̄лнаӈ пуссын ма̄ньщит о̄лсыт. Та̄н а̄вияныл лап ат пантыгласаныл. Ам то̄нт амтиротум номсысум, а̄вияныл аман манрыг лап ат пантыяныл. Рущ хо̄тпа во̄р нупыл пӯсас ва̄ри, ма̄ньщи хо̄тпа пӯсас ат ва̄рыглас. Во̄р — ты тав колэ, тот тав сома юн ё̄мыгты.

	А̄тям потырта̄лыс, та̄н колта̄гланыл Янычково нампа ма̄ньщи па̄вылт о̄лыс. О̄пам Иван Степанович Матыков тот самын патыс. Ты па̄выл хосат оссувлавес, ань ат о̄лаве. Щащēквам Саломея Аристарховна Новосёлова Городище па̄вылныл о̄лум. Тэ̄н китхуйплов ня̄врам о̄ньщигласы̄г. А̄тям 1942 та̄лт самын патыс. Щащēквам а̄тятэ Аристарх Матвеевич ма̄нь ла̄пка о̄ньщас, э̄рнэ пормас ос тэ̄нут тыналасыт, та̄н купсаг ла̄ввēсыт. О̄пам яныг хо̄нтын ялыс, тот саквата̄лвес, юв ёхталас.

	А̄тям ань нила увщиянэ о̄лэ̄гыт — Анна, Валентина, Тамара ос Надежда. Анна а̄квум Тюменьт о̄лы, Тамара Новосибирскыт, Валентина Тула ӯст, Надежда яныгмам ма̄тэ̄т о̄лы.

— Сергей Николаевич, наӈ хо̄т яныгмасын?

	— Ам сӯкыр э̄тпос 23 хо̄талэ̄т 1973 та̄лт Тавда ӯст самын патсум, тыт яныгмасум, школа а̄стласум. Тувыл техникумт ханищтахтасум. Ань ищхӣпыӈ утыт ва̄рим рӯпитэ̄гум. Нэ̄ тотсум, хӯрум а̄ги янмалтымēн, ма̄нь а̄гимēн китыт та̄лэ то̄влыс.

	Ам Екатеринбург ӯсн рӯпитаӈкве во̄выглавēсум, ат ка̄сащасум, яныгмам ма̄мт та хультсум. Тыт омам о̄лы, тавēн нё̄туӈкв э̄ри. Илья каӈкум тыт о̄лы. А̄тямēн хосат а̄тимыг ēмтыс, щащēквам хольт сым а̄гмыл хартыс. Ам ань а̄тям хольт рӯтанум кинсыянум, ма̄ньщи мирув урыл ловиньтэ̄гум, матыр-а̄ти та̄ра-паттэ̄гум, ня̄враманумн потыртэ̄гум.

	Ань Сергей Николаевич потре та оигпас. Ма̄н, ма̄ньщи ма̄хум, ос «Музей лесной и дерев ообрабатывающей промышленности» колт рӯпитан нэ̄квет ма̄ньщиянув кинсым район янытыл яласасӯв, Сергей Никола-вичин ма̄шинал тотыглавесӯв.

	Хӯрум хо̄тал рӯпитасӯв — Таборы ос Городище па̄влыгн ялсӯв, Янычково ос Шайтанка па̄влыгн хо̄игласӯв. Шайтанское ялпыӈ тӯр ос Янычково тӯр ва̄тан ялсӯв. Тох та яласасӯв, яныгхо̄тпат потраныл пуссын ёл-хассанӯв.

	Ма̄н ань ва̄глӯв, Тавда ӯст тамле нёмса, ка̄ркам, мӯтраӈ ма̄ньщи хум о̄лы. Ам Сергей Николаевич нупыл ла̄вēгум, щēмьятэ ёт Ханты-Мансийский округн мӯйлуӈкве вос ёхталы, тыт ма̄н са̄в ма̄ньщи о̄лэ̄в, ма̄нти ла̄тӈувтыл потыртэ̄в, тав тыт тах пēс йис э̄ргыт хӯнтамлы, йӣквыт ка̄салы. 

	Тав сака ща̄гтыс, ла̄ви, вēрмуӈкв паты те, тыг хуньт тах ёхталы. Сергей Николаевичин ам са̄в ёмас сымыӈ ла̄тыӈ ла̄вēгум. Щēмьятэ ёт пуста̄гыл вос о̄лы, То̄рум ёт, О̄тыр ёт вос о̄лы!
