

	Ха̄льӯс район Ягрим па̄вылт Марина Сергеевна Вынгилева о̄лы. Ты ма̄ньщи э̄ква Ло̄пмус па̄вылт самын патыс, тот яныгмас. А̄ще о̄с та па̄вылныл о̄лыс. Пēс порат оматэ тув мӯйлуӈкве ёхталас. То̄нт ты тэ̄н тот ва̄йхатсы̄г, ётыл акван-минасы̄г.

	Ло̄пмус ляпат Э̄ква тӯр о̄лы. Марина Сергеевна хунь ма̄ниг о̄лыс, а̄ще ты тӯр урыл мо̄йт мо̄йтыглас. Манрыг та тӯр тамле намыл майвес, на̄н ань ты урыл э̄лаль ловиньтэ̄н.

	Аквматнакт пēс йис порат Ло̄пмус па̄вылт ма̄хум Ӯй йӣквсыт. Ӯй йӣквнэ порат ма̄хманув то̄ванакт ня̄враманыл ёт-выганыл. Та порат ань ма̄нь ня̄врам кол а̄тим о̄лыс, хотты ня̄врамыт а̄кванылн юн ӯргалавēсыт, хотты ня̄врамыт ос та̄нкирот юн хультупта̄лвēсыт.

	Я-та, китгыг Ӯй йӣквнэ ма̄н минасы̄г. Ма̄нь ня̄врамēн анēкватэ̄н ёт юн хультуптастэ̄н. Тувыл ань тэ̄н Ӯй йӣквнэ колт ӯнлахо̄лэ̄г. Э̄ква ос ма̄нь ня̄врам ӯрим юн о̄лы. Аквматэ̄рт э̄типа̄лаг ēмтыс, хуйнэ пора ёхтыс. А̄ви хотьютын та лохсматвес. Ос 

	юв нэ̄мхотьют ат 

	щалтыс. А̄квэ̄кв ты кос ӯрхаты, нэ̄мхотьют а̄тим. 

	Тувыл а̄висӯнтныл ка̄т ты нэ̄глапас. Нэ̄ хо̄тпа турсуил хотьют 

	та ля̄галас:

	– А̄квэ̄кв, а̄квэ̄кв, 

	пыгкен йӣквнэ колн 

	тув во̄ввес. 

	А̄квэ̄кв ювле китыглахты:

	– Хотьютн во̄ввес?

	А̄висӯнтныл нэ̄ ла̄ви:

	– На̄ӈ китгагын. 

	Ущты а̄нумн ла̄всы̄г, ам таве тув вос тотылум, пыгēн тув таӈхитэ̄н. 

	Ань а̄квэ̄кв, хотьют ёхталас, ат уральтастэ, ня̄враме ка̄тн та маяпастэ. Ос маяпаме э̄лы-па̄лт та̄ныӈ ка̄т ка̄салас. Тувыл а̄квэ̄кв хурахлаӈкве та патыс. Номсахты, аман хотьют ка̄тн ня̄враме мистэ. 

	Туп мощщан ёл-ротмыглас, акв ма̄т ӯнлуӈкве щар ат вēрми. Ос таквирот ла̄ви:

	– Сар Ӯй йӣквнэ колн ялапа̄лэ̄гум, уральтылум, со̄ль ма̄н а̄ти, тэ̄натэ̄н ня̄врам 

	мислум.

	Йӣквнэ колн молях та ха̄йты. Тув ёхтыгпас, ма̄нь китгаге кон во̄всаге, китыглахты:

	–Пыгын нэ̄н палтын тотвес?

	Тэ̄н ювле ла̄вēг:

	– А̄ти, ос хо̄ӈхан 

	тотаве? Наӈ хотьютн пыгмēн мислын?

	А̄квэ̄кв ла̄ви:

	–Хотты мат э̄ква 

	ёхталас, ня̄врам вистэ, ла̄выс, э̄рттам нэ̄н во̄выслы̄н.

	Ма̄нь китгыг ла̄вēг:

	– Наӈ пыгмēн хотталь мо̄т хо̄тпан та маяпамын.

	Та̄н пуссын хот-рохтысыт. Йӣквнэ колт са̄в мир о̄лыс. А̄квэ̄кв тот атхатам мир нупыл та ля̄галас:

	– Ма̄хумаквет, ам ня̄врам хащта̄л э̄кван мислум, та нэ̄ 

	пыгум тӯлмантастэ, атапахтэ̄в, ня̄влылӯв таве.

	Ань ма̄хум та̄ра 

	паттысаныл, ты Та̄нвар-пэ̄ква ёхталас, молямтахтым атапахтасыт, Та̄нварпэ̄ква юил та ня̄влыгтасаныл. Тот Хо̄рыӈпа̄выл, Хо̄слох 

	ос Саранпа̄выл мус 

	тэ̄лы лё̄ӈх о̄лы. Та 

	лё̄ӈх хосыт юил та 

	ня̄влыяныл. Та̄н-варпэ̄ква ма̄нь ня̄врам сысын хомымтастэ, та ои, та ои, та ха̄йты, та ха̄йты. 

	Ма̄хманув татем 

	та таве ёмщакв ня̄влысаныл. Хум хо̄тпат таве юил ёхтысаныл, ня̄врам ла̄глэ̄т пувумтаӈкве а̄лымасаныл, хот-хасумтасаныл. Ос тот ма̄нь тӯр о̄лыс. Та̄нварпэ̄ква та тӯрн мӯрмыгтас. Тув мус хот-ро̄хтыс, такви витанэ̄т-лутанэ̄т яныг 

	вит ва̄рыс. Ты юи-па̄лт та тӯр янгыг со̄схатас. Та̄нварпэ̄ква та тӯр 

	ӯлтта ӯсыстэ, ма̄хумн тох аты пуввес. Та тӯр ма̄хум Э̄ква турыг ань ты мус ла̄вияныл.

	Ня̄врам пуста̄гыл хультыс, ма̄хум таве ща̄не-а̄ще палт юв 

	тотсаныл. Та колта̄гыл ань ты мус со̄тыӈыщ, щуниӈыщ о̄лы.

	 

	Ты мо̄йт Марина Вынгилева ма̄ньщи ла̄тӈыл потыртастэ, нэ̄пакн Николай 

	МЕРОВ хансыстэ.
