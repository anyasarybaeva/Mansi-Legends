
Ма̄к сосса ня̄врам пēс порат са̄в ёнгынут ат о̄ньщис. Маныр ка̄тын выгтэ, таитэ̄тыл та ёнгасас. Ос ань ты йист наука тэ̄ла ва̄рнэ учёныит пēс о̄лупсавтыл ос пēс ёнгилытыл сака пӯмщалахтуӈкв патсыт.
Ханты-Мансийск ӯст мо̄лтынув йильпи кол рӯпитаӈкв патыс, тамле намыл пинвес – «Центр культурного наследия ханты имени Владимира Волдина». Ты кол кӯщаиг Татьяна Волдина ōлы, Владимир Волдин – ты тав а̄ще. Хум ханты поэтыг о̄лыс, хосат а̄тимыг ēмтыс. Ань тав наме э̄лаль тотнэ ма̄гыс а̄гитэ Центр-кол ты пӯнсыстэ.
Мо̄лты та̄л Татьяна Волдина тит йильпи тэ̄ла ва̄руӈкв номыл­матас, ты тэ̄лаге нэ̄пакн хассаге ос округ мирколныл са̄в олныл майвес. Округ губернатор па̄лыл 1 млн 400 со̄тыра солко̄вил ос Россия Президентский фонд колныл 3 млн ляпатем солко̄ви са̄вит олн-капаил та та̄стувес.
Ты олныл тав тамле пӯмыщ тэ̄ла ва̄руӈкв паты – ма̄ньщи ос А̄с ма̄хум пēс порат о̄лум ёнгиланыл тав но̄х-во̄рмалтыянэ ос округ янытыл са̄всыр колытт (школат, ма̄нь ня̄врамыт садикт, нэ̄пак ловиньтан колытт) ма̄хум ханищтаӈкв патыянэ. 
О̄выл щёс тав олныл хунь май­вес, тав ты ёнгилыт урыл нэ̄пак хансыс. Тот са̄в хури ва̄рвес, пēс порат ня̄врамыт хумус ёнгасасыт ос э̄рнэ щирыл хумус ёнгасаӈкв э̄ри. Тавēн ань Руслан Богордаев ос Надежда Молданова, нэ̄г-хумыг, нё̄тэ̄г. 
Та̄н округ янытыл яласэ̄гыт, ня̄в­рамыт ханищтан ма̄хум ёт хо̄нт­хатыглэ̄гыт, та̄наныл ханищ­ты­яныл – ты тэ̄ла хумус э̄лаль тотуӈкв ос ня̄врамыт хумус ханищтаӈкв э̄ри. 
Ты тэ̄ла кӯпнит хунь, ань ты йист о̄лнэ ня̄врамыт мо̄т щирыл яныгмēгыт, та̄н ма̄гсыланыл са̄в ёнгынут ла̄пкатт тыналаве. Ос та̄н нас ма̄нь а̄хвтасыл манос йӣв-о̄влыл вос ёнгасэ̄гыт, та̄наныл мата­рыл сака пӯмщалаӈкв ос ты ён­ги­лыт урыл пӯмыщ потыртаӈкв э̄ри.
Ма̄ньщи мирув туп хӯрум ёнгиланув та̄ра-паттымат – «Тус­лаӈыӈ йӣвыл ёнгēв», «Йӣв о̄выл ёнгил» ос «А̄хвтасыл туслэ̄в». Ты ёнгилыт урыл В.И. Прокопенко учёный нэ̄ нэ̄пак хансум. 
Ань Ханты-Мансийск ӯст са̄всыр районныл ос па̄вылныл сосса ма̄хум ёхталасыт. Та̄н пēс ёнгилыт урыл потыртасыт, ты тэ̄ла ма̄к э̄рнэ щирыл э̄лаль хумус тотыяныл. Титыт хо̄талт та̄н «Щол» ёнгилыл ёнгуӈкв ханищтавēсыт. 
Валентина УЗЕЛЬ
