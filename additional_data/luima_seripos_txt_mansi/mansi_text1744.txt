
А̄ти сака хосат Венгрия э̄лы хо̄н ма̄ныл Чилла Хорват пищма кēтыс ос ма̄навн Дебрецен университет урыл потыртас. Ты та̄лт та университетыт о̄лнэ финно-угорский ма̄хум ла̄тӈыт ханищтан кафедра яныгса̄т та̄лэ то̄влум. Ма̄ньполь э̄тпос хо̄тыт ос са̄тыт хо̄талагēт тав янытлавес.
Рӯтыг о̄лнэ ща̄нь ла̄тӈанув пӯмщалан хо̄н учёныит пуссын тув акван-атхатыгламыт. Ань маныр тот о̄лыс, маныр урыл та̄н потыртасыт, Чилла мощ хансыс. Ты кафедрат Шандор Матичак кӯщаиг о̄лы, тав ань пуссын ма̄хмыт янытласанэ. Яныг мӯй хо̄тпат халт Паси Туоминэн Финляндия ма̄ныл Венгрият посол-о̄йка о̄лыс, тав о̄с ма̄хманув ёт пащалахтас. Та ма̄ныл ос  Ювяскюля университетт рӯпитан учёныит ёхталасыт. Тот финский ла̄тыӈ ханищтан ва̄рмаль янытлавес.

	Венгрия мо̄т университетанылт манос институтанылт рӯт мирыт ла̄тӈыт, культура манос история ханищтан хо̄тпат та̄нки хансум потраныл тот ловиньтасаныл. Ты кафедра историятэ урыл потыр-таманыл порат рӯтыг о̄лнэ мирыт пуссын ла̄выглавēсыт.  Учёныит са̄всыр тэ̄лат урыл потыртасыт, тувыл акван-а̄рталахтым ос са̄всыр тэ̄лат та̄ра-паттысыт. 

	Венгрыт ла̄тӈаныл ос пēс наканыл щирыл рӯт ма̄хманыл о̄вылтыт  потыртаӈкве акван-атхатыгласыт. Та̄н халанылт Ласло Хонти, намыӈ-суиӈ финно-угровед-академик  ВАН, Шандор Чуч, Шандор Северени, Иштван Козмач, Марианн Бакро-Надь рӯт ла̄тыӈ ханищтан яныг языковедыт, Иштван Вашархейи ос Клара Адягаши тюрский ма̄хум ла̄тӈаныл ханищтан языковедыг о̄лсыт. 

	Тувыл Йожеф Папаи,о̄с мирн ва̄нэ хо̄тпа, ка̄стысаныл. Тав о̄лмēт А̄с ма̄хум ла̄тӈаныл пӯмщаластэ. Ос Бела Кальман, тав ма̄ньщи ла̄тыӈ ханищтан нэ̄-пакыт хансыс. Тав щё̄питам нэ̄паканэ щирыл Чилла Сегед университетыт ханищтахтаме порат ма̄н ща̄нь ла̄тӈув ханищтаӈкве патыстэ.  Бернат Мункачи о̄вылтам ма̄ньщи словарь-нэ̄пак Бела Кальман э̄лаль щё̄-питастэ. Тэ̄н Евдокия Ивановна Ромбандеева ёт ёмщаквēг ва̄йхатсы̄г, ла̄тӈув ханищтан ма̄гыс са̄в рӯпитасы̄г. 

	Ань ты порат Бригита Эндрес, доктор учёный нам о̄щнэ нэ̄, ма̄ньщи ла̄тӈыл сака пӯмщалахты. 

	Ты ва̄рмалит урыл ва̄ӈкве ма̄навн о̄с мӯсты. То̄румн маим ща̄нь ла̄тӈув иӈ матах нот палыт э̄лаль вос суйты. Мо̄т хо̄н ма̄т таве ханищтан хо̄тпатн, таве пӯмщалан хо̄тпатн пӯмащипа ла̄тыӈ кēтэ̄в. Пус ка̄т, пус ла̄гыл, та̄нки То̄румн, На̄й-О̄тыра-нын вос ӯргалавет.

	 

	Тамара Мерова

	 
