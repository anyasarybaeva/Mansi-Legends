
Нэ̄ хо̄тпат сакныл турло̄псыт ос пальсакыт хартуӈкве «Тōрум Маа» музейт о̄лум ханищтапт ханищтахтасыт. 
Ма̄ньщи нэ̄ Татьяна Ермиловна Тарасова пальсак хартуӈкве ма̄­хум ханищтасанэ. Тав Белоярский ӯсныл тыг ёхталас. Ма̄ньщи нэ̄ ка̄ркам, ма̄щтырлаӈкве сака ха̄сы. 
Ханты-Мансийск ӯст о̄лнэ ханты нэ̄ Галина Сергеевна Молданова ханты турло̄пс хумус хартаве, таи ма̄хумн суссылтас. «Народный мастер России» нам о̄щнэ э̄ква Зоя Никифоровна Лозямова ханты ла̄тӈыл ла̄внэ «Мевал лопас» сакныл хорам хартуӈкве ханищтасанэ. 
Сургутский районныл ёхталам нэ̄ Фаина Викторовна Комтина ханты ла̄тӈыл ла̄внэ «рок» ю̄нтыс. Та ма̄т о̄лнэ ханты ма̄хум пēс порат нуй тармыл са̄всыр по̄хлапыт ю̄нтсыт. Тамле турло̄пс о̄с нё̄тнэг сусхаты. Ты ва̄рмаль урыл ма̄ньлат нэ̄ ла̄выс: «Ам Русскинская па̄вылныл тыг ёхтысум. Ань ханты ма̄хманув тамле турло̄пс ат ю̄нтэ̄гыт, ат масыглэ̄гыт. Ам тамле нё̄тнэ ут пēс нэ̄пакт ка̄­са­ласлум ос тув сунсым ю̄н­тыслум. Ма̄хум о̄с аквты щирыл ю̄нсхатуӈкве тыт ханищтасанум».  
«Украшений тайные знаки» нампа суссылтап о̄выл хо̄талэ̄т рӯпитаӈкве о̄вылтахтас. Музейт о̄лнэ турло̄псыт, пальсакыт, хум хо̄тпат э̄нтапаныл тот суссылтавēсыт. 
Музеит рӯпитан нэ̄ Ирина Ксено­фон­това ла̄выс: 
– А̄с я̄, Та̄гт я̄ ва̄та хосыт о̄лнэ ма̄ньщит ос Сургутский, Нефте­юганский райныгт о̄лнэ хантыт пормасаныл тыт акван-атсанӯв. 
Пēс порат ка̄сыӈ ма̄ньщи, ханты щēмья такви хансат о̄ньщас ос такви щирыл маснутанэ хорам­тасанэ. Щēмья мо̄т па̄вылн мӯйлуӈкве ке минас, нэ̄ па̄г-ква̄лнэ̄тэ порат, ма̄хум таве туп ка̄саласыт, та̄ра ла̄вуӈкве вēрмысыт, хоты па̄выл­ныл та̄н ёхтысыт. Пēс ма̄хум ёмащакв ва̄сыт, хоты ма̄т хумус нэ̄ хо̄тпат ю̄нсхатасыт. Ты хорамыт ос хансат сосса ма̄хум та̄нкина̄ныл ӯргалан ма̄г­сыл ю̄нтсаныл.
Пēс порат сосса ма̄хум ла̄выгласыт, нэ̄ нила лылы о̄ньщи, хум хотпа ат лылы о̄ньщи. Акв лылы пуӈкēт о̄лы, китыт лылы – ма̄глэт, хӯрмит – со̄ргēт, нилыт – ла̄глагēт. Тыи­ма̄гсыл та̄наныл пуссын ӯргалаӈкве ос сакныл ва̄рим хорамыл лап-пан­туӈкве э̄рыс. 
Ань о̄лнэ сосса ма̄хум ты хорамыт пуссын ак­ван-тэ̄лыгтасаныл, нэ̄ хотыл ёхтыс, та̄ра аты ла̄вēгын. Ты ханищтапн учёныит ос пēс йис ва̄р­ма­лит ва̄нэ ма̄щтыр хо̄т­пат во̄выглавет. Та̄н пус­сын потыртэ̄гыт ос ха­нищ­тэ̄гыт, хумус э̄рнэ щирыл ма̄щтырлаӈкве ос хансат э̄рнэ щирыл ю̄нтуӈкве э̄ри. 
Нила хо̄тал сыс ма̄щ­тырлам ма̄хум пуссын аквъёт 37 пормас ва̄р­сыт. Та̄н пуссын «Тōрум Маа» музейт са̄всыр выставкат суссылтаӈкве патавет. 
Юи-о̄выл хо̄талэ̄т музей кӯщай нэ̄ Людмила Александровна Алфе­рова ма̄щтыр ма̄хумн ос  музейт рӯпитан хо̄тпатын пӯмащипа ла̄тыӈ ла̄выс ос янытлан нэ̄пакыл мисанэ. 
Людмила ТЕТКИНА
