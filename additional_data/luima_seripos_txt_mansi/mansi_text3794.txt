
Ам на̄нан ань кит нэ̄г о̄вылтыт потыртэ̄гум. Тэ̄н Саранпа̄вылт самын патсы̄г, тот школа а̄стласы̄г. Потыртамув порат ла̄всы̄г, тэ̄н ма̄ньпорат ня̄врам ханищтаӈкве номсысы̄г, ос о̄лупсагēт мо̄т щирыл ēмтыс.
Татьяна Васильевна Семёнова

	Такви а̄ги о̄парищ наме Хозумова. 2004 та̄лныл па̄выл пӯльницат нэ̄ хо̄тпат лēккарыг рӯпиты. Тав 2003 та̄лт Ханты-Мансийскат медицинский училище а̄стлас ос Саранпа̄вылн минас. То̄нт омаге-а̄тяге хот-ща̄гтсы̄г, а̄гитэ̄н ювле ёхтыс. Ты нэ̄гхумыг ма̄ньщи хо̄тпаг, та̄н колта̄глыл Хо̄рыӈпа̄вылт о̄лсыт. Татьяна а̄тятэ Василий Николаевич «Саранпаульский» совхозт трактористаг рӯпитас ос оматэ Людмила Ивановна Волкова тот ю̄нсхатнэ цехыт са̄лы котыл, совныл пӯркат, кēнтыт ос мо̄т маснутыт ю̄нтыс. Тэ̄н хӯрум ня̄врам янмалтасы̄г. Ань Виталий пыгēн ос Таня а̄гитэ̄н щēмьяӈ та̄гыл Саранпа̄вылт о̄лэ̄гыт. Ма̄нь пыгēн Иван фельдшерыг Кимкьясуй па̄выл ФАПыт рӯпиты, тав ма̄хум пусмалтан ма̄гыс о̄с Ханты-Мансийскат ханищтахтас.

	Татьяна акушерский тэ̄лат коныпал мо̄т лēккарыт ва̄рум рӯпатаныл нэ̄пакн акван-хансыянэ ос э̄тпос сыс, хӯрум э̄тпосыт манос та̄л охса сыс отчётыт ва̄ри. Рущ щирыл тыи статистикаг ла̄ваве. Саранпа̄выл пӯльницан та̄л сыс ма̄хум лов со̄тыра са̄вит щёс пусмалтан накыт китыглаӈкве лēккарыт палт ёхталэ̄гыт.

	Тав Ха̄льӯсн рӯпитаӈкве о̄с ялум, тот кит та̄л о̄лме сыс хум ва̄рыс. Ётыл тэ̄н Саранпа̄вылн о̄луӈкве минасы̄г. О̄йкатэ нё̄рыт нупыл акваг яланты. Ань тэ̄н хӯрум пыг ос акв а̄ги янмалтэ̄г. Яныг пыгēн атхуйплов та̄лэ, а̄гитэ̄н ат та̄л ос акв пыгēн са̄т ос ма̄нь пыгкетэ̄н мощēртын хӯрум та̄лэ то̄влы.

	Ты па̄вылт о̄луӈкве та̄нанылн сака мӯсты. Татьяна такви рӯпататэ о̄вылтыт таи ла̄выс: «Ма̄н аквъёт рӯпитан хо̄тпанув ёт юртыӈыщ о̄лэ̄в, ка̄сыӈ э̄лумхо̄лас такви рӯпататэ мӯсхалыг ва̄ритэ. Ма̄ньщитныл тыт Татьяна Хозумова, Таисья Лелятова, Виктория Сайнахова, Марина Пузина ос ам рӯпитэ̄в. Тыт туп таи лю̄ль, ань йильпи стандартыт щирыл рӯпатав китыглаӈкве патвес. Сыре-сыр нэ̄пакыт та хансэ̄в, э̄рнэ щирыл ат ке щё̄питыянӯв, юв та хультэ̄в. Тувыл са̄в ма̄хум пусмалтаӈкве вос а̄лымасӯв.

	Рӯпатам коныпал юн ӯщлахтанэ̄м сыс ам маснут сагēгум, ня̄враманум ма̄ньщи супыл ю̄нтсанум. Ма̄н ма̄ниг о̄лмув порат а̄пщиягум ёт Хо̄рыӈ-па̄вылн тотыглавесӯв, тот ёмас, сыстам ма̄т ха̄йтыгтасӯв. Ань тай тот мощща хо̄тпа о̄лы, па̄вылкве та̄тлаг ты ēмты».

	 

Елизавета Ивановна Артеева

	 

	Елизавета Ивановна нёлолов класс а̄стламе юи-па̄лт Ханты-Мансийск ӯст медучилищат ханищтахтас. Тувыл юв ёхтыс ос Саранпа̄выл пӯльницат налыман та̄л лаборантыг рӯпиты. Тав ла̄выс: «Ма̄н ань сыре-сыр йильпи пормасыл ва̄рвесӯв, ищхӣпыӈ ут хосыт анализыт уральтыянӯв. Микроскопыт ёт пēс щирыл рӯпитаӈкве акваг ханьщувласӯв, ань ищхӣпыӈ утыт хосыт самагум молях ва̄гта̄л патэ̄г». Нэ̄ такви рӯпататэ э̄руптытэ, хуньт ня̄врам ханищтан нэ̄г о̄луӈкве таӈхыс кос, тыи ёрувластэ.

	Такви щēмьятэ о̄вылтыт нэ̄ потыртас, а̄тятэ Иван Иосифович Истомин войнан хо̄нтлуӈкве тотыглавес, тав 1973 та̄лт а̄тимыг ēмтыс. Тэ̄н Прасковья Яковлевна э̄кватэ̄нтыл онтолов ня̄врам янмалтасы̄г, Лиза котиль а̄гитэ̄н.

	Елизавета Ивановна  Светлана а̄гитэ о̄с ты пӯльницат лēккарыг рӯпиты, Алексей пыге Ханты-Мансийскат санавиацият рӯпиты. Мо̄т пыге Тюмень ӯсн о̄лмыгтас, тот ма̄-во̄й но̄х-винэ ва̄рмалит та̄ра-патты.

	Нэ̄ акв ма̄т о̄с ат ӯнланты, колта̄глэ̄тыл ка̄сыӈ порат хотталь ӯщлахтуӈкве мо̄т ма̄н ялантэ̄гыт. Мо̄лты нё̄р нупыл ялсыт, тот сака ёмас.

Ань ты нэ̄г лēккар ялпыӈ хо̄тал о̄лум кастыл янытлыягӯв, пуста̄гыл вос о̄лэ̄г, щунь ос со̄т вос о̄ньщēг.
