
Хо̄нтаӈ районт са̄в ма̄хум ма̄ньщииг хансым о̄лэ̄гыт кос, ос тот о̄лнэ ма̄ньщит ща̄нь ла̄тӈаныл ат ва̄ганыл, ат потыртэ̄гыт. Половинка па̄вылт сака ёмас музей рӯпиты, тот ма̄ньщит пēс йис олупсаныл урыл потыртаве, са̄всыр пормасыт суссылтавет. 
Татьяна Хомякова 2001 та̄л па̄сыл та музейт рӯпиты, таве ма̄н рӯпа­татэ урыл титыгласлӯв, нэ̄ тох потыртас:
– Ты музейн ам школа а̄стламум порат рӯпи­таӈкве вуйвēсум. То̄нт кӯщаиг Галина Анатоль­евна Мостовых рӯпитас, тавēн нё̄тнэ хо̄тпа э̄рыс, а̄нум рӯпитаӈкве тав ты вистэ. 
Ōвлэ̄т тащир ла̄вēгум, ам школа юи-па̄лт Урай ӯс колледжин бухгалтер-экономистыг ханищ­тах­туӈкве патхатсум, мощ ха­нищтахтасум ос тор­гам­таслум, цифрат ёт рӯ­питаӈкве а̄нумн сака марщум о̄лнэ̄тэ. Ам мо̄т щирыл рӯпитаӈкве тах­сум, мирн матыр пӯмыщ ва̄рмалит урыл вос по­тыртэ̄гум, вос хӯнтлавем. 
Музейн ёхталан ма̄хумн сосса мир культура урыл потыртасум, музейт ма­тыр суссылтапыт акваг ва̄рыгласмēн. Тох рӯпи­тым ам торгамтаслум, э̄ри э̄лаль ханищтахтуӈ­кве. То̄нт ам Тюмень ӯсн культура ос искусство институтн ханищтахтуӈ­кве патхатсум, тув юил ялантасум. 2013 та̄лт таве а̄стласлум, менеджмент специальность нэ̄пакыл майвēсум, ань тыт э̄лаль рӯпитэ̄гум. 
Акв порат тыгыл по̄хын минуӈкве номсасум, акв ма̄т рӯпитаӈкве торасыг ēмтыс. Тувыл тыг мо̄т кӯ­щай ёхтыс, мо̄т нэ̄т рӯ­пи­таӈ­кве патсыт, ма̄н таса̄­вит проектыт хан­суӈ­кве ос ва̄руӈкве ōвылтахта­сӯв, а̄нумн о̄с татем пӯм­щиг рӯпитаӈкве патыс. Ма̄н акван-нё̄тхатым хотты рӯпатан вуйхатэ̄в, ос кӯс­тырыг ва̄рилув. 
Мо̄лты та̄л сыс ма̄н ат проектыт ва̄руӈкве пат­сув, ты ма̄гсыл президент фондын, округ губерна­тор фондын нэ̄паканув тēтсасанув, тувыл олныл майвесӯв, ань ты хосыт са̄всыр рӯпата ты ва̄рēв. 
– Ань маныр ва̄рмаль ёт рӯпитэгы̄н? Маныр ва̄регы̄н? 
– Ма̄н ань пēс рущ кол музеюв канын тотнэ рӯпата ва̄рēв, ты  ма̄гсыл грант-олныл та̄стувесӯв. Хум хо̄тпат мēталасанӯв, та̄н колнорыт ла̄щлаквег хот-ло̄сталасаныл ос музеюв ляпан тотсаныл. Ань тыт ма̄ щё̄питасыт ос тыт акван-атыяныл. 
Ты пēс щирыл ӯнттым рущ кол, тав «пятистенок» ла̄ваве. Тамле яныг колт пēс порат щēмья о̄лыс, коланыл ляпат ӯйхул о̄щнэ кол ӯнлыс. А̄мпар ос мо̄т э̄рнут ма̄н тах о̄с ва̄рēв. Тēр ра̄тнэ кол, хӯл ос нё̄выль пиннэ по̄лям кол, вит а̄мартан колодец ма̄н тах та ляпат ӯнттэ̄в. Тот ма̄н рущ ма̄хум пēс о̄лманыл урыл потыр­таӈ­кве патэ̄в. Ня̄врамыт вос ва̄ганыл, хумус та порат рущит о̄лсыт. 
Ты кол ма̄гсыл ма̄н пор­масыт тах атэ̄в, ты кастыл районув янытыл па̄влы­тын минэ̄в, хотты щēмьят иӈ са̄всыр пēс пормасыт о̄лэ̄гыт, яныгпа̄ла ма̄хум алам са̄в пӯмыщ утыт о̄ньщēгыт. 
Э̄рыӈ ма̄н музеювн миӈкве ка̄сащēгыт. Пēс йис рущ о̄лупса суссыл­таӈкве таӈхēв. Хуньт тыг лӯима̄н са̄в па̄лыл ма̄хум тēтвēсыт, тыт та о̄лсыт, хумус вēрмысыт, тащир лылыяныл та нэ̄глысыт. 
– Ос мо̄т ва̄рмалит урыл потыртэн, маныр ōс тах ва̄регы̄н? 
– Тыгыл э̄лаль ма̄н тит нэ̄пак та̄ратаӈкве патэ̄в. Акв нэ̄пакув тох ла̄выслӯв – «Сила свя­щен­ной земли», мо̄танэ – «Народная медицина кондинских манси». Сас нэ̄пакыгт пēс щирыл хумус ма̄ньщи ма̄хманув та̄нти пусмалтахтасыт, манхурип пум-лӯптал тэ̄рпи ва̄рсыт ос по̄ртыӈ тэ̄нут па̄йтыгласыт – тув пуссын хансэ̄в. Ты урыл ма̄н яныгма̄хманув ти­ты­глэ̄в, пӯмыщ ва̄рмалит пуссын нэ̄пакн хан­сыя­нӯв, хуньт тах ня̄врамыт ос ма̄ньлат ма̄хум вос ловиньтэ̄гыт. 
Амти ос проект хансыг­ласум, ты кастыл Прези­дент фондыныл олныл та̄стувēсум, ань ня̄вра­мыт ёт ханищтапыт ва̄рыг­лэ̄­гум. Ам палтум сосса щēмьятныл, са̄в ня̄вра­мыӈ щēмьятныл, нусаг о̄лнэ а̄гирищит-пыгрищ­ит ёхталэ̄гыт, ма̄н аквъёт матыр щаквщēв. 
То̄ва порат са̄сныл хусапыт ю̄нтэ̄в манос сакныл хорамыт хартэ̄в, сэ̄тапыл ма̄ньщи хорамыт сагēв. Титыт ва̄рмалюв, ты ам та̄наныл ёвтыл ня̄л па̄хвтуӈкве ханищтыя­нум. Ня̄лыт та̄нанылн суссылтэ̄гум.
На̄н ул ва̄глын, та̄н са̄всырыг ёргавет, ка̄сыӈ ӯйхул ма̄гсыл тольханыл э̄рнэ щирыл ёргувēсыт.  Пēс порат ня̄лыт тēрыл ос лувыл тольхыӈыг ва̄р­вēсыт. Лэ̄ӈын ма̄гсыл ос маравииг ёргувēсыт, сове хот ул вос маныг­таве. Щёпыр, тисупа ма­нос мо̄т товлыӈӯй алыщ­лан ма̄гсыл во̄раян хумыт тольхыӈ ня̄л ты кастыл о̄щсыт. 
Хӯрмит ханищтапув, ты ам ня̄врамыт туи порат ма̄ньха̄пыл товыгтаӈкве ханищтыянум. Ты кастыл ам палтум хасхатам ня̄в­рамыт о̄влэ̄т страхо­вой компания па̄лыл нэ̄па­кы­тыл ва̄риянув, тувыл ущ та̄наныл вит тармыл яла­саӈкве выганӯв. 
То̄нт сака са̄в ня̄врам ёхталасыт, то̄ват о̄с во̄в­хатсыт, ос нэ̄пак та̄л ня̄в­рамыт виӈкве ма̄н ат вēрмысанӯв, о̄влэ̄т лов ня̄врам ханищтасӯв. Тох тай сака са̄в ня̄врамыт товыгтаӈкве ка̄сащасыт, то̄ват ос нас сунсуӈкве ка̄сыӈ хо̄тал на̄лми ва̄тан ёхталасыт. 
Туи хӯрум э̄тпос сыс ма̄н ёмщакв рӯпитасӯв,  а̄гирищит ос пыгрищит ма̄ньха̄пыл товуӈкве ос ёмщакв щуртуӈкве хань­щувласыт. Ма̄ньха̄пыл товыгтаӈкве ӯргалахтым э̄ри, тав молях ēри ё̄ӈхыг­паӈкве вēрми. 
– Ам ва̄глум, на̄н тэ̄нут ва̄рнэ фестивальн мир атыгласын, ты о̄с туи порат о̄лыс?
– Тув оигпан порат ма̄н «От камки до камакана» тэ̄нут ва̄рнэ фестивальн мир во̄выгласанӯв. О̄йт­тур э̄тпост са̄в па̄лыл ма̄хум ёхталасыт. О̄выл хо̄тал ма̄н музеювт док­лад-потрыт ловинь­тасӯв. Мо̄тыт хо̄тал на̄лми ва̄та канувт са̄в пасаныт, кӯ­рыт ӯнттысӯв, тот са̄всыр национальностил о̄лнэ ма̄хум та̄нти тэ̄щинтан тэ̄нутаныл ва̄рсыт, атыӈ тэ̄нут па̄йтсыт. 
Та̄н тэ̄нут ва̄рманыл сыс мо̄т ма̄хум сценат э̄р­гысыт, йӣквсыт, ня̄вра­мыт са̄всыр щирыл ёнгал­тавēсыт. Ос тэ̄нутыт а̄с­ту­маныл юи-па̄лт пуссын пасан ва̄тан во̄ввēсыт ос хотьют маныр таӈхыс, тамле тэ̄нут а̄рталас. 
Сака ёмас ялпыӈ хо̄тал о̄лыс. Ам то̄нт ӯйнё̄выль во̄втаг яктым кӯр тӣвырт са̄ритасум. Нё̄выль сака ка̄миньтаг ос атыӈыг па̄й­тахтас. Ам ётум рӯпитан нэ̄т ос щёпыр нё̄выль ко­ныпа̄лыл ра̄ктыл сартым кӯр тӣвырт понысласыт. Ты ма̄н ма̄ньщи тэ̄нут ва̄р­сӯв. Мо̄т мир ма̄хум та̄нти культураныл щирыл тэ̄нут па̄йтсыт.
– Татьяна Владимиров­на, рӯпатан коныпал щēмьян ёт маныр ва̄ре­гы̄н? Ӯщлахтын порат э̄рыӈ хотталь ялантэгы̄н?
– Ам о̄йкам ос ня̄вра­манум ёт ка̄сыӈ ӯщлах­тын хо̄талт во̄рн ялантэ̄в. То̄ва порат хотталь э̄лнув минэ̄в, тот няслэ̄в. Ам то̄ва порат нас ё̄мыгтаӈкве во̄рн ялантэ̄гум. 
Ма̄н во̄раян а̄мп о̄нь­щēв, тав ёл-нэ̄гим ӯнлы ос ха̄йтыгтан ма̄гсыл хот-та̄ртылум, мēн во̄р нупыл та ё̄мантымēн. Ам во̄р сака э̄руптылум, ка̄сыӈ порат йӣвыт, я̄ ва̄тат по̄с­лыянум. Ма̄н ма̄в сака нё̄тнэ, хоталь а̄ӈкватэ̄гум, та ма̄квел та пӯмщалахтэ̄гум. Кос ту­рап хо̄тал, кос хо̄талыӈ хо̄тал ва̄ри – акваг ма̄-витув ёмщаквег сусхаты. 
Ня̄враманум о̄с акваг во̄рн во̄вхатэ̄гыт. То̄ва порат ма̄шинал минэ̄в, хо̄тал палыт няслэ̄в. Туи манос тэ̄лы ма̄н акваг няслэ̄в, хӯл тэ̄ӈкве пус­сын ка̄сащēв. Ам ос та урыл номсэ̄гум, хуньт тах по̄слын хуриянумтыл суссылтап ва̄руӈкве э̄ри. Хо̄нтаӈ ма̄тēв татем нё̄т­нэг о̄лы, ма̄хум вос сун­сэ̄гыт. 
Татьяна Владимиро­в­на сака потрыӈ ос ка̄р­кам нэ̄кве, такви рӯпа­татэ татем та э̄руптытэ, культурав урыл сымы­ӈыщ потырты. На̄й-Ōтыра­нэ̄н вос ӯргалаве, нэ̄ хōт­пат ялпыӈ хōталыл яныт­лылӯв. 
Галина КОНДИНА
