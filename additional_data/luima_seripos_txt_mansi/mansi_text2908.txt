
Туи ёхтын порат ма̄-витув аквтуп но̄х-са̄йкалы, ӯйрищаквет луйгēгыт, лӯпта-пум нэ̄глы. Йӣвыт нё̄тнэг ēмтэ̄гыт, лӯптаныл яныгмēгыт. Аквтох ня̄враманув ща̄гтым кон ха̄йтыгтэ̄гыт, ёнгасэ̄гыт.

	Лӯпта э̄тпос о̄выл щислат ня̄врамыт янытлан хо̄талт округувт са̄в ма̄т ёнгын каныт, ялпыӈ хо̄талыт ва̄рыглавет. «То̄рум Маа» музейт ня̄в-рамыт ма̄гсыл ка̄сыӈ тӯя «Ворщик хо̄тал» янытлаве. Ты ялпыӈ хо̄тал хо̄нтаӈ ма̄ньщит хуньт ва̄рыгламыт, ты урыл ма̄ньщи э̄ква А.М. Конькова такви мо̄йта-нэ̄т хансыс. Тот ялпыӈ хо̄тал хумус ва̄рыглавес, пуссын хансым о̄лы. Ань та мо̄йтыт ловиньтым музейт рӯпитан ма̄хум тамле ялпыӈ хо̄тал ты ва̄рыглэ̄гыт. 

	Ты та̄л са̄в ня̄врамыт ёхталасыт, ёнгасасыт. Ма̄ньщи кол ӯнлын ляпат, во̄р щахылт ня̄врамыт ёвтыл ня̄л па̄хвтысыт ос акв о̄влэ тольхыӈ касаил пēрим йӣв по̄с нупыл па̄хвтысыт. Ос аквта ма̄т то̄выль тармыл ӯнтым акв йӣво̄выл титтыг хартсыт. Хотьют ё̄рнуве, таи та такви нупылэ хасумтытэ. 

	Туи кол ляпат са̄в ня̄врамыт аквъёт ёнгысыт. Та̄н акв ляпан лю̄лēгыт, музейт рӯпитан нэ̄ ка̄тэ̄т скакалка пуви, та ква̄лге хунь ма̄ӈыщ тотыгпитэ, ня̄врамыт но̄х–порыгма̄луӈкве вос а̄лымēгыт. Хотьют ат а̄лыми, тав по̄хын та паты. 

	О̄с акв пӯмыщ касыл, ты ощща ква̄лыг тит о̄влаге йӣво̄влыгн нэ̄гим о̄лэ̄г. Тит ня̄врамыг аквторыг йӣвыг ка̄тын выгы̄г ос ква̄лыг йӣво̄в-лыгн пēруӈкве та о̄вылтытэ̄н. Хотьютэ̄н котиль мус моляхнув ёхты, тав но̄х та паты. Ос мо̄т са̄всыр ёнгилыт ня̄врамыт ма̄гсыл о̄лсыт. 

	Хунь са̄в ма̄ныл ня̄врамыт атхатсыт, йӣквнэ ос са̄ӈквылтан ва̄рмаль та о̄вылтавес. Хотыл ворщик ёхтыгпас. Ты нэ̄ нё̄тнэ супыл масхатам, тав супе щар ворщик пунанэ хурипа о̄лыс. Сценат исгащлым а̄гирищит–пыгрищит ёт потыртас, а̄мщил а̄мщисанэ, аквъёт стихыт ловиньтасыт. Ты халт «Лылыӈ со̄юм» колт ханищтахтын а̄гирищкве ос пыгри-щакве ма̄ньщи та̄ныт са̄ӈквылтасы̄г. «Ялпус ма̄хум» коллектив ёхталасыт. Ты Ф.П. Иштимирова а̄гияге а̄гирищквег ёт стихыт ловиньтасыт ос йӣквсыт. Пуссын А̄с ма̄ньщиянув маснутыл масхатым о̄лсыт. Татем нё̄тнэ, хорамыӈ то̄р сахил, сакыӈ ва̄ил масхатамыт. 

	Сака ёмас концерт о̄лыс, та ляпат лю̄ля-хо̄лум ня̄врамыт пуссын ка̄тпатта ра̄тсыт ос йӣкващласыт.

	Культура департамент иӈ тэ̄лы-тӯяг конкурс ва̄рыглас, ма̄хум халанылт кассыт, тув та̄нти хансум проектаныл тēтсаныл. Община «Лэ̄пк» ос В.Ю. Кондин, музейт рӯпитан хум, «Таинство Северного детства» проектаныл но̄х-патыс. Ты проект хосыт ань ня̄врамыт ма̄гсыл ялпыӈ хо̄тал ты ва̄рыглавес. Ты та̄стым олнытыл ня̄врамыт атыӈ, са̄ккарыӈ тэ̄нутыл ёвтвēсыт, са̄всыр мӯйлупсатыл мӯйлуптавēсыт. 

	Юв миннэ̄ныл э̄лы-па̄лт пасаныл ва̄рыглавēсыт, тот атыӈ со̄ламат, ща̄й айсыт, ма̄ньщи кӯрт ва̄рим ня̄нил тыттувēсыт. Ня̄врамыт пуссын ща̄гтым юв минасыт. Титыглахтасыт, ос хунь тамле ёмас ялпыӈ хо̄тал тах ва̄раве.  

	Галина Кондина хансыс ос хури ва̄рыс
