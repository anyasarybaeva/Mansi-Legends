
О̄лнэ ма̄в, округув, по̄сэ (рущ щирыл – герб) иӈ та пēрияве. Геральдический советт рӯпитан хо̄тпат сӯкыр э̄тпос 27 хо̄талэ̄ныл ос ма̄нь таквс э̄тпос 11 хо̄талэ мус округ янытыл по̄с урыл китыглахтым яласасыт. Та̄н сосса ма̄хум, учёный хо̄тпат, мирыӈ ма̄т рӯпитан ка̄ркам ма̄хум, историкыт, Почётный житель нам о̄щнэ хо̄тпат ёт потыртасыт, са̄всыр лекцият ловиньтасыт. Тувыл китыглахтасыт, манхурип по̄с та̄нанылн ма̄к э̄рнув.
Округ мирколт рӯпи­тан ма̄хум йильпи по̄с урыл 2017 та̄лт потыр­таӈкве патсыт. То̄нт та̄н ла̄в­сыт, ань о̄щнэ по̄сув по̄хан виӈкве ат э̄ри, йи­ль­пи по̄с тав хурип­нувēг вос ва̄раве. Тувыл округ ма̄хум китыглаӈкве пат­вēсыт. Манса̄вит хо̄тпа, та са̄вит номт хулиглас. Ка̄сыӈ хо̄тпа маныр ном­сы, ла̄тыӈ ла̄выс. По̄с щё̄­питан хо̄тпат (авто­рская группа) ка̄сыӈ потыр нэ̄пакын хас­саныл, ань э̄лаль рӯпи­тэ̄гыт, Югра ма̄в по̄сэ щё̄питыяныл. 

Ты тэ̄ла палт «Гера­льдика.ру» нампа ищхӣпыӈ ут ло̄псэ редак­торыг о̄лнэ хум, канди­дат географических наук Юрий Росич тав пуӈк­тоты. Ювле хультум э̄т­пост тав Москва ӯсныл Ханты-Мансийскын ёх­талас. Акв хотты хо̄тал А̄с-угорский инсти­тутн щалтсас, о̄лнэ ма̄в по̄сэ урыл сосса ма̄хум ёт потрамас. Тав ла̄выс, Уральский Федеральный округ янытыл туп Югра ма̄ тамле э̄рнэ по̄с ат о̄ньщи. Ань ты о̄щнэ по̄сув гербыг ловиньтаӈ­кве ат ро̄ви, ла̄ви, тав нас эмблема хольт сус­хаты. Таима̄гыс Россия Геральдический советт рӯпитан хо̄тпатн по̄хан-лаквтувес. Конституция са̄ккон щирыл, Ханты-Мансийский автономный округ – Югра Россият я̄нас ма̄г о̄лы. Тав тамле щёлыӈ ма̄ – ма̄-во̄й ос са̄всыр тыныӈ а̄хвтасыт о̄ньщи, ма̄-витэ сака нё̄т­нэ. Тыт та̄ксар ма̄хум о̄лэ̄гыт, Россиявн яныг па̄рыс тотэ̄гыт. Пуссын ты ва̄рмалит Югра по̄сэ щирыл вос на̄ӈки.  

А̄с-угорский институтт рӯпитан сосса ма̄хманув номтаныл ат патыс, ювле ла̄тыӈ ла̄всыт. Тувыл хум китыгласаныл, ос манрыг ат ро̄ви ты по̄сув хультуп­таӈкве, матаре лю̄ль хунь. Юрий Росич ла̄выс:
– По̄сыт щё̄питан тэ̄ла такви правилат о̄ньщи. Та щирыл та̄ра на̄ӈки, ма­ныр по̄слуӈкве ро̄ви, ос маныр ат ро̄ви. Ка̄сыӈ ма̄ по̄сэ – ты пуӈктотнэ ва̄рмаль тав ма̄к ё̄ре. Таима̄гыс тув матыр по̄х ут по̄слуӈкве ат ро̄ви. Ма̄ щар ма̄к э̄рнэ хуриянэ манос по̄санэ тув ат­хунь ро̄ви ва̄руӈкве. Ном­сах­тэ̄н, ла̄вēн, маныр тув по̄­слуӈкве э̄ри. Ос ань о̄щнэ по̄сын тай вос о̄лы, хо̄т-а̄ти вос о̄ньщаве, вос по̄с­лаве. Тав туп гербыг ла̄­вуӈ­кве ат патаве. 
На̄н тыт ань номтанын ат патэ̄гыт, ты лю̄ль хунь. Ва̄глум, на̄н о̄лнэ ма̄н ма̄гыс, по̄сын ма̄гыс сы­манын ща̄ргēгыт. Вос­сыг хоталь ва̄рхатэ̄в, таве пēнтуӈкве э̄ри, йи­льпи по̄с щё̄питаӈкве э̄ри. Югра ма̄н Россия Геральдический советэ палт мӯсхал щирыл вос хансаве, тув по̄сыӈ-лӯтыӈ та̄гыл вос тӯлаве.

По̄с щё̄питан ма̄хум нила я̄нас по̄с по̄­с­лысыт. Халанылт а̄ти сака аквхурипат – о̄льпаныл са̄всырыт, пуӈкын пиннэ корона по̄слувес, та̄н халанылт о̄с са̄всырыт. Ань о̄щнэ по̄сувныл туп хансанув ос кит пуӈкуп товлыӈ ӯй хультуптавē­сыт. Ты товлыӈ ӯй ма̄н, ма̄ньщи ос ханты, пēс йис потранувт ла̄выл­таве. Щар ма̄к таи – кит пупа̄пщиквег тув по̄слу­весы̄г. По̄с щё̄пи­тан ма̄хум ла̄всыт, сосса мир пупа̄пщикве яныт­лыя­ныл, таима̄гыс тув по̄с­лувес.
Хоты по̄с пēрияве, ётыл ущ та̄ра-паты. Ты о̄вылтыт ма̄н тах о̄с га­зе­тат хансэ̄в.     
