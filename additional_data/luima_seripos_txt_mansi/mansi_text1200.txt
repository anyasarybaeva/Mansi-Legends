
Ха̄льӯс районт Я̄сунт па̄вылт о̄лнэ ня̄врамыт ӯщлахтын «Мань Ускве» ма̄ ка̄сыӈ тув рӯпиты. Ты та̄л тав хусыт та̄лэ то̄влыс. Щар о̄влэ̄т тав рӯпитаӈкве о̄вылтахтаме порат тот нэ̄матыр а̄тим о̄лыс. То̄нт ты ма̄ньщи мирув пуссын аквщир номт о̄ньщим, акван-нё̄тхатым ань о̄лнэ «Мань Ускве» ва̄рсаныл. Щар яныг нё̄тмил Татьяна Степановна Гоголева ва̄рыс. Ты ма̄гсыл ма̄н та̄нанылн яныг пӯмащипа ла̄тыӈ ла̄вēв. Ань ты порат о̄лнэ ёныг урыл а̄нумн тув ялум ма̄ньлат хум Сергей Ремизов потыртас. На̄н ань тав потре э̄лаль ловиньтэлы̄н.

	–  Ты та̄л ва̄рыглам пӯмащаныл ойттур э̄тпост ва̄т нупыл атыт хо̄талэ̄т о̄вылтасаныл, ат хо̄тал сыс о̄лыс. Округ янытыл са̄в ня̄врам тув ёхталас. Ханты-Мансийск ӯсныл, Ягримныл, Ха̄льӯсныл, Кульпасныл ос Хулюмсунтныл ма̄хум ёхталасыт. Аквъёт пуссын нёлса̄т ляпатем хо̄тпа о̄лыс. Тув ялантан ня̄врамыт са̄выӈпа̄лэ халанылт ва̄йхатэ̄гыт, юртыӈыщ о̄лэ̄гыт. 

	Смена о̄вылтахтын хо̄тал, хунь ня̄врамыт Я̄сунт па̄вылн тотвēсыт э̄типа̄лаг выгыр нампа ё̄рнкол котильт а̄ращ па̄лтыглан порат халанылт пуссын э̄рнэ щирыл ва̄йхатасыт. Ка̄сыӈ ня̄врам такви урēт, ва̄рыглам тэ̄ланэ урыл мощ потыртас. 

	Мо̄тыт хо̄талыт, а̄лпыл ня̄врамыт ма̄гсыл Москва ӯсныл ёхталам нэ̄ Елена Геннадьевна Федорова тыт о̄лнэ пēс пора о̄лупсав урыл потыртас. Елена Федорова яныг ӯсыӈ ма̄т студентыг о̄лнэ ма̄ньлат ма̄хум ханищтан нэ̄г рӯпиты. Ма̄н пēс йис ма̄хманув о̄лупсаныл урыл тав са̄в ханищтас. 

	Хо̄талья̄т юи-па̄лт а̄гит, пыгыт щё̄питахтын щирыл ла̄кква-минасыт. А̄гирищит та̄нти ма̄гсыланыл пуӈкын пиннэ то̄р ос тучаӈ ю̄нтсыт. А̄с-угорский ма̄ньлат ма̄хум ёт рӯпитан хум Руслан Богордаев пыгрищит «Нюл тахли» нампа пēрщил ханищтасанэ. Хум ня̄врамытын ты пēрщил сака мӯстыс, халанылт та̄н иӈ хо̄са пēрщисыт. 

	Титит хо̄талт пыгрищит халанылт титтыг уртхатасыт. Та э̄лы-па̄лнувет ос ма̄к щар яныг кӯщаиг ос судьяг щирыл Владимир Меров ос Константин Георгиевич Адин о̄луӈкв ла̄ввесы̄г. Та юи-па̄лт ущ уртхатаӈкв о̄вылтахтасыт. Титтыг мингалан порат акв са̄вит ё̄р о̄щнэ щирыл уртхатасыт. Та юи-па̄лт халанылт янгыг о̄лнэ ка̄нащиг пēриясыт. Ка̄нащиг Валера Сайнахов ос Вадим Чекмазов о̄луӈкв ла̄ввесы̄г. Тувыл та̄нти халанылт хумус ла̄вхатнэ нам пēриясыт.  

	Владимир Меров ос Вадим Чекмазов ма̄хманэ «Нила во̄т хо̄н ма̄хум» намыл намтхатсыт. Константин Георгиевич ос Валера Сайнахов «Лӯи я̄ ма̄хум» ла̄вхатасыт.    

	А̄гирищит ос пуӈкын пиннэ то̄р ос тучаӈ ю̄нтнэ̄ныл юи-па̄лт Мария Сергеевна Мерова ма̄щтыр ю̄нтмилыл ю̄нтым а̄гит пēрияс. Щар хорамыӈ ю̄нтмиланыл 

	Люба Артеева, Влада Штакм ос Даша Татаринова о̄лсыт. Та̄н халанылт Люба Артеева нё̄тнэ ма̄ньщи а̄гииг пēриявес. 

	Хӯрмит хо̄тал а̄лпыл хумус э̄ри масхатасыт, ёт винэ пормасаныл щё̄питасаныл ла̄кква та минасыт. Константин Георгиевич такви «Лӯи я̄» ма̄хманэ ёт во̄рт о̄лнэ пӯсас тӣврын минасыт. 

	Владимир Меров «Нила во̄т хо̄н» ма̄хманэ ёт ос во̄рын минасыт. 

	Ёнгын порат пӯсас тӣвыр ма̄хум ма̄ньщи нё̄тнэ а̄гияныл ӯргалым о̄лэ̄гыт. Таве пӯсас тӣврыт о̄лнэ ма̄ кол тӣврыт о̄ньщияныл. Во̄рт о̄лнэ ма̄хум ва̄тихал во̄р па̄влын хо̄нтлуӈкв ёхталэ̄гыт. Хум ня̄врамыт пуӈканылн са̄гыл нэ̄гсаласаныл. Хотьют са̄ге пуӈкēныл хот-хасумтаве, та хо̄тпа ёнгын ма̄ныл по̄хан ква̄лы. «Мань Ускве» ёрнколыт о̄лнэ ма̄н та̄ра тув та мины. 

	О̄выл ёнгасан хо̄талт Константин Георгиевич ёт о̄лнэ ня̄враманэ во̄р па̄влыӈ ёнгасан ма̄т но̄х-патсыт. Та юи-па̄лт ос ё̄рнкол по̄хат о̄лнэ сыстам ма̄т пēрщиманыл порат та̄н ёл-паттувēсыт. 

	Мо̄тыт хо̄талт ос Владимир Меров ня̄враманэ ёт о̄с акв та щирыл ēмтыс. Ӯсыӈ ма̄т тох та каймыт, акв ляльт ёхтынэ сыстам ма̄т та̄н пуӈк саганын пуссын хот-хасумтымат. Ты та̄л нэ̄мхотьютаныл но̄х ат патыс. 

	Халанылт та̄н титгыл-титгыл но̄х-патыгласыт. 

	Юи-о̄выл хо̄таланылт Хулюмсунт ма̄хманув ма̄гсыл вертолёт ёхталаме юи-па̄лт «Мань Ускве» ня̄врамыт о̄лнэ ма̄наныл хо̄т щё̄питасаныл. Ё̄рнкол парщинаныл то̄слысаныл, о̄лнэ ма̄наныл округ губернатор Наталья Комарова ёхталан кастыл щё̄питасаныл. 

	 

	Александр анямов
