
Округ кӯщай нэ̄ Наталья Комарова ля̄ххал тотнэ ма̄хум ёт ищхӣпыӈ ут хосыт са̄всыр ва̄рмалит урыл потыртас. Тот телевидение, радио, газета ос та̄нки я̄нас рӯпитан журналистыт акван-атхатыгласыт.
Ты э̄лы-па̄лт ма̄н ма̄вт «Информационный мир Югры» нампа нила­хуй­пловит форум о̄лыс. Ань хащта̄л а̄гм паттат ля̄ххал тотнэ хо̄тпат рӯпатаныл хумус э̄лаль тотуӈкв ос маныр ва̄­руӈкве э̄ри, та̄н тот ты урыл потыртасыт. 
Наталья Комарова ла̄выс, ань яныг таквс э̄т­пос аквхуйплов хо̄тал­ныл округ кӯщаянув та̄л сыс ва̄рум рӯпатаныл урыл потыртэ̄гыт. Тыи ма̄гыс Ханты-Мансийск ӯст ля̄ххал тотнэ кол щё̄питым о̄лы. Тувыл ты журналистыт са̄всыр ля̄ххалыт ла̄кква-тотыя­ныл, кина суснэ то̄тап хосыт мирн суссылтыя­ныл ос газетан хансы­яныл. 
Са̄в э̄рнэ ва̄рмаль урыл форум о̄лум порат потыртавес. Ань юи-о̄выл та̄лытт ля̄х­хал тотнэ ма̄хум ат то̄выл­хаты. Ты тэ̄ла щи­рыл ёмас ханищ­тахтын ма̄т щё̄питаӈкве потыр­тах­тасыт. 
Округ кӯщай нэ̄ ка̄сыӈ ӯщлахтын хо̄тал э̄лы-па̄лт ищхӣпыӈ ут хосыт са̄всыр ва̄рмалит урыл ля̄ххал тотнэ хо̄тпат ёт потрами. Тав ма̄хум о̄щ­нэ та̄рвитыт мусхал щирыл ва̄руӈкве акваг нё̄ты. 
Ханты хум урыл
Ань то̄ва хо̄тпат та̄н­ки кинат по̄слэ̄гыт ос интернетын ва̄рияныл. Ты пӯмащ ва̄рмалит са̄в­сыр ма̄т о̄лнэ мир сунсуӈ­кве вēрмияныл. Акв тамле тэ̄ла ань Владимир Айваседа э̄лаль тоты. 
Ты ханты хум са̄лыт ӯрнэ, хӯл алыщлан ос во̄­раян ма̄тэ̄т кинат по̄слуӈкве патыс. Хумус тав хӯлпе но̄х-хартытэ, манса̄вит хӯл пувыс, тыи ос мо̄т ва̄рмалянэ пуссын кина по̄слын утын ёл-хансыянэ. 
Ты кинанэ са̄в мирн ищхӣпыӈ ут хосыт вос сусвēсыт, тав YouTube интернетыт ло̄пс ва̄рыс. По̄слум ки­нанэ тот суссылтыянэ. «Лӯима̄т о̄лнэ мирыт ху­мус хӯл алыщлэ̄гыт» нам о̄щнэ щар о̄выл ки­натэ хӯрум млн. са̄вит э̄лумхо̄ласн сусвес. 
Ты хум Когалым ӯс по̄хыт са̄лыт урим о̄лы. Ань округ кӯщай ос журналистыт ёт потыртан ма̄гыс, тав во̄рныл Когалым ӯсн ёхталас. Тав ла̄выс, интернетын хансум ки­нанэ Россият о̄лнэ са̄в мирн сунсавет. Мо̄т хо̄н ма̄т о̄лнэ ма̄хум о̄с пӯмщалахтэ̄гыт. То̄ва хо̄тпат Владимир йис ма̄тэ̄н мӯйлуӈкве ёхта­ласыт. 

Тав интернет-ло̄псэ «Дневник ханта» нам о̄ньщи. Ка̄сыӈ хо̄тпа тот кинат сунсуӈкве вēрми. Ты ло̄псэ ва̄рме акв та̄лыг ты ēмтыс. 
Ань тав кинанэ хо̄т млн. э̄лумхо̄лас сунсыс. Йиль­пи ки­нат суснэ ма̄гыс ос ва̄т нупыл нила со̄тыра са̄вит хо̄тпа тув хасхатым о̄лы. 
Тувыл «ТикТок» ин­тернет-ло̄пс о̄с ва̄рыс. Тот тав палтэ та̄ра ва̄т со̄тыра са̄вит э̄лумхо̄лас хасхатас. Ты кинат суснэ ма̄хум сосса мир о̄луп­сал сака пӯмщалахтуӈ­кве патсыт. Тэ̄лы порат ащирма хо̄талытт хӯл алыщлан ва̄рмаль та̄на­нылн сунсуӈкве мус­ты. То̄ва хо̄т­пат яныг ща̄г­тыл тав палтэ мӯйлуӈ­кве ёх­талэ̄гыт. 
Владимир ла̄выс, ётыл­нув йис ма̄тэ̄т мӯй ма̄­хум ма̄гыс ӯщлахтын ма̄ щё̄питы. Э̄лыл ёхта­лан мир хӯл алыщлаӈ­кве, во̄­раяӈкве тотыг­лаӈ­кве патыянэ. Ты хосыт такви олн сэ̄луӈ­кве паты. Ань YouTube ло̄псыт са̄в мир тав кинанэ сус­нэ̄ныл ма̄гыс хум олныл о̄с ой­таве.
Потыр о̄лум порат, Наталья Комарова то̄ва ля̄ххал тотнэ хо̄тпат янытлан нэ̄пакытыл мӯй­луптасанэ ос пус­та̄гыл о̄лнэ ла̄тыӈ та̄на­нылн ла̄выс.
Николай Меров
