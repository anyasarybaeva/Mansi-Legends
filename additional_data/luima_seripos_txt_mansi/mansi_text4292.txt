
Ты э̄тпост «Профессиональный патология Центр» нампа мир пусмалтан колт рӯпитан лēккарыт Ханты-Мансийский район Кышик па̄вылн ищхӣпыӈ утыл ва̄рим ма̄шинатыл ялсыт.
Та̄н рēтыӈ ю̄свой э̄тпос атыт хо̄талэ̄ныл нёлолов хо̄талэ мус тот рӯпитасыт. Ты пӯльницат яныг лēккарыг Николай Владимирович Ташланов рӯпиты ос округ Думат депутатыг о̄лы. Хум тув о̄с ёхталас.
Кышик па̄вылт пуссын аквъёт хо̄тса̄т са̄вит э̄лумхо̄лас о̄лы. Тот ма̄нь пӯльница рӯпиты кос, ос са̄всыр а̄гм пусмалтан лēккар а̄тим. Хо̄тпа матыр а̄гмыл ке ēмты, тавēн ӯсн минуӈкве э̄ри. То̄ва хо̄тпат миннэ олн ат о̄ньщēгыт. Таима̄гыс лēккарыт э̄лн о̄лнэ па̄влытын ка̄сыӈ та̄л ялантэ̄гыт. Тот о̄лнэ мир та̄наныл сака ӯрияныл. Та порат ма̄хум, сакати, уральтавет.
Та̄лэ-тувēт рӯпитэ̄гыт
Лēккарыт та̄л палыт мир пусмалтым яласэ̄гыт. Тэ̄лы порат ищхӣпыӈ утыл та̄стым ма̄шинатыл па̄влытын ёхталэ̄гыт. Хо̄т па̄хвыӈ лё̄ӈх о̄лы, та па̄вылн минэ̄гыт.
Тув сыс «Николай Пирогов» нампа на̄иӈха̄п я̄т хосыт яласы. Тамле на̄иӈха̄п тыт аква о̄лы, туп ма̄н округувт рӯпиты, воссыг нэ̄мхо̄т а̄тим. Ма̄шинат ос на̄иӈха̄п колнакыт пуссын ищхӣпыӈ утыл ва̄рим о̄лэ̄гыт. Тот са̄всыр лēккарыт рӯпитэ̄гыт. Э̄лумхо̄лас кӣвре уральтан, ӯлщ пуӈкыт пусмалтан ос мо̄т э̄рнэ ищхӣпыӈ утыт ёт тотыглэ̄гыт. Операция ва̄рнэ колнак о̄с о̄лы. Тамле ма̄шинат туп тыт рӯпитэ̄гыт.
Са̄всыр лēккарыт ёхталэ̄гыт
Па̄влытыт ма̄шинат тармыл ты лēккарыт ма̄хум пусмалтым рӯпитэ̄гыт — ты терапевт, хирург, невролог, сам а̄гм, паль, тур, нёл пусмалтан, ӯлщ пуӈк пусмалтан лēккарыт ос мо̄таныт. Тувыл тот флюорография ос маммография ва̄раве.
Та̄л котиль э̄тпос атхуйпловит хо̄талэ̄ныл ма̄ньпо̄ль э̄тпос са̄тхуйпловит хо̄талэ мус ма̄нь па̄влытыт хӯрум ма̄шина лēккарыӈ та̄гыл рӯпитаӈкве патэ̄гыт. Ты тэ̄лы сыс Ха̄льӯс, Ханты-Мансийский ос Нижневартовский районытын са̄тхуйплов лēккарыт хӯрумхуйплов па̄влытын ма̄хум уральтаӈкве ялэ̄гыт.
Ты ма̄шинат атыт та̄л тэ̄лы лё̄ӈхыт хосыт ма̄хум пусмалтым па̄влытын ялантэ̄гыт. Ань та̄н иӈ са̄внув па̄влытын тах ялэ̄гыт. Нижневартовский район Аган, Вата, Зайцева Речка, Большетархово ос Ваховск па̄влыт о̄с та̄н палтаныл хасвēсыт. Ань лēккарыт тув о̄с ялантаӈкве патэ̄гыт. Ты та̄л щар о̄влэ̄т та̄н Ха̄льӯс районт рӯпитасыт.
Па̄выл лēккарыт 
о̄с нё̄тэ̄гыт
Яныг лēккар Николай Ташланов ла̄выс: «Ань ты хо̄тал мус ма̄н лēккаранув Ха̄льӯс районт Ня̄хщамво̄ль, Хулюмсӯнт, Саранпа̄выл ос Во̄сыӈтӯр нила па̄влытыт пуссын аквъёт акв со̄тыра са̄виткем хо̄тпа уральтасаныл. Кышик па̄вылт рӯпатаныл о̄с а̄стыс.
Тыт та̄ксар лēккарыт рӯпитэ̄гыт. Та̄н ма̄шинатыл тапалыт ма̄ минэ̄гыт, мир пусмалтан ма̄гыс ё̄р хо̄нтэ̄гыт. Ма̄н ты лēккаранув сака янытлыянӯв.
Та̄н пуссын акван-нё̄тхатэ̄гыт. Лё̄ӈхыт ищхӣпыӈ утанув ул вос сакваласыт, ёмщакв пиныяныл, акваг уральтым о̄ньщияныл. Ты хо̄тпат са̄в та̄л э̄лн яласым рӯпитэ̄гыт. Нэ̄матыр та̄рвитыл ат пилэ̄гыт. Та̄н — хо̄тпа нупыл сака ёмас ма̄хум. Па̄вылт о̄лнэ пӯльницат ёт рӯпитэ̄в, маныр а̄гм ма̄хум о̄ньщēгыт, манхурип лēккар тот э̄ри, та̄н хӯлтэ̄гыт».
Кӯщай хум потре щирыл, лēккарыт рӯпатаныл ка̄сыӈ та̄лныл мӯсхалыг ва̄рияныл. Округув ма̄тэ яныг, ка̄сыӈ па̄вылт акв-кит манос хӯрум-нила хо̄тал мир пусмалтым рӯпитэ̄гыт. Манкем яныгнув па̄выл, тот хосанув о̄лэ̄гыт. Тувыл ос э̄лаль минэ̄гыт. Ты хо̄талыт сыс са̄в ма̄хум уральтаӈкве а̄лымēгыт.
Николай Владимирович яныг пӯмащипа ла̄тыӈ округ департаментыт рӯпитан хо̄тпатын ла̄выс. Лēккарытын матыр нё̄тмил э̄рмыглы ке, та̄н акваг ва̄рēгыт.
Ма̄шина тармыл рӯпитан хо̄тпат па̄вылн миннэ̄ныл э̄лы-па̄лт, тот о̄лнэ лēккар кӯщай ёт потыртахтэ̄гыт. Тув ёхтынэ̄ныл порат э̄т ӯщлахтэ̄гыт, мо̄тыт хо̄тал ущ рӯпитаӈкве о̄вылтахтэ̄гыт. Па̄влыӈ мир пӯльницанылт та̄нки карточканыл выганыл, э̄рнэ лēккар палт ёхтэ̄гыт ос акв юи-па̄лт юв щалтсэ̄гыт. Ма̄шинат кӣвранылт сыстамыт ос посыӈыт. Лēккарыт рӯпатаныл а̄стланэ̄ныл юи-па̄лт ма̄наныл ёмщакв хот-сыстамтыяныл.
Ма̄хум па̄вылт пусмалтавет
Ты лēккарыт рӯпатаныл ва̄руӈкве о̄вылтахтуманыл па̄сныл ань па̄влыӈ ма̄хум мощ, сакати, пуста̄гыл о̄луӈкве патсыт. А̄гм са̄ртыннув та̄ра ке паттаве, таве пусмалтаӈкве кӯпнитнув. Округувт манаса̄вит хо̄тпа уральтавес, манырсыр а̄гм ма̄хум о̄ньщēгыт, ань ты урыл пӯльницат пуссын хансым о̄лы. Тувыл ос ань э̄лумхо̄ласн уральтахтын ма̄гыс яныг ӯсн минуӈкве ат э̄ри. Тав такви па̄влэ̄т янытэ̄т уральтаве. Манхурип лēккар э̄ри, та лēккар па̄вылн та ёхталы. 
Ань ты лēккарыт рӯпатаныл хумус ва̄рияныл, округувт ос Москва ӯст ля̄ххал тотнэ хотпат Кышик па̄вылн сунсуӈкве тотыглавēсыт, ма̄хум ты урыл ёмщакв вос ва̄гыт. Ты коныпал та̄н па̄влыӈ ма̄хум о̄лупсаныл урыл китыгласаныл.
Тот са̄в соссаӈ ма̄хум о̄лэ̄гыт. То̄ват йис ма̄нанылт во̄раēгыт, хӯл алыщлэ̄гыт ос са̄лыяныл о̄ньщēгыт. Ка̄сыӈ порат ӯсн лēккарыт палт ялантаӈкве ат вēрмēгыт. Таима̄гыс хунь па̄вылн лēккарыт ёхталэ̄гыт, та̄н сака ща̄гтэ̄гыт. Во̄рт ке о̄лэ̄гыт, та̄ра па̄вылн уральтахтуӈкве ёхталэ̄гыт.
