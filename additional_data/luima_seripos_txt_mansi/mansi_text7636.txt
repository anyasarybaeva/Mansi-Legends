
Ханты-Мансийский технолого-педагогический колледж а̄стлам а̄гит-пыгыт лӯпта э̄тпост Ханты-Мансийскат «Октябрь» культура колт янытлавēсыт. Та̄н колледж а̄стламаныл урыл гимн-э̄рыг э̄ргысыт, тувыл ос са̄всыр э̄ргыт хӯнтласыт. Та̄н халанылт то̄ват колледжит хунь ханищтахтасыт, то̄нт са̄всыр яныг касылт йӣквим ос э̄ргим акваг кассыт.
Алексей Борисович Сарабаров, колледж кӯ­щай хум, са̄в ёмас ла̄тыӈ ла̄выс: 
– Я̄тил а̄гит-пыгыт, хотьютыт ханищтахтуӈкв а̄стлас! Ам сымум сака ща̄гтым о̄лы, ма̄н ты порат акван-атхатсӯв. Тыхо̄тал ма̄н 420 ня̄врам янытлаӈкве патэ̄в. Тыг ща̄няныл-а̄щаныл, ляпа рӯтаныл ос юртаныл ань о̄с ёхтысыт. Тыхо̄тал на̄н ма̄гсылын яныг, посыӈ, па̄хвыӈ лё̄ӈх пӯсхаты, ты лё̄ӈхыл на̄н э̄рнэ щирыл, сэ̄ръёрыг, мусхалыг э̄лаль вос миннувын. Ты о̄выл дипломын хосыт э̄лаль ханищтахтуӈкве ро̄ви ос хотьют таӈхи, та̄ра рӯпитаӈкве мины. Ам на̄нан янытлыянум, на̄н ща̄нянын-а̄щанын яныг пӯмащипа ла̄тыӈ ла̄вēгум, на̄н нё̄твесы̄н, янмалтавесы̄н. 
Ты та̄л колледжит ханищ­тахтын ва̄рмаль лильпи щирыл ос та̄р­вит­нувег о̄лыс. 350 студен­танув ты та̄л йиль­пи щи­рыл государствен­ный итоговый аттестация ва̄р­сыт, ва̄рум нэ̄паканыл мощ мо̄т щирыл хансуӈ­кве э̄рсыт. На̄н нэ̄пака­нын ёмащакв ва̄рсанын, ма̄н колледжувт экспер­тыт ты ма̄гыс ёмас оценка тӯщтысыт. Ам на̄нан пус­сын янытлыянум ос ла̄вē­гум, э̄лаль на̄н о̄лнэ хо̄та­ланын посыӈыг вус о̄лсыт.
Хотьют щар ёмащакв ханищтахтас, Алексей Борисович тавēн вы̄гыр диплом-нэ̄пак мис. Ты колледжит са̄всыр специальностит о̄лэ̄гыт. Таи пӯмыщ, ты э̄лы-па̄лт хо̄т пыгыт ханищтахтасыт, ань а̄гит о̄с ты рӯпатан ханищтахтэ̄гыт. То̄ва а̄гит кол ӯнттуӈкве, на̄йпос ква̄лыг хартнэ хо̄тпаг, сварщикыг, на̄иӈха̄пт яласан рӯпата ва̄руӈкве вēрмēгыт.
Ты та̄л Лиана Анямова колледж а̄стлас, тав ня̄врамыт ханищтан нэ̄г ēмтыс, тав тох ла̄выс: 
– Ам Ло̄пмуст самын патсум, тот ханищтахта­сум, тувыл Кульпас па̄вылт школа а̄стласлум. Хунь колледжин э̄лаль ханищтахтуӈкв минасум, практикан о̄с тув ялсум, тот ня̄врамыт ёт рӯпита­сум. А̄нумн та̄н ётаныл рӯпитаӈкве сака пӯмщиг о̄лыс, та па̄вылт э̄лаль рӯпитаӈкве таӈхēгум. Тот ам омам, анēквам, э̄щум, а̄пщим ос са̄в ляпа рӯтанум о̄лэ̄гыт.
Наталья Мурайченко ос тох потыртас: 
– Колледж а̄стламум ма̄гыс а̄нумн яныг лё̄ӈх э̄лаль пусхатас ос йильпи о̄лупса ēмтыс. Практика о̄лум порат ам Ханты-Мансийск ӯст школат ня̄врамыт ханищ­тасанум, таима̄гыс э̄лаль тыт рӯ­пи­таӈкве ос заочно щирыл ханищ­тахтуӈкве номсэ̄гум.
Оксана АЛБИНА
