
Александра Василь­евна Анямова, Кēрас­колыӈпа̄вылт о̄лум э̄ква, мо̄йтыглам мо̄йтанэ, пēс потранэ а̄гитэ̄н Анна Николаевна Алгадьеван нэ̄пакн хасвēсыт, та̄на­ныл ма̄н ань то̄ва порат газетат ва̄рыглаӈкве па­тыянӯв. 
Акв пыгрищ Яныг­па̄вылт о̄лум. Пыгрищ таквсы во̄рн минам. Вōрн минам, кӯтюве хот-ӯстумтэ. Вōрт та ё̄ми, та ё̄ми: «Кӯтювум аманрыг ат ӯты? Кӯтювум аман хоталь минас, нэ̄мхōт ат ӯты? Сар ам, тӯйт тармыл юил-коилум. Аман юв минас?» 
Кӯтюв лё̄ӈхе кинсыстэ, кӯтюв лё̄ӈхын патыс, сунсы: кӯтюве э̄лаль хот­таль та минам, ня̄р ӯлтта та минам. Аманыр сыр-ман хара йӣвпа ня̄р? По­сым хурип то̄сам таргыӈ ня̄р ӯлтта кӯтюве сохтыл та хāйтантам. Юил та коитэ. Пыгрищ ня̄р тапа̄лн минас: «Маныр тав тот хо̄нты?» Ӯтнэ̄тэ ат суйты. 
Акваг юил та коистэ, ня̄р тапāлн та патыс, сӯйн та патыс. Тахурип ты яныг йӣвпа таргыӈ сӯй! Та сӯй хосыт ё̄мимēтэ, сунсы: кол ӯнлы! Такем яныг мат кол. Кӯтюве акваг минаме щирыл тув та колн та хāйтантам. Тыхал пилы пыгрищ, ёл-лю̄льсы. Кӯтюве тот хāйтыгтанэ̄т ат на̄ӈки. Тувыл юв ё̄ӈ­хуӈкв кусы. Ōс тувнув мины, номсы: «Сар, хо̄т на̄ӈки ке, тах ро̄ӈхув­лылум». Таве ка̄салы ке, тах тав палтэ хāйты тах. О̄с ляпаннув минас. Кӯтюве щар тув та кол āвисӯнт нупыл минам, нэ̄мхо̄т самт а̄тим. 
Кол а̄висӯнтын тув минам, кӯтюве сохрип кӣвырт хуи. Тупъер таве ат ва̄гтэ, хуи. Кӯтюве ань лāщлакв вōвитэ кос. Ту­выл ань сысы ты миннув. Кӯтюве во̄витэ, ат квā­лапи. 
Аквмат, āви та пӯнсыг­тыме, акв э̄ква аман о̄йка кон а̄ӈкватам, ла̄внэ̄тэ: 
– Наӈ ос хотыл ёхтум пыгрищакве, юв щалтсэн. Кӯтювын аньмунт ёхтыс, тыт ты хуи. Кӯтювын во̄­викен, тав ат мины. Юв щалтсэн. 
Юв та щалтум, сунсы: акв матум э̄ква ӯнлы, акв о̄йка ӯнлы. Пӯт пāйтахты, такем во̄ил хулиглам. 
– Наӈ ань, апыкве, хо­тыл ёхтум пыгрищакве? Матыр та̄ен, тэ̄пъялэн, ущ минэн. Ёл-ӯнтэн, āквы­нэ̄кв пӯтэ ты а̄стлытэ, – о̄йка лāви. 
Ань та пӯтэ а̄стлаӈкв патумтэ, пāг та хӯнытэ. Тав сунсы, тыхал ань пилы. Пӯтэ пāг-ӯнттумтэ, йӣв а̄ны кит о̄вылн хӯнумтэ. Акв а̄ны о̄вылн нэ̄ касай пинум, мōт āны о̄вылн хум касай пинум.
Тэ̄ӈкв ла̄виме. А̄гитэ̄н ла̄вумтэ̄н, та пыгрищ ёт вос тэ̄г. Аквъёт ӯнтмыг тэ̄ӈкв, та тэ̄гы̄г. 
Ла̄внэтэ̄н э̄кваг-ōйкаг:
«Ань кӯтювын тыг та ха̄йтыс, наӈ тыг тах о̄с ёхтэн. Мēн наӈын на̄й-ва̄псыг, ōтыр-ва̄псыг ва̄риламēн, кӯтювын то̄на тыг ха̄йтыс, ōс ёхтэн». Матыр тэ̄м, минуӈкв патум, ōс ла̄виме: 
– О̄с ёхтэн, мēн наӈын ва̄псыг ва̄риламēн.
Пыгрищ ань та минам.
Пыгрищ ювле ё̄муӈкв патум, ань, аньмунт та тōсам йӣвуп ня̄рт, ёсаӈ лё̄ӈхе йим хосыт, сунсы: тортāл са̄в сāлы та! Та­сомит та сāлы āньт, тōсам йӣвуп ня̄р хольт! Тасомит сāлы тот та нювсы, ё̄ӈхи! Та сāлыт та̄ра юв та ми­нам. Юв минам, воссыг тув ат миннэ̄тэ. Пилы ми­нуӈкв, воссыг тув ат мины. 
Ла̄всавес: 
– Акв та хомус, ёхта­ласын, акв тох о̄с тыг ёхтэ̄кен. Ань тай ва̄глын, хōт колув о̄лы. Кӯтювын хомус тыг ха̄йтыс, акв та щирыл мōт щёс о̄с ёхтэн. 
Ва̄псыг Миснэ̄н ос Мисхумн ат и ва̄риме. Тув ке минас, тортāл щёлыӈыг та ēмтнув. Тасомит, танай, сāлы та! 
Пыг воссыг тув ат ми­нам - нэ̄ тотам. 
Тав са̄ртын ат потыр­там, ётыл ма̄хум нупыл потыртанэ̄тэ: «Ам ань тамле-тамле ма̄н та хо̄нт­хатыгласум…». Яныг ма̄хум ла̄внэ̄ныл:
– Ты-ы, наӈ ос манрыг хот-минасын? Тортāл са̄лыӈ, щёлыӈ ма̄ танай. Ва̄псыг ке ва̄рвēсын, тор­тāл щёлыӈыг та ēмтну­вын. 
– Ам, – ла̄внэ̄тэ, – пилэ̄гум, ат минасум.
Ётыл, нэ̄ тотаме юи-па̄лт, та ня̄рēн тув минам. Ма̄хмытн потыртавес. Номсы ань, о̄с тах аквта­щирыл, аквтахурип са̄лыт тот ха̄йтэ̄гыт. Хотыл ань кӯтюве ты миныглас, ня̄р ӯлтта минам ма̄тэ, та̄раӈ ма̄. Ла̄внэ̄тэ: «Ам ань тув тахēгум, о̄с аквтув тах хо̄нтхатэ̄гум. Ва̄глум, хотыл кӯтювум минас». 
Акв тув ань минам, хотыл кӯтюве хāйтыс, та ня̄р ва̄та сӯй-нёл талих­ныл, ня̄р ӯлтта минам, мощ ё̄мум, сӯйн ёхтум. Пēс ань, ялме щирыл ё̄мум, тув колн та ёхтум. Ня̄рт нэ̄матыр са̄лы а̄тим, нэ̄матыр а̄тим. Сӯйна ёх­тум, ань такем ты яныг йӣвуп сӯй! Мощ ё̄мыс, хара сӯйиг ēмтыс, кол тот ты ӯнлыс. Такос ё̄мыгтам: кол а̄ти, нэ̄матыр а̄ти. Щар нас сӯй, вōр сӯй. Та ня̄р ва̄та по̄хыт такос ё̄мум: нэ̄мхōт кол а̄тим, нэ̄мхōт па̄выл а̄тим. 
Ос та пыгрищ ань ат ха̄сыс. Тав ла̄всавес: «Наӈ о̄с ёхтэн». Нэ̄ ул вос тотас, о̄с вос ёхтыс, о̄с аквта­щир тув хо̄нтхатнув. Ань нэ̄ тотас - воссыг ат э̄руп­таве, воссыг ат хо̄нтхаты. Юв та ялыс, нэ̄м­хотьютн ат суйтыгланув, о̄с тув миннув, тув хо̄нтхатнув. Ань нэ̄ тотас, воссыг ат э̄руптаве - хот та ӯрмыг­тавес. Хот та тӯйтыгпахта­сыт: кол а̄тим, сāлы а̄тим, лё̄ӈх а̄тим, нэ̄матыр а̄тим. Тув ялум, такос тот ё̄мум - нэ̄матыр а̄тим.  Ат ха̄сыс та са̄лыт о̄ньщуӈкв.
Анна АЛГАДЬЕВА
