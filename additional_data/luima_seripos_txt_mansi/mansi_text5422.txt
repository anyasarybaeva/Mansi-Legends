
Кимкъясуй па̄выл 20 нот порат ӯнттувес. Щар о̄влэ̄т та па̄вылн Захаровыт рущ щēмья ос Каневыт, Рокиныт, саран щēмьяг, о̄лмыгтасыт. Няхлаӈ, Саӈкитӯр па̄влыгт ос Во̄льят о̄лум ма̄ньщит ты па̄выл «рущ па̄влыг» ла̄выгласаныл. 
1926 та̄лт тот о̄лум мир пуссын ловиньтавес ос наманыл пуссын нэ̄­пакн хасвēсыт. Ты пēс нэ̄­пак щирыл то̄нт Ким­къя­суйт 12 э̄лумхо̄лас о̄лыс, лов рущ хо̄тпа ос кит саран хо̄тпаг. 1930 та̄лт Кимкъясуйт  47 э̄лумхо̄ласыт о̄лсыт. Та̄н халанылт 19 хо̄т­па — сараныг ловинь­тахтасыт, 12 — ма̄нь­щит, 8 — рущ хо̄тпат ос 9 — ё̄рн хо̄тпа.

1933 та̄лт па̄вылт «Новый путь» нампа а̄рталь ва̄рвес. Ты юи-па̄лт «Киров» нампа кол­хоз рӯпитаӈкве о̄выл­тахтас. Война юи-па̄лт па̄вылт 115 э̄лумхо̄ласыт о̄лсыт. Са̄в щēмьят Нё̄рт са̄лы ӯрим яласасыт. То̄нт ма̄хум акв со̄ты­ра 150 са̄лы о̄щсыт. 1953 та̄лт Няхлаӈ ос Кимкъясуй па̄влыгт рӯ­питан колхозыг ак­ван-тотвесы̄г. Няхлаӈ мир Кимкъясуйн о̄луӈкв ва̄нтласыт. Колхоз кӯ­щаиг Василий Карпович Бешкильцев рӯпитас. Ма̄хум лувыт, мисыт ос мо̄т ӯйхул янмалтасыт. Па̄вылт во̄руй совыт, пил, ла̄хсыт, па̄кв пир­майтан кол рӯпитас. 1961 та̄лт колхоз рӯпи­таӈкве по̄йтыс, са̄лыт Саранпа̄вылн тотвē­сыт, Кимкъясуйт туп рыбучасток хультыс. Па̄влыӈ мир хӯл алыщ­ласыт ос во̄раясыт.


Таса̄вит та̄л ювле хультыс, па̄вылквет аквта щирыл яныгса̄т арыгкем э̄лумхо̄лас о̄лы. Ань Кимкъясуй ма̄нь­щи па̄влыг ла̄ваве. Ма̄хум хӯл алыщлым ос во̄раим о̄лэ̄гыт.  Тот ма̄нь пӯльница, школа, са­дик, ла̄пка, на̄йпос ва̄р­нэ станция, на̄й харыг­тан часть ос «Рахтынья» нам­па община колэ рӯ­питэ̄гыт. Мо̄т рӯпитан ма̄ тот воссыг а̄тим.

Кимкъясуй па̄вылт о̄лум ялпыӈ хо̄тал
О̄йттур э̄тпос 13 щис­лат Кимкъясуй янытлан кастыл па̄вылт мӯй­лын хо̄тал о̄лыс. Тамле ял­пыӈ хо̄тал хосат та̄гыл тот ат ва̄рыглавес. Ты э̄лы-па̄лт ма̄хум Вит Хон ну­пыл по̄йкщуӈкве ак­ван-атхатыгласыт. Там­ле ва̄рмаль хус арыгкем та̄л ювле хультум по­рат о̄лыс. То̄нт ма̄ньщи ма̄хум ялпыӈ хо̄талт мӯйлуӈкве Кульпас­ныл, Няхлаӈыл, Хулюм­сӯнт ос мо̄т па̄влытныл тув ёхталасыт. Та порат та̄н Тагт я̄т ва̄тат яныг па­сан ва̄рсыт ос пӯр­лах­тасыт.

Ань о̄лум ялпыӈ хо̄­талн мӯй мир о̄с са̄всыр па̄вылныл ёхталасыт. Ма̄хум а̄лпыл Тагт я̄ ва̄тат акван-атхатуӈ­кве патсыт. На̄лми ва̄­тат хум хо̄тпат кит командал ма̄ньха̄пыл касуӈкве щё̄питах­та­сыт. А̄лпыл турап о̄лыс, хумыт касуӈкве о̄вылтахтаманыл по­рат раквалтахтас. Тыи­ма̄гсыл нэ̄т та̄н­ки ха­ланылт ма̄ньха̄­пыл аты кассыт.

Тувыл ма̄хум пуссын школан концерт сун­суӈкве во̄ввēсыт. Та̄н э̄лы-па̄ланылт Ким­къясуй, Кульпас ос Са­ранпа̄вылныл ёхтум хо̄тпат э̄ргы­сыт ос йӣквсыт. Саран­па̄­выл­ныл Максим Анямов тув ёхталас. Ма̄ньщи хум сака турсуиӈ, э̄р­гуӈкве сака ха̄сы. Па̄в­лыӈ ма̄хум ма̄гсыл тав са̄всыр э̄ргыт э̄ргыс. Тав ма̄ниг о̄лме порат Дмитрий Агеев палт ханищтахтас ос «Са̄лы лё̄ӈх» нампа ансамбль ёт ма̄ньщи э̄ргыт э̄ргим ос йӣквыт йӣквим ма̄ янытыл яласас.
 


Аквта порат Кульпас па̄вылт «Най Отыр ма̄» нампа музей кӯщай нэ̄ Светлана Немкова Кимкъясуй па̄выл урыл потыртас ос па̄вылт о̄л­нэ щēмьят пēс хурия­ныл суссылтас.
Саранпа̄выл миркол кӯщай Павел Артеев ма̄хум ялпыӈ хо̄талыл янытлаӈкве тув о̄с ёх­талас. Тав ла̄выс: «Ам ты пēс хурит ёмащакв сунсыгламумт, амки ащо̄йкам Павел Пав­лович Рокин ка̄салас­лум. Тав о̄с ты па̄­вылныл о̄лыс. Яныг ащо̄йкам Павел Нико­лаевич Рокин тыт ёл-щё̄питавес. Рӯтанум ты па̄вылныл о̄лсыт, тувыл Саранпа̄вылн ва̄нтласыт.

Мо̄лты та̄л ма̄н тыт сапра̄ни ва̄рыгласӯв ос на̄н ётын па̄вылт о̄л­нэ та̄рвитыӈ ва̄рма­лит урыл потырта­сӯв. То̄нт на̄н ла̄всы­на, Кимкъясуй па̄вылт хосат та̄гыл ялпыӈ хо̄тал ат ва̄рыглавес. Ты юи-па̄лт ма̄н ты тэ̄ла ма̄гсыл олн та̄стысӯв ос ты та̄л тамле ёмас ялпыӈ хо̄­тал щё̄пита­сӯв. Ам номсэ̄гум, тамле хо̄тал ма̄н ка̄сыӈ та̄л тыт ва̄­рыглаӈкв патэ̄в ос ма̄­хум мӯйлуӈкве тыг тах во̄выглэ̄в».
 
Па̄влыӈ мир янытлавēсыт
Ты юи-па̄лт кӯщай хум Ульяна Селивёрстов­на Гындыбина, Анна Ни­колаевна Гындыбина э̄кваг янытлан-нэ̄па­кыл мӯйлуптасаге ос мӯйлупсал мисаге.

Александр Иванович ос Александра Нико­лаевна Мониныг о̄с янытлавесы̄г. Э̄ква-о̄й­каг 60 та̄л аквъёт о̄лэ̄г. Тэ̄н са̄в та̄л ка̄ркамыг рӯпитасы̄г ос нёлолов ня̄врам янмалтасы̄г. Тэ̄н мӯйлупсал тот о̄с майвесы̄г. Александр Иванович ялпыӈ хо̄тал кастыл па̄влыӈ мирн са̄в ёмас ла̄тыӈ ла̄выс ос ма̄ньщи э̄рыг «Куринька» ос кит рущ э̄рыг э̄ргыс.

Людмила Тимофеев­на Лыткина ос Иван Георгиевич Вынгилев о̄с тув во̄выглавесы̄г. Ты ма̄ньщи нэ̄г-хумыг ат ня̄врам о̄ньщēг. Щар ма̄нь ня̄врамēн ты та̄л самын патыс. Ты кастыл тэ̄н тот о̄с янытлавесы̄г.  

Суссылтапыт о̄лсыт
Ялпыӈ хо̄талт шко­ла-колт «Мастера глу­бинки» нампа суссылтап щё̄пита̄лвес. Па̄вылт о̄лнэ ма̄щтыр хо̄тпат та̄нки ва̄рум, ю̄нтум пормасаныл тув то­тыгласаныл. Мария Алгадьева (Монина) такви ю̄нтум пормаса­нэ тот о̄с суссылтасанэ. Ма̄ньщи нэ̄ Хулюмсӯнт па̄вылт щēмьяӈ та̄гыл  о̄лы. Такви Кимкъясуй па̄вылт самын патыс, тот яныгмас. Ань а̄тя­тэ-оматэ палт ва̄тихал ёхтала̄лы. Суссылтапн тав ю̄нтум ма̄ньщи супыт, сакныл хартым турло̄псыт ос са̄сныл ва̄рим то̄тапыт тотыг­ласанэ.

Ма̄ньщи нэ̄ ла̄выс:  «Ам Кульпас па̄вылт интернатыт рӯпитаӈ­кве хунь о̄вылтахтасум, ма̄ньщи супыт ю̄нтуӈкв патсум, то̄нт «Лӯима̄ сэ̄рипос» газета акв ло̄псыт ма̄ньщи хансат ка̄саласанум. Ты хансат о̄выл ма̄ньщи супын та ю̄нтсанум. Ты суп  тыг о̄с тотыслум».

Мо̄т ма̄щтыр нэ̄ Мария Адина (Анямова) такви пормасанэ выставкат о̄с суссылтасанэ. Тав о̄с Хулюмсӯнт па̄вылныл тув ёхталас. Кимкъя­суй — тав яныгмам па̄в­лэ. Суссылтапт Мария ня̄врамыт ёнгынута­ныл суссылтасанэ. Ты пормасыт тав са̄лы, ва̄с ос мо̄т товлыӈуит лу­выл ва̄риянэ. Тав ла̄выс, тамле ёнгынут тав а̄тя­тэ ва̄рыглас ос ты урыл мо̄йт мо̄йтыглас. Ты ма̄ньщи мо̄йтыт Мария ань ты мус номиянэ.
«Моя малая Родина» нампа суссылтап тот о̄с о̄лыс. Кимкъя­суйт о̄лнэ ня̄врамыт та̄н­ки па̄вланыл урыл ка̄­тыл хурит по̄с­лысыт, хурияныл тот суссыл­тавēсыт. Ты ня̄врамыт пуссын янытлан нэ̄­па­кыл майвēсыт.
 
Мӯйлын ма̄хум атыӈ тэ̄нутыл тыттувēсыт
Нэ̄ хо̄тпат халт «Де­ревенская хозяюшка» нампа касыл о̄лыс. Ка̄­сыӈ нэ̄ такви па̄йтум тэ̄нутэ тув тотыглас. Па̄влыӈ ма̄т о̄лнэ ма̄ньщи нэ̄квет тэ̄нут па̄йтуӈкве ёмащакв ха̄сэ̄гыт. Та̄н мӯй ма̄­хум ва̄с исмитыл, хӯл исмитыл, пилыӈ ня̄нил ос мо̄т са̄всыр атыӈ тэ̄нутыл тыттысаныл. Мо̄т нэ̄квет халт ос акв касыл ва̄рыгла­вес, та̄н ёхыл ва̄рсыт, хотьютаныл молях хӯл яктытэ, тав но̄х та па­ты. Ма̄ньлат а̄гит-пыгыт волейболыл ос футболыл ёнгуӈкв во̄­выглавēсыт. Ӣтипа̄лаг па̄влыӈ мир клубн йӣквуӈкве ёхталасыт. Тамле ялпыӈ хо̄тал Кимкъясуй па̄вылт ты о̄лыс.
 
