

	Мо̄лалнув Ха̄льӯсн ялмум порат акв ма̄ньщи нэ̄ ёт ва̄щинтахтасум. Тав наме Валентина Гавриловна Себурова, а̄ги о̄парищ наме Гоголева. Ты нэ̄кве Ха̄льӯс район А̄нъя па̄вылт самын патыс. Ань Ха̄льӯст ва̄т та̄л арыгтем о̄лы. Ма̄нь ня̄врамыт колт ня̄врамаквет ӯргалым рӯпиты. 


		Ты ма̄ньщи нэ̄ кит ня̄врам янмалтас. Тэ̄н ань сас янгыг ēмтсы̄г. А̄гитэ ва̄т нупыл онтолов та̄лэ то̄влыс. Пыге ос ва̄т нупыл хо̄т та̄лэ то̄влыс. Тэ̄н ань Ха̄льӯст оматэ̄н палт о̄лэ̄г.

		Валентина Гавриловна а̄ще Гаврил Иванович Гоголев А̄нъя па̄вылныл о̄лыс. Тав о̄лмēт акваг во̄раим яласас. О̄йка пēс порат са̄в во̄ркол о̄ньщис, нёхыс совыт план щирыл государстван майлысанэ. Пенсиян патме мус во̄рт акваг яласас. Во̄раян пора мины, на̄лув ва̄глы ос хӯл алыщлаӈкве о̄вылтахты. Нэ̄мхуньт тэ̄тал ат о̄лсыт, нё̄выль, хӯл, матыр-а̄ти пуссын о̄лыс. Оматэ Александра Ивановна Гоголева, а̄ги о̄парищ наме Гындыбина, тав ос Ялъюс па̄выл нэ̄ о̄лыс. О̄йкатэ̄н тувыл ты А̄нъян тотвес.

		Мо̄лты та̄л Коми республика Сыктывкар ӯсныл Финно-угорский Центрыныл кина по̄слын ма̄хум ёхталасыт. Та̄н округувт о̄лнэ соссаӈ ма̄хманув урыл кина по̄слысыт. Ма̄ньщи ма̄хманув по̄слын ма̄гыс та̄н Ха̄льӯсн ялсыт. Акв хо̄тал тот ма̄ньщи нэ̄квет а̄канит ю̄нтуӈкве во̄виньта̄лвēсыт. Валентина Гавриловна тув ю̄нсхатуӈкве о̄с ёхталас. Тав а̄кань ю̄нтнэ̄тэ халт мо̄йт мо̄йтыс, нэ̄т ёт э̄рыг э̄ргыс ос са̄всыр пӯмащ потрыт потыртас. 

		Валентина Гавриловна са̄в та̄л ма̄нь ня̄врам колт рӯпитанэ̄тэ̄ ма̄гыс Ха̄льӯс район образование па̄лыл «Отличник народного образования» ма̄гылн тагатан по̄сыл майвес. 

		Ма̄н, редакцият рӯпитан ма̄хум, ты ва̄рмаль ма̄гыс Валентина Гавриловна сымыӈыщ янытлылӯв. Ты мӯтраӈ нэ̄ рӯпататэ аквты щирыл э̄лаль ёмщакв вос ва̄ритэ. Ня̄враманэ, апганэ, ляпа рӯтанэ ос юрт ма̄хманэ ёт са̄в та̄л пуста̄гыл вос о̄лы. То̄румн вос ӯргалаве, э̄лаль о̄лнэ хо̄талэ акваг посыӈыг вос о̄лы. Пус ка̄т, пус ла̄гыл ма̄н тавēн ла̄вēв.

		 

		Николай МЕРОВ

		 

 
