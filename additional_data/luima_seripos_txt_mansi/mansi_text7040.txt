
Ха̄льӯст культура колт па̄выл ня̄врамыт ма̄гыс акв пӯмыщ тэ̄ла ва̄рыглавес. Та̄н ётаныл «Березовский» нампа заказникыт рӯпитан инспектор-хо̄тпат хо̄нтхатыгласыт ос во̄руит, ма̄-витув ӯргалан урыл потыртасыт.
Ма̄-вит ӯргалан колт рӯпитан кӯщай С.В. Венчиков тув о̄с ёхталас. Тав ётэ инспекторыт о̄лсыт – А.В. Табун, С.Н. Сокол­ков, В.Г. Пигуль. Та̄н ӯргалан ма̄наныл Ха̄льӯс районт о̄лы ос акв тамле нам о̄ньщи. 
Ня̄врамыт ты заказник урыл потыртавēсыт, ти­тыглавēсыт – манырсыр во̄руит, товлыӈӯит во̄рт о̄лэ̄гыт. Тувыл та̄н ва̄ти тина-охсал суссылтавēсыт, тот во̄руит хурияныл, лё̄ӈханыл ка̄саласаныл ос турсуяныл хӯнтамла­саныл.

Тувыл ня̄врамыт ти­тыглахтасыт, ма̄-вит ӯргалан рӯпата ва̄рнэ ма̄гыс хо̄т ханищтахтуӈкв ро̄ви. Ювле потыртавēсыт – та̄н пуссын ёмащакв вос ханищтахтэ̄гыт ос хунь яныгмēгыт, ма̄-витув вос ӯргалыяныл.
Марина Табун тēтум потре ма̄ньщи ла̄тӈыл В. УЗЕЛЬ хансыстэ 
