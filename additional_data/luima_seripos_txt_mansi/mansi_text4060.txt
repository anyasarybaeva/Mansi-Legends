
Ма̄нь таквс э̄тпост Григорий Дмитриевич Лазарев, нэ̄пакыт ос ля̄ххалыт хансум ханты хум, самын патум хо̄талэ̄ныл ань яныгса̄т та̄лэ то̄влыс. 

	Ты кастыл То̄рум Маа музейт, Юван Шесталов, нэ̄пак хансум ма̄ньщи хум, музей-колнакт таве ка̄стуӈкве са̄в ма̄хум акван-атхатыгласыт. Ты ва̄рмаль «Тыныӈ ма̄кем, сака э̄руптам ханты ма̄кем»! намаим о̄лыс.

	Григорий Дмитриевич 1917 та̄лт Октябрьский районт Большой Атлым па̄вылт хӯл алыщлан ос во̄раян щēмьят самын патыс. Китхуйплов та̄лэ то̄влум порат тав яныг хо̄тпат ёт хӯл алыщлым яласаӈкве патыс. Э̄типа̄лаг, ма̄хум ӯщлахтынэ̄ныл порат, а̄ращ ва̄тат акван-атхатыгласыт. Ма̄хум мо̄йтыт мо̄йтсыт ос пēс потрыт потыртасыт. Пыг та̄н потраныл хӯнтлуӈкве сака э̄руптас. Ётыл яныгнувег ēмтыс, ты пēс потрыт ос мо̄йтыт ёл-хансуӈкве патсанэ.

	Па̄выл школа а̄ст-ламе юи-па̄лт Ханты-Мансийск ӯс педучилищат э̄лаль ханищтахтас. Тот са̄в рущ стихотвореният ханты ла̄тӈыг толмащласанэ. 1937 та̄лт тав хансум стиханэ о̄выл щёс округ газетат ва̄рвēсыт. Ты коныпал тав потранэ ос э̄рганэ «Советский Север» нампа нэ̄пакт ва̄тихал хансыглавēсыт. Тувыл 1938 та̄лт училище а̄стламе юи-па̄лт, акв та̄л тот кӯщаиг рӯпитас.

	Ётылнув ос «Остяко-Вогульская правда» газетат ханты ла̄тӈыл хансым ло̄псыт уральтаӈкве паттувес. Тот тав хӯрум та̄л рӯпитас. 1940 та̄лт Омск ӯс нэ̄пак та̄ратан колт «Хантыйская и мансийская поэзия» нампа нэ̄пак нэ̄глыс. Тот хум то̄ва потранэ о̄с хасвēсыт.

	Яныг хо̄нт о̄вылтахтам порат Григорий Дмитриевич та̄ра войнан лусытаӈкве вуйвес. Миномётный полкыт хо̄нтлыс. 1947 та̄лт младший лейтенантыг юв ёхтыс. Ос та̄ра Свердловск ӯс партийный школан э̄лаль ханищтахтуӈкве минас. Та юи-па̄лт Нижневартовский районт «Стахановец» газетат редакторыг о̄лыс. Тувыл «Ленинская правда» округ газетат кӯщай ва̄ӈын хумыг рӯпитас.

	Ётыл ос «Ленин пант хуват» нампа соссаӈ ма̄хум газетан щар о̄выл кӯщаиг паттувес. Ань та газета «Ханты ясанг» нам о̄ньщи, тав 1957 та̄лт ва̄руӈкве патвес. Ты та̄л ма̄нь таквс э̄тпост ты газета хо̄тпан та̄лэ то̄влыс. Тот ля̄ххал тотнэ хо̄тпат ханты ла̄тӈыл потрыт хансэ̄гыт.

	Григорий Дмитриевич о̄лме палытыл са̄в нэ̄пак ханты ос рущ ла̄тӈыл хансыс. Тав А̄с ма̄хум мо̄йтыт, а̄мщит, э̄ргыт ос пēс йис потрыт атыс. Са̄всыр я̄т, па̄влыт ос нас хотты ма̄т пēс йис наманыл ханищтас. Са̄в потыр ня̄врамыт ма̄гыс хансыс. Тамле ты мӯтраӈ хум о̄лыс.
