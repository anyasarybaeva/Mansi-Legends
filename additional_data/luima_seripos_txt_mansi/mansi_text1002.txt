

	Ха̄льӯс район Во̄сыӈтур па̄вылт о̄лнэ нэ̄ Маргарита Витальевна Ковалюк (Шесталова) ма̄н редакциявн пищма тēтыс. Тав мирколт рӯпиты, ань тав па̄влыӈ ма̄хманэ урыл хансыс, ялпыӈ хо̄талыт порат хумус та̄н мӯйлысыт. «Ӯринэ̄ква хо̄тал» та̄н хумус янытласаныл, ты урыл тав хансум пищматэ ловиньтэлы̄н.


		Ка̄сыӈ тӯя соссаӈ ма̄хманув ӯринэ̄ква ёхтын кастыл щё̄-питахтэ̄гыт, ялпыӈ хо̄-тал ва̄рēгыт. Ты та̄л юв-ле хультум э̄тпос нилыт хо̄талэ̄т ма̄н культура колувт рӯпитан хо̄тпат па̄влыӈ ма̄хманув акван-атыгласаныл. Та хо̄тал кон мощ ащир-маӈ о̄лыс. Ос ня̄врамыт, яныгхо̄тпат пуссын тув ёхталасыт.

		Ня̄врамыт ос хум хо̄тпат ма̄гыс са̄всыр касылыт щё̄пита̄л
		вēсыт, та̄н са̄грап па̄хвтысыт, сун ӯлтта поргысыт, йӣв ла̄кква-хартсыт. Людмила Савельевна Хозумова а̄гирищит ёт ма̄ньщи йӣквыт йӣквыс. Тав Ло̄пмус па̄вылныл о̄лы, ма̄ньщи ла̄тӈыл потырты. Ань ня̄врамыт ёт рӯпиты, та̄наныл сак хартуӈкв, йӣквуӈкв ханищтыянэ. Клуб колт рӯпитанэ̄тэ ма̄гсыл ань олныл ат ойтаве, мо-щēрт э̄рыӈ тав ойтуӈкв патаве.

		 Ирина Никифоровна Муравьёва (а̄ги о̄парищ наме Гришкина) «Ӯринэ̄ква хо̄тал» урыл мирн потыртас, соссаӈ ма̄хум хумус пӯрлахтэ̄гыт. Тав оматэ Мария Тимофеевна Октябрьский районныл о̄лыс, а̄ще Никифор Петрович Сюмин хотыл А̄с я̄ ēрныл о̄лыс. Такви Ирина Тобольск ӯст ханищтахтас, ань ня̄врамыт рущ йӣквытн ханищтыянэ.

		Анна Дементьевна Канева (такви о̄парищ наме Шесталова) о̄с ма̄ньщи яныгпа̄ла хо̄т-па. Ялпыӈ хо̄тал о̄лум порат тав нэ̄ хо̄тпат ос ня̄врамыт ёт арсын 

		йӣвн нэ̄гсалас. 

		Пӯрлахтаманыл юи-па̄лт мӯйлын ма̄хум пуссын хӯл исмитыл айтвēсыт, соламатыл тыттувēсыт. Хӯлыӈ ня̄нь ёт исум ща̄й айсыт. Тох ты ма̄н ёмащакв мӯйлысӯв.

		 

		Маргарита Ковалюк хансум потре ма̄ньщи ла̄тӈыл Валентина Васильева хансыстэ

		Хурит па̄влыӈ ма̄хум ос ня̄врамыт по̄слым о̄лэ̄гыт.

		 

 
