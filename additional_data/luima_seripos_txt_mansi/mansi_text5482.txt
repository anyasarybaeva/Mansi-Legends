
Пēс порат ӯс ӯнлыс. Нэ̄матыр утыл йинэ хо̄нт ювле ат паты. Ты ӯс кēрас пуӈкыт нумын ӯнлыс. Коны-па̄лыл ос осыӈ йӣвыӈ ка̄ртал ва̄рим о̄лыс. То̄на ты йинэ ня̄лыӈ хо̄нт, ё̄втыӈ хо̄нт кӣвырн патуӈкве ат вēрмыс.
Аквматэ̄рт о̄с акв хо̄нт ёхтыс. Ёхтыс, кӣвырн патуӈкве ат вēрми. Кēрас паттат та о̄лэ̄гыт (хо̄нт ма̄хум). Ла̄щēгыт, э̄рыӈ ка̄рта а̄ви па̄лыг-виве. Аквнакт но̄х-ха̄ӈхуӈкве патсыт. Но̄х кос ха̄хсыт, ӯс ка̄рта мос ат ёхтысыт.
Ӯсыӈ ма̄хум мēсгыӈ ква̄лгыл нэ̄гим норыт акван-ва̄рсаныл. Хо̄нтыт но̄х-ха̄ӈхуӈкве патсыт, мēсгыӈ ква̄лыг кит о̄вылныл супыг-са̄грапавес. Норыт ёлаль та поварасыт, ань хо̄нт ма̄хум та сакватавēсыт.
Хультум хумияныл о̄с о̄лэ̄гыт, сысы ат минэ̄гыт. Ӯс кӣвырн патуӈкве о̄с кос а̄рталахтэ̄гыт, ат вēрмысыт.
Аквматэ̄рт тэ̄та̄л холуӈкве патсыт. Тувыл ӯсныл тэ̄нут во̄вēгыт. Ӯсыӈ ма̄хум ня̄п пуӈк висаныл, па̄ӈкыл янытэ̄тыл сартлыгтасаныл, ёла та щēлтум­тасаныл. Такос па̄ӈкыл сартым о̄лыс, хо̄нтытн та та̄йвес. Тувыл ос хо̄нтыт сысы та минасыт.
Та ва̄рмаль юи-па̄лт кēрас «Ня̄п пуӈк лаим кēрасыг» ла̄ваве.

 
