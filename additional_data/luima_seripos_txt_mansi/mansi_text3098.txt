
Ка̄сыӈ та̄л сӯкыр э̄тпос о̄выл хо̄таланэ̄т Ханты-Мансийск ӯст ма̄-во̄й ос газ но̄х-винэ ма̄т рӯпитан ма̄хум янытлавет. Ты та̄л атыт щислат мир «Музей геологии, нефти ос газа» кол а̄ви сӯнтэ̄т атхатыгласыт. Са̄в хо̄тпа тув ёхталас – ма̄-во̄й но̄х-винэ ма̄хум, округ кӯщай нэ̄ Наталья Комарова, тувыл са̄всыр ма̄т рӯпитан кӯщаит, ӯс мир, мӯй ма̄хум, студентыт.

	Ты та̄л ат са̄мпа по̄сыг кит о̄йкаг ма̄-гыс щё̄питавесы̄г, по̄-санэ̄н музей колнор онтсыл но̄х-ва̄рвесы̄г – ты геологыг рӯпитам хо̄тпа Владимир Урие-левич Литваков ос буровой мастер, Герой Социалистического тру-да – Григорий Кузьмич Петров.

	О̄выл ла̄тыӈ Россия янытыл Министр энергетики кӯщай ва̄ӈын хум Кирилл Молодцов тав ла̄выс: «Ма̄-во̄й но̄х-винэ ма̄хум сака яныг рӯпата ва̄рēгыт, таима̄гыс ма̄н та̄наныл янытлыянӯв. 50 та̄л сыс, о̄влэ̄т СССР, ань ос Россиявт са̄в ёмас номт тэ̄лаг ēмтыс. Та порат о̄вылтым ва̄рмалит ма̄н ань э̄лаль тотыянӯв».   

	Тувыл округ кӯщай нэ̄ Наталья Комарова потыртас: «Ка̄сыӈ ат са̄мпа по̄с сака са̄в та̄р-витыӈ рӯпата о̄ньщи. Тамле по̄с са̄в со̄тыра хо̄тпан миӈкве э̄ри. Ма̄-во̄й но̄х-винэ ма̄т та̄ксар ма̄хум рӯпитэ̄гыт, ма̄н ма̄вт та̄н ань пуссын сов хольт постэ̄гыт. Тамле хо̄тпат халт ма̄н лё̄ӈхув со̄ви ат мины, э̄лаль ёмас номтыл о̄лэ̄в. Ань Югра ма̄ – ты ма̄н колув, тыт о̄луӈкве ма̄навн ёмас».

	Тамле ат са̄мпа по̄с о̄влэ̄т Григорий Кузьмич Петровын майвес. О̄йка Шаим ос Самотлор нампа ма̄-во̄й но̄х-винэ ма̄т буровой мастерыг рӯпитас. 1973 та̄л сыс тав бригадатэ 92 со̄тыра метра са̄вит ма̄ хилыс, таима̄гыс тав Герой Социалистического труда намыл майвес. 

	Григорий Кузьмич тох ла̄выс: «Ты туп ам по̄сум хунь – ты ма̄н аквъёт рӯпитам хо̄тпанум ёт по̄сув. То̄нт ка̄сыӈ хо̄т-па сака са̄в рӯпитас. Лӯима̄н ма̄хум са̄в ма̄ныл йисыт, ащирмаӈтēпыл тыт рӯпитасыт, нэ̄мат та̄рвитыл ат пилсыт. Ань Лӯима̄т мӯсхал щирыл о̄лнэ ма̄гыс та̄н са̄в ё̄р пинсыт».

	Китыт хо̄тпа ос Владимир Уриелевич Литваков – отличник нефтяной промыш-ленности, Октябрьской Революции ос Трудового Красного знамени нампа ма̄гылн тагатан по̄сыгл майлувес. О̄йка а̄тимыг ēмтум, тув Еле-на а̄гитэ ёхталас, по̄с тавēн майвес.

	Елена Литвакова ла̄выс: «А̄тям о̄лнув те, тав ань хот-ща̄гтнув. Ма̄н таве ёмас ла̄тӈыл ка̄стылӯв. Тав рӯпататэ сака э̄руптастэ, яныт-ластэ». 

	Китхуйплов та̄л сыс та музей колноранэ онтсыл 39 тамле ат са̄мпа по̄сыт но̄х-ва̄рвēсыт.

	 

	 

	Светлана Ромбандеева
