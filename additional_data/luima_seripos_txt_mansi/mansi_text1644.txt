
Рēтыӈ ю̄свой э̄тпос хо̄тыт хо̄талэ̄т Ханты-Мансийск ӯст о̄лнэ государственный архив колт «Первая мировая война в жизни югорчан» нампа йильпи нэ̄пак мирн о̄выл щёс суссылтавес.

	Ты нэ̄пак округ архив колт рӯпитан ма̄хум ос Ханты-Мансийск ӯс краеведыг о̄лнэ хум Владимир Филиппович Струсь акван-нё̄тхатым щё̄питасаныл. Округ архив колт кӯщаиг рӯпитан нэ̄ Людмила Сажаева ты урыл тох потыртас:

	«Ма̄навн Сергей Сергеевич Козлов нэ̄пак та̄ратаӈкв олныл нё̄тыс. Тав Тюменский область Дума депутатыг о̄лы. Хум ат те нё̄тыс, нэ̄пак аты нэ̄глыс.  Нэ̄пак хаснэ ма̄гыс ма̄хум нёлолов та̄л рӯпитасыт. Та та̄лыт сыс Владимир Филиппович са̄в рӯпата ва̄рыс. Россия янытыл пēс порат хансым нэ̄пакыт щирыл ма̄хум наманыл тинсым рӯпитас. Округ янытыл та о̄выл яныг хо̄нтыт пуссын аквъёт акв со̄тыра 870 хо̄тпа хо̄нтлыс».    

	Ты нэ̄пак суссылтан кастыл Ханты-Мансийск ӯст о̄лнэ яныгпа̄ла ма̄хум тув во̄выглавēсыт. Та хо̄нтыт та̄н а̄тяныл, о̄паныл хо̄нтлысыт. Та ма̄хум халт са̄в Пуртов, Сивков, Карандашов ос Корепанов хо̄тпат о̄лсыт. Та̄н пуссын 1893–1916 та̄лытыт хо̄н-тласыт. Хум хо̄тпат та̄л сыс акв щёс таквсы порат вуйлувēсыт. Та порат атпан нупыл 

	титыт та̄ланыл то̄влын мус лусытасыт. Та̄н наманыл Тобольск ӯст архив колт пēс нэ̄пакытт хансым о̄лэ̄гыт. То̄ват атпан арыгтем та̄ланыл мус лусытасыт. Кӯщай нэ̄ юи-па̄лт Ольга Поликарповна Ермолина такви а̄ще Поликарп Матвеевич Спиридонов урыл мощ потыртаӈкв во̄ввес.  

	Ольга Поликарповна а̄ще «унтер-офицер» намыл маима мус лусытас. Юв ёхтумēт, тав нэ̄мхуньт та урыл ат потырта̄лыс. Лусытаме ма̄гсыл Поликарп Матвеевич наган нампа ма̄нь писалил мӯйлупта̄лвес. 

	Наган аквпалъēрēт  «За бе-зупречную службу царю и Отечеству!»  ла̄тӈыт хансым о̄лсыт. О̄йка юв ёхтумēт мӯйлупта̄лым наганэ хот-тӯйтме. Та урыл ам а̄тям нэ̄мхотьютн атыпыл потырта̄лыс. Щēмьятэ ма̄гсыл тав сака пилыс. Та порат са̄в 

	мир нэ̄мхотьютн ат ва̄нэ щирыл хотталь тотвēсыт. Ты нэ̄пак ма̄гсыл ам на̄нан яныг пӯма-щипа ла̄тыӈ ла̄вēгум. Ты урыл ань яныгман ня̄врамытн потыртаӈкв э̄ри. Та̄н яныг о̄паныл о̄лупса вос ва̄ганыл ос э̄лаль вос потыртыяныл».  Э̄лаль Нина Никитична Отто а̄тятэ Никита Федорович Пермяков урыл мощ матыр потыртаӈкв во̄ввес. Э̄ква 

	ла̄выс:«Ам а̄тям ат номилум, та порат ам самын иӈ ат патсум, о̄лум накыт  урыл а̄нумн омам потырта̄лыс. А̄тям хо̄нтлуме порат пленын вӯйлувес. Тӯрманколт тэ̄тал, аквписыг ра̄тым о̄щвēсыт. Тав ётэ лусытам ма̄хманэ урыл титыглавес. Юи-о̄вылт а̄тям тып 

	йӣв нирыл ва̄т нупыл ат щёс сысэ̄т са̄йтта̄л патнэ мус хосгувес. Ра̄тым ма̄хмытын 

	тох тав та оссувлавес. Та̄нти тувыл э̄лаль минасыт. 

	Па̄влыӈ ма̄хум а̄тям та̄нти палтыланыл висаныл. Мощ пусмалтахтаме юи-па̄лт тав такви 

	о̄щнэ маснутанэ хот-тӯйтсанэ. Мо̄т маснутыл масхатым тох тав юв та ёхтыс». 

	Та порат о̄лум накыт, пēс ма̄хмытын потырта̄лым потрыт пуссын нэ̄пакн хансым о̄лэ̄гыт. Ты йильпи нэ̄пак пуссын аквъёт хӯрумса̄т са̄витыг та̄ратавес. 

	Та̄н пуссын округ янытыл библиотекат, ханищтахтын колыт щирыл тēтавет. 

	 

	Александр ВЬЮТКИН

	 
