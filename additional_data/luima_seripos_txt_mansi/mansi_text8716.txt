
Ка̄сыӈ та̄л оигпан ляпат округ кӯщай нэ̄ Наталья Комарова депутатыт э̄лы-па̄лт миркол кӯщаит ос тав такви рӯпататэ урыл яныг потыр ловиньты. Ань депутатыт ва̄т нупыл хо̄тыт сапра̄ниянылт тав потре хӯнтлуӈкве округувныл о̄с са̄в ма̄хум ёхталасыт. 
Ты э̄лы-пал тав та̄л охса сыс ӯсыт ос па̄влыт латыл яласас, тот о̄лнэ мир ёт хо̄нтхатыглас, са̄всыр ва̄рмалит урыл потыртасыт. Хотьют ма­тыр я̄рмилын те патыс, тав миркол кӯщаит нё̄­туӈкве ла̄всанэ.
Тав потре щирыл хуньт пēс йист Великий шёлковый путь лё̄ӈх хо­сыт са̄всыр пормас ос тэ̄нут тотым порат ма̄н о̄лнэ ма̄в мус ос порма­сыӈ, тэ̄­нутыӈ а̄насыт ёх­таласыт, тыт ӯйсовытын пēнтвēсыт. Ань йист ма̄н ма̄вт са̄в ма̄-во̄й ос газ но̄х-виве, тавēтыл Россияв щёлыӈыг о̄лы. 
Ха̄льӯст о̄выл щёс газ хо̄нтым па̄сыл ты та̄л 70 та̄лыг ты то̄влыс. Та сыс матса̄вит газ но̄ӈхаль та няртвес. Ты рӯпата ва̄рим са̄в мир рӯпитэ̄гыт. Ма̄-во̄й но̄х-вуим тыгыл о̄с са̄внув мир рӯпитэ̄гыт, мощēртын тах 13 млрд тонна ма̄-во̄й но̄х-виве. 
Округувт са̄всыр рӯпа­та ва̄рим, ханищтахтым, янмалтахтым 1 млн 752 со̄тыра 469 хо̄тпат о̄лэ̄­гыт. Ань округувт «Год педа­гога и наставника» на­маим та̄л ты оигпи, ма̄нь­лат а̄гит-пыгыт яныг ма̄хумныл ханищтахтым о̄лэ̄гыт. 
Ты кастыл 12 наци­ональный проектыт щё̄питым о̄лэ̄гыт, тын хосыт мирув нё̄тавет ос рӯпитэ̄гыт. Щар ма̄кыг ты э̄лумхо̄лас пуста̄гыл о̄лнэ ва̄рмаль о̄вылт о̄лы, ма̄н пӯльницанувт янгыщ пуссын а̄гмыт пусмалтаӈкве вēрмавет, нэ̄мхотталь мо̄т ма̄н хо̄тпа тēтуӈкве ат э̄ри. 
Тыт ма̄хум мо̄т ма̄йтыл, са̄ӈквыл пēнтавет, тамле операция ань са̄в ва̄раве. Ос сака та̄рвитыӈ лēк­кар рӯпата тыт ва̄раве – а̄гмыӈ э̄лумхо̄лас пус сымыл пēнтаве, 2015 та̄лныл ос ань тыг мус 6 хо̄тпа мо̄т э̄лумхо̄лас сымыл ӯнттувēсыт, 64 хо̄тпа мо̄т са̄ӈквыл, 12 хо̄тпа мо̄т ма̄йтыл пēнтвēсыт. 
Ма̄н округувт Мулымья, Болчары, Малый Атлым, Кульпас, Согом, Ларьяк, Корлики, Ушья ос мо̄т ма̄нь ос яныг па̄влытыт йильпи пӯльницат, ФАПыт ӯнттувēсыт, то̄ва па̄в­лыт пӯльницат йильпииг ёмщакв хот-щё̄питавē­сыт. 160 со̄тыра э̄лум­хо̄лас олн ойтта̄л тэ̄рпил пӯль­ницат мивет, тыгыл 29 со̄тыра ня̄врамаквет. 
Ня̄врамыт ос яныг ма̄­хум пуста̄гыл вос о̄лсыт, та̄н ма̄гсыланыл кон зарядка ва̄рнэ са̄всыр э̄рнэ утыт ва̄рвēсыт, ань ка̄сыӈ яныг кол по̄хат ня̄в­рамыт ёнгасан, ха̄х­талахтын тēрыт ва̄рим о̄лэ̄гыт, та̄н спорт щирыл касуӈкве вос ханищ­тах­тэ̄гыт. 
Ань хо̄нтлын ма̄н то­тым хумыт ос то̄ва нэ̄т олныл то̄вылхатнэ са̄ви­тыл ой­тавет, та̄н щēмья­ныл о̄с пособие-олныл ойтавет, социальный службат рӯпитан ма̄хум та̄наныл акваг ураль­тыяныл. 
Хо̄нтлын хо̄тпанув юн о̄лнэ ма̄хманыл урыл сы­маныл ул вос ща̄ргысыт, та̄н нуса ул вос тотсыт. Акван-нё̄тхатым мирув ва̄им но̄х-паты.
Ня̄врамыт ханищтах­тын йильпи колыт ӯнттавет. Хо̄нтаӈ район Чантырья па̄вылт школа по̄хын ма̄нь ня̄врамыт ма̄гсыл садик ӯнттувес, Ханты-Мансийск ӯст ма̄ньлат а̄гит-пыгыт ханищтахтын кол, тот тэ̄пъялан колна­кыт о̄с ва̄рвēсыт. Ты ко­ныпал ос мо̄т ӯсанувт ня̄врамыт ханищтахтын колыт ӯнттувēсыт. 
Культура колыт о̄с хот-щё̄питавет манос   йильпииг ӯнттавет, ма̄х­манув ня̄враманыл ёт ёмас колт ка̄с ва̄руӈкве вос вēрмысыт. Ань йист ищхӣпыӈ утыт хосыт ма̄ньлат а̄гит-пыгыт, ня̄в­рамыт ханищтавет, та̄н сака молях ты тэ̄ла тор­гамтэ̄гыт ос та̄нти йильпи ва̄рмаль номыл­матэ̄гыт. 
Округ кӯщай нэ̄ Наталья Комарова кол ӯнттын ва̄рмаль, ма̄-вит ӯргалан урыл ос мо̄т тэ̄лат урыл хоса потыртас. Потре оигпам ляпат тав ла̄выс: 
– Ань йильпииг ёхтын та̄лув Россия Президен­тув «Щēмья янытлан Та̄лыг» ла̄выстэ, ты кас­тыл тав нэ̄пакт хасхатас. Ос округт мирув тамле нам пēриясыт – «Год народного сплочения в Югре». Ты мирув хала­нылт ак­ван-нё̄тха­тым мирыӈыщ вос о̄лэ̄гыт. 
Мо̄т ва̄рмалит урыл о̄с э̄лаль тах хансэ̄в. Наталья Комарова потре оигпам порат ка̄сыӈ партия де­путатыт таве титыгла­сыт, тав ос ювле потыр­тас. Мирн пēриим ма̄хум тав ва̄рум рӯпататэ э̄с­гы­саныл ос отчёт-потре пирмайтан ма̄гсыл ном­та­ныл патыс.  
Галина КОНДИНА
