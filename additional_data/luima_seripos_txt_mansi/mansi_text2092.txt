

	Ха̄льӯс район Ягрим па̄вылт тав округ кӯщай нэ̄ Наталья Комарова ёт потыртаӈкве 250 са̄виткем хо̄тпа ёхталас. Та̄н ётаныл тав хо̄тахкем щё̄с потрамас. 


		Ма̄хум са̄выӈпа̄лэ ялнэ-миннэ лё̄ӈхыт урыл китыглахтасыт. Ягримт о̄лнэ нэ̄ Елена Запорожец ла̄выс, Приобье причалыл вокзал мус минуӈкве та̄рвитыӈыг ēмтыс. Са̄ртын ма̄хум сохтыл кēрлё̄ӈх ӯлтта ё̄мсыт. Ань лю̄ль нак ул вос ēмтыс, та лё̄ӈх лап-пантвес, ӯлтта ё̄муӈкве ма̄хум ат та̄ртавет. Хунт-хӯргыӈ та̄гыл мувлахи ё̄муӈкве ос сака хоса. 

		Лё̄ӈхыт ва̄рнэ департамент кӯщай ва̄ӈын хум Константин Масраков ла̄выс, кēрлё̄ӈх ӯлтта ӯнсах 2017 та̄л мус ва̄раве тах. Ань ос ты накт причал ма̄ныл вокзал мус автобус ма̄хум тыгле-тувле тотыглаӈкве паты. Са̄внув рейс э̄рмыглы ке, та̄н ты ва̄рмаль щё̄питэ̄гыт.

		Ты коныпал кӯщай нэ̄ ла̄выс, Нярихуми Лӯи па̄вылныл Ягрим мус ос са̄внув автобус яласаӈкве паты. Нярихуми Лӯи па̄выл на̄лми ва̄тат дебаркадер ӯнттувес. Ма̄хум ань колнакт ӯнлахо̄лым «Метеор» ӯруӈкве вēрмēгыт.

		Ха̄льӯс районт ма̄хум пēс йис та̄гыл хӯл алыщлым ос во̄раим о̄лэ̄гыт. Таима̄гыс са̄выӈпа̄лэ хо̄тпат хӯл алыщлан ва̄рмаль урыл китыглахтасыт. Наталья Комарова Россия сельский хозяйство министр ёт ос хӯл алыщлан ва̄рмаль щирыл рӯпитан кӯщай ёт потрамас. Тэ̄н ла̄вхатсы̄г, хӯл алыщлан ма̄гыс квота-нэ̄пакыт тах кēтэ̄г. Тыи ос мо̄т та̄рвитыӈ ва̄рмалит урыл па̄влыӈ ма̄хманув кӯщай ёт ты потыртасыт.

		 

		 

		Округ кӯщай пресс-службатэ кēтум ля̄ххал 

		ма̄ньщи ла̄тӈыг Николай МЕРОВ хансыстэ


	 
