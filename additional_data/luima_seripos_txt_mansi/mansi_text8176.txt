
Хāльӯс районт сака нё̄тнэ пāвыл ōлы – ты Кимкъясӯй па̄выл, тот ōлнэ мāхманув мāньщи лāтӈыл ёмщакв потыртэ̄гыт, тāн сосса мир пēс йис ōлупса вāгыт ос мāнь ня̄враманыл ханищтэ̄гыт. Хум хōтпат во̄раяӈкве ос хӯл алыщлаӈкве ялантэ̄гыт.
Пāвыл сака нё̄тнэ, туи порат сāв хорамыӈ йӣвыт ос лӯптат яныгмēгыт, ня̄врамыт щāняныл-āща­ныл палт аквписыг ёхта­лэ̄гыт. Наталья Василь­ев­на Попова ёт мēн хо̄нт­хатыгла̄лсумēн, тав кол­тāглэ ос пāвлэ урыл тох потыртас:
– Кимкъясӯй па̄влув школа ат ōньщас, мāн мāнь порат Кульпас пāвылн ханищтахтуӈкве кēтыг­лавесӯв, тот интер­натт ōлсӯв. Школат ёмщакв ханищтахтасӯв, э̄лаль мāн мāгсылув сāвсыр ха­нищтапыт ōлсыт, ю̄нтсӯв, пальсак, турлōпс, хорамыӈ хансаӈ олнкас сакыл хартсӯв ос йӣквуӈкве ханищтахтасӯв. Лӯима̄ ма̄хманув йӣквыт ос йильпи щирыл йӣквса­нув. Ханищтан нэ̄в ёт Югорск ӯсн йӣквим ял­сӯв, Кульпас пāвыл яныт­лан хōталт аквписыг йӣквсӯв.
Школа āстламум порат ам Ханты-Мансийск ӯсн ёх­тысум, Нижневартов­ский государ­ствен­ный университетт ханищ­тах­туӈкве ōвыл­тахтасум, тот ам щāнь лāтӈыл ос сосса мир литература специа­льностюм ōлыс, э̄лаль Югорский гос­удар­ственный уни­вер­ситетт ханищтахтасӯм ос 2004 тāлт āстласлум, диплом нэ̄пакумт «Филология» хансым ōлы. Тыт ōлуӈкве хультсум.
Во̄ртур э̄тпос 2004 тāлт Екатерина āгим самын патыс, кит тāл мус ам тав ётэ юн ӯнлысум. Ня̄вра­мум кит тāлэ тōвлыс, омамн тав Кимкъясӯй па̄вылн тотвес, тот ня̄в­ра­мыт ӯрнэ колн ялантаӈ­кве патыс. Ам Югорский государст­венный уни­вер­ситетт рӯпитаӈкве ōвыл­тахтасӯм, 15 тāл сыс тот ты рӯ­питэ̄гум. 
– Колтāглын урыл потыртэн, маныр тāн вāрēгыт?
– Āщум Василий Вален­тинович Лыткин, тав сака кāркам хум хōтпа, юн сāв рӯпата ва̄ри, тав нāйив сāгри, хӯл алыщлы ос вōраяӈкве яланты.
Омам наме Лидия Александровна Лыткина, тав ФАПыт санитаркаг рӯпитанэ̄тэ 34 тāлыг ēм­тыс. Туи порат пил вāты ос лāхыс аты, тэ̄пкант картёпка ӯнтты, помидо­рыт, моркопка ос капуста янмалты.
Ащо̄йкам Александр Иванович Монин пēс йис ōлупса урыл сāв вāг, нё̄тнэ турсуил мāньщи ос рущ э̄ргыт аквписыг э̄рги.
Яныг āгим Катям мāнь порат ёсал хāйтыс ос писалил пāтлуптас, таве ханищтан хум акв щёс лāвыс: «Нāн щēмьянт вōраян хōтпат ōлсыт? Пōсын ёмас пāтамтэ̄гын». Янгыгнув ēмтыс, ёсал хāйтуӈкве э̄лаль ат патыс.
Школат ханищтахтаме порат пусмалтан урыл сāв нэ̄пак ловиньтас, ос экзаменытн щё̄питах­туӈкве патыс. Тав ань ōвыл курсыт Ханты-Мансийский медицинс­к­ий академият лēккарыг ханищтахты, аквписыг нэ̄пак ловиньты ос сāв­сыр видео пусмалтан ва̄рмаль урыл сунсы.
Ма̄нь ня̄врамум Веро­ника наме, хунь хӯрум тāлэ тōвлыс, тав йӣквуӈ­кве патыс. Кāсыӈ тāл сāвсыр суссылтап ōлыг­лы, сāв диплом нэ̄па­кыл ос мӯйлупсал миве. «Хāлькве» нампа ня̄вра­мыт ӯрнэ колт тав Юван Шесталов хансым стих ловиньтас ос но̄х-патыс.
Ма̄н ты ёмас ос кāркам ма̄ньщи нэ̄квен ёмас лāтыӈ кēтэ̄в, ōлнэ нотэ я̄ хольт вос ови, миннэ лё̄ӈхе посыӈ вос ōлы. Сōтыӈыщ ōлэн! Пус кāт, пус лāгыл!
Оксана АЛБИНА
Н.В. Попова мим хуриянэ 
