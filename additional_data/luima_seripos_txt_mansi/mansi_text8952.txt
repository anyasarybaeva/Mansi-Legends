
Тынакт Ханты-Мансийск ӯст са̄лы ӯрнэ ма̄хум каснэ ма̄н са̄в мир атхатыглас, та̄н халанылт ма̄ньщи нэ̄ Валентина Спиридоновна Вьюткина нуйсахил ё̄ӈхатахтыглас. 
Нэ̄ ёт потрамасум, китыгласлум, хотыл о̄лы. На̄н ань э̄лаль Валентина Спиридоновна потре ловиньтэлы̄н.
– Ам Ха̄льӯс район Саранпа̄вылныл ёхтысум. Ханты-Мансийск ӯст яныг а̄гим колта̄глэ ёт о̄лы, та̄н палтаныл мӯйлуӈкве ва̄тихал ёхталэ̄гум. Тыхо̄тал та̄н тыт ё̄рнкол тӯщтысыт, мӯй мир ма̄гыс апыгри­щанум щащēкваныл ёт ма̄ньщи йӣкв йӣквēгыт, са̄ӈквылтапыл са̄ӈквыл­тэ̄гыт. Пуссын ма̄ньщи супыл масхатасыт.
– Наӈ Саранпа̄вылт яныгмасын?
– Ам Саранпа̄вылт са­мын патсум, та̄л котиль э̄тпос о̄выл хо̄талэ̄т 1956 та̄лт. А̄тям Спиридон Ефимович, омам Анаста­сия Петровна, тэ̄н сас Качановыг, сас 1929 та̄лт Ха̄ӈла па̄вылт самын пат­сы̄г, тот яныгмасы̄г. Онто­лов ня̄врам о̄щсы̄г, щар яныг каӈкув Ардальон, 1951 самын патыс. 
Саранпа̄выл школат ханищтахтасум, тувыл 1973 та̄лт Ивановский областьн ю̄нсхатан фаб­рикан ханищтахтуӈкве минасум. Та порат тув а̄гит са̄в ма̄ныл нё̄рыгла­сыт, то̄ват Кострома ӯсн мингаласыт. Ӯсн Саран­па̄вылныл ма̄н нила а̄ги аквъёт минуӈкве щё̄пи­тахтасӯв. Ам тот акв та̄л туп о̄лсум, ханищтахта­сум, тувыл ювле вора­тасум. Юн мощ о̄лсум, ос 1977 та̄лт Салехард ӯсн зооветеринарный техникумн ханищтах­туӈкве минасум. Са̄ртын тот Саранпа̄выл а̄гири­щит о̄с ханищтахтасыт, хунь ам тув ёхтысум, на­сати пуссын а̄стумыт техникум. Тот амттем о̄лсум, тувыл мо̄т а̄гит ёт юрщ­махтасум, аквъёт ханищ­тахтасӯв.
1981 та̄лт нилыт курс а̄стласум, ювле Саран­па̄влумн ёхтысум. Сов­хозн патхатасум, са̄лыт пусмалтым рӯпитасум. Нё̄рн ялантасум, тот са̄­лыт тэ̄рпиӈ ю̄нтупыл тӯщтысанум ос прививка­тыл ва̄рсанум. 
Ётыл о̄йка ва̄рсум, наме Георгий Николаевич Вьюткин. Тав Сӯкыръя па̄выл ма̄ньщи хум, на̄йпос минэ стан­цият рӯпитас. Мēн кит а̄ги янмал­тасмēн, ань сас колта̄г­лыӈыг-ня̄врамыӈыг ēмт­сы̄г. Яныг а̄гимēн Настя Ханты-Мансийск ӯст ЮГУ колт ханищтахтас, тыт хум ва̄рыс, тувыл ӯсн акваг та о̄лмыгтас. Наташа а̄гимēн лēккарыг ханищ­тахтас, ань кол­та̄глэ ёт Саранпа̄вылт о̄лы. О̄йка­мēнтыл акваг мис о̄щсумēн, пум ва̄рсӯв. 2003 та̄лт о̄йкам а̄тимыг ēмтыс.
– Валентина Спири­доновна, ма̄ньха̄пыл каснэн порат наӈн са̄в щёс ва̄щинта̄лыслув. Ма̄ньха̄пыл яласаӈкве та̄рвитыӈ?
– Ма̄ньха̄пыл са̄в та̄л яласасум, 2006 та̄л па̄с­ныл кассум. Ма̄н коман­дав Ха̄льӯс район ма̄гыс касыс. Ка̄сыӈ порат нила нэ̄, нила хум ялан­та̄лсув каснэ ма̄н. Ма̄н ма̄нь­та̄­гыл товуӈкве ха̄сэ̄в, таи­ма̄гыс сака та̄рвитыӈ а̄ти. Ань ат касэ̄гум, ма̄ньнув хо̄тпанув ялантэ̄гыт.
Валентина Спиридо­новна ка̄ркам, потрыӈ, сымыӈ нэ̄. Тавēн ма̄н са̄в ёмас ла̄тыӈ ла̄вēв, ня̄враманэ-апыгрищанэ ёт пуста̄гыл вос о̄лэ̄гыт, На̄янылн-О̄тыранылн вос ӯргалавет!
Светлана РОМБАНДЕЕВА
