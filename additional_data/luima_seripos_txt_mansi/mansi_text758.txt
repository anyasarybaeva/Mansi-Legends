
Ты та̄л 25 та̄лыг ты ēмтыс, Афганистан нампа э̄лы хо̄н ма̄т хо̄нтлын ва̄рмаль ёл-по̄илттавес. Ань ты ва̄рмаль кастыл ма̄н округув янытыл тот хо̄нтлам ма̄хум пуссын янытлавет.Ань та хультум са̄тыт журналист ма̄хум ёт потыртан ма̄гыс ат хо̄тпа ёхталасыт. Ты 

	– округ военный комиссар Ю.М. Буров; 

	– «Баграм» нампа общественный организацият кӯщай С.Г. Ниязов; 

	– ма̄ньлат ма̄хум организациянылт кӯщай И.И. Есин;

	–  комитет солдатских матерей кӯщай нэ̄ И.Ф. Браун;

	– ос Афганистан ма̄т по̄рслым хум увщитэ С.Ю. Балина. 

	Юрий Михайлович Буров ла̄выс, ань са̄лтатыт хумус маставет, хумус тыттавет, ты ва̄рмалит пуссын уральтым о̄ньщавет. 

	Ос ань армияв ма̄гыс сака са̄в олн холтаве, тув са̄в йильпи ищхӣпыӈ ут ёвтаве. Военный товлыӈха̄пыт, вертолётыт, ща̄рщит яласан катерыт ань пуссын пēнтавет, йильпи утыт щар номтыӈыг ва̄равет.  

	Ань ма̄н ма̄в уральтан ма̄гыс ос матыр йильпи ут акваг та ва̄раве. Акв тамле ут рущ ла̄тӈыл тох ла̄ваве – скрытое управление войсками (СУВ). Ань ты ут лов са̄лтат пēнтсыл рӯпиты, такви маныр э̄ри – по̄слы, ма̄в янытэ̄т уральтаӈкв вēрмитэ. 

	2017 та̄л мус армияв «контрактныиг» ва̄раве. Ка̄сыӈ лӯсытан хо̄тпа олныл ойтуӈкв патаве. Тув мус армияв атса̄т со̄тыра са̄витыг тах ēмты. 

	Та ювле хультум 2013 та̄лт 81 со̄тыра хо̄тпа контракт-нэ̄пакт хасхатасыт, ань ты та̄лныл армият контракт щирыл лусытан ма̄хум са̄вмуӈкв тах патэ̄гыт.

	Пыгыт армият лусы
	таӈкв вос ка̄сащēгыт, 

	ты военный комиссар такви ма̄хманэ ёт школатт ос колледжитт ханищтахтын ня̄врамыт 

	ёт акваг хо̄нтхатыг-ла̄лы. 

	Ты э̄тпост та̄н колледжитн ялсыт, пыгыт ёт армия урыл потыртасыт. Тувыл титыглавēсыт, армиян та̄н ялуӈкв ка̄сащēгыт ман а̄ти. Пыгрищит 

	пуссын ка̄сащасыт, щар акв хо̄тпа юн хультуӈкв ат таӈхи.

	Ты ёхталам ма̄хум халт тит нэ̄г о̄лсы̄г, акватэ - Ирина Филипповна Браун, тав комитет солдатских матерей кӯщаиг о̄лы. Такви пыге ос хо̄нтлас, Чечнят порслувес. 

	Ань ты нэ̄кве са̄всыр ма̄тт лӯсытан пыгыт уральтым яласы. Тав ётэ ща̄нит пыганыл палт воинский частин ялуӈкв о̄с вēрмēгыт. Тав ла̄выс, тавēн э̄тэ-хо̄талэ салтатыт ман та̄н ща̄няныл-а̄щаныл свонитаӈкв вēрмēгыт, пуссын нё̄тыянэ. 

	Ты хум хо̄тпат халт 

	иӈ акв нэ̄кве о̄лыс, тав наме Светлана Юрьевна Балина. Тав а̄пщитэ о̄с Афганистаныт порслувес. Ань Ханты-Мансийск ӯст о̄лнэ школа №3 тав намēтыл пинуӈкв та̄н таӈхēгыт. Ос матрыг школа кӯщаит та̄н ётаныл ат ка̄сащēгыт. 

	Ань ты ва̄рмаль урыл та̄н мирн потыртэ̄гыт. Ӯст о̄лнэ ма̄хум вос ла̄вēгыт, ты школа Павел Моденцов намыл пинуӈкв э̄ри ман а̄ти.

	Валентина Васильева

	 
