
Мо̄лал Москва ӯст Сокольники кол-капайт «Сокровища Севера - 2018» нампа суссылтап о̄лыс. Тамле ва̄рмаль хӯрумхуйпловит щёс щё̄пита̄лвес.
Тув 2004 та̄л па̄сыл лӯи ма̄ныл са̄всыр мирыт пуссын акван-атыгла̄лавет ос тāн та̄нки ва̄рум пормасаныл суссылтыяныл. Хӯл, пил, нё̄влиӈ тэ̄нут тув тотэ̄гыт ос ӯсыӈ ма̄хумн тыналыяныл.
Ты та̄л Россия лӯи ма̄т о̄лнэ ма̄хумныл хус арыгкем са̄всыр мирыт тув ёхталасыт. Ты суссылтап мирхалыг намтым о̄лы, таима̄гыс мо̄т хо̄н мирыт о̄с тув во̄выглавет. Ань Китай ма̄ныл мощщаг хультум «орочоны» ма̄хум мӯйлуӈкве во̄виньта̄лвēсыт. Та̄н тот мāщтырлам мир нупыл суссыт ос ēӈта пасан ва̄тат рӯпитаманыл порат потрыт хӯнтлысыт ос ханищтахтасыт.
Лӯи ма̄ мирыт мо̄т ма̄хумн та̄нки ма̄щтырлаӈкве ха̄снэ наканыл урыл потыртасыт, ё̄рнкол тӯщталасыт, тэ̄нут па̄йтсыт ос мӯй хо̄тпат тыттысыт, мо̄таныт э̄ргысыт, йӣквсыт. Тувыл мо̄т мирыт халт сыресыр номинацият кассыт ос са̄всыр мӯйлупсал майвēсыт. Ма̄н округувныл хантыт, ма̄ньщит ос ё̄рныт о̄с тув яланта̄лэ̄гыт. Ты та̄л округувныл 35 хо̄тпат 16 са̄всыр районытныл тув ялсыт ос хус арыгкем мӯйлупса, янытлан нэ̄пак юв тотсыт.
Ё̄рнколт Анриетта Вагнер, «Обь» нампа общинат кӯщай нэ̄, хӯлыӈ, нё̄влыӈ тэ̄нут па̄йтыс ос мӯй ма̄хмыт тыттысанэ. Мо̄лты та̄лт та̄н о̄выл места вуйласыт. Светлана Сенгепова, Лянтор ӯсныл о̄лнэ нэ̄, «Пинэлы» йӣквнэ ос э̄ргын колта̄глэ ёт тот о̄лыс. Та̄н нё̄тнэ э̄рганыл ос йӣкваныл ма̄гыс «Сокровища Севера» дипломыл мӯйлуптавēсыт.
Са̄ӈквылтапыт ва̄рнэ ма̄ньщи хум Анатолий Вадичупов, хорамыӈ касаит ос э̄нтапыт ва̄рнэ ханты хум Яков Тарлин, тэ̄нки ма̄щтыр тэ̄ланэ̄н тот суссылтасы̄г. Сургутский районныл о̄лнэ нэ̄ Анжела Обирина сакныл ва̄рум пормасанэ ос Белоярский районныл ёхталам нэ̄ Валентина Аликова са̄сныл ю̄нтум пормасанэ тув тотсанэ̄н ос ма̄хум ты пормасыт ва̄руӈкве тот ханищтасы̄г.
«Хо̄тал» нампа А̄с-угорский театрыт рӯпитан а̄гит-пыгыт йӣквсыт ос э̄ргысыт, нё̄тнэ маснутыл масхатым кассыт. Ань касманыл юи-па̄лт ма̄н сосса ма̄хманув пуссын э̄сгын нэ̄пакыл майвēсыт.
«То̄рум Маа» музейт рӯпитан э̄ква Зоя Никифоровна Лозямова «Кочевье Севера» фестиваль о̄лум порат такви о̄лупсатэ урыл э̄рыг э̄ргыс, та э̄рге ма̄гыс щар яныг Гран-При мӯйлупсал янытлавес. Ты коныпал тав «Национальный костюм» ос «Признание мастера» номинациягт дипломыл майвес. Тав ма̄ньта̄гыл э̄ргытыл пӯмщалахтас ос ётыл нэ̄пакн хансуӈкве патсанэ, ё̄рнколт яныгмаме сыс маснут ю̄нтуӈкве оматэ̄н ханищтавес.
Аквты музейт рӯпитан хум Вячеслав Кондин сосса ма̄хум пēс накыт, пēс алыщлапыт ханищты ос та̄наныл проект щирыл э̄лаль тотнэ ма̄гыс «Научно-исследовательские работы» нампа касылт китыт места вис.
Югра ма̄ныл Москван ялум ма̄хманув о̄выл места «Национальная кухня народов Севера» касылт но̄х-патсыт, китыт места «За лучшую экспозицию» ос «Национальное жилище народов Севера» висыт. Ма̄н та̄наныл пуссын янытлыянӯв, ань мо̄тыт та̄л кастыл э̄лаль вос щё̄питахтэ̄гыт ос са̄всыр ёмас мӯйлупса вос тотэ̄гыт.
«То̄рум Маа»  музейныл кēтым ля̄ххал ма̄ньщи 
ла̄тӈыг 
Тамара МЕРОВА хансыстэ.
