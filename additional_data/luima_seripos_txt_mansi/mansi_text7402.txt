
Ювле хультум э̄тпост округ «Центр занятости» колт рӯпитан ма̄хум ля̄ххал кēтсыт. Ань рӯпата са̄кконт а̄гмыӈ-мосыӈ хо̄тпат ма̄гыс йильпи ла̄тыӈ хасвес. 
Ма̄ньполь э̄тпос о̄выл хо̄талныл рӯпатта̄л о̄лнэ ты хо̄тпат нё̄туӈкве пата­вет. Ань кӯщаит а̄гмыӈ-мосыӈ хо̄тпат та̄нки пал­таныл квота щирыл рӯпи­таӈкве тах выганыл. Ты ма̄хум рӯпата нэ̄па­каныл э̄рнэ щирыл щё̄­пи­тавет тах. Тыима̄гыс тох ва̄рвес, ка̄сыӈ тамле хо̄тпа рӯпата хо̄нтуӈкве вос вēрмыс. 
Хоты ма̄т а̄гмыӈ-мосыӈ хо̄тпат ма̄гыс квота а̄тим ке, кӯщаит ты махум договор-нэ̄пак хосыт мо̄т организацият рӯпатал хо̄нтуӈкве вēрмияныл, ос ты ва̄рмаль ма̄гыс та̄на­ныл олныл нё̄туӈкве па­тыяныл. Кӯщаитн ты округ «Центр занятости» колн ла̄тыӈ кēтуӈкве э̄ри. Та̄н ты ма̄хум урыл договор-нэ̄пакыт пуссын акван-атыяныл, ты хосыт та̄ра-паттэ̄гыт, манса̄вит хо̄тпа ос хо̄т рӯпиты. Ты хо̄тпат олныл ойтнэ ма̄­гыс, кӯщаитн «Центр за­ня­тости» колныл олн виӈкве ро̄ви. 
Тот ты тэ̄латн олн ойтаве:
– мощщан рӯпитаӈкве патхатын а̄гмыӈ-мосыӈ хо̄тпат олныл ойтавет;
– а̄гмыӈ-мосыӈ хо̄тпат рӯпатанылт э̄рнэ утыт ёвтнэ ма̄гыс о̄с олн миве.
Та̄н ма̄гсыланыл хоты организацият манса̄­вит ос манырсыр рӯпатал та̄стувēсыт, ты урыл «Работа в России» ищ­хӣ­пыӈ ут хосыт хо̄нтуӈкве ро̄ви. На̄н ты интернет ло̄псыт https://trudvsem. ru сунсуӈкве вермегы̄н.
А̄гмыӈ-мосыӈ хо̄тпатн нё̄тнэ ма̄гыс Россия Мин­труд кӯщай 2022 та̄лт та̄л котиль э̄тпос 26 хо̄талт нэ̄пак хансыс. Матыр тэ̄ла та̄ра-паттын ма̄гыс на̄н Ханты-Мансийск ӯс «Центр занятости» колн на̄нки ялуӈкве манос свонитаӈкве вēрмегы̄н. Адресэ тамле: Ханты-Мансийск ӯс, Карла Маркса ӯсхулы, 12 колэ, телефон: 8 (3467) 32-21-88 (214, 213 тув нё̄тумтэ̄н).
Ты потыр ма̄ньщи ла̄тӈыг  Н. МЕРОВ толмащластэ
