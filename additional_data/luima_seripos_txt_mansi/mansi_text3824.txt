
Ань округувт я̄нас миннэ тов щирыл рӯпитан ма̄хум акваг нё̄тмилыл ва̄руӈкве патвēсыт. Хоты хо̄тпат ӯйхул юн янмалтаӈкве ка̄сащēгыт ке, та̄н рӯпатаныл кӯпнитнувег вос ēмтыс, тыима̄гыс о̄выл порат та̄н олныл мивет.

	Советский район Таёжный па̄вылт рущ хум Сергей Александрович Плясунов о̄лы. Тав такви рӯпататэ урыл а̄нумн тох потыртас. Сергей Александрович 2012 та̄лт ма̄нь пēрма такви па̄влэ̄т ӯнттыстэ. Самозанятость биржа па̄лыл онтырса̄ткем со̄тыра солко̄вил тыи ма̄гыс майвес. То̄нт тав хӯрум пӯрщ, ат со̄выр, ловманкем нэ̄щищкурек ёвтыс. Ӯйхул колэ ӯнттын ма̄гыс па̄ртыт, кēрсолит ос мо̄т э̄рнэ утыт ёвтыс. Тувыл олнанэ та холасыт.

	Мощ о̄лыс, нэ̄щищ-курекыт мӯӈит тотуӈкве патсыт, со̄вранэ са̄вмысыт. Таквсы кит пӯрщаге нё̄влиг ва̄рсаге, акватэ хультуптастэ. Нё̄выль ос мӯӈит ма̄хумн тыналаӈкве патыс, мощ олн сэ̄лыс. Ётылнув хультуптам пӯрще нилахуйплов ма̄нь пӯрщ тотыс. Тувыл мо̄тыт та̄л тав китхуйплов пӯрщ о̄ньщуӈкве патыс. Ла̄щал-ла̄щал ӯйхуланэ та са̄вмысыт.

	Ӯйхуланэ тыттын ма̄гыс тэ̄п па̄вылт ёвтыглас. Тувыл Курган ос Челябинск ӯсыгныл тэ̄п тотыглаӈкве патыс. Ос таккēтэ рӯпитанэ̄тэ тавēн сака та̄рвитыӈ о̄лыс, олныл ат то̄влувес. Таима̄гыс тав мо̄т хо̄тпат ёт акван-юрщхатым рӯпитаӈкве о̄вылтахтас. Яныг ма̄шинал ловманкем тонна тэ̄п акв торыг тотыглас. Ат тонна таквина̄тэн хультуптас. Мо̄т охсатэ ос ма̄хумн олн ма̄гыс тотыглас. Та̄н лё̄ӈх ма̄гыс олн тавēн майласыт. Тыщир ущта кӯпнитнувēг ēмтыс. Сака са̄в олн лё̄ӈхын ат холтыс. Комбикорм, матыр-а̄ти э̄рнэ ут пуссын э̄лыл тотуӈкве тынталнувēг о̄лы.

	О̄влэ̄т нё̄выль тыналаӈкве мощ та̄рвитыӈ о̄лыс. Акваг ёвтхатнэ хо̄тпа кинсуӈкве э̄рыс. Ань тав палтэ нё̄выль ёвтнэ ма̄хум са̄в ёхталы. Нё̄выль ва̄ри, та̄ра та̄нанылн свониты, то̄ват та̄нки ёхталэ̄гыт, то̄ванылт палт ос такви юв тоты. Тав мощщал ат тыналы, аквторыг са̄в пӯрщ нё̄выль тыналы. То̄ванакт ма̄хум Советский районныл ёхталэ̄гыт. Комбикорм э̄лы ма̄ныл тотыглы, таима̄гыс нё̄выль мощ тыныӈнувēг тыналы. Та сыс, ма̄хум ёвтэ̄гыт.

	Аквматнакт картопка ӯнттын ма̄ по̄хыт о̄вас самыт ла̄кква-паргалтас. Матыр яныгми манос а̄ти, уральтас. О̄выл щёс о̄йттур э̄тпост о̄вас хот-са̄грыстэ, китынтыг ос сӯкыр э̄тпост. Тав ла̄выс, ма̄ ке о̄щнув, такви ма̄тэ̄т са̄всыр тэ̄нут ӯйхул ма̄гыс янмалтанув.

	Тувыл хум ла̄выс, тыгыл иӈ са̄внув пӯрщ хультуптанув. Ос ӯйхул о̄щнэ ма̄гыс ма̄ ат о̄ньщи. Миркол па̄лыл ма̄ ты кос во̄выс, ат майвес. 2013 та̄л па̄сныл та во̄ви. То̄нт па̄выл кӯщаиг Александр Орлов о̄лыс. Ма̄ныл тох аты мистэ.

	Ётылнув па̄выл кӯщаиг ос Надежда Симонова ēмтыс. Ты кӯщай ма̄ мыг кос, ос я̄ӈкылмаӈ ма̄, ӯйхул о̄щнэ ма̄гыс ат а̄ртми. Та я̄ӈкылма сэ̄йил лап-рамантан ма̄гыс са̄в олн э̄ри, тыи ма̄гыс олн ат о̄ньщи. Па̄вылт кит леспромхоз арыгтаптым о̄лэ̄г. Та ма̄тэ такос во̄выс. Тув мус ёмас лё̄ӈх пиным о̄лы, на̄й посты, туп вит тотнэ кēртурыт ва̄руӈкве э̄рēгыт. Ос ты ма̄ ат миве. 

	Рӯпитаӈкве ка̄сащан хо̄тпа тав па̄вылт рӯпата хо̄нты. Сергей Александрович — сака рӯпатаӈ хум. Такви ва̄рнэ рӯпататэ коныпал, тав пенсият о̄лнэ яныгпа̄ла хо̄тпатн акваг нё̄ты. Пӯсасыт тӯщты, колалат ва̄ри, тэ̄лы порат тӯйт хотвыг, пувлынколыт щё̄питы, колыт коныпа̄лыл па̄ртыл лап-ра̄тыянэ. Маныр рӯпата ликми, та̄ра тув та вуйхаты.

	Колэ по̄хēт кит тэ̄пкан о̄ньщи. Тот картопка, матыр-а̄ти ӯнтталы. Щēмьяӈ та̄гыл тэ̄нут та̄нки янмалтэ̄гыт. Ла̄пкат туп маснут ос э̄рнэ пормасыт ёвтэ̄гыт, нянь ос са̄ккар.

	Таквсыиг ēмты, во̄рн мины, пил ва̄ты, ла̄хыс аты, па̄кв патты. Хӯл алыщлан пора ёхты, ос хӯл алыщлы. Хӯл ма̄гыс ос хоса ма̄н ялуӈкве э̄ри, ниласа̄ткем вēрыста Каменный па̄выл мус. Па̄выл ляпат я̄ а̄тим. Ос тув минэ̄гыт, ва̄ганыл, хӯлта̄л юв ат ёхтэ̄гыт.

	Па̄влыӈ мир ма̄гыс туп мирколт, школат, пӯльницат, садикыт рӯпата о̄лы. Тувыл та, воссыг нэ̄мхо̄т рӯпата а̄тим. Ма̄хум са̄выӈпа̄лэ вахта щирыл э̄лн рӯпитэ̄гыт. Юв ӯщлахтын хо̄талыт порат ёхталэ̄гыт. Вина ат айнэ ма̄ньлат хо̄тпат пуссын мо̄т ма̄н о̄луӈкве миныгласыт. Ос вина нупыл суснэ хо̄тпат тай па̄выл янытыл рӯпатта̄л ё̄мыгтым тох та о̄лэ̄гыт.

	Сергей Александрович такви урēтыл ла̄выс, тав са̄ртын о̄с вина аюӈкве тӯлтхатыгла̄лыс. Тувыл по̄йтыс ос такви рӯпататэ ва̄руӈкве о̄вылтахтас. Ань хӯрум та̄л вина щар ат аи.

	Тав рӯпататэ урыл тох ла̄выс: «Хо̄тпа хумус туи рӯпиты, тащир тэ̄лы тэ̄ӈкве паты». Са̄ртын са̄в хо̄тпа ӯйхул о̄щсыт. Та̄н ань пуссын яныгпа̄лаг ēмтсыт, вуньщалыг патсыт. Ма̄ньлат хо̄тпат ос ты ва̄рмаль щирыл рӯпитаӈкве ат ка̄сащēгыт. Са̄ртын, хунь пēрма о̄щнэ ма̄гыс олн майвес, па̄вылт са̄в хо̄тпа олн висыт. То̄ва ма̄хум та олнаныл мори холтсаныл. Сергей Александрович маныр ёвтыс, отчёт-нэ̄паканэ пуссын биржан колн тотсанэ. Тыима̄гыс тав сака янытлавес.

	Па̄выл котильт ма̄ о̄лы. Ка̄сыӈ тӯяг та ма̄ витын а̄мараве. Хум миркол кӯщаитныл та ма̄ такви ма̄гсылэ во̄выгластэ. Тот товлыӈ ӯит о̄щнэ ма̄гыс вит во̄ӈха хилуӈкве ēмталас. Юн о̄щнэ ва̄сыт ос лунтыт янмалтаӈкве кусыглахтас. Яныг пӯсас тот ва̄руӈкве номсыс.

	Кӯщаит ла̄всыт, та я̄ӈкылма ат мыганыл. Тав па̄выл котильт о̄лы. Тот лю̄ль атыл пасуӈкве паты. Та ма̄ ляпат пупкол тах ӯнттаве, па̄влыӈ мир тув ялантаӈкве патэ̄гыт. Таима̄гыс ма̄ныл тот ат майвес.

	Ань пēс колытт о̄лнэ ма̄хум китнакпа ос хӯрумнакпа колытын ва̄нтлуптавет. Кит-хӯрум та̄л ювле хультум порат са̄в хо̄тпа Советский па̄вылн переселение щирыл о̄луӈкве минасыт. Па̄вылт са̄в та̄рвит ва̄рмаль о̄лы. Тэ̄лы порат па̄выл лё̄ӈхыт тӯйтныл морсыӈ порат сыстамтавет. Э̄лыннув о̄лнэ ӯсхулыт хосыт яласаӈкве ат а̄ртми. Вит винэ кит колонка о̄лы кос, ос ащирмаӈ порат тэ̄н лап-по̄лявēг. Ты тэ̄лат мӯсхалыг щё̄питаӈкве кос э̄рēгыт.

	Сергей Александрович такви рӯпататэ сака э̄руптытэ. А̄лпыл ква̄лы, о̄влэ̄т ӯйхуланэ тыттыянэ, щё̄раныл хот-сыстамты. Комбикорм ёвтнэ ма̄гыс потыртахты. Машина ёхтынэ̄тэ мус нё̄тмил ва̄рнэ хо̄тпат во̄ви. Хоты ма̄хманэ ёт рӯпиты, халанылт акваг нё̄тхатэ̄гыт.

	Мо̄лты та̄л тав колэ по̄хыт о̄лнэ хум мирколн полщ тотыс. Тав ла̄выс, пēрматэ̄ныл лю̄ль атыл пасы. Лов хо̄тал сыс са̄ткем щёс комиссия хо̄тпат уральтахтуӈкве ёхталасыт. Ёты-о̄вылт нэ̄матыр лю̄ль тох аты хо̄нтсыт. Тав мощща пӯрщ о̄ньщи, лю̄ль атыл сака ат пасы. Ань тав щё̄рыт э̄л тотыянэ. То̄ва хо̄тпат тэ̄пкананыл ма̄гыс щё̄р во̄вēгыт, тув мыганэ. Туи порат молях ла̄кква-тотаве. То̄ват палт такви тотыянэ.

	Тав ань ла̄выс, па̄вылт о̄луӈкве ро̄ви. Ка̄сыӈ хотпа тамле рӯпата ва̄руӈкве вēрми, туп вос ка̄сащанув. Тав э̄кватэ о̄с пēрмат рӯпиты. А̄гитэ̄н ты та̄л школа а̄стлас. Тав юн ща̄нягēн-а̄щагēн о̄с нё̄ты. Тамле ты ёмас щēмья Таёжный па̄вылт о̄лы.
