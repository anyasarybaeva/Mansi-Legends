
Мо̄лты та̄л ва̄т са̄грапнал саквалан э̄тпост округув янытыл та̄нки рӯпата ва̄рнэ хо̄тпат Ханты-Мансийск ӯсн тыналахтуӈкве ёхталасыт. Ты тэ̄ла ка̄сыӈ та̄л щё̄пита̄лаве. Тот ка̄тыл ва̄рим пормасыт, са̄всыр хӯлыт, пилыт, лахсыт ос во̄руй совыт тыналавет. 

	Тув ёхталан мир округувт ва̄рнэ тэ̄нутыт а̄рталаӈкве вēр-мēгыт. Хотьют ка̄сащи, такви ма̄гсылэ матыр ёвтуӈкве вēрми. Округувт манхурип тэ̄нут-пормас ва̄раве, мир вос ва̄ганыл, таима̄гыс тамле ва̄рмаль ты щё̄пита̄лаве. 

	То̄нт ты тыналахтан ва̄рмальн акв ма̄ньщи хум ёхталас. Ты Пётр Павлович Монин, тав «Правдинск» нампа соссаӈ ма̄хум общинат кӯщаиг о̄лы. Ты община 2005 та̄лт рӯпи
	таӈкве о̄вылтахтас. Та̄н Ханты-Мансийский район Горноправдинск па̄вылт рӯпитэ̄гыт. Ам Пётр Павлович такви ва̄рнэ рӯпататэ урыл китыгласлум. На̄н тав потре э̄лаль ло-виньтэлы̄н:

	«Ма̄н общинавт хӯрум хо̄тпа рӯпитэ̄в. Мēн пыгмēнтыл ос акв ханты хум. Община пӯнсым па̄сныл акваг тыг тыналахтуӈкве ёхталэ̄в. Маныр тэ̄нут-пормас щё̄питэ̄в, мощщал-мощщал тыг тотыглыянӯв. Ма̄хум ат ке ёвтэ̄гыт, са̄кати сунсыяныл, э̄рыӈ, ётылнув хотьютн матыр э̄рмыглы. Пилыт, ла̄хсыт, ӯльпа па̄квсамыт, маныр во̄рт яныгми, пуссын та̄стэ̄в. Атум утанув тэ̄нутыг ат ва̄риянӯв, нас по̄льтыянӯв ос тыналыянӯв. Ма̄хум ёмас ёвтэ̄гыт.

	Тувыл ос пыгмēн ёт во̄раимēн. Община нупыл хансым йис ма̄ о̄ньщимēн. Тот кēрнялил нё̄хыс, охсар, лэ̄пак пувимēн. Янгуй ма̄гыс лицензия-нэ̄пак выгмēн ке, нё̄выль ка̄тын-паттымēн. 

	Таквсы порат тот сӯйпил лӯпта атымēн. Сӯйпил ос суйпил лӯптат са̄в а̄гм пусмалтэ̄гыт. Ты лӯптат тӯяг атавет, лēккарыт ос ма̄-хум ла̄внэ̄ныл щирыл, та̄н са̄в э̄рнэ витамина о̄ньщēгыт. Лӯима̄т о̄лнэ ма̄хум ты пил ос лӯптат пусмалтахтын ма̄гыс акваг атыгласыт. Тыил э̄лумхо̄лас са̄ӈкв-а̄хвтас, со̄рыг а̄гм, сым а̄гм, по̄льтах-тын а̄гм ос мо̄т сыре
	сыр а̄гм пусмалтас. Ты пил ня̄рыг тэ̄нэ порат о̄с са̄в по̄рт тоты. Сӯй-пил хоса о̄ньщуӈкве ро̄ви, лю̄лиг ат ēмты.

	Тувыл ха̄льйив са̄в атэ̄в. Соссаӈ ма̄хум тыил ка̄тла̄гыл лувнакыт, ма̄йт, со̄рыг ос инфекция а̄гм пусмалтасыт. Ха̄льйив са̄вныл ва̄рнэ вит кēлп сыс-тамты ос хум хо̄тпатн яныг ё̄р мыг. О̄йка тамле тэ̄рпи айнэ̄тэ юи-па̄лт э̄кватэ сака э̄руптаӈкве патытэ. Ты сака ёмас тэ̄рпи, туп пусмалтан ва̄рмальтоты. Таве о̄с тӯяг атаве».

	Ты коныпал ты общинат рӯпитан хо̄тпат са̄всыр хӯл алыщлэ̄гыт. Пӯвум хӯланыл солвалтыяныл, посымыл посымтыяныл ос по̄лямыг тыналыяныл. Са̄выӈпа̄лэ ты хосыт олн сэ̄лэ̄гыт. Та̄н ураныл тох ла̄вуӈкве ро̄ви: та̄н мир ма̄гыс э̄рнэ тэ̄рпи ос тэ̄нут-пормас щё̄питэ̄гыт. Ты ва̄рмаль щирыл рӯпатаныл э̄лаль акваг ёмщакв вос мины. 

	 

	Николай МЕРОВ

	 
