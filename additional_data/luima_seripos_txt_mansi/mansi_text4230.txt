
Ты хуриигт сосса ня̄врамыг по̄слым о̄лэ̄г. Ювле хультум та̄лт о̄йттур э̄тпост тэ̄н Нефтеюганский районт ма̄ньха̄пыл кассы̄г. Тот ка̄сыӈ туи «Кубок губернатора Югры» нампа ма̄ньха̄пыл яласан мирхал касыл ва̄рыглаве.
Ма̄ньщи а̄гирищ Люба Тургачева Саранпа̄вылныл ёхталас. Тав 16 та̄лэ то̄влыс, 10 классыт ханищтахты. Оматэ Марина Петровна Новьюхова. Люба ла̄вме щирыл, касуӈкве тавēн сака мӯсты. Школат та̄н Андрей Дорофеевич Филипповын ханищтавет — баскетболыл ёнгасэ̄гыт, сун ӯлтта поргēгыт, тыньщаӈ па̄хвтэ̄гыт.

Ты ос ханты пыгрищакве Саша Биткин, тавēн 16 та̄л. Саша Ханты-Мансийск ӯст о̄лы, 8 классыт ханищтахты. Оматэ Татьяна Владимировна Огнёва Ванзеват па̄вылт самын патыс. Тав ань «Хо̄тал» нампа э̄ргын-йӣквнэ ансамблит рӯпиты, ща̄нь ла̄тӈыл э̄рги, ханты йӣквыт йӣкви. Каснэ ма̄н Саша оматэ ёт ялыс. Мо̄лты, ла̄ви, Пойковский па̄вылт касыс. Ма̄ньха̄пыл яласаӈкве, касуӈкве тавēн сака мӯсты. Ты туи о̄с во̄ваве те, тав миннэ лё̄ӈхын ща̄гтым щё̄питахтыгпи.
Ты ма̄ньлат а̄ги-пыгыг ёмащакв вос ханищтахтэ̄г, туи кастыл вос щё̄питахтэ̄г, сосса мирн яныг ща̄гт вот тотэ̄г.
