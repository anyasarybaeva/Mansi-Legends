
Надежда Алексеевна Гришкина ты та̄л атпан нупыл ат та̄лэ то̄влыс. Нэ̄ щēмьятэ ёт Тугияны па̄вылт о̄лы. 2012 та̄лт Надежда Алексеевна «Народный мастер Югры» намыл майвес. 
Мēн тав ётэ Ханты-Мансийск ӯст «То̄рум Маа» музейт потрамасмēн, таве китыгласлум, хо̄т яныгмас, ма̄щтырлаӈкве хо̄т ханищтахтас. На̄н ань э̄лаль нэ̄ потре ловиньтэлы̄н.
– Ам Касум па̄вылт, ханты колта̄гылт самын патсум, 1973 та̄л яныгпо̄ль э̄тпос 13 хо̄талэ̄т. А̄тям хӯл алыщлас, во̄раяс. Омам акваг матыр ю̄нтыс, ма̄щтырлас. Ам о̄с ма̄ньта̄гыл ю̄нтуӈкве патсум, омам ляпан ӯнтэ̄гум, сунсэ̄гум, хумус тав щаквщи. Матыр-а̄ти ва̄руӈкве тох ла̄щал-ла̄щал та ханьщувласум. 
Ща̄нягум-а̄щагум са̄лыт о̄щсы̄г, са̄лыянув ӯрим Сургутский район Ля̄ма я̄ толихт са̄в та̄л яласасӯв, са̄лыӈколт о̄лсув. А̄тям яныг колта̄гылт самын патыс. 
О̄пам Михаил Лозямов яныгса̄т арыг та̄л о̄лыс, э̄кватэ̄нтыл китхуйплов ня̄врам о̄щсы̄г – хум ня̄враманэ̄н халт туп акв а̄ги самын патыс. Пыганэ̄н пуссын э̄ргын-йӣквнэ ос тӯлыглахтын хо̄тпаг яныгмасыт. 
Ӯй йӣквнэ порат та̄н пуссын тув минэ̄гыт. Пēс потыр ва̄гыт, ханты э̄ргыт, мо̄йтыт, а̄мщит, тот та тӯлыглахтэ̄гыт, ощхультэ̄гыт. 
Ам ань акв а̄гим о̄с та̄н хольтаныл йӣкви. Ма̄ньта̄гыл йӣквуӈкве патыс, нэ̄мхотьютн ат ханищтавес. Ань йӣквнэ-э̄ргын ма̄хум ёт хо̄т-а̄ти яласы. Ты та̄л Москва ӯс мус ялыс, тот хо̄т йӣквыс, хӯрмит местал майвес. 
– Наӈ омагын-а̄тягын ё̄рнколт яласасы̄г?
– А̄ти, а̄тям 2005 та̄лт а̄тимыг ēмтыс. Омам Касум па̄вылт о̄лы. Ам о̄йкам Георгий Матвеевич Гришкин Тугияны па̄выл хум. Хунь акван-минасамēн, тав па̄влэ̄н ва̄нтлысум, тот ва̄т нупыл китыт та̄л ты о̄лэ̄гум. Тугияны па̄выл ам сака э̄руптылум, нё̄тнэ ма̄кве, ёмас ма̄хум тот о̄лэ̄гыт. Пыг ос кит а̄ги о̄ньщимēн. Ня̄враманмēн о̄с матыр ма̄щтырлэ̄гыт – пыгумēн йӣвныл са̄всыр хурит ва̄ри, а̄гиягмēн ю̄нсхатэ̄г, сакныл матыр хартэ̄г.
Ам мо̄йт ва̄нэ, э̄рыг ва̄нэ ма̄хум халт яныгмасум, ща̄нь ла̄тӈумтыл са̄в потыр, мо̄йт хӯлыгласум. Ань ня̄враманум нупыл акваг потырта̄лэ̄гум, ма̄хманув хумус о̄лсыт, ма̄н хумус яныгмасӯв, манхурип рӯпата ва̄рсӯв. Касум нэ̄т па̄квпалыӈ супыт ю̄нтэ̄гыт, Тугияны па̄выл ēрт о̄лнэ нэ̄т ос юи суп, тувыл то̄р сахи ю̄нтэ̄гыт, са̄всыр ма̄нь хорамыл, па̄квпалыл ю̄нтыяныл. 
Надежда Алексеевна суп ю̄нтнэ̄тэ коныпал, совныл ла̄гыл маснут ю̄нты, сэ̄тапыл щулкиныт саги, сакныл хорамыӈ турло̄псыт, пальсакыт ос мо̄т пормасыт харты. Ты ма̄щтыр нэ̄ матыр-а̄ти ва̄руӈкве, са̄всыр щирыл щаквщуӈкве пуссын ха̄сы, пуссын вēрми.
Округт ос Россия янытыл о̄лнэ ма̄щтыр ма̄хум ма̄гыс ва̄рыглан хо̄нтхатыглапытн ос суссылтапытн тав акваг во̄виньта̄лаве. Ка̄тыл ва̄рум пормасанэ суссылтыянэ, мо̄т ма̄хум ёт ва̄йхаты, потрами, ханищтахты.
2002 та̄л па̄сныл Тугияны па̄вылт «Родник» нампа ма̄щтырлан ос э̄ргын-йӣквнэ колт пуӈктоты. Тот та̄н, янгема̄не, матыр ва̄рēгыт, ю̄нсхатэ̄гыт, щаквщēгыт. Надежда Алексеевна ня̄врамыт ос ма̄ньлат ма̄хум ёт рӯпиты, акваг ханищтыянэ, матыр ва̄руӈкве ха̄сэ̄гыт те, са̄в вос рӯпитэ̄гыт, ат те ха̄сэ̄гыт, вос ханищтахтэ̄гыт. То̄нт номтаныл тэ̄лаг ēмтэ̄гыт, матыр ва̄руӈкве тах ха̄суӈкве патэ̄гыт. 
Надежда Алексеевна тамле нёмса нэ̄, сымыӈ э̄лумхо̄лас. Ка̄сыӈ хо̄тпа янытлытэ, нё̄туӈкве э̄ри те, нё̄тытэ. Таима̄гыс тав па̄выл ма̄хманэ̄н янытлаве, ёмас ла̄тӈыл, сымыӈ ла̄тӈыл ла̄ваве. Ты я̄тил нэ̄ пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
