
Инспекция-колт о̄лнэ кӯщаит ля̄ххал тотнэ хо̄тпат ёт Ханты-Мансийск ӯст РИЦ «Югра» нампа колт акван-хо̄нтхатыгласыт.  Ма̄хум рӯпитан ма̄ныл о̄лнэ та̄рвитыӈ ва̄рмалит уральтан кӯщай хум Максим Новичков ос тот са̄всыр тэ̄лат я̄нас та̄ра-паттын ос са̄ккон щирыл щё̄питан тав ва̄ӈын хо̄тпаге Ольга Ионкина ос Андрей Ульянов тув ёхталасыт. 
Та̄н 2020 та̄л сыс рӯ­патаныл хумле о̄лыс, пус­сын ты о̄вылтыт ла̄тыӈ тотсыт. О̄влэ̄т Максим Новичков потыртас, та̄н ты хо̄тал мус Югра яны­тыл 1 со̄тыра 209 сыре­сыр уральтапыт ва̄рсыт,  тыи 2019 та̄лныл 27% мощщагнувег о̄лы. 
Ма̄хум та̄нки рӯпата коланылт матыр лю̄ль накыт ēмтнэ̄ныл порат та инспекция-колн ла̄тыӈ хӯлтэ̄гыт, ос та̄н та накыт уральтаӈкве ялэ̄гыт. То̄ва­накт ма̄хум, со̄ль, матыр нё̄тмилыл ва̄руӈкве э̄рē­гыт, мо̄рсыӈ порат нас полщ тотэ̄гыт. 
Ань ма̄хум кēтум ла̄тӈаныл о̄влэ̄т пуссын прокуратура кӯ­щаитн хӯлтыяныл, тувыл та тэ̄лат аквъёт уральтан ма̄гыс тув минэ̄гыт. 
Ты ма̄хум янгыщ рӯпа­тат сэ̄лнэ олнаныл та̄ра ат ойтавет манос рӯпата коланылт э̄рнэ пормасыл ос маснутыл ат мивет, ты паттат хо̄т нюлми ва̄рē­гыт, сакватахтэ̄гыт манос а̄гмыӈыг ēмтэ̄гыт. 
Та̄л сыс уральтан ма̄­гыс 1 со̄тыра 79 кēтум ла̄т­ӈытыл 25% кол ӯнттын ма̄ныл о̄лсыт, ма̄-щунит но̄х-винэ ма̄т ос транс­портыт – 17%, пормасыт, тэ̄­нутыт тыналан ма̄т – 11%, кол ма̄гыс ойтхатнэ урыл ос ма̄хум пусмалтах­тан колытныл – 5%. 
Тувыл ка̄сыӈ та̄л план щирыл 61 уральтан тэ̄лат хансым о̄лсыт ос мо̄лты та̄лт 22 хӯлтыглам накыт йильпииг ураль­тавēсыт. 2020 та̄лт кит ва̄рмалиг прокуратура па̄лыл ос мо̄т мирколыӈ кӯщаитн ёмщаквег сус­весы̄г.  
Ва̄рмалит пуссын та̄ра-паттым юи-па̄лт то̄ва кӯщаит штраф-олныл пи­навет, мо̄таныт ӯргалах­тын о̄лнэ ла̄тӈыл кēта­вет. Ань административный штраф-олныл 1 со̄тыра 577 са̄всыр хо̄тпат ман кӯщаит пинвēсыт. Та щирыл 57 млн солко̄ви арыгкем атвес, тыгыл 42 млн со̄тыра арыгкем солко̄ви са̄всыр рӯпитан колыт ойтсыт.
То̄ва рӯпитан ма̄т э̄лум­хо̄лас тэ̄ланэ РФ са̄к­ко­ны­тын хансым ла̄тӈыт щи­рыл ат ӯргалаве. 2020 та̄л сыс 2 со̄тыра 563 тамле ва̄рмалит осн-пат­тувēсыт. 
Са̄выӈпа̄лэ рӯпитан ма̄­хум сэ̄лнэ олнаныл яны­тэ̄т ат ойтвēсыт, та̄н ӯщлахтта̄л пора са̄в щё̄с рӯпитасыт ос ойтнэ щи­рыл ат ловиньтавēсыт, то̄ват пособиял ат май­вēсыт, ла̄плувēсыт, мо̄­таныт ёт договор-нэ̄­пакыл ат хас­вēсыт.
Ань ма̄хум пусмалтан рӯпатат 174 лю̄ль накыт хо̄нтвēсыт, 143 са̄всыр рӯпата ма̄т ёмщакв э̄рнэ щирыл ат щё̄питымат, ту­выл 108 колытыт ма̄хум сӯпас ос нёл лап-па̄нтнэ то̄р-ло̄мтыт, ка̄тн маснэ тулё̄в­лыӈ па̄сса ос ка̄т ловтнэ мо̄йтаквит ат о̄щмыт. Тамле пормасыт пандемия порат о̄с акваг уральтавēсыт. Ос са̄всыр рӯпитан колытыт 44 сака лю̄ль ва̄рмалит ēмта­ласыт. 
Прокуратура 223 уго­ловный тэ̄лат нэ̄пакн хас­сыт. Тыгыл 206 тэ̄лат рӯпитан ма̄т ма̄хум хотум ēмтсыт. Ос 17 хо̄тпат ол­ныл щар ат ойтымат.
Пандемия ēмтнэ по­рат са̄в та̄рвитыт вахта щирыл рӯпитан ма̄хум ёт о̄лыс. То̄ват коронавирус прививка ва̄руӈкве ат таӈхēгыт, таима̄гыс рӯ­пата ма̄ныл по̄хан кēтавет. 
Ань ма̄ньполь э̄тпос китыт хо̄талэ̄т Роспот­реб­надзор яныг лēккар ла̄тыӈ хӯлтыс, прививка ва̄рнэ ма̄гыс ка̄сыӈ хо̄тпа такви вос ка̄сащи ос ты ма̄гыс кӯщаитн ул вос люкамтаве.
Ольга Ионкина ла̄выс, 2020 та̄лт олн ёмщакв ат ойтнэ 275 рӯпитан колыт штрафыл пинвēсыт. Ты колытыл 22 млн солко̄ви атсыт. 
Андрей Ульянов рӯпа­таӈ ма̄т 169 лю̄ль ēмтум накыт хӯлтсанэ. 
Матыр о̄выл щирыл рӯпатат хӯрумхуйплов э̄лумхо̄лас а̄тимыг ēмт­сыт, 73 иӈ а̄гмлахтэ̄гыт. Са̄выӈпа̄ланыл кол ӯнт­тын ма̄т порсысыт ос ма̄-щунит но̄х-винэ рӯпатат манос транспортыт. 
Ос сакватахтам манос нюлмит ва̄рум ма̄хум китыглыманыл юи-па̄лт, та̄ра-паттыс – 78 тамле тэ̄лат ма̄хум а̄ти рӯпата коланылт ēмтмыт.
Тамара МЕРОВА
