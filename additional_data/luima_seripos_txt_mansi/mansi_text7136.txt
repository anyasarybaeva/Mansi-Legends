
Саранпа̄вылт о̄лнэ «Са̄лы лё̄ӈх» ма̄ньщи коллектив рӯпитанэ̄тэ па̄сныл ва̄т та̄лыг ты ēмты. Ты тэ̄ла Дмитрий Георгиевич Агеев тав о̄вылтастэ. Э̄рыг тотнэ хум о̄влэ̄т ма̄ньщи са̄ӈквылтапыл та̄ныт са̄ӈквылтаӈкве яныг хо̄тпатыл такви ханищтахтас, тувыл ня̄врамыт ханищтаӈкве патыс. 
Ты та̄лыт сыс «Са̄лы лё̄ӈх» э̄ргын-йӣквнэ янге-ма̄не округ янытэ̄т яла­сасаныл, Россия яны­тыл о̄лнэ ӯсытн ос па̄в­лытн са̄в щёс яланта̄лсыт, э̄лы хо̄н ма̄т о̄лсыт. 
Тынакт «Са̄лы лё̄ӈх» коллектив Ханты-Мансийск ӯсн ёхталасыт. Тыт окружная школа мастеров колт рӯпитан ма̄хум ёт «Югорские мотивы» хо̄нтхатыглапа­ныл о̄лыс. О̄влэ̄т Ханты-Мансийск ӯс ня̄врамыт са̄ӈквылтапыл та̄ныт са̄ӈ­к­вылтасыт. Ханищтан хо̄т­паныл Алексей Александ­рович Рещиков тох ла̄выс: 
– Саранпа̄вылныл ёх­тум я̄тил ня̄врамыт, ты­хо̄тал ма̄н на̄н нуплын сунсэ̄в, хумус на̄н э̄ргегы̄н ос йӣквегы̄н, манхурип та̄ныт ханищтасын, са̄ӈк­вылтэгы̄н. На̄н о̄с ма̄н ва̄рнутанув хӯнтамлыя­нын, манхурип та̄ныт ма̄н са̄ӈквлылтэ̄в. 
Тамле хо̄нтхатыглапыт ва̄руӈкве э̄ри, ня̄врама­нув халанылт ханищтах­тэ̄гыт, ва̄йхатэ̄гыт. Ма̄н ань акв яныг э̄рнэ тэ̄ла ва̄рēв – са̄ӈквылтап та̄­ныт са̄ӈквылтэ̄в, йӣквēв, э̄ргēв. Ос ма̄к таи, маныр ва̄гув ос ха̄сэ̄в, пуссын мирн суссылтыянув, вос ва̄вет, хотталь ул вос со̄й­мēгыт.

Ма̄ньщи ос ханты та̄ныт ва̄нэ хо̄тпа Дмитрий Георгиевич Агеев 1990-й та̄лыт порат Ханты-Мансийск ӯсн ва̄тихал ёхталас, са̄всыр семинарыт ос курсыт ва̄рыглас, ма̄ньлат ма̄хум са̄ӈквылтапыл са̄ӈквылтаӈкве ханищ­тасанэ. 
Тав ханищтам хо̄т­панэ округ янытыл та̄рам­ла­сыт, са̄всыр ма̄т ня̄вра­мыт ос яныгхо̄тпат ёт рӯ­пи­таӈкве патсыт. Хотьют ка̄сащас, таӈхыс са̄ӈк­вылтап та̄ныт ва̄ӈк­ве, са̄ӈк­вылтапыл са̄ӈкв­ыл­таӈкве, пуссын ха­нищ­тахтасыт. 
Ётыл 2016 та̄лт ма̄н Дмитрий Георгиевич ва̄р­малянэ щирыл, окруж­ная школа мастеров тэ̄ла о̄вылтасув - са̄ӈквылтап ос та̄рыгсыплув йӣв ва̄­руӈ­кве ос ма̄хум са̄ӈк­выл­тапыл са̄ӈквылтаӈкве ханищтаӈкве патсанув. Ма̄н палтув ань ка̄сыӈ хо̄тпа ёхтуӈкве вēрми, та̄ныт са̄ӈквылтаӈкве таӈхи те, вос ханищтахты манос э̄рнэ пормас вос ма̄щтырлы. 
Ты юи-па̄лт «Са̄лы лё̄ӈх» коллектив высту­па­йтас. Ня̄врамыт ма̄ньщи э̄ргыт татем нё̄тнэг э̄ргы­сыт, пēс ма̄хманув хольт йӣквсыт. 
Ма̄ньлат пыг Алек­с­андр Перов «Танец Менквов – лесных Духов-ве­ликанов» Калистрат Петрович Лончаков ва̄­рыглам та̄н са̄ӈквылтас.
Злата Савчук «Каза­рки летят» ханты хум Артём Гришкин та̄нэ са̄ӈквыл­тас. 
Мāньлат āгииг Таяна Перова ос Злата Савчук акв­торыг «Наигрыши мансийских богов» та̄ныт са̄ӈквыл­тасыг.
«Са̄лы лё̄ӈх» коллектив кӯщай нэ̄ Валентина Дмитриевна Перова – ты Дмитрий Георгиевич Агеев тав а̄гитэ. Нэ̄ ла̄выс, а̄тятэ ты та̄л туи пенсиян минас, а̄гм нупыл харты, ань юн о̄лы. Вāим, о̄йка вēрмыс те, ня̄врамыт ёт иӈ яласанув, ханищтану­ванэ.
Саранпа̄выл искусства школат Валентина Дмитриевна 18 та̄л кӯщаиг о̄лы. Хунь Дмит­рий Георгиевич а̄гмыл хартуӈкве патыс, «Са̄лы лё̄ӈх» тэ̄ла тармыл пуӈктотуӈкве Валентина Дмитриевна паттувес. Нэ̄ тох потыртас:
– Ам ань а̄тям тэ̄латэ э̄лаль тотылум. «Са̄лы лё̄ӈх» коллектив тав ва̄руӈкве номылматастэ, ма̄ньщи ма̄хум ёт та̄н са̄в та̄ныт, йӣквыт, э̄ргыт но̄х-во̄рмалтасыт, ня̄вра­мыт ёт ханищтасыт. Э̄ргыт, йӣквыт ос та̄ныт коны-пал, тав ма̄нав сосса мир культура ва̄ӈкве ос э̄руп­таӈкве ханищтастэ. 

Ань са̄в хо̄тпа са̄ӈк­вылтапыл са̄ӈквылтаӈкве ха̄сэ̄гыт, тувыл э̄лаль ма̄ньлат ма̄хум ос ня̄вра­мыт ханищтэ̄гыт. Ам ань пыгум ос ма̄нь а̄гим ты тэ̄ла о̄с ханищтытэ̄н, са̄ӈк­вылтапыл ёнгасым ос э̄ргим ма̄н ётув яласэ̄г.  
Ты пēс ма̄ньщи та̄ныт мирн суссылтан ма̄гыс Дмитрий Георгиевич «Са̄лы лё̄ӈх» ёт са̄в ма̄т яласасыт. Ма̄н о̄с э̄ргим-йӣквим хо̄т-а̄ти акваг яласасӯв, ос туп тымат пилыщмаӈ а̄гм ма̄гыс ки­тыт та̄л юн о̄лэ̄в. Ты­накт ма̄н ня̄враманув ищ­хӣпыӈ ут хосыт «Возьмёмся за руки, друзья» фестиваль ма̄гыс э̄ргысыт, йӣквсыт. Тот кит со̄тыра хо̄тпа выступайтасыт. 
«Са̄лы лё̄ӈх» ня̄врама­нув ат номинацият но̄х-патсыт, о̄выл места висыт, кит номинацият ос китыт места висыт. Тувыл ма̄н тыг Ханты-Мансийск ӯсн во̄ввесув, гала-концерт ва̄руӈкве тахсыт кос. 
Ма̄н молях щё̄пита­пахтасув, тыг та ювув, ос тыт ла̄вēгыт, тымат а̄гм ма̄гыс концерт ва̄руӈкве ат патаве. Ань тыт са­кати школа мастеров ня̄врамыт ёт хо̄нтыглах­тэ̄в. Йимув сыс Ха̄льӯс клубт концерт ва̄рыгла­сув, са̄в мир ёхталас, ма̄хум пӯмщалахтым ма̄н нуплув суссыт.
Тэ̄лы порат ва̄т са̄грап­нал э̄тпост Москват министерство культуры па̄лыл «Символы нацио­нальной культуры» конкурс ва̄раве. Тув ма̄н о̄с кос во̄вавēв, минуӈкве та̄ртавēв те, ялэв. Ты сака яныг, мирхал тэ̄ла, Гнесиныт нампа акаде­мия колт ва̄раве тах.

Валентина Дмитрие­вна ща̄нь ла̄тыӈ урыл ки­тыгласлум, ня̄врамыт ма̄ньщи ла̄тӈыл потыр­таӈ­кве ос э̄ргуӈкве хотьюн ханищтавет? Нэ̄ ла̄выс: 
– Ань йис ня̄врамыт ща̄нь ла̄тӈыл ат потыртэ̄­гыт. Ма̄ньщи ла̄тӈыт ос э̄ргыт ёл-хансым потрыт хосыт ханищтэ̄гыт. О̄влэ̄т хӯнтлыяныл, тувыл о̄с тох та ла̄вēгыт. 
Школат Светлана Савельевна Мерован ханищтавет кос, ос юн ма̄хманыл ат потыртэ̄гыт. Таима̄гыс ня̄врамытн э̄ргыт ханищтаӈкве та̄р­витыӈ. Ома-а̄тяныл юн те потыртасыт, татем ёмас о̄лнув – ня̄врам такви ла̄тӈе ва̄нувтэ ос э̄ргыт ханищтаӈкве та­вēн кӯпнитнувег о̄лнув.

Ма̄ньщи нэ̄ Ольга Владимировна Лелятова ма̄навн сака са̄в нё̄тыс, ня̄врамыт ма̄ньщи ла̄тӈыл ёмащакв потыртаӈкве ханищтасанэ. Мо̄лты та̄л нэ̄-я̄тыл тымат лю̄ль а̄гмын ёл-паттувес, а̄ти­мыг ēмтыс. Ань ма̄навн тав та̄лэ рӯпитаӈкве сака та̄р­витыӈ.  
Культура янытлан ма̄хум ань ва̄ганыл – ка̄сыӈ мир э̄рганэ манос ща̄нь ла̄тӈе ма̄ янытыл о̄лнэ куль­тура ма̄гыс ма̄к э̄рнэ, тыныӈ ва̄рмаль. Таима̄гыс ка̄сыӈ хо̄тпа такви мире тэ̄лат вос ва̄ганэ, янытлыянэ, э̄лаль вос тотыянэ. 

Ань потрумēн та оигпас. Ня̄врамыт о̄с ки­тыгласанум, са̄ӈквылта­пыл ёнгасаӈкве та̄рвитыӈ ман а̄ти, «Са̄лы лё̄ӈхыт» манах та̄л э̄ргēгыт-йӣк­вēгыт? А̄гирищит ос пыгрищит татем ка̄ркам ня̄врамаквет, ща̄гтым потрамасыт. Маныр та̄н ла̄всыт, ты урыл мо̄тыт газетат ловиньтэ̄н. 
Я̄тил Валентина Дмитриевна, Дмитрий Георгиевич ос ня̄врамак­вет, на̄нанн ма̄н са̄в ёмас, сымыӈ ла̄тыӈ ла̄вēв. На̄н сака э̄рнэ тэ̄ла ва̄регы̄н – ма̄ньщи мирув э̄ргыт, йӣквыт, пēс та̄гыл са̄ӈк­вылтапыл са̄ӈквылтан та̄ныт но̄х-во̄рмалтыя­нын, мирн суссылтыянын. Пуста̄гыл о̄лэ̄н, То̄рум ёт, О̄тыр ёт о̄лэ̄н!
Светлана РОМБАНДЕЕВА
