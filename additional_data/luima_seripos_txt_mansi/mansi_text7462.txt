
Ня̄врамыт каснэ ма̄ныл а̄стуманыл юи-па̄лт та̄н ма̄гсыланыл мо̄т пӯмыщ тэ̄ла ва̄рыглавес, рущ ла̄тӈыл «семинар-практикумыг» ла̄ваве.
Ка̄сыӈ па̄влыӈ школа­ныл ханищтан нэ̄ такви а̄гирищанэ-пыгрищанэ ма̄ньщи мир пēс о̄лупса урыл матыр пӯмыщ тэ̄ла щё̄пита̄лсыт ос таве мо̄т мӯйлын ма̄хумн суссыл­тасаныл.
Лӯи Ня̄рихумит па̄вылт школат рӯпитан нэ̄г Мария Владимировна Пакина ос Вера Василье­вна Яркина ма̄ньщи кол­са̄м ва̄рыгласы̄г. 
Тув ёх­талам ня̄врамыт потыр­тасыт, манхурип ма̄ньщи ла̄тӈыт ва̄гыт. Пыгрищит хӯл алыщлан ва̄рмаль урыл потырта­сыт, а̄гири­щит са̄кныл хорамыт ху­мус хартавет, таи суссыл­тасыт.
Та па̄выл школаӈ ня̄в­рамыт Лариса Николае­вна Карпенко ма̄ньщи ла̄тӈыл потыртаӈкв ха­нищтыянэ. Тав ос ня̄вра­мыт ёт суссылтас, пēс порат хумус ма̄ньщи а̄ги ха̄йталавес, хумус пури кастыл ма̄хум щё̄пи­тах­та­сыт.
Ня̄врам самын патнэ ва̄рмаль урыл ма̄хумн Ягрим па̄вылт о̄лнэ нэ̄ Галина Николаевна Вын­ги­лева потыртас. Пēс по­рат тох о̄лыс, та̄рвиты­ӈыщ о̄лнэ нэ̄ ляпа рӯтанэ пус­сын таве ӯргаласаныл. Нэ̄кве ёмащакв ва̄стэ, маныр тавēн ва̄руӈкв ро̄ви, маныр ат ро̄ви. Ты урыл Галина Николаевна ты потыртас.
Шеркалы па̄выл музей кӯщаиг Валентина Иванов­на Пащанина о̄лы. Тав ос Лидия Игоревна Старкова ма̄ньщи пēс о̄лупса урыл ос са̄в пӯмыщ потыр щё̄­питасы̄г. Тэ̄н та урыл по­тыртасы̄г, ущты самын патум ма̄нь ня̄врам На̄й-О̄тыранэ̄н вос ӯргалаве, тыи ма̄гыс маныр ва̄руӈкв э̄ри. 
Юи-о̄вылт акван-атха­там ма̄хум ма̄гыс Лӯи Ня̄ри­хумит па̄вылт куль­тура колт рӯпитан нэ̄квег Алек­сандра Юрьевна Кобыляцкая ос Ольга Петровна Петрова са̄всыр тэ̄нут па̄йтсы̄г ос пасан ва̄рсы̄г. 
Мӯйлын хо̄тпат хӯл исмит ос ва̄с нё̄выль тэ̄сыт, солвалтым ос ма̄нь солвалыӈ хӯлыл тытту­вēсыт. Сӯйпилыӈ ня̄нь ёт исум ща̄й айсыт. 
Та ма̄нь па̄вылт атха­тыг­лам ня̄врамаквет ос та̄наныл ханищтан хо̄т­пат пуссын ёмас номтыл юв миныгласыт, та̄н тот сака ёмащакв мӯйлысыт, ня̄врамыт халанылт пус­сын ва̄йхатасыт, ань э̄лаль юртыӈыщ о̄луӈкв тах патэ̄гыт.
Галина Вынгилева тēтум потраге ма̄ньщи ла̄тӈыл В. УЗЕЛЬ хассаге
