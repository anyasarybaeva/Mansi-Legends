
Ханты-Мансийск ӯст №3 школат 1 «Е» классыт ханищтахтын ня̄врамыт акв хо̄тал ханищтан нэ̄нылн Государственный библиотека Югры колн тотыглавēсыт. Тот ня̄врамыт пластилиныл по̄щгуӈкве, по̄слуӈкве, нэ̄пакыл са̄всыр хурит ханлуӈкве ханищтавет. 
Āгирищквет ос пыгри­щаквет та̄нти номсахтэ̄­гыт, маныр ӯйхул манос ман­хурип йӣв по̄слуӈкве та̄н таӈхēгыт. Тох ёнгасым та̄н ка̄та­ныл та̄ксарыг ēмтэ̄гыт, та̄нти матыр-а̄ти ва̄руӈкве тах вēрмēгыт. Ос ты коныпал та̄нанылн тох рӯпитаӈкве сака пӯмыщ. 
1 «Е» классыт ханищ­тахтын ня̄врамыт о̄выл щёс пуссын аквъёт ялсыт. Та̄н тот нэ̄пак-ло̄псыл май­вēсыт, та тармыл йӣв по̄слым о̄лыс, та̄нанылн та йӣв тармыл ӯльпа товыт вощрам нэ̄пакыл ханлуӈкве э̄рыс. 
Ос товыт нумпалн ӯльпа па̄квса­мыт э̄льмыл ханлысыт. То̄ва ня̄врамыт йӣваныл татем нё̄тнэг ва̄рса­ныл, сома щар со̄ль ӯльпат тэ̄лсыт. Диана Ивановна Младенцева, та̄­наныл ханищтан нэ̄, ла̄выс, тыгыл э̄лаль о̄с хотты ӯщлахтын ёмас хо̄талт тах хотталь ён­гасаӈкве то­тыглыянэ, аквъёт ё̄мыгтаӈкве вос ханьщувлэ̄гыт. 
Я̄тил миркве, на̄н ма̄г­сылын ма̄н ос таи ла̄­вуӈкве таӈхēв, нэ̄пак ловинтан колт са̄всыр ханищтапыт ва̄рыглавет, хотьют манарыл таӈхи, таил ма̄щтырлы манос по̄слы. Ты коныпал ня̄нь­ныл са̄всыр ӯйхул хурит ва̄руӈкве ро̄ви. 
Библиотекат рӯпитан нэ̄квет ты кастыл ня̄нь тэ̄лыгтэ̄гыт, ня̄няныл таӈ­рын порат са̄в солвалыл та̄р­тыяныл, хот ул вос ха̄ссытаве. Тувыл ӯйхул хурияныл хот-то̄слыяныл ос коныпа̄лыл ня̄врамыт о̄льпыл сартыяныл, ты ва̄рмаль та̄н ка̄са­щим ва̄рēгыт. 
Хотьют тув хасхатуӈ­кве те таӈхи, ня̄врамыт ёт рӯпитэ̄гыт Надежда Ильинична Пизёлкина, Рузанна Мухтасымовна Сулямова, Инна Алексе­евна Зацепина, Елена Валерьевна Осипова ос Галина Юрьевна Парфенова. 
Ты телефоныт хосыт тув хасхатуӈкве вēрме­гы̄н: 32-26-53, 8950-50-24-242. Галина Юрьевна Парфенова на̄н ётын тах потырты. 
Потыр хансыс Галина КОНДИНА
 
