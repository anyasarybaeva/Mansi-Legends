
Ма̄ньщи яга̄гииг Наталья Константиновна Тасманова ос Елена Константинова Самбиндалова ам Ханты-Мансийск ӯст «Волдинские чтения» хо̄нтхатыглапыт ва̄щинтасагум. Тувыл ма̄н пуссын аквъёт ханты поэт яныгмам ма̄тэ̄н Кышик па̄вылн ялсӯв, тот хо̄тал палыт мӯйлысӯв, потрамасӯв. Наталья Константиновна клубт ма̄ньщи э̄рыг э̄ргыс, ща̄нь ла̄тӈыл стих ловиньтас.
Ам яга̄гииг китыгласагум, тэ̄н тыгле йиӈкве хумус номылматсы̄г, та палыт ма̄л, Ха̄льӯс районныл. Наталья Константиновна тох потыртас:
— Ханты-Мансийск ӯст о̄лнэ ма̄ньщи учёный нэ̄ Светлана Алексеевна Попова мēн ляльтумēн потыртас, ань тыт «Волдинские чтения» паты, ка̄сащегы̄н те, ёхталэ̄н. Ам яга̄гимн свонитасум, тав ка̄сащас, ла̄ви, ялымēн. Мēн лё̄ӈхын щё̄питахтуӈкве патсумēн, маснутанмēн ёт а̄лмаясанмēн, тыг та нуйхатымēн.
О̄йттур э̄тпос 25 хо̄талэ̄т Елена Константиновна 60 та̄лэ то̄влыс. Наталья Константиновна увщитэ о̄вылтыт тох ла̄выс:
— Увщим ма̄ньщи суп ю̄нтуӈкве ха̄сы, нуйил ос то̄рыл рӯпиты, сак харты. Ю̄нтуп ка̄тыт о̄ньщуӈкве тай ха̄сы. Рущ щирыл крючокыл ос спицал саги. Пēс щирыл пӯркат, ва̄ит-лӯтыт ю̄нтуӈкве, тынтлахтуӈкве, та̄н ва̄руӈкве пуссын ха̄сы. Тав са̄в та̄л интернатыт воспитателиг рӯпитас, ань пенсиян патыс, ат рӯпиты. Хулюмсӯнт па̄вылт о̄лы. Хунь ма̄ньщи ма̄хум матыр ялпыӈ хо̄тал ва̄рēгыт, таве во̄вияныл, тув яланты, ма̄хманэ̄н нё̄ты. Мо̄йтуӈкве э̄ри те, тав и мо̄йталтахты. Пēс ма̄ньщит ёт яныгмас, пуссын ха̄сы.
Наталья Константиновна Ня̄хщамво̄ль па̄вылт о̄лы, школат ща̄нь ла̄тыӈ ханищтым рӯпиты. Тав о̄с тамле ка̄ркам, потрыӈ ма̄ньщи нэ̄. Ма̄ньщи э̄ргыт ва̄г, э̄ргуӈкве ха̄сы, пēс йис потрыт, мо̄йтыт ва̄г, стихыт ловиньты. Ты хо̄тпа нупыл сымыӈ яга̄гиигн ма̄н са̄в ёмас ла̄тыӈ ла̄вēв, пус ка̄т, пус ла̄гыл вос о̄лэ̄г. Елена Константиновна намхо̄талэ̄т янытлылӯв! Со̄тыӈыщ, щуниӈыщ вос о̄лы, На̄й-О̄тыранэ̄н вос ӯргалаве!
