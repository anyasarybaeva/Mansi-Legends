
Саранпа̄выл музейт рӯпитан ма̄хум ня̄врамыт пēс йис о̄лум ва̄рмалит ва̄ӈкве ханищтыяныл. Пēс порат та̄н ма̄нылт хоты ма̄хум о̄лсыт ос маныр ва̄руӈкве ха̄ссыт – ты урыл потрыт хансэ̄гыт, ты рӯпата ва̄рнэ коланыл та̄н «Исторический клубыг» ла̄вияныл. Ня̄врамыт ёт кӯщаиг Любовь Павловна Стаканова рӯпиты. Тав ань ма̄навн пищма тēтыс.
Ма̄ньполь э̄тпос 11-12 хо̄талыгт Саранпа̄выл ня̄врамыт Кульпас па̄выл школан ялсыт, та̄нти хан­сум потраныл тот ло­виньтасыт. Ты научно-прак­тический конфе­ренцияныл тох намтсаныл – «Йис та̄лыт сыс во̄тнэ нё̄р во̄тыт», ань атыт щёс акван-ат­хатыгласув. 
Ты кон­ференцияныл о̄выл щёс 2012 та̄лт ва̄­рыгласаныл, тувыл 2014 та̄лт Кульпас па̄вылн ялсыт, 2016 та̄лт Саран­па̄вылт ва̄­рыг­ласаныл, тув Кульпас ос мо̄т па̄влытыл ня̄врамыт ёхталасыт, 2018 та̄лт Ло̄пмусн ялсыт, тот потраныл ловиньтаса­ныл. 
Ня̄врамыт та̄нти по­траныл хаснэ ма̄гсыл рӯтаныл палт ялантэ̄гыт, та̄наныл титыглыяныл. Яныгпа̄ла ма̄хум са̄в пēс пора ва̄рмалит ва̄гыт, татем пӯмщиг потыртэ̄гыт. Конференцият ня̄врамыт коныпал мо̄т ма̄хум о̄с потрыт щё̄питэ̄гыт, о̄лнэ ма̄ныл урыл потыртэ̄гыт.  
Ань Кульпас па̄выл конференциян ва̄тахтем ня̄врам ёхталасыт, та̄н тамле потрыт тот ловинь­тасыт: «Мои знаменитые земляки», «Из истории  населенных пунктов и предприятий Сосьвинско-Ляпинской территории», «Традиционная культура обских угров», «Музей: находки и исследования», «Птицы светлой памяти», «Родословная семьи».  Кульпас па̄вылт «На̄йо̄тыр Маа» музейт кӯщаиг рӯпитан нэ̄ Светлана Николаевна  Немкова «Пēс йис пормас о̄лум ва̄рмале» потыр ма̄ньщи ла̄тӈыл ловиньтастэ.
Потыр ловиньтам ка̄сыӈ ня̄врам ма̄хманэ̄н титыглавес, халанылт мат­тем та пӯмщалахтасыт, та̄нанылн, насати, татем та пӯмыщ о̄лнэ̄тэ. Пēс о̄лум ва̄рмалит ань о̄лнэ ня̄врамытын татем та э̄рнэ̄ныл, ты сака ёмас, сыманув ща̄гтэ̄гыт. 
Акван-атхатыглан «Исторический клуб» колув ты та̄л лов та̄лэ то̄влыс, конференцияв лов та̄л ювле хультум порат о̄с аквты хо̄талыгт ва̄рыгласлӯв, ты кастыл ма̄н хосат та̄гыл щё̄питах­тасӯв.
Титыт хо̄талт Ха̄льӯс район архив колт рӯпитан нэ̄ Ольга Михайловна Шиповалова «Архивное волонтёрство» урыл ня̄врамытын потыртас, та̄наныл ханищтасанэ, са̄всыр проектыт урыл потыртас, онтолов ва̄р­малит щирыл ма̄н Ха̄льӯс район янытыл рӯпитаӈкве патэ̄в. Dobro.ru ищхӣпыӈ ут ло̄псыт ня̄врамыт та̄нти наманыл тув хассаныл, Ольга Михайловна та̄на­нылн нё̄тыс, ань тах та̄н ва̄рнэ тэ̄ланыл пуссын тув хансым патэ̄гыт. 
Кульпас па̄выл школат рӯпитан ма̄хманувн ма̄н пӯмащипа ла̄тыӈ ла̄вēв, та̄н Саранпа̄выл ня̄в­ра­мыт тув ёхталаӈкве во̄в­сыт, колнак нё̄тнэг хо­рамтасаныл, ма̄нав ща̄гтым ӯрсаныл, аквъёт тит хо̄тал сыс сака ём­щакв рӯпитасӯв, ня̄вра­мыт ту­выл сысы ёмас номтыл минасыт. 
Аквъёт рӯпитамув сыс йильпи ва̄рмалит э̄лаль ва̄руӈкве потыртахтасӯв. Хо̄тыт конференциян ма̄н тах Ха̄льӯст район архив колт атхатыглэ̄в, ты 2024 та̄лт паты. 
Любовь Стаканова хансум потыр Г. КОНДИНА ма̄ньщи ла̄тӈыг  толмащластэ 
 Л.Стаканова тēтум хурит
