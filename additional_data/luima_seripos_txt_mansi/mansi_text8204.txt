
Ма̄ньполь э̄тпос ва̄т нупыл о̄выл хо̄талэ Ма̄ янытыл во̄р ӯргалан хо̄талыг  ва̄рвес. Тамле ва̄рмаль урыл ООН колт рӯпитан кӯщаит ва̄т са̄грапнал э̄тпос 21 хо̄талт хӯлтнэ ла̄тыӈ хассыт. Ань ты ялпыӈ хо̄талт мирытн во̄р ӯргалан ос сыстамыг о̄щнэ о̄вылтыт ла̄тыӈ кēтэ̄гыт. Тувыл ты тэ̄лат урыл ма̄-вит ӯргалан ос во̄р уральтан хо̄тпат ка̄сыӈъēмт потырта̄лэ̄гыт. 
Тэ̄лы Саранпа̄вылн ялмумт во̄р ӯргалан ма̄хум рӯпитан коланылн щалтсасум ос та̄н ётаныл ва̄йхатсум. 
Виталий Николаевич Филиппов пуӈктотнэ хумыг тот о̄лы. Тав ла̄выс: 
– Ма̄н Саранпа̄вылт во̄р ӯргалан колт рӯпитэ̄в, ос «Ха̄льӯс лесхоз» па̄лыл уральтавēв. Тыт нила хо̄тпа рӯпитэ̄в – ам, лес­никыг Николай Дмитри­евич Попов, во̄р уральтан ма̄щтыр хо̄тпаг Роман Романович Семяшкин ос ма̄нав машинал во̄рн Андрей Викторович Гро­мов тотыглы. 
Кол ӯнттын нор манос найӣв ма̄гыс ма̄хум ка̄­сыӈ хо̄тал китыглахтуӈ­кве щалтсэ̄гыт. Та̄нанылн матыр э̄рнэ ма̄гыс о̄влэ̄т зая­вление-нэ̄пак хан­суӈ­кве э̄ри, ос та нэ̄паканыл районный лесничестван ма̄н кēтыянӯв. Тот кӯщаитн сунсавет ос ла̄тыӈ ювле кēтэ̄гыт. Та юи-па̄лт мēн во̄р уральтан хо̄тпа ёт во̄рн минымēн ос тот йӣ­выӈ ма̄т сунсыглыянмēн. 
То̄ва ма̄хум коланыл кӯрыл па̄лтыглыяныл, тувыл са̄в щēмьят пув­лынкол о̄ньщēгыт, тув о̄с са̄в найӣв э̄ри. Мо̄таныт йильпи кол ман па̄ртколыт ӯнттэ̄гыт, пēс коланыл хот-щё̄питэ̄гыт, то̄нт нор во̄вēгыт. 
Ма̄н ма̄хумн э̄рнэ щирыл во̄рыӈ ма̄-ло̄мт та̄стэ̄в ос тувыл та̄н ёта­ныл тыналан-ёвтнэ нэ̄пак хансэ̄в. Та юи-па̄лт та̄н та̄нки йӣвыт яктуӈкве о̄вылтахтэ̄гыт.
– Виталий Николаевич, ла̄вен, ма̄хумн во̄р ты­налан-ёвтнэ ва̄рмаль тыныӈ ман а̄ти? Манах солко̄ви та̄н ойтэ̄гыт?
– Ам номсытēмт, ты нэ̄пак а̄ти сака тыныӈ.  Ань маныр тэ̄ла ма̄гыс во̄р-ло̄мт выгыт, та са̄витыл олн ойтуӈкве ла̄вавет. Ма̄хум кол ӯнттын ма̄гыс акв яныгса̄т кубометр са̄вит йӣвыл хасылтавет, то̄нт та̄н нёлолов манос он­толов со̄тыра солко̄ви ойтэ̄гыт. Коланыл хот-щё̄­питан ма̄гыс ва̄т кубо­метра са̄вит нор то̄выл­хаты, хӯрум со̄тыра са̄вит солко̄ви ойтэ̄гыт. 
Сосса ма̄хум пēс нака­ныл э̄лаль тотым о̄лэ̄гыт ке, та̄н олн-нё̄тмил о̄нь­щē­гыт. Та̄нанылн мирколн ялуӈкве э̄ри, тот нам-нэ̄па­канылт ма̄ньщи, ханты манос ё̄рн хо̄тпаг хансым о̄лэгыт ке, та̄н ма̄н палтув ойтум олнаныл ювле мивет.
Ма̄нь па̄вылт о̄лнэ ма̄­хум, ва̄им, на̄йив атнэ ма̄гыс ма̄н палтув ёх­талэ̄гыт. Сӯкыръя, Я̄сунт, Хо̄слох ос Хо̄рыӈпа̄выл мир коланыл пуссын кӯ­рыл па̄лтыглыяныл, тэ̄лы сыс ащирмаӈ, на̄йив са̄в э̄ри. Та̄л сыс ма̄хманув ёт 80 са̄вит договор-нэ̄пак хансыглэ̄в. 
– На̄н школат ханищ­тахтын ня̄врамыт ёт ак­ван-хо̄нтхатыглэ̄гын-а?
– Ва̄им, то̄ванакт ак­ван-нё̄тхатэ̄в. Во̄р ма̄нки сыстамтылӯв ос ня̄вра­мыт йӣвыт ӯнттуӈкве во̄выглыянӯв. Хосат школаныл ляпат тарыг йӣвыт ӯнттысӯв, ань та­кем яныгмамыт. Мо̄лты та̄лт «Парк Победы» кант йӣвыт ӯнтталасанӯв. 
О̄влэ̄т лесникыт мо̄т сыре-сыр тэ̄лат ва̄рим рӯпитасыт, йӣвыт ӯнттын ма̄гыс па̄квсамыт, ха̄ль тов-сав атсыт, ка̄сыӈ лесник такви во̄р-ло̄м­ты­тыл та̄ставе, тав та̄на­ныл сыстамтыянэ, ураль­тыянэ. 
Ма̄н ань тох ат рӯпитэ̄в, ань са̄в нэ̄пакыӈ тэ̄лал мивēв, компьютер ляльт ӯнлым тэ̄ланув ва̄риянӯв. Туи во̄р на̄йн пēламлан накыт уракыл ат мивēв. Та тув ма̄н ēрувт сака са̄в во̄р на̄йн ё̄свес.
Ма̄н лесничества колувт са̄в та̄л Анатолий Николаевич Собянин рӯпитас, мо̄лты пенсиян патхатас. То̄ванакт тыг щалтапа̄лы, матыр ёмас номтыӈ ла̄тыӈ ла̄ви. Ань са̄в та̄л тыт Роман Рома­нович Семяшкин рӯпиты. Тав о̄с матыр тэ̄латн ма̄­нав ханищты.
Ам армияныл юв ёх­тумумт о̄влэ̄т совхозт рӯпитасум, тыг 2011 та̄лт  рӯпитаӈкве патхатсум. Ты э̄лы-па̄лт пожарный служба щирыл Тюменский техникум а̄стласум. 
Тамара МЕРОВА
