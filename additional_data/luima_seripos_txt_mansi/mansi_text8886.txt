
Хо̄нтаӈ ма̄ньщи хум Виктор Вискунов мо̄лты та̄л таквсы порат «Мансийская деревня Старая Мулымья» нампа общинатэ ма̄гсыл 3 млн 800 со̄тыра солко̄вил округ миркол па̄лныл та̄стувес. 
Хоты тэ̄лан ты олныт та̄н холтсаныл, та урыл ос са̄в мо̄т ва̄рмалит урыл ам община кӯщай Виктор Витальевич китыглас­лум. Тав ла̄выс:
– Та̄стым олныл ма̄н яныг ма̄шина ёвтсӯв. Ань пил, хӯл ос мо̄т тэ̄нут Мулумья пēс па̄вылныл Советский ӯсн тотыглаӈ­кве тах патэ̄в. Ты олныл ос холодильник ёвтсӯв, тамле ут пилыт, хӯлыт, ла̄хсыт молях по̄льтыянэ, рущ ла̄тӈыл «шоковая заморозка» ла̄ваве. 
Ос ма̄шина юи-па̄лт тотыглан прицеп ань о̄ньщēв, туи тамле колё­саӈ тэ̄ляки ма̄навн о̄с сака э̄ри. Пил ва̄тнэ ма̄ мус квадроцик­лыл ялантэ̄в. Пиланув во̄рныл ты тэ̄лякил па̄в­лув мус тотуӈкве тах па­ты­янӯв. 
– Виктор Витальевич, пил ва̄тым, хӯл алыщлым олн сэ̄лэгы̄н?
– Ма̄н хӯл алыщлэ̄в, во̄раēв, пил ва̄тэ̄в, ла̄хс, па̄кв атэ̄в, тох рӯпитэ̄в, тох олн сэ̄лэ̄в. Хӯланув, пиланув Советский ӯст ла̄пкан, тэ̄нут па̄йтнэ колын тыналэ̄в, ӯст о̄лнэ мир о̄с ёмащакв ёвтэ̄гыт. 
Ань то̄ва общинат рӯ­пи­тан хо̄тпат ла̄вēгыт, та̄н та̄л сыс 200 тонна хӯл пувēгыт. Таса̄вит хӯл ам тай щар ат ва̄щиньтасум. Акв та̄л сыс 10 тонна ке пувēв, сака ёмас паты. Мулум я̄т сорт хӯл туп о̄лы, мо̄т хӯл а̄тим. Пил, ла̄хс ма̄н о̄лнэ ма̄вт тай са̄в о̄лы.  
– Общинан манса̄вит та̄л рӯпиты?
– Лов арыг­кем та̄л рӯ­пи­тэ̄в. Ам община нэ̄па­канэ хунь ва̄рсанум, Мулумья пēс па̄выл ос ляпат о̄лнэ ма̄т амки нупылум хас­санум. 17 нот порат тот ма̄ньщит о̄лсыт. Па̄влув ляпат о̄лнэ пēс савынкан округувт ӯргалан ма̄г ань ва̄рвес, по̄х хо̄тпат тув нас тох ат та̄ртавет. Пēс порат ма̄ньщит мо̄т ма̄н ва̄нтласыт, о̄лнэ па̄вла­ныл ос Мулумья намая­саныл. Ань ты па̄выл Хо̄нтаӈ район Урай ӯс ляпат о̄лы. Ма̄н па̄влув Мулум я̄ ва̄тат ӯнлы. Ма̄­хум на̄иӈха̄пыл тыт яла­сасыт, ань я̄ витэ ма̄ниг ēмтыс, моторха̄пыл яла­саӈкве туп ро̄ви. 
Лов та̄л сыс па̄влувт кит яныг кол, хӯрум пув­лынкол, са̄всыр па̄ртко­лыт пуссын ӯнттысӯв. Э̄рнэ пормасыт тӯяг я̄ хосыт ос тэ̄лы яныг ма̄­шинал тотсанӯв. 
– Общинат сосса ма̄хум рӯпитэ̄гыт?
– Тыт 10-15 сосса хо̄т­пат договор-нэ̄пак щи­рыл ань рӯпитэ̄гыт. 2021 та̄лт ма̄н щар ат рӯпита­сӯв, то̄нт ма̄хманув пус­сын коронавирус а̄гмыл ēмталасыт. Та та̄лт общи­навт 8 э̄лумхо̄лас корона­вирус а̄гм хартым хотталь щалтсыт. То̄нт пилы­щаӈ пора о̄лыс. 
– Та̄рвитыӈ ва̄рмаль о̄ньщегы̄н?
– Тамле ва̄рмаль о̄с кос о̄лы, тувыл тэ̄ла та̄л ма̄н ат ӯнлэ̄в, акваг рӯпитэ̄в, матыр ва̄рēв. Ам ка̄сыӈ та̄л грант-олн ма̄гсыл нэ̄паканув кēтыгласанум, пēс ма̄ньщи па̄вылн мӯй ма̄хум тотыглаӈкве кусыгласум, тувыл ты олныл аты майвēсум. 
То̄ва ма̄хум ам нупы­лум ла̄выглэ̄гыт: «На̄н хосат рущиг ēмтсын, мӯй ма̄­хумн маныр тот сус­сыл­тэгы̄н?» Со̄ль, хо̄нтаӈ ма̄ньщит хосат та̄гыл ща̄нь ла̄тӈыл ат по­тыр­тэ̄гыт, пēс йис ва̄рма­ля­ныл ат ва̄ганыл. 
Тувыл ты ма̄т о̄с са̄в пӯмащ ва̄рмаль о̄лыглы. Хо̄нтаӈ район археологыт сака са̄в пēс пормасыт хо̄нтэ̄гыт. Ма̄н па̄влув по̄хат ялпыӈ ма̄ о̄лы, рущ ла̄тӈыл «Шаман-гора» ла̄ваве. 
Учёныит ос са̄в по̄х хо̄тпат тот пēс пормасыт, кēр-олныт ак­ваг кинсэ̄­гыт. Ма̄н па̄в­лувт са̄всыр кēр-олн, мо̄т пēс порма­сыт о̄с хо̄н­тыглэ̄в. 
Ам омам хо̄нтаӈ ма̄нь­щи­иг о̄лы, тав такви о̄парищ наме Сарманова. Тав Хо̄нтаӈ район Ермак па̄вылт самын патыс. Школат Нахрачи па̄вылт ханищ­тахтас. Тав акваг потырта̄лы, тав ма̄нь та̄­гыл пил ва̄тыс, ва̄с маныг­тас, няслуӈ­кве ялантас. Ань ам таве Мулумья пēс па̄вылн ва̄тихал тотыг­лылум. 
Людмила ТЕТКИНА
