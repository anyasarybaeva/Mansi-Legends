

	Ювле хультум э̄тпост Ханты-Мансийск ӯст нэ̄пак ловиньтан колт потрыт, стихыт хаснэ хо̄тпат янытлавēсыт ос «Югра» нампа премиял майвēсыт.  


		Тамле ва̄рмаль Дмитрий Мизгулин, «Ханты-Мансийский банкыт» кӯщай хум, ва̄рыс. Такви тав о̄с стихыт хансы. 2007 та̄л па̄сныл нэ̄пак хаснэ 50 хо̄тпат ты премиял янытлавēсыт: та̄н Россият, Белоруссият, Украинат, Сербият, Болгарият, Македоният, Грецият ос Чехият о̄лэ̄гыт.   

		2012 та̄лт Юрий Вэлла «краеведение» нампа номинация щирыл но̄х-патыс. То̄нт ё̄рн хум «Река Аган со притоками» нэ̄пакэ ма̄гсыл янытлавес. 2013 та̄лт ма̄ньщи о̄йка Андрей Тарханов,  ханты хо̄тпаг Еремей Айпин ос Мария Волдина хансум нэ̄паканыл ма̄гсыл о̄с тамле премиял майлувēсыт. 

		Ты та̄л нэ̄пак хаснэ онтолов хум янытлаӈкве ос та̄н хансум нэ̄паканыл урыл потыртаӈкве библиотекан во̄виньта̄лвēсыт. Ты хо̄тпат халт финно-угорский мирн ва̄нэ удмурт хум о̄лыс, тав наме Вячеслав Ар-Серги. Тав финно-угор мирыт ща̄нь ла̄тӈаныл но̄х-во̄рмалтан ос э̄лаль тотнэ ма̄гсыл янытлавес. Тав такви ща̄нь ла̄тӈыл хансум потранэ рущ ла̄тӈын толмащласанэ. Удмурт хум ва̄рнэ рӯпататэ ма̄гсыл о̄с «Югра» нампа премиял майвес. 

		 

		Людмила Теткина 

		 

 
