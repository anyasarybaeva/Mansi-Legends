
Ягрим па̄вылт ма̄щтыр нэ̄ о̄лы, наме Елизавета Селивёрстовна Мерзлякова. Ювле хультум та̄л ва̄т са̄грапнал э̄тпост тав 70 та̄лэ то̄влыс. Ма̄нь та̄гыл ю̄нсхаты — ма̄ньщи суп, ла̄гыл маснут, пӯркит та маныр пуссын ма̄щтырлы. 
вёрстовна 1948 та̄лт Хохаӈ па̄вылт самын патыс, тот яныгмас. Оматэ Татьяна Мат­веевна Монина, а̄тятэ Селивёрст Семёнович Садомин. Яныгмам поратэ урыл э̄ква тох потыртас:
— Ам ащо̄йкам ос анēквам палт яныг­масум, тэ̄н а̄нум сака э̄руптастэ̄н. Ащо̄йкам Матвей Захарович Монин Хохаӈ па̄вылт самын патыс. Анēк­вам Марья Петровна Хулюмсӯнт па̄вылныл о̄лыс, такви о̄парищ наме Пуксикова. Тэ̄н хӯрумхуйплов ня̄врам о̄щсыг, омам щар ма̄нь о̄лыс.

Ащо̄йкам хоталь ми­ны, а̄нум акваг ёт выгтэ. Ма̄ньха̄пын ӯнтымēн, та товимēн. Пēткасн минымēн, тав тыхал э̄рги. Хоты ма̄н ёхты­мēн, потырты, ма̄ хумус ла̄ваве, манрыг тох намтвес. Са̄всыр тэ̄лан а̄нум ханищтастэ.

Хохаӈт э̄кват акван-атхатэ̄гыт, колканын ӯнтэ̄гыт, ка̄тыл матыр ва̄рēгыт, ю̄нсхатэ̄гыт, тынтлахтэ̄гыт. Тыхал ма̄ньщи мо̄йтыт мо̄й­тэ̄гыт манос нас пот­рамēгыт, ам сунсэ̄гум, хӯнтлэ̄гум. Хунь шко­лан минасум, рущ ла̄т­ӈыл потыртаӈкве щар ат ха̄ссум.

— Школат хо̄т ханищ­тахтасын?
— Кульпаст ханищ­тахтасум, тот нёлолов класс а̄стласум. Та по­рат Лена увщим Са­ранпа̄вылт о̄лыс, а̄нумн пищма хансыс, ла̄ви, ам а̄гмыл о̄лэ̄гум. Ам тай та рохтысум, ном­сэ̄гум, матаре хотум ēмтыс. Экзаменанум э̄ри миӈкве, ам ос тав палтэ Саранпа̄вылн та тахасум. Тав насати ня̄в­рам ӯри. Ам ювле Куль­пасн минасум, школам а̄стласлум. Ётыл увщим Ягримн ва̄нтлыс, ам о̄с тув о̄лмыгтасум.

О̄йкамēнтыл хӯрум ня̄врам янмалтасумēн. Пыгум ос о̄йкам а̄тимыг ēмтсыг. Кит а̄ги о̄нь­щēгум. Ленам садикт рӯпиты, хӯрум ня̄врам о̄ньщи. Ма̄нь а̄гим о̄с ня̄врамыӈыг ēмтыс. Павел апыгрищум та­тем яныгмас, ам ётум акваг потрами, матыр урыл китыглахты. То̄ва тэ̄ланамēн урыл нэ̄м­хотьютн ат ла̄вимēн.

— Наӈ хо̄т рӯпитасын, ань пенсият о̄лэ̄гын?
— Ам тыт Ягримт опе­раторыг котельныит са̄в та̄л рӯпитасум. Тув патхатамум э̄лы-па̄лт ханищтахтасум, физика ос химия ва̄ӈкве э̄рыс. Акв хо̄тал рӯпитасум, кит хо̄тал юн о̄лсум. Хунь пенсиян минасум, ю̄нсхатуӈкве патсум. Матыр-а̄ти ю̄нтуӈкве пуссын ха̄сэ̄гум, суп, ла̄гыл маснут ос мо̄т э̄рнэ пормас ва̄рē­гум. Интернатт сэ̄тапыл ак­ваг матыр сагсӯв, сак­ныл са̄всыр пормасыт хартсув, тот ханищ­тахтасум.

Тыт ань то̄ванакт хо̄нтхатыглапыт ва̄рыг­лавет, сосса ма̄хманув акван-атхатыглэ̄гыт. Ам тув о̄с акваг ялантэ̄гум. Пуссын аквъёт матыр ва̄рēв — йинэ̄в, ю̄нсха­тэ̄в, сакныл хартэ̄в, ха­ланувт ханищтахтэ̄в. Ты­хал ща̄й аēв, ӯнлахо̄­лэ̄в, ма̄нти ла̄тӈувтыл потрамēв.

Ты лӯи ма̄мт ам ва̄­тихал а̄гмыл хартэ̄гум, лēккарыт ла̄вēгыт, а̄нумн мо̄ртым ма̄т о̄луӈкве э̄ри. Тувыл Москва ӯс нупыл ялсум, та ма̄т мощ о̄лсум. Тот о̄лупса ёмас кос, нэ̄матыр а̄гм ат суйтыс, ос номтумт татем та̄рвитыӈ о̄лыс, амти ма̄м урыл акваг номсысум, сымум ща̄р­гыс. Ат та вēритасум, ювле ва̄нтлысум. 

Тыт самын патсум, яныг­масум, пыгум йӣве тыт о̄лы, мо̄т ма̄т о̄луӈ­кве хунь вēрмēгум. Номсэ̄гум, ам со̄тыӈ нэ̄ — амти ма̄м тармыл о̄лэ̄гум, ня̄враманум-апыгрищанум ос рӯт ма̄хманум пуссын ля­пат о̄лэ̄гыт, воссыг ма­ныр э̄ри.

Ань потрумēн та оиг­пас. Елизавета Сели­вёрстовна потрыӈ нэ̄, сымыӈ э̄лумхо̄лас. Ты я̄тил ма̄ньщи хо̄тпан ам са̄в ёмас ла̄тыӈ ла̄вēгум. Колта̄гыл ма̄хманэ ёт пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
