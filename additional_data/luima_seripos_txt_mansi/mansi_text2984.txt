
Ма̄н ӯсувн Москваныл ля̄ххал хаснэ нэ̄ ёхталас, наме Маргарита Лянге. Тав тот кӯщаиг рӯпиты, рӯпитан ма̄тэ тох ла̄ваве – Гильдия межэтнической журналистики России.
Тав ля̄ххал тотнэ ма̄хум ёт  Ханты-Мансийск ӯст хо̄нтхатыглас, та̄наныл ханищтасанэ –  мо̄т мирыт урыл хумус хансуӈкв э̄ри, та̄н ул вос кантлэ̄гыт, халанылт юртыӈыщ пуссын вос о̄лэ̄гыт. Ань ма̄н о̄лнэ ма̄вт титса̄ттем (193) са̄всыр мирыт о̄лэ̄гыт.
Нэ̄ ла̄выс, ань ка̄сыӈ мир урыл потыртаӈкв э̄ри ос та̄н тох суссылтаӈкв э̄рēгыт, ка̄сыӈ такви о̄лупсатэ янытлым о̄лы, о̄лнэ-хӯлнэ наканэ э̄лаль хумус тотыянэ. Та̄н потыртан ла̄тӈаныл мо̄тхурипат, э̄рганыл  ос йӣкваныл са̄всырыт. Ты рӯпата ат те ва̄раве, то̄нт то̄ват та̄нтина̄ныл сака янытлаӈкв патыяныл.
Акв хо̄тал тав ма̄н рӯпитан  колувн щалтсас, ма̄н ётув потыртас. «Ханты ясаӈ» ос «Лӯима̄ сэ̄рипос» газетагув суссаге ос ла̄выс, ма̄н пēс щирыл рӯпитэ̄в, пēс щирыл нэ̄пакыг ва̄риягӯв. Газетаг мощ мо̄т щирыл ва̄руӈкв э̄рēг, тэ̄н рущ газета хурипаг вос о̄лэ̄г.
Ня̄врамыт ма̄гыс ханищтан нэ̄пакыт хансум ханты э̄ква Евдокия Андреевна Нёмысова тавēн ювле ла̄выс, ма̄н газетагув рущ хурипаг те ва̄равēг, то̄нт та̄рвитыӈ ловиньтаӈкв паты. Ос ань яныгпа̄ла ма̄хумн ловиньтаӈкв ёмас. Ёмас хурит тот ва̄равет, сунсыглаӈкв пӯмыщ.
Ня̄врамыт ма̄гыс та̄ратан журналыг «Витсам» (ты ма̄ньщи журнал) ос «Хатлые» (ханты журнал») урыл ма̄хум о̄с потыртасыт. Татьяна Волдина ла̄выс, ты журналыг ёмасыг кос, ос ань та̄ра-паттуӈкв э̄ри - ма̄н яныт ня̄врамыт ма̄гыс ты нэ̄пакыг хансавēг. Ма̄нь ня̄врамыт ма̄гыс те та̄ртавēг, тот ма̄нь ва̄ти потыр-охсат хансуӈкв э̄ри. Яныгнув ня̄врамыт ма̄гыс ос мо̄т  журнал ва̄руӈкв э̄ри.
Атхатыглам ма̄хум са̄выӈпа̄лэ пуссын ла̄всыт, ань ма̄к яныг э̄рнэ рӯпата ща̄нь ла̄тӈыл ля̄ххалыт хаснэ ма̄хум та̄н ты ва̄рēгыт – ма̄ньщит ма̄ньщи ла̄тыӈ э̄лаль тотыяныл, А̄с ма̄хум ос та̄нти ханты ла̄тӈыл хансэ̄гыт. Ты ёмас рӯпата ёл-по̄илттаӈкв щар ат ро̄ви.
Ма̄н ос ты урыл потыртасӯв, ань ма̄ньлат ма̄хманув халт ща̄нь ла̄тӈув мо̄рсыӈ хо̄тпа ва̄гтэ. То̄ват потыртэ̄гыт кос, ос ма̄ньщи ла̄тӈыл потрыт хансуӈкв ат вēрмēгыт.
Ёхталам кӯщай нэ̄ Маргарита Лянге ты урыл ювле тох ла̄выс: «Э̄лаль ты нэ̄пакыг та̄ратаӈкве номсэгы̄н те, на̄нан ма̄ньлат ма̄хум ма̄гыс матыр хансуӈкв ос матыр рӯпата ва̄руӈкв э̄ри. Ты рӯпата ва̄руӈкв ат те патылы̄н, то̄нт на̄н нэ̄пакын хотьютн ловиньтаӈкв патаве».
