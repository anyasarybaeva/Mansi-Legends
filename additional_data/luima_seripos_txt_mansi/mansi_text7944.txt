
Общественный палатат ва̄т са̄грапнал э̄тпос китыт хо̄талэ̄т сапра̄ни Ханты-Мансийск ӯст о̄лыс. Россия Общественный палатат рӯпитан хо̄тпат, колыт ӯнттын ос ЖКХ щирыл рӯпитан департамент кӯщаит, ӯсыт, па̄влыт, районыт миркол кӯщаит тув во̄выглавēсыт. Та̄н айнэ вит сыстамтан урыл потыртасыт.
Россия Общественный палатат рӯпитан нэ̄ Галина Дзюба ма̄хумн  ла̄выс: «Ма̄н Президентув Владимир Путин мощēртын Совет Федерациян ла̄тыӈ тах кēты. Тав ма̄навн док­лад-нэ̄пак хансуӈкве ла̄­выс. Россият о̄лнэ мир ман­хурип та̄рвитыӈ ва̄рмаль о̄ньщēгыт, пуссын тув вос хансаве. Ма̄н Россия янытыл ань яласэ̄в ос ма̄­хум ёт хо̄нтхатыглэ̄в, са̄в мир ЖКХ урыл ма̄навн потыртэ̄гыт, та̄н о̄лнэ ко­ла­нылт ащирмаӈ, ёмас айнэ вит о̄с а̄тим. Ты сап­ра̄ни э̄лы-па̄лт ма̄н Неф­теюганск ӯсн ос Пыть-Ях ӯсн ялсӯв. Тот «очистные сооруженияг» ла̄внэ колыг са̄в та̄л ӯнттавēг, а̄стлаӈкве ат вēрмавēг. Ты тэ̄ла нупыл федеральный бюджетныл са̄в олн та̄стувес. Колыг рӯ­питаӈкве о̄вылтахтын ма̄г­сыл иӈ са̄в олн тах э̄р­мыглы. Олныт хоталь холт­вēсыт, кӯщаит ма̄н тах ки­тыглыянӯв, ты тэ̄ла та̄­ра-паттылӯв».
Нефтеюганск ӯст мир­кол кӯщай ва̄ӈын хум Дмитрий Пайвин потыр­тас. Тав ла̄выс, ӯст айнэ вит сыстамтан кол мо̄тыт та̄л тӯяг тах а̄стлаве. Ты йиль­пи ут акв хо̄тал сыс 20 со̄тыра кубометра вит сыс­тамтаӈкве тах вēрми. 
Пыть-Ях ӯс миркол кӯ­щай Александр Морозов ла̄выс: «Ӯсувт вит сыстам­тан кол а̄стлавес, ань Рос­потребнадзорт рӯпитан хо̄тпат ты вит уральтыяныл, аюӈкве ро̄ви ман а̄ти. Мо­щēртын ёмас ос сыстам вит аюӈкве тах патэ̄в».
Ма̄н округувт э̄лумхо̄лас ма̄гсыл Уполномоченныиг о̄лнэ нэ̄ Наталья Стребкова ма̄нь па̄вылквет о̄лнэ мир урыл потыртас: «Яныг ӯсыт, яныг па̄влытыт вит сыс­тамтан колыт ӯнт­та­вет, ма̄нь па̄влыт ма̄хум манхурип вит аēгыт, та урыл потрув щар а̄тим. Ма̄нь па̄вланувт о̄лнэ мир урыл кӯщаитн номсах­туӈкве о̄с э̄ри». 
Сапра̄нит Россия Об­щественный палатат рӯ­питан хо̄тпат нэ̄пак хан­суӈкве ла̄вхатасыт. Ок­руг кӯщаин манхурип рӯ­пата ва̄руӈкве ань э̄ри, тув ты тэ̄лат пуссын тах хан­сыя­ныл.
Людмила Теткина
 
