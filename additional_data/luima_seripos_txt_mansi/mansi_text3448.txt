
Ва̄т са̄грапнал э̄тпос ва̄т нупыл ат щислатэ Татья янытлан хо̄талыг ла̄ваве. Университетт ханищтахтын ма̄ньлат хо̄тпатын тав сака янытлаве. Та хо̄тал Югорский государственный университетыт рӯпитан хо̄тпат ос студентыт аквъёт сыресыр ка̄с ты кастыл ва̄рēгыт, нас ӯщлахтэ̄гыт. Тувыл кӯщаит ля̄ххал тотнэ ма̄хум э̄лы-па̄лт та̄л сыс ēмталам ва̄рмаляныл о̄вылтыт потыртэ̄гыт.

	Ань 2017 та̄л Югравт пуста̄гыл о̄лнэ нак янытлан та̄лыг намтвес. Таима̄гыс ма̄н ётув та̄н спорт яныг коланылт акван-хо̄нтхатыгласыт. О̄влэ̄т спортивный коланыл ма̄навн суссылтасаныл, пуста̄гыл о̄лнэ ма̄гыс та̄н матыр-а̄ти пуссын тот о̄щнэ̄ныл. Тувыл акв колнакн во̄ввесӯв, тот ща̄й айнэ пасан ва̄рмыт, ма̄н тот э̄лаль потыр-тасӯв. ЮГУ кӯщай нэ̄ Татьяна Карминская тув во̄выглам мӯй ма̄хманэ пуссын хӯлтсанэ ос тувыл ка̄сыӈ хо̄тпа аквкит ла̄тыӈ ла̄выс.

	ЮГУ проректорыг о̄лнэ хум Роман Кучин ла̄выс, та̄н палтаныл 5 со̄тыра 555 студентыт высший образование ма̄гыс ханищтахтэ̄гыт ос 5 со̄тыра 550 — средний образование а̄стлэ̄гыт ос рӯпитаӈкве патэ̄гыт. Са̄выӈпа̄лэ студентыт ёмщакв ханищтахтэ̄гыт ос таима̄гыс стипендиял ойтавет. Хотты наукат матыр ва̄рмаль та̄рапаттын хо̄тпат я̄нас олн-нё̄тмилыл мивет.

	Ты та̄л о̄выл курсыт ханищтахтын а̄гит-пыгыт пуссын «5» ос «4» оценка о̄ньщēгыт. Тувыл «Бережное производство» ханищтан накыт урыл Юлия Родь менеджмент ос экономика институтанылт о̄лнэ кӯщай нэ̄ ла̄тыӈ тотыс. Тав юи-па̄лэ̄т «Северные строительные технологии» нампа ва̄рнутыт урыл ЮГУ а̄стлам ос колыт ӯнттын хо̄тпат потыр-тасыт.

	Татьяна Дятлова, соссаӈ ма̄хум нампа институтт кӯщай нэ̄, такви рӯпататэ урыл китыглавес. ЮГУ финно-угор рӯт ма̄хум университетаныл ёт акван-юрщхатым о̄лэ̄гыт. Та̄н та̄нки университетаныл халт Ассоциация ва̄рсыт, тувыл образование ос наука щирыл аквъёт рӯпитэ̄гыт. Ка̄сыӈ та̄л «Мисс студенчества Финно-Угрия» нампа касыл ва̄рыглэ̄гыт, ань ты о̄вылтыт мо̄лты та̄лкасум а̄ги Анастасия Батющенко потыртас. Тав «Мисс стиль» номинацият но̄х-патыс. Мо̄лты та̄лт соссаӈ щēмьят хумус ня̄врам янмалтаве, а̄гит тамле пēс накыт суссылтасыт. Ты та̄л сыресыр ёнгилыт тах суссылтэ̄гыт, таима̄гыс ань касылн минуӈкве тамле накыт ва̄нэ а̄ги кинсаве.

	Хумус ЮГУ мо̄т хо̄н университетыт ёт рӯпиты, ма̄навн Оксана Гололобова потыртас. Югорский университетыт студентыт мо̄т хо̄н ла̄тӈыт пӯмщалэ̄гыт ос ка̄сащим та̄наныл ханищтэ̄гыт. То̄ванакт та̄н рӯпатанылт хотты ла̄тыӈ ва̄нэ нак сака э̄ри. Ань ЮГУ 30 са̄всыр мот хо̄н университетыт ёт аквъёт рӯпитан ос ханищтан соглашение-нэ̄пак хансыс. Та щирыл 2016 та̄лт лов студентыт Чехиян, Венгриян, Финляндиян, Китайн ос Южный Кореян э̄лаль ханищтахтуӈкве минасыт. Ма̄н палтув са̄в мо̄т хо̄н ма̄ныл студентыт ман аспирантыт о̄с ёхталэ̄гыт.

	Ань тыг Венгрияныл Норберт Силадьи ханищтахтуӈкве ёхтыс, маныр тав тыт ва̄ри, ты урыл я̄нас потыр ловиньтэ̄н. Ос Чехия ма̄ныл Ивана Враёва ЮГУт рӯпиты, тав тыт студентыт чешский ла̄тӈыл потыртаӈкве ханищтыянэ. Тэ̄натэ̄н тыт о̄луӈкве сака мӯсты.

	ЮГУт студентыт ханищтахтынэ̄ныл коныпал са̄всыр щирыл касэ̄гыт, та̄нки касылыт ва̄рēгыт ос мо̄т российский университетыт халт но̄х-патыглэ̄гыт. Ань о̄с акв касылт но̄х-патсыт ос мӯйлупса юв тотсыт. Ты урыл студенческий советыт пуӈктотнэ а̄гит-пыгыт потыртасыт.

	О̄лнэ коланылт я̄нас совет о̄с ва̄рсыт, тот о̄лнэ ва̄рмаляныл уральтым о̄ньщияныл. А̄гит-пыгыт нэ̄мат лю̄ль накын ул вос патыгласыт, та̄н акван-нё̄тхатым, акван-юрщхатым вос о̄лэ̄гыт. Аквтох сыресыр касылыт щё̄пита̄лэ̄гыт ос ёмщакв ӯщлахтэ̄гыт.
