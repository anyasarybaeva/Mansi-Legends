
Мощēртын школа а̄стлан ня̄врамыт экзаменыт хансуӈкве патэ̄гыт. 9 классыт ханищтахтын а̄гит-пыгыт номтаныл а̄рталан ва̄рмаль ОГЭ ла̄ваве ос аквхуйплов класс а̄стлан а̄гит-пыгыт — ЕГЭ.
Ань «Открытый регион» нампа колт журналистыт э̄лы-па̄лт образование департаментыт кӯщаиг о̄лнэ хум Алексей Дренин ос Олеся Васяева, ханищтан программат ос аттестация ва̄рмалит ёт рӯпитан кӯщай нэ̄, пуссын ты тэ̄лат урыл потыртасы̄г.
Ты та̄л округув янытыл 11 классыт ханищтахтын 18 со̄тыра са̄вит ня̄врамыт ОГЭ хансуӈкве патэ̄гыт. Та̄н я̄ӈк на̄тнэ э̄тпос 25 щислат о̄выл экзамен хансэ̄гыт, юи-о̄выл ОГЭ лӯпта э̄тпос ва̄т нупыл онтолов щислат ва̄раве. Рущ ла̄тыӈ, литература ос математика предметыт пуссын ня̄врамытын хансуӈкве э̄ри. Ос мо̄т предмет та̄н та̄нки номтаныл щирыл хумус ка̄сащēгыт, вос пēриēгыт.
Матыр лю̄льсаӈ хансэ̄гыт ке, таквсы китынтыг хансуӈкве ла̄вавет. Та̄н ма̄гсыланыл школат сӯкыр э̄тпос нила щисланыл ва̄т нупыл китыт щисла мус комиссия рӯпитаӈкве паты.
 Ос 11 класс онтолов со̄тыра са̄вит а̄гит ос пыгыт а̄стлэ̄гыт, ЕГЭ экзаменаныл я̄ӈк на̄тнэ э̄тпос ва̄т нупыл нёлолов щисланыл о̄вылтахты ос о̄йттур э̄тпос китыт хо̄талэ мус хансуӈкве ро̄ви. Хотьют лю̄льсаӈ хансы, таквсы сӯкыр э̄тпос нила щисланыл атхуйпловит щисла мус йильпииг хансуӈкве вēрмēгыт. Туп туи сыс тамле хо̄тпа нэ̄мхотты университетн манос институтн э̄лаль ханищтахтуӈкве ат виве.
Ня̄врамыт пуссын нэ̄матарыл ул вос пилэ̄гыт, ул вос хурахлэ̄гыт. Ка̄сыӈ школат та̄н ма̄гсыланыл психологыт рӯпитэ̄гыт, та̄н ща̄няныл-а̄щаныл ёт о̄с потыртаӈкве вēрмēгыт. Ты та̄л ЕГЭ «Объективность ос доброжелательность» ла̄тӈыл ла̄ввес.
Экзаменын ёхтынэ̄ныл порат ня̄врамыт паспортаныл ос хаснэ сэ̄мыл гелевый ручка ёт вос о̄ньщēгыт. Тувыл вит сулья ос шоколад ёт тотуӈкве ро̄ви. Пусмалтахтын ма̄гыс айнэ тэ̄рпияныл ёт виӈкве вēрмēгыт. Хотты э̄рнэ ханищтахтын утыт пасанын пинавет тах, та̄нки воссыг нэ̄матыр ёт ул вос выгыт. Щēпт о̄щнэ телефонаныл ёт виӈкве ат та̄ртавет.
Экзамен хаснэ колнакыт пуссын суснэ утыл ва̄равет ос са̄в ма̄ныл сунсуӈкве патавет. Нэ̄матыр лю̄ль нак ул вос ēмтыс ос ня̄врамыт та̄нки номтыл экзамен ёмщакв вос хансэ̄гыт.
