

	Рēтыӈ ю̄свой э̄тпос 25 хо̄талт Ханты-Мансийск ӯст Общественный палатат рӯпитан ма̄хум заседание ва̄рыгласыт. 


		Сапра̄ни о̄вылтахтам порат тот кӯщаиг рӯпитан э̄ква Любовь Чистова тох ла̄выс: «Ань юи-о̄выл та̄лытт «патриот» ла̄тыӈ щар хот-ёрувлавес. Ва̄тихал ма̄н лю̄ль нак ва̄рнэ хо̄тпат урыл хӯнтамла̄лэ̄в. Ма̄нки о̄лнэ-хӯлнэ наканув ос йис порат о̄лум ва̄рмалит ул вос ёрувлахтасыт, тыима̄гыс мощ мо̄лалнув округувт э̄рнэ тэ̄ла урыл хансум нэ̄пак пирмайтавес. Тыт о̄лнэ мирув та̄нки ма̄наныл вос ӯргаласаныл, ка̄сыӈ хо̄тпа юртыӈыщ вос о̄лыс, тыи ос мо̄т тэ̄лат урыл тот хансым о̄лы. Ты ва̄рмалитн ня̄врамыт ма̄нь та̄гыл ханищтаӈкве э̄рēгыт». 

		Ты тэ̄ла э̄лаль тотнэ урыл потыртан ма̄гыс са̄всыр ма̄тт рӯпитан кӯщаит ёхталасыт. Ма̄ньлат ма̄хум нё̄тнэ кӯщай хум Антон Тимкин, ты ва̄рмаль урыл тох ла̄выс: «Ка̄сыӈ хо̄тпа такви самын патум ма̄тэ вос ӯргалытэ, ма̄н ты урыл акваг потыртэ̄в. Ма̄н то̄нт военно-патриотическое воспитание урыл номсэ̄в. Округувт са̄выӈпа̄лэ ня̄врамыт пуссын ты ва̄рмальн ханищтавет. 

		Ма̄н таима̄гыс ань атхатсӯв, ня̄враманув мо̄т э̄рнэ тэ̄ла щирыл о̄с вос ханищтавет. Ты ва̄рмаль са̄в я̄нас миннэ тов о̄ньщи: о̄лнэ-хӯлнэ накыт, йӣс о̄лупса, ма̄-вит ӯргалан тэ̄ла, ёмас щирыл о̄лнэ нак, каснэ ва̄рмалит ос мо̄т са̄в тэ̄лат щирыл рӯпата ва̄руӈкве ань э̄ри. 

		Тувыл ань ма̄нь ня̄врамыт коныпал а̄гит-пыгыт, ма̄ньлат хо̄тпат ос яныг хо̄тпат, пуссын аквтем ты ва̄рмалин ханищтаӈкве патавет. Ка̄сыӈ хо̄тпа такви самын патум ма̄тэ вос э̄руптытэ. То̄нт ма̄н мирув щуниӈнувēг ос щёлыӈнувēг ēмты. 

		 

		Николай МЕРОВ

 
