
Неля Валерьевна Низамова, такви о̄парищнаме Ромбандеева, Ханты-Мансийск ӯст «То̄рум Маа» музейт рӯпиты. Тав са̄всыр пēс пормасыт акван-атыянэ, нэ̄пакн хансыянэ ос ёмщакв щё̄питыянэ. Суссылтапыт ва̄рнэ̄ныл порат тув э̄рнэ пормасыт майлыянэ. 
Ты э̄тпост тав сосса ма̄хум о̄лнэ кит па̄влыгн мӯйлуӈкве ялыс ос ты о̄вылтыт мощ потыртас. Э̄тпос о̄вылтахтам порат Неля Ло̄пмусн, такви са­мын патум ма̄тэ̄н, ялыс. Тот «Лыжнёй Андрея» товтыл ха̄йтнэ касыл ва̄рыглавес. Тав ла̄выс: 
– Ка̄сыӈ тӯя о̄выл хо̄таланэ̄т Саранпа̄вылт о̄лнэ ма̄хум Кульпас ос Ло̄пмус па̄влыгт о̄лнэ хо̄тпат ёт касуӈкве по­тыртахтэ̄гыт. Тōват Саранпа̄вылныл Ло̄пмус мус товтыл минэ̄гыт, мо̄­таныт Кульпасныл тув ёхтэ̄гыт. Ма̄н та̄наныл ка̄сыӈ та̄л ща̄гтым па̄в­лувт ӯриянӯв ос пус­сын аквъёт э̄лаль ка̄с ва̄рēв. 
Щар о̄выл тамле касыл 2009 та̄лт щё̄питым о̄лыс. Ань ты та̄лт та̄н Андрей Яковлевич Хатанев намаим касылн XV щёс акван-хо̄нтхатыгла̄лсыт. Тав урēт тот хури сус­сылтап щё̄пита̄лвес, хум ёмас сымыӈ ла̄тӈыл ка̄стувес. 
Ам ос товтыл ё̄мнэ хо̄тпат ка̄саланэм порат номсэ̄гум, та̄н ва̄гтал па­тыглэ̄гыт аман а̄ти, ё̄м­нэ̄нылт нэ̄мхотьютаныл ва̄гтал ат паты, ат ка̄нтлы. Пуссын акв юи-па̄лт акв кēмыл па̄влувн кит па̄лыл «лыжниканув» сам­посн ты нэ̄глэ̄гыт. Ты та̄л са̄р­тын Саранпа̄выл ма̄х­манув ёхтыгпасыт, ётыл­нув Кульпас ма̄хум. 
О̄выл э̄типа̄лаг та̄н клуб-колт акван-атха­тыгла̄лсыт, тот мӯй хо̄тпат э̄ргысыт, йӣквсыт, са̄всыр ощхуль ва̄рсыт. Мо̄тыт хо̄талэ̄т янге-ма̄не та̄нки халанылт кассыт. Товтыл ха̄йтнэ сыс писалил па̄тлуптаӈкве ос пōсн хо̄юӈкве э̄рыс. Пōсн ат ке хо̄ēгыт, та пēнтсыл матахмат са̄вит кумыл нумыл хансавет. 
Тувыл во̄раян хо̄тпат ёсал я̄нас ха̄йтсыт. Тамле нак о̄с сака пӯмыщ сунсуӈкве. Ло̄пмус па̄­вылныл кит ка̄ркам нэ̄г Светлана Хатанзеева ос Ирина Анямова кассы̄г, нэ̄квет халт Светлана Герасимовна но̄х-патыс. 
Тамле са̄всыр касылыт ва̄рнэ ма̄гыс па̄влыӈ ма̄хманувт­ ща̄гтым о̄лэ̄­гыт. Тувыл та̄н мӯй ма̄х­маныл халт рӯтаныл, юртаныл, мо̄т ма̄т ханищ­тахтын ня̄враманыл ёт акван-хо̄нтхатыглэ̄гыт. 
Ямалн ялсыт
Ма̄ньполь э̄тпос нёло­лов-онтолов щисланэ̄т ма̄н музеювт рӯпитан хӯрум хо̄тпа Ямал ма̄н ялсӯв. Ханты-Мужи па̄в­лыт са̄лыл яласан ма̄хум ялпыӈ хо̄таланыл о̄лыс. Ты ва̄рмаль «Живун» нампа музей кант ва̄­рыглавес. То̄нт тув 8 со̄тыра арыгкем э̄лум­хо̄лас мӯйлуӈкве ёхталас – тыи са̄лыӈ, во̄раян, хӯл алыщлан хо̄тпат, тувыл са̄всыр па̄влытныл, ӯсытныл э̄ргын-йӣквнэ коллективыт.
Ам, Виктор Банк ос Надежда Коновалова сосса ма̄хум о̄лупсаныл о̄вылтыт по­тыртасӯв ос сыре-сыр пормасыт сус­сылтаӈкве тув ёт-то­тыг­ласанӯв. Ма̄н са̄в ма̄хум ёт ва̄йхатсӯв. Тот о̄лнэ ханты ос ё̄рн ма̄хум такем нё̄тнэ мас­нутыл масхатэ̄гыт. 
Сахияныл, супаныл пуссын хансал хорамтым ю̄нтыяныл. Са̄лыяныл ос са̄лыӈ сунаныл хорам­тыяныл ос тох касэ̄гыт. Тувыл сака са̄в са̄лыӈ ма̄хум та̄нки халанылт кассыт, такем ёмас сун­суӈкве. Ма̄навн тот сака пӯмыщ о̄лыс.
Неля Низамова потыр­таме ма̄гыс пӯмащипа ла̄тӈыл ла̄вилум. 
Тамара МЕРОВА
Н.Низамова кēтум хурит
