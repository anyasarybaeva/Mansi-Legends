
Светлана Нереевна Жовницкая, а̄ги о̄парищ наме Турдагина, Красноярский край Таймыр нампа ма̄т о̄лы. Тав мо̄лты э̄тпост ма̄н ӯсувн ёхталас, мирхал форум нампа сапра̄нит такви мире урыл потыртас.
Та̄н ань мощщаг хультум мираныл тох ла̄ваве — нганасаны, туп са̄тсат хо̄тпа ань хультыс. Таима̄гыс Светлана Нереевна сыме сака ща̄рги, тав хо̄т-а̄ти са̄всыр яныг сапра̄нин яланты ос ты урыл акваг потырты. Тав ань тох ла̄выс:
— Ма̄н мирув халт туп хӯрумса̄ттем хо̄тпа ща̄нь ла̄тӈувтыл потырты. Школатт 76 ня̄врам нганасан ла̄тӈув ханищтыяныл, ма̄нь ня̄врамыт колт ос  41  ня̄врам. 
Ань тох ла̄вуӈкв таӈхēгум, юи-о̄выл та̄лытт мощщаг хультум сосса мирыт та̄нти о̄лупсаныл, та̄нти ща̄нь ла̄тӈаныл э̄лаль тотнэ урыл номсахтуӈкв та патсыт. Та̄н та̄нти ла̄тӈанылтыл потыртаӈкв ат те патэ̄гыт, ла̄тӈаныл та со̄ймēгыт. Ма̄н ма̄хманув ань потырсуяныл та сумылласыт. Хотьют вēрми, ат вēрми, такви ща̄нь ла̄тӈēтыл тох та потырты. 

Ам 45 та̄л школат ня̄врамыт ханищтым ос ты коныпал ханищтахтын нэ̄пакыт хансым рӯпитэ̄гум. Рӯпитаӈкв о̄вылтахтамум пора ам ты яныг та̄рвитыӈ ва̄рмальн я̄рмысум – школанувт нганасан ла̄тӈув щар ат ханищтавес, щар акв ханищтахтын нэ̄пак хансым ат о̄лыс. 
Ты рӯпатан ам та вуйхатасум.
1999 та̄лт о̄выл букварь-нэ̄пак ты та̄ратавес. Букват хумус хансуӈкв, амти та номылматсанум. Та па̄сныл ань ты хо̄тал мус о̄выл классныл 9 класс мус учебникыт пуссын ам хассанум. Ань яныгман ня̄врамыт школат ос 
садикт ма̄нти ща̄нь ла̄тӈув мо̄т хо̄н ла̄тыӈ хольт ханищтыяныл. 
Та̄нанылн нганасан ла̄тӈыл пӯмыщ потыртаӈкв. 
Пēс порат ма̄н ма̄хманув о̄с са̄лы о̄щсыт, са̄лы ӯрим яласасыт, ё̄рнколт о̄лсыт. Ань ты хо̄тал мус щар акв хо̄тпа са̄лы ат о̄ньщи. Пуссын па̄влытт о̄лэ̄гыт, моторха̄пыл ос «Бураныл» яласэ̄гыт. Ма̄нти маснутанувтыл нэ̄мхотьют ат масхаты, нэ̄квет  ат  ю̄нтэ̄гыт. 
Ос ань яныг кӯщаянув ма̄навн ёмащакв нё̄туӈкв патсыт, ты хосыт сосса ма̄хманув ла̄тӈаныл янытлаӈкв патсаныл.
Нэ̄ потыртас, аквматнакт Новосибирск ӯсн яныг конференциян ялыс. Тот акв хотты мощщаг хультум мир ма̄хманыл урыл потыртаӈкв во̄ввēсыт. Та̄н ла̄всыт, ща̄нь ла̄тӈаныл ты со̄йми, сака мощща хо̄тпа потырты. Светлана Нереевна та̄наныл титыгласанэ, та̄н миранылт манах хо̄тпа хультыс. Таит ювле ла̄вēгыт, тит со̄тыратем туп. Нэ̄ ювле ла̄ви: «Ма̄н нганасан мирув туп са̄тса̄т хо̄тпа хультыс, хӯрумса̄т хо̄тпа потыртаӈкв вēрмēгыт». 
Мēн тав ётэ потыртамумēн порат тав тамле ёмас ла̄тыӈ ла̄выс: 
— Ма̄н ань пуссын мощщаг хультум мирыг ла̄вавēв. Та̄рвитыӈ ва̄рмалянув пуссын аквхурипат. Ос ка̄сыӈ мир такви маныр рӯпата ва̄ри, тох э̄лаль  о̄луӈкв  та  паты. 
Ма̄н ма̄нти ла̄тӈанув э̄лаль суйтнэ ма̄гыс са̄в ёмас рӯпата те ва̄рēв, э̄лаль о̄лнэ номт те о̄ньщēв ос тыи ма̄гыс са̄в ё̄р те пинэ̄в, туп то̄нт ма̄хманув ща̄нь ла̄тӈув, пēс о̄лупсав э̄лаль тотуӈкв патыяныл. Пēс наканув, пēс ва̄рмалянув ня̄врамытн хультуптыянӯв, суссылтыянӯв. Ос нас хо̄т-а̄ти потыртаӈкв ос акваг ла̄вуӈкв: «Мирув ты холы, ла̄тӈув ты со̄йми», ма̄н пуссын вēрмēв.
Тамле ты та̄ксар ос ка̄ркам нэ̄ ёт потыртасум. Со̄ль, тав хольтэ ка̄сыӈ хо̄тпа те рӯ-питанув, ма̄н ма̄нти пуссын са̄в ёмас тэ̄ла ва̄руӈкв а̄лыманувув те, ла̄тӈанув э̄лаль суйтуӈкв  тах  патнувыт. 
