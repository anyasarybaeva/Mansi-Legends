
Октябрьский районт ка̄сыӈ та̄л са̄всыр па̄выл школат ханищтахтын ня̄врамыт халт касыл ва̄рыглаве. Ты та̄л ма̄ньполь э̄тпост Лӯи Ня̄рихумит (Нижние Нарыкары) па̄вылт касуӈкв ха̄снэ а̄гит-пыгыт акван-атыглавēсыт.
Ты касыланыл «спар­та­киадаг» ла̄ваве. Тув касуӈкве са̄т са̄всыр па̄в­лытныл ня̄врамыт ёхта­ласыт – Ягрим, Кэв-авт-нёл (Перегребный), Лӯи Ня̄рихумит, Сергино, Приобье, Шеркалы ос Октябрьский па̄влытныл каснэ ма̄гыс командат о̄лсыт. 
Та̄наныл янытлан ма̄­гыс о̄влэ̄т Октябрьский район кӯщай хум Влади­мир Анатольевич Воробь­ёв потыртас. Каснэ ня̄в­рамыт пуссын ла̄всанэ – та̄н пуссын ёмащакв вос касэ̄гыт, но̄х-патнэ ма̄гыс са̄в ё̄р вос пинэ̄гыт. 
Тувыл ня̄врамыт ат са̄всыр каснэ ва̄рмаль щирыл кассыт – тыньщаӈ рēпыгтасыт, са̄лыӈ сун ӯлтта поргысыт, йӣв-о̄выл ка̄тыт пувим ха̄йтсыт, йӣв-ōвыл хартсыт ос э̄лаль хӯрум щёс порыг­масыт. 
Касманыл порат ка̄сыӈ ня̄врам туп хӯрум щёс акв хотты каснэ ма̄т касыс, тыгыл са̄внув щёс тавēн касуӈкв ат ро̄выс. 
Ня̄врамыт касуӈкв хунь по̄йтсыт, но̄х-патум командат наманыл ла̄в­вēсыт:
1 места – Октябрьский па̄выл ня̄врамыт висыт;
2 места – Лӯи Няриху­мит па̄выл ня̄врамыт;
3 места – Перегребный па̄выл ня̄врамыт.
Та̄нти ма̄гсыланыл ка­сум ня̄врамыт о̄с яныт­ла­вēсыт. Та̄н хала­нылт хӯрум пыг но̄х-патсыт: 
– Алексей Семенов;
– Дмитрий Иванов;
– Игнат Подкорытов. 
 
