
Сургутский район Солнечный па̄вылн ня̄врамыт касуӈкве акваг атхатыглэ̄гыт. Касыл ма̄нь та̄квс э̄тпос 21 хо̄талныл 26 хо̄талэ мус минас. Ня̄врамыт тот са̄лыӈ сун ӯлтта поргысыт, тыньщаӈ рēпыгтасыт, акв ма̄ныл э̄лаль поргысыт, ощща йӣв-о̄выл ёт ха̄йтсыт ос са̄грапсуп э̄л па̄хвтысыт. 
Касыл физический культура ос спорт щирыл рӯпитан депар­тамент, «ЮграМегаСпорт» нампа кол ос сосса ма̄хум касыл щи­рыл рӯпитан федерация аквъёт щё̄питасаныл. Ты федерацият кӯ­щаиг ма̄ньщи хум Олег Хата­нев рӯпи­ты. Ам тав ётэ хо̄нт­хатыгласум ос касыл урыл китыг­ласлум.
– Олег Андреевич, манаса̄вит ня̄врам касуӈкве Сургутский районын ялсыт ос хоты команда но̄х-патыс? 
– Солнечный па̄вылн 72 а̄гит ос пыгыт во̄выг­ласанӯв. Та̄н Белоярский, Ханты-Мансийский, Сургутский, Нижневартовский, Нефтеюганский, Ха̄льӯс райо­нытныл ос Урай, Сургут, Нижне­вартовск ӯсытныл тув ёхталасыт. Ня̄врамыт хӯрум группа щирыл уртыгласанӯв, 12-13 та̄л яныт, 14-15 ос 16-17 та̄л яныт а̄гит ос пыгыт та̄нки ха­ланылт кассыт. Онтолов командат халт щар ё̄рыг Сургутский районт о̄лнэ ня̄врамыт о̄лсыт, та̄н о̄выл места висыт. Китыт местал Не­фте­юганский районныл ёхталам а̄гит-пыгыт майвēсыт. Ханты-Мансийский районныл о̄лнэ ня̄­врамыт хӯрмит места виманыл ма̄гсыл янытлавēсыт. Ты касылт но̄х-патум а̄гит-пыгыт мо̄тыт та̄л ма̄ньполь э̄т­пост Якутск ӯсн касуӈкве минэ̄гыт. Тот Первен­ство ос Чемпионат России тах ва̄равег. 
Ань Солнечный па̄­вылн ялум а̄гит о̄выл щёс тыньщаӈ рēпыгтасыт, ты э̄лы-па̄лт та̄н тох ат кассыт. Йильпи программа щирыл, та̄нанылн тыньщаӈ пāхв­туӈкве ань о̄с э̄ри. Ты э̄лы-па̄лт та̄н туп са̄лы сун ӯлтта поргысыт, ощща йӣв-о̄выл ёт ха̄йтсыт ос акв ма̄ныл э̄лаль поргысыт. Мо̄лты та̄л па̄сныл са̄грапсуп па̄хвтуӈ­кве ла̄всанӯв, ань о̄с тынь­щаӈ рēпыгтаӈкве патсыт. Та̄н ётаныл тренер-хо̄т­пат акваг рӯпитэ̄гыт, ха­нищтыяныл. То̄ва а̄гит тай тох касуӈкве та̄ра ха­ньщувласыт, то̄ват мӯс­халыг тыньщаӈ рēпыг­таӈ­кве иӈ ат вēрмēгыт. 
Правила щирыл ка̄сыӈ коман­дат 15 а̄ги ос пыг о̄лы. Ха̄льӯс районныл  мощща ня̄врам ёхта­ласыт. Та районт Саранпа̄вылт о̄лнэ ня̄врамыт тох касуӈкве ханищтавет. Та̄н мощща олныл майвē­сыт, тыима̄гсыл туп хо̄т билет ёвтсыт. Хо̄т ня̄врам Солне­чный па̄вылн ёхталасыт.  
Белоярский районт ол­ныл о̄с лю̄льсаӈ та̄стыг­лавет, та̄н ат ня̄врам туп кēтсыт. Правила щирыл мо̄т командат ёт та̄н ка­суӈкве ат вēрмысыт. Тув щар ма̄к ё̄р спортсменыт ёхталасыт, та̄н са̄лыӈ сун ӯлтта поргуӈкве, тыньщаӈ рēпыгтаӈкве, са̄грап­суп па̄хвтуӈкве сака ха̄сэ̄гыт. Ты ня̄врамыт халт то̄ват сборный командан хас­санӯв. Та̄н мо̄тыт та̄л Якутск ӯсн тах минэ̄гыт. Ты а̄гит-пыгыт ёт са̄в та̄л Александр Тасьманов рӯ­питы. 

– Ня̄врамыт сосса ма̄хум хольт касуӈкве ка̄сащēгыт?
– Ань округ янытыл 500 арыгкем ня̄врамыт ос ма̄ньлат хо̄тпат касуӈкве ханищтахтэ̄гыт. Ма̄н та­мле касыл ань ва̄тихал ва̄рыглэ̄в. Тӯя порат а̄гит-пы­гыт Нижневартовский район Излучинск па̄вылн во̄выглыянӯв, таквсы Сур­гутский район Сол­нечный па̄вылн тотыглыянӯв. 
Мо̄лты та̄л сосса ма̄­хум касыл Россия реестр-нэ̄пакн ха̄свес. Ань ёма­щакв каснэ ня̄врамыт ос ма̄ньлат хо̄тпат «канди­дат в мастера спорта» ос «мастер спорта» яныг намыл мивет. Тамле нам а̄гит, пыгыт ке о̄нь­щēгыт, школа а̄стлан порат ЕГЭ палт ат манос лов баллыл хансавет. Та­мле э̄рнэ тэ̄ла о̄лнэ ма̄гсыл ня̄­вра­мыт касуӈкве сака ка̄сащēгыт. Ты та̄л лов а̄ги ос пыг «кандидат в мастера спо­рта» намыл майвēсыт. Рӯпитан ма̄ньлат хо̄тпат ты нам о̄щнэ̄ныл ма̄гсыл са̄внув олныл ойтавет. Ты та̄л нёлолов хо̄тпа «мастер спорта» нам ма̄г­сыл нэ̄паканыл щё̄пита­санӯв, ань физический культура ос спорт щирыл рӯпи­тан департаментыт мисанӯв. Тот та̄н ёма­щакв ловиньтавет ос э̄лаль спорт щирыл рӯпи­тан Министерстван тах кēтавет. 
– Олег Андреевич, ва̄т са̄грап­нал э̄тпос «Кубок России» нампа касыл Ханты-Мансийск ӯст тах ва̄раве. Тув Россия янытыл са̄в ма̄ньлат хо̄тпат ёхтэ̄гыт? 
– Ханты-Мансийск ӯсн ма̄нь­лат хо̄тпат касуӈкве во̄вавет. Ты касыл ва̄т са̄г­рапнал э̄тпос китыт хо̄т­алныл нёлолов хо̄талэ мус тыт рӯпитаӈкве тах паты. Россия янытыл яныгса̄т арыгкем спортсменыт са̄всыр ма̄нытныл тыг ёхтэ̄гыт. Ма̄н округув ма̄гсыл  11 ма̄ньлат хо̄тпат касуӈкве патэ̄гыт, 6 – пыг, 5 – а̄ги.   
 
