
Ма̄нь таквс э̄тпос ва̄тыт щислатэ Ханты-Мансийск ӯст о̄лнэ «Торум маа» музей янытлан хо̄талыг о̄лы. Ты та̄л тав ва̄т нупыл са̄тыт та̄лэ то̄влыс.«Торум маа» музей кант та̄л сыс нила-са̄т са̄вит экскурсия ва̄рыглаве. Та сыс тув хус со̄тыра ляпатем мӯй ма̄хум ёхталы. Музейт нила со̄тыра арыгтем са̄всыр пēс йис пормас ӯргалым о̄ньщаве. 

	Музей янытлан порат щар о̄выл ла̄тыӈ «Торум маа» музей тармыл кӯщаиг о̄лнэ нэ̄ Валентина Николаевна Кочетыгова ла̄выс: 

	- Ма̄н музей нам-хо̄талув, со̄ль, ёмас хо̄талыг о̄лы. Тыт рӯпитан ма̄хманум ёт кӯстыр рӯпитаӈкве. Та̄н та̄нти рӯпатаныл ёмащакв ва̄ганыл ос э̄руптыяныл. Ты минам та̄лыт сыс ма̄н са̄в тэ̄ла ва̄руӈкве а̄лыма
	сӯв. Са̄в пēс йис ялпыӈ хо̄тал но̄х-ялтуптасӯв. 

	Мо̄тынтыг музей ма̄тэ яныгнувег ва̄руӈкв таӈхилӯв. Та тэ̄ла щирыл э̄рнэ нэ̄паканув пуссын щирмус щё̄питым о̄лэ̄гыт. Ты та̄л оигпан кастыл ма̄тэ урыл пуссын та̄ра-ēмты. Ма̄н тот ханты, ма̄ньщи пēс йис о̄лупсаныл такталан коныпал сараныт, ё̄рныт ос рущит о̄лупсаныл суссылтаӈкв патэ̄в. Ам номсэ̄гум, ты рӯпата ва̄руӈкв о̄с э̄ри.  

	 Кӯщай нэ̄ потыртан ма̄ныл а̄стуме юи-па̄лт, ты та̄л сыс «Торум маа» музеин рӯпитаӈкв ёхтум ма̄ньлат ма̄хум ва̄йхатнэ ма̄гсыл но̄х-ква̄лсыт. Та̄н пуссын аквъёт - лов хо̄тпа. 

	Та юи-па̄лт «Торум маа»  музейн нё̄тнэ яныгпа̄лаг о̄лнэ соссаӈ ма̄хум янытлавēсыт, ты - Евдокия Александровна Белявская, Зоя Никифоровна Лозямова ос Мария Сергеевна Мерова. Та̄н пуссын ма̄нь мӯйлупсал мӯйлуптавēсыт. 

	 

	Александр 

	ВЬЮТКИН

	 
