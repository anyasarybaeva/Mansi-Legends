
Ювле хультум э̄тпос юи-о̄выл хо̄талт «То̄рум Маа» музейт рӯпитан хум Вячеслав Кондин ос «Новости Югры» газетат кӯщаиг о̄лнэ хум Владимир Меркушев ля̄ххал тотнэ хо̄тпат ёт акван-хо̄нтхатыгласыт.
Вячеслав Кондин «Сказки волшебного сун­дучка» намаим проек­т­аныл урыл потыртас ос ма̄нь то̄тапсов тув тотыг­лас. Тав ань а̄кань манос мо̄т ёнгынут тувыл кон лэ̄ватас, та урыл мо̄йт та мо̄йтыс. 
Ты пӯмыщ ханищтап тав 2009 та̄лт ва̄руӈкве номылматас. То̄нт садикн ос школан ялантан ма̄нь ня̄врамыт музейн ёхта­ласыт ос тот сосса мир о̄луп­саныл о̄вылтыт по­тыр­тавēсыт. 
Ань ня̄врамыт са̄внув вос пӯмщалахтэ̄гыт, са̄в вос ва̄гыт, тох са̄всыр пор­масыт сунсыглым пӯмыщ потрыт ос мо̄йтыт хӯнт­лэ̄гыт. Та̄н мо̄йтыт хот ат ёрувлыяныл, ос матыр йильпи ва̄рмаль урыл хӯнтлуӈкве таӈхēгыт. 

О̄влэ̄т музеянылт 9 са̄всыр пормас ман ён­гынутыт то̄тапаныл о̄нь­щас, та̄наныл школатт суссылтасаныл ос сосса ма̄хум палт ял­нэ̄­ныл по­рат тувыл мо̄т пормас ос маснут тотсыт. То̄тап кӣвырн пиннэ ма̄гыс та пормасыт ма̄ниг ва̄руӈкве э̄рыс. Тав такви ма̄нь ёсаг, са̄лыӈ сун, ня̄л ос ё̄вт ва̄р­санэ. 

Ос Хо̄рыӈпа̄вылн ялме порат А.С. Мерова о̄ныпе палт, «Та̄н ва̄руп э̄ква» пēс мо̄йт хӯнтамлас. Мо̄йт нэ̄пакн хансыстэ. Ос ань ня̄врамытн тучаӈ урыл потыртанэ̄тэ порат та̄н но̄х-выг ос ты мо̄йт мо̄йты. 
Ма̄хум такем та хӯнт­лэ̄гыт, та̄нанылн сака пӯ­мыщ. Та юи-па̄лт музейт рӯпитан ма̄ньлат хо̄тпат ос мо̄т са̄всыр пормасыт урыл мо̄йтыт кинсуӈкве патсыт. 

Мо̄лал Вячеслав Кон­дин, Елизавета Тасьма­но­ва, Анатолий Брусницин ос Дарья Кунина ма̄хум­ныл хансым са̄всыр мо̄й­тыт ма̄нь кинаг по̄слыса­ныл ос тувыл ищхӣпыӈ ут хосыт ма̄хумн суссыл­таӈкве патсаныл. 

Рущ газетат рӯпитан ма̄хум «Сказки волшеб­ного сундучка» проект урыл пӯмщалахтуӈкве о̄с патсыт. Владимир Мерку­шев ань ла̄выс:

– Ам амки пыгагум музейн тотыгласагум. Сун­сэ̄гум, тэ̄н такем ща̄гтым потрыт хӯнтлэ̄г. Кинан по̄с­лым мо̄йтыт 20 со̄тыра арыгкем ня̄врамытн ос яныг ма̄хумн сунсымат.
То̄нт Владимир Ивано­вич ты мо̄йтыт нэ̄пакыг та̄ратаӈкве тахмаяс. Тав ань олн атнэ ла̄тыӈ ма̄­хумн кēтыс. Ты э̄лы-па̄лт та̄н матах со̄тыра са̄вит солко̄ви атыгласыт ос акв нэ̄пак та̄ратасыт. Тувыл «Легенды То̄рум Маа» касылн кēтым хурит йильпи нэ̄пакн по̄слыя­ныл тах. Та щирыл а̄гири­щит-пыгрищит хурияныл са̄в ма̄хумн ка̄салавет тах.

О̄влэ̄т 500 са̄вит нэ̄пак та̄ратаве, та̄наныл окру­гувт о̄лнэ нэ̄пак ловинь­тан колытн ос школатн мӯй­луптавет. Ань тыг мус 100 са̄виткем нэ̄пак та̄ра­тан ма̄гыс олн атсыт. 
На̄н ты проект мана­са̄вит солко̄вил нё̄туӈкве ка̄сащегы̄н ке, Вячеслав Юрьевич Кондин ты телефонэ хосыт 8 908 880-77-46 олн кēтуӈкве вēрмегы̄н. Ётыл олн кēтум хо̄тпа нэ̄пакыл мӯйлуп­таве.
Тамара МЕРОВА
