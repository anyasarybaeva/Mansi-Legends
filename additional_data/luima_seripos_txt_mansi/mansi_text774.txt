
Ханты-Мансийск ӯст о̄лнэ ханты нэ̄ Таисия Степановна Себурова рēтыӈ ю̄свой э̄тпос 23 хо̄талэ̄т самын патыс. Ты та̄л са̄тлов нупыл атыт та̄лэ то̄влы. Тав «Ханты ясанг» газетат ва̄т арыгтем та̄л рӯпитас, кӯщай ва̄ӈын нэ̄г о̄лыс. Таисия Степановна Ха̄льӯс район Тугияны па̄вылт 1949 та̄лт самын патыс, тот яныгмас. Оматэ Матрёна Григорьевна, атятэ Степан Леонтьевич. Э̄кваг-о̄йкаг хосат а̄тимыг ēмтсы̄г. Акв э̄щ о̄ньщи, наме Елизавета, Нижневартовск ӯст щēмьятэ ёт о̄лы. Школа а̄стламе юи-па̄лт, Таисия Степановна Ленинград ӯст о̄лнэ А.И. Герцен нампа институтт ханищтахтас. 1972 та̄лт институт а̄стламе юи-па̄лт Ванзеват па̄вылн минас, школат ня̄врамыт ханищтас. 

	Та юи-пал та̄л Ханты-Мансийск ӯсн ва̄нтлыс, ханты мир «Ханты ясанг» нампа газета редакциян рӯпитаӈкве патхатас. О̄влэ̄т ла̄тыӈ толмащлан хо̄тпаг о̄лыс, рущ ла̄тӈыл ханты ла̄тӈыг мо̄йтыт ос потрыт толмащлас. Ётылнуве корреспондентыг, тувыл ответственный секретариг рӯпитас. Са̄в та̄л газета кӯщай ва̄ӈын нэ̄г о̄лыс. Хо̄тпан та̄лэ то̄влуме юи-па̄лт пенсиян минас. 

	Таисия Степановна ща̄нь ла̄тӈе э̄руптытэ, янытлытэ. Ва̄рум рӯпататэ сака ёмащакв ва̄гтэ, мӯсхал щирыл ва̄рыстэ. Тав акваг са̄в рӯпитас. Ань газетанылт туп ёмас ос мӯтраӈ мо̄йтыт, потрыт вос хансавет, ханты ла̄тӈыл э̄рнэ щирыл вос хансавет, тув туп ёмас хурит вос по̄славет – ты урыл тав акваг номсыс, сыме ща̄ргыс. 

	Ма̄н ма̄ньщи газетав, «Лӯима̄ сэ̄рипос» газетав, ма̄гыс о̄с сыме сака ща̄ргыс. Газета ва̄рнэ хо̄тпатн акваг нё̄тыс, акваг китыглахтас, потыр то̄вылхаты ман а̄ти, газета ва̄рнэ̄тэ ма̄гыс щё̄питавес ман а̄ти, э̄рыӈ матыр нё̄тмил э̄ри, акваг китыглахтас. 

	Ханты ман ма̄ньщи газетат ущ рӯпитаӈкве о̄вылтахтам хо̄тпан о̄с акваг нё̄тыс, газета ва̄руӈкве ханищтастэ, э̄рнэ тэ̄лат хӯлтыглас. 

	Газетат рӯпитаме коны-пал тав педучилищат ос медучилищат ханищтахтан ма̄ньлат ма̄хум ханты ла̄тӈыл ханищта̄лсанэ. Радио хосыт о̄с потырта̄лыс, мо̄йтыт ос потрыт ханты ла̄тӈыл потырта̄лсанэ. 

	Сака номтыӈ, мӯтраӈ хо̄тпаг о̄лнэ̄тэ ма̄гыс, 1982 та̄лт тав СССР журналистыт Союзаныл палт вуйвес. Рӯпитаме сыс са̄в почётный грамотатыл ос благодарственный пищматыл майлувес, са̄всыр мӯйлупсатыл мӯйлупта̄лвес. 

	Таисия Степановна хо̄тпа нупыл сымыӈ э̄ква, нёмса, сэръёр э̄лумхо̄лас. Венгрия ос Финляндия учёный хо̄тпатн тав о̄с сака э̄руптаве. Са̄в та̄л тэ̄н Ева Адамовна Шмидт ёт юртыӈыщ о̄лсы̄г. Ты Венгр ма̄ныл намыӈ-суиӈ учёный нэ̄ ма̄н ма̄вт соссаӈ мирагув халт са̄в та̄л о̄лыс, рӯпитас. 

	Ты учёный хо̄тпав хосатнув а̄тимыг ēмтыс. Нэ̄ Ханты-Мансийск ӯсн ёхталаме порат, акваг Таисия Степановна палт хо̄иглас. Аквъёт рӯпитасы̄г, э̄рнэ нэ̄пакыт хассы̄г, ханищтахтасы̄г. Ева Адамовна ханты ос ма̄ньщи ла̄тӈыл ёмащакв потыртас, пēс ла̄тӈыт ва̄с, пēс о̄лупса та маныр ханищтым о̄лыс. 

	Мо̄т учёный ма̄хум Таисия Степановна 

	палт ва̄тихал ёхта-лэ̄гыт, ханты о̄лупса урыл китыглахтэ̄гыт, тав ётэ пēс ла̄тӈыт толмащлэ̄гыт. 

	Тав ань ат рӯпиты, пенсият о̄лы. Ос юн нас ат ӯнлы, ханты ла̄тӈыл нэ̄пакыт хансы, мо̄йтыт акван-аты, нэ̄пакыг та̄ратыянэ. Ма̄н ос ань ты хо̄тал мус таве китыглылӯв, матыр китыглахтан ла̄тыӈ о̄ньщēв те, та̄ра тавēн звонитэ̄в. Таисия Степановнав сома ӯрхаты, хунь ма̄н матыр урыл китапахтэ̄в, тав ма̄навн пуссын ла̄ви, пуссын потырты. 

	Мо̄лты та̄л тав дача кол ёвтыс, тӯя па̄сныл таквсы мус тот тэ̄пкант матыр ӯнтты, янмалты. Ӯсыӈ ма̄т акваг о̄луӈкве та̄рвитыӈ, тот ос матыр ва̄рнэ̄тэ тēпыл, во̄рыӈ ма̄т мощ сакати ӯщлахты, сыстам лылыēпыл лылты. 

	Ма̄н, газетат рӯпитан ма̄хум, ты я̄тил хо̄тпав намхо̄талэ̄т сымыӈыщ янытлылӯв! Са̄в ёмас ла̄тыӈ тавēн ла̄вēв, пуста̄гыл вос о̄лы, со̄тыӈыщ вос о̄лы! На̄янэ̄н-О̄тыранэ̄н вос ӯргалаве!

	 

	 

	 

	Светлана 

	РОМБАНДЕЕВА

	 
