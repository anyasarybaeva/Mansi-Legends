
Россият о̄лнэ ка̄сыӈ хо̄тпа наме 2021 та̄лт нэ̄пакн хасвес. Матыр-а̄ти э̄рнэ тэ̄лат хӯлтвēсыт ос таит Росстат нампа колт пуссын я̄нас ханищтавēсыт, мӯсхалыг ловиньтавēсыт. Ань тамле ва̄рмалит та̄ра-паттувēсыт. 
Ты йист Россият 147,2 млн э̄лумхо̄лас о̄лэ̄гыт, та̄н халанылт нэ̄ хо̄тпа са̄внув. 75% э̄лумхо̄лас са̄всыр ӯсытт о̄лэ̄гыт. Юи-о̄выл та̄лытт са̄в ма̄хум ӯсн о̄луӈкве ва̄нтлэ̄гыт, таима̄гыс ань 16 яныг ӯсыт «миллионникыг» ēмтсыт. 
Россият са̄всыр ма̄ныл мо̄т 28 регионытн ма̄хум акваг о̄луӈкве минэ̄гыт манос са̄в ня̄врам тот самын паты, та ма̄т о̄лнэ мир молях са̄вмыс.
Сака са̄в ма̄хум Москва ӯст (тыи 13 млн арыгкем э̄лумхо̄лас) ос Московский областьт (8,5 млн), Санкт-Петербург ӯст (5,6 млн) ос Ленинградский областьт (2 млн) о̄лэ̄гыт. 
Ты яныг ӯсыг коныпал Волгоград, Екатеринбург, Казань, Нижний Новго­род, Новосибирск, Омск, Ростов-на-Дону, Самара, Уфа ос Челябинск ӯсыт «миллионникыг» о̄лсыт. Тынакт Воронеж, Красно­дар, Красноярск ос Пермь ӯсыт тув ловинь­таӈкв патвēсыт. 
Уральский федераль­ный округт хо̄т регионыт халт Югран ос Ямалн са̄в ма̄хум о̄луӈкве ва̄нтлэ̄­гыт. Ханты-Мансийский округувт Сургут ӯс 29,3% о̄лнэ хо̄тпатн са̄вмыс, ань 400 со̄тыра арыгкем э̄лумхо̄лас тот о̄лы.
Ямало-Ненецкий авто­ном­ный округт Губкинс­кий ӯс 42,6% нōх-яныг­мас, тот ань 23 со̄тыра арыг­кем ма̄хум о̄лы. Тюмень ос тав по̄хат о̄лнэ ӯсыт о̄с са̄вмēгыт, тув рӯпата кинсым Курганский область­ныл ма̄хум минэ̄гыт. 
Ань манса̄вит э̄лум­хо̄лас хоты ма̄т о̄лы, та̄н рӯпитэ̄гыт ман а̄ти, нэ̄ ос хум хо̄тпаг ла̄кква-уртым ловиньтавēсыт, та̄н халанылт манса̄вит ня̄врам о̄лы, ты тэ̄лат пуссын та̄ра-паттувēсыт.
Хоты мир ань са̄внуве ос мощщаг хультум ми­рыт та̄н о̄лупсаныл акваг пӯмщалавет. Росстат-колт рӯпитан хо̄тпат ла̄всыт, ты порат то̄ва э̄лумхо̄ла­сыт хоты мирныл о̄лэ̄гыт, нэ̄матыр ат хӯлтсыт. 
Та хо̄тпат ты э̄лы-па̄лт акван-атым пēс нэ̄пака­ныл щирыл хасвēсыт. Лӯима̄ ēр нупыл о̄лнэ Кавказт ос Сибирь ма̄т о̄лнэ мирыт са̄вмысыт, финно-угорский мирыт ос лӯима̄т мощщаг хуль­тум ма̄хум мощщамасыт.  
Юграт ос Ямалт ма̄нь­щит, хантыт ос ё̄рныт мощщаг хультум мирыг ловиньтавет. Тыи 50 со̄тыра э̄лумхо̄лас тыгыл мощщаг ке о̄лы, та̄н тув хансавет. 
– 12 со̄тыра 228 хо̄тпа та̄нкина̄ныл ма̄ньщииг хӯлтысаныл, 2010 та̄лт 12 269 ма̄ньщит о̄лыс. 
– 31 со̄тыра 467 хо̄тпа та̄нкина̄ныл хантыиг хас­саныл, ты э̄лы-па̄лт 30 943 хантыт о̄лыс. Та̄н ян­гыщ Ханты-Мансийский автономный округт о̄лэ̄­гыт, матса̄витаныл Ямало-Ненецкий округт. 
– 49 со̄тыра 646 ё̄рн хо̄тпаг хӯлтхатасыт, мо̄­лал 44 со̄тыра 646 ё̄рныт о̄л­сыт. Са̄выӈпа̄лэ ё̄рныт Ямало-Ненецкий автоно­мный округт, Ненецкий автономный округт ос Таймырский Долгано-Ненецкий районытыт о̄лэ̄гыт. 
Ма̄ньщит хо̄т о̄лэ̄гыт
Ань хоты ма̄т ма̄ньщи­янув хӯлтвēсыт, ма̄н таи э̄лаль пӯмщаласӯв. Са̄выӈпа̄лэ 11 со̄тыра 65 ма̄ньщит округувт о̄лэ̄гыт, тувыл 407 э̄лумхо̄лас Тюмень ӯс ос районэ̄т, Свердловский областит – 334, Ямалт – 111, Москва ӯст – 23, Санкт-Петербург ӯст – 22, Омский областьт ос Краснодарский крайт – 19, Московский областьт – 18, Новосибирскийт – 17, Пермский крайт – 15, Ленинградский областьт – 13, Челябинскийт – 12 ос аквтаса̄вит Марий Эл республикат, Томский ос Курганский областигт – 10 хōтпа. 
Татарстант 8 ма̄ньщит хӯлтхатасыт, 6 ма̄ньщи Башкирия, Удмуртия ос Саха (Якутия) республикат о̄лнэ̄ныл, 5 хо̄тпал Коми респуб­ликат, Кемерово ӯст, Самарский областьт, Алтайский ос Примор­с­кий крайигт. 4 хо̄тпал Адыгеят, Волгоградский, Иркутский, Кировский ос Нижегородский обла­стит о̄лэ̄гыт. 3 хо̄т­пал Астраханский, Бел­го­родский областьт, Ста­в­ропольский ос Хаба­ров­ский крайт. Мо̄т ма̄т тай 1 манос 2 ма̄нь­щит хӯл­тыглавет, тот лу­сытан пыгыт манос ха­нищтах­тын а̄гит-пыгыт ул та̄н ло­виньтавēсыт. 
Ищхӣпыӈ ма̄т вим ля̄ххал ма̄ньщи ла̄тӈыл Тамара МЕРОВА хансыстэ
