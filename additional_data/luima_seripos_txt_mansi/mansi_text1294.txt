

	Мо̄лал Карелия ма̄т Петрозаводск ӯст финно-угор ма̄хум мирхал конференцияныл о̄лыс. 2016 та̄лт Финляндия ма̄т Лахти ӯст финно-угор ма̄хум VII мирхал конгрессаныл ēмты. Ма̄н округувныл ма̄ньщи, ханты ос ё̄рн хо̄тпанув тув ялуӈкв о̄с щё̄питахтэ̄гыт.  Ты э̄лы-па̄лт нэ̄глум газетат ам ты урыл хансыгласум.

king air pay and day rate

		Тувыл аквта торыг тот консультативный комитетт рӯпитан ма̄хум акван-атхатыгласыт. Ма̄н округувныл Татьяна Гоголева, округ Дума депутат нэ̄, тув ялыс. Ань ты накт тав ӯст о̄лнэ соссаӈ ма̄хманув мирколн во̄виньта̄лсанэ. 

		Та сапра̄нит маныр ва̄рмалит урыл та̄н потыртасыт, ты урыл э̄лаль ловиньтэ̄н. Т.С. Гоголева ла̄выс: «Финно-угор ма̄хманув са̄в та̄рвит ва̄рмаль о̄ньщēгыт. Ма̄н таима̄гыс акван-атхатыглэ̄в, тыщир та̄рвитыӈ ва̄рмалянув мӯсхалыг щё̄питаӈкве кӯпнитнув о̄лы. Финно-угор мирыт халт щар та̄рвит ва̄рмаль – ты ща̄нь ла̄тӈыт э̄лаль тотнэ тэ̄ла. 

		Мо̄тыт Конгрессыт финно-угор ма̄хманув ща̄нь ла̄тӈыт э̄лаль тотнэ ва̄рмаль урыл потыртаӈкве патэ̄гыт. Па̄влыӈ школатыт ня̄врамыт ща̄нь ла̄тӈын ханищтан тэ̄ла, ма̄нь па̄влытт пӯльницат лап ул вос пантавет ос мо̄т ва̄рмалит ёмщакв щё̄питаӈкве э̄рēгыт. Са̄тыт мирхал конгрессыт ма̄хум янгыщ ты урыл потыртаӈкве тах патэ̄гыт. 

		Ань таима̄гыс Консультативный комитетт рӯпитан ма̄хумн 2015 та̄лт округув янытыл са̄в тэ̄ла щё̄питаве. Ща̄нь ла̄тыӈ э̄лаль тотнэ ма̄гыс финно-угор мирыт халт яныг конференцият ва̄равет. Акв тамле ва̄рмаль ща̄нь ла̄тӈыл нэ̄пак хаснэ хо̄тпат ма̄гыс щё̄питаве. 

		Тувыл финно-угор мирыт янытлан хо̄тал кастыл Ханты-Мансийск ӯст яныг научный конференция ва̄раве. Ты тэ̄ла рущ щирыл тох намаим о̄лы: «Инновационные технологии в сфере образования». Ты ва̄рмальн ня̄врамыт ща̄нь ла̄тӈыл ханищтан хо̄тпат са̄всыр па̄влытныл во̄вавет. Ты коныпал Удмуртия ма̄ныл ос Коми республиканыл финно-угор ма̄хманув тыг ёхталэ̄гыт. Тыи ос мо̄т э̄рнэ тэ̄лат пуссын мо̄тыт та̄лт щё̄питавет тах.

		 

		Николай МЕРОВ

 
 