
Ха̄льӯс районт ханищтан ва̄рмаль хумус о̄лы, та урыл ма̄н образование комитет кӯщай нэ̄ ёт потыртасӯв, тав наме Вероника Чекмазова. Вероника Васильевна школа а̄стлан ня̄врамыт аттестат-нэ̄пак коныпал ос хотты профессия нэ̄пакыл тах миӈкве патавет, ты урыл потыртас.
– Округ кӯщаиг о̄лум нэ̄ Наталья Комарова мо̄лты та̄л ла̄выс, ма̄нь па̄влыӈ школат ня̄врамыт хотты профессиян вос ханищтавет, рущ щирыл тох ла̄ваве – «начально-профессиональное обра­зование». Ты 9 ос 11 класс а̄стлан ня̄врамыт снегоходыл яласаӈкве, ю̄нсхатнэ ма̄шинал маснут ю̄нтуӈкве, йӣвныл са̄всыр э̄рнут ва̄руӈкве вос ха̄с­сыт. Та̄н школан яланта­нэ̄ныл сыс ты рӯпатан вос ханищтавет, ка̄тыл матыр-а̄ти ва̄руӈкве вос ха̄сэ̄гыт. Янгыщ та па̄влыт ты проект рӯпитаӈкве паты, хо̄т ма̄ньщит, хантыт ос ё̄рныт о̄лэ̄гыт. 
Ты ва̄рмаль э̄лаль тотнэ ма̄гсыл округ ха­нищтап департамент кӯщаит проект хассыт, ос тув олн та̄стувес, тох намтвес – «Моя первая профессия». Та̄стым олнытыл снегоходыт, ю̄нсхатнэ ма̄шинат, па̄рт сылнэ станокыт ос са̄всыр э̄рнэ утыт ёвтвēсыт. Туи порат та̄н пуссын Ха̄льӯс район Ягрим па̄вылн тотвēсыт. 
План щирыл 2024 та̄лт матыр-а̄ти э̄рнут тотаве ос ня̄врамыт ёт рӯпитан хо̄тпат та̄нти ос о̄влэ̄т ханищтахтэ̄гыт, сертифи­кат-нэ̄пакыл мивет. Тувыл 2025 та̄лт ущ ня̄врамыт ханищтаӈкве о̄вылтавет. 
Ань ма̄н тит па̄вылт ты ханищтап о̄вылтэ̄в – Кульпаст ос Саран­па̄вылт. Кульпаст хӯрум щёс мощщанув ня̄врам ханищтахты ос Саран­па̄вылт са̄в ня̄врам о̄лы. Ма̄н ань сунсэ̄в, манса̄вит а̄гит-пыгыт ты профес­сиятын ханищтахтуӈкве тахмаēгыт. 
Ка̄сыӈ школан тит «Буран» тотаве, ты коны­пал са̄всыр ю̄нсхатнэ ма̄­шинат, па̄ртыт сылнэ станокыт ос мо̄т э̄рнэ пормасыт. Ты пуссын тыныӈ, ёмас утыт ёвтсӯв, ня̄врамытын ханищтах­туӈкве кӯстыр вос о̄лыс. 
Школат рӯпитан хо̄тпат дистанционный щирыл ты тэ̄лан ханищтавет ос та̄н яныгнув а̄гит-пыгыт ханищтаӈкве о̄вылтыя­ныл. Кульпаст ня̄врамыт интернатыт о̄лэ̄гыт, та̄н Ло̄пмусныл, Кимкъясӯй­ныл тув тотавет ос тот ханищтахтэ̄гыт, то̄ваныл школа а̄стлэ̄гыт ос юв о̄луӈкве минэ̄гыт. Тамле ня̄вра­мытын ты ханищ­тап э̄ри, та̄н «Бураныл» яласан нэ̄пак о̄ньщуӈкве патэ̄гыт, а̄гирищит ос матыр-а̄ти ю̄нтуӈкве хань­щувлэ̄гыт, э̄рыӈ та̄ра рӯпитаӈкве тахмаēгыт. Пыгыт йӣвныл матыр-а̄ти ва̄руӈкве тах ха̄сэ̄гыт, тыи та̄нанылн сака э̄рмыглы. Ты рӯпатал та̄н э̄рыӈ олн сэ̄луӈкве вēрмēгыт. То̄ва щēмьят нусаг о̄лэ̄гыт, ня̄в­раманыл э̄л ханищтах­туӈкве тēтуӈкв ат вēр­мия­ныл, тох сакати рӯпата та̄нти тах хо̄нтэ̄гыт. 
Ос ты проект хосыт а̄ти туп сосса ня̄врамыт ханищтаӈкве ро̄ви, рущит, сараныт ос мо̄т нацио­нальность а̄гит-пыгыт тув ōс ялантаӈкве патэ̄гыт. Та̄н школа а̄ст­ланэ̄ныл порат аквта та̄ра ты удостоверение-нэ̄пакыл мивет. 
– Вероника Васильевна, ща̄нь-а̄щитын ты кастыл ка̄сащан нэ̄пак хансуӈкве э̄ри ман а̄ти? Ос манса̄вит ня̄врам на̄н ханищтаӈкве номсэ̄гын? Э̄рыӈ пуссын местал ат товлавет?
– Ва̄им, тамле нэ̄пак ща̄нит-а̄щит та̄н хансэ̄гыт, ты согласие-нэ̄пак та̄л та̄н ханищтахтуӈкве ат вивет. Манса̄вит ня̄врам ка̄сащēгыт, ма̄н ос ном­сы­сув, са̄внув те тахмаē­гыт, ма̄н ос нас ща̄гтэ̄в, та̄наныл пуссын выга­нӯв. 
То̄ва Саранпа̄выл пыгыт э̄лаль ат ханищтахтасыт ос са̄лыӈколн рӯпитаӈ­кве минасыт. Тамле хо̄тпа сака мощща ос та̄на­нылн тамле ханищтап сака кос э̄рнув. 
– Ня̄врамыт ты профес­сият ма̄гыс олн ойтуӈкве патэ̄гыт?
– Щар олн ойтта̄л ха­нищ­тавет, ща̄нь-а̄щит нэ̄­ма­тыр ойтуӈкве ат патэ̄­гыт. Тамле ва̄рмаль пēс порат о̄лыс кос, ань нас таве хот-ёрувлавес. 
Ма̄ньщи нэ̄н Вероника Васильевнан ма̄н пӯ­мащипа ла̄тыӈ ла̄вēв, ты сака э̄рнэ тэ̄ла, а̄гит-пыгыт школа а̄стла­нэ̄ныл порат та̄ра про­фессияӈыг ēмтэ̄гыт ос хотьют э̄рыӈ э̄лаль рӯпи­таӈкве пат­хаты. 
Галина КОНДИНА
