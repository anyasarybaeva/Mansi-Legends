
Раиса Петровна Курикова, а̄ги о̄парищ наме Хатанзеева, ёт ам Ха̄льӯст ва̄йхатасум. Ма̄ньщи нэ̄ пенсиян патхатнэ̄тэ э̄лы-па̄лт хо̄тхуйплов та̄л Ха̄льӯст о̄лнэ сосса ма̄хум культура колт рӯпитас.
Та рӯпататэ урыл Раиса Петровна тох потыртас: «Сосса мир культура колт а̄нумн рӯпитаӈкве сака мӯстыс. То̄нт ма̄н Раиса Петровна Загородняя, Зинаида Викторовна Ананина, Клавдия Васильевна Койнова, ам ос Татьяна Владимировна Тунгусова рӯпитасӯв. Ань нила та̄л пенсият о̄лэ̄гум.
Ма̄н са̄всыр ханищтапыт, ялпыӈ хо̄талыт, суссылтапыт ос мо̄т рӯпата ва̄рыгласӯв. О̄влэ̄т амки ма̄щтырлаӈкве тай сака ат ха̄ссум. Ма̄нки пуссын акван-атхатыгласӯв, халанувт ханищтахтасӯв ос ма̄щтыр ма̄хум тув во̄выгласанӯв.
Культура колт рӯпитым ма̄н пēс йис потрыт, мо̄йтыт, ялпыӈ хо̄талыт урыл яныг хо̄тпат китыгласанӯв ос та̄н потраныл нэ̄пакн хассанӯв. Ам Ха̄льӯс район янытыл яласасум, Кульпаст, Саранпāвылт, Ня̄хщамво̄льт, Хулюмсӯнтыт ос мо̄т па̄влытт о̄лнэ пēс йис о̄лупса ва̄нэ ма̄хум ёт хо̄нтхатыгласум. Ты потрыт ос архив-колн тотсанӯв.
Ам ня̄врамыг о̄лмум пора ёмащакв номилум, хумус Ӯй йӣквес, та порат тамле вāрмаль тӯйтыглахтым ва̄рыглавес. Ма̄хум пуссын ощхуль ва̄рēгыт, витыл со̄сантахтэ̄гыт, ёнгасэ̄гыт. Тувыл юв щалтэ̄гыт, хум хо̄тпат тӯлыглахтэ̄гыт, нэ̄т йӣквēгыт, та порат сака пӯмыщ о̄лыс. Ты юи-па̄лт воссыг тамле ва̄рмаль аты ва̄щиньтасум. Школат ханищтахтамум порат ма̄ньщи ла̄тӈыл потыртаӈкве ат та̄ртвесӯв ос пēс йис ва̄рмалит нупыл сунсуӈкве ат ро̄выс.
Ам анēквам ёмащакв номилум, тав ма̄щтыр э̄ква о̄лыс. Тав хӯл совныл ю̄нтым нё̄тнэ тучаӈ о̄ньщас. Тувыл хоталь ты тучаӈ минас, аты ва̄глум. Ань анēквавныл туп новтуп хультыс, ам о̄ньщилум, воссыг нэ̄матыр а̄тим. То̄ва пормасанэ музейн майлысанӯв, то̄ват нас хот-вущкасасанӯв. Та порат са̄всыр пēс йис ва̄рмалит нупыл тэ̄ланув а̄тим о̄лыс, туп ань кисхатуӈкве патсӯв.
Культура колт ма̄н са̄всыр ялпыӈ хо̄талыт ма̄ньщи ос ханты ма̄хум ма̄гсыл ва̄рыгласӯв. Ань пенсиян кос патхатасум, тувыл юн ӯнлуӈкве ат вēрмēгум, акваг ты колн ёхталэ̄гум, ма̄хманувн нё̄тэ̄гум. Тыг акваг са̄в мир ёхталы, ма̄ньщиянув, хантыянув ёт тыт ва̄щиньтахтэ̄гум.
Юн ос тэ̄ла та̄л ат ӯнлэ̄гум, ю̄нсхатэ̄гум, акваг матыр ва̄рēгум. То̄ва пормасанум выставкан тыг тотыглыянум, тыт суссылтавет. Сакныл сак ква̄лыг хартэ̄гум о̄с тыг тотыглыянум. Самагум ань лю̄льсаӈ нāӈкēг, яныг самкер о̄ньщēгум, тувыл ты утыл самагум та̄ра вāгта̄л патэ̄г, сака хоса ю̄нсхатуӈкве ат вēрмēгум. Хӯл совныл са̄всыр тучаӈыт ю̄нтэ̄гум. Хӯл сов то̄слэ̄гум, тынтлылум. Са̄лы совныл са̄всыр сувенирыт ва̄рēгум. Ма̄ньщи суп ю̄нтуӈкве туп ат вуйхатэ̄гум. Аграфена йигрищум ма̄ньщи суп ю̄нтуӈкв сака ха̄сы. А̄нумн ма̄ньщи суп тав ты ю̄нтыс. Тав о̄с ӯст о̄лы, акв по̄хыт о̄лымēн. Сакныл са̄всыр турло̄псыт, пальсакыт хартуӈкве тай о̄с ёмащакв вēрми».
Раиса Петровна Ло̄пмус па̄вылт яныгмас. Школа а̄стламе юи-па̄лт Ханты-Мансийск ӯсн лēккарыг ханищтахтуӈкве ялыс. Ма̄ньщи нэ̄ яныгмам поратэ урыл таи ла̄выс: «Ам Саранпа̄вылт самын патсум. Омам то̄нт Я̄сунт па̄вылт лēккарыг рӯпитас. Школат Сӯкыръя па̄вылт ханищтахтасум. Тувыл колта̄глувтыл Ло̄пмус па̄вылн ва̄нтласӯв. Та порат ам онтолов та̄л яныт о̄лсум, хӯрмит классын ялантасум. Э̄лаль Сортыӈъян кēтвēсум, та па̄вылт нёлолов класс мус ханищтахтасум, школа ос Кульпаст а̄стласлум. Та юи-па̄лт Ханты-Мансйиск ӯсн лēккарыг ханищтахтуӈкве минасум. Ма̄нь па̄вылквет, улпыл, о̄луӈкве ханьщувласум, тыима̄гсыл яныг ӯст хоса ат вēритасум, ювле о̄лнэ па̄влумн оясум, ханищтахтуӈкве ат патсум. Па̄влувт рӯпата сака а̄тим о̄лыс, почтат колкан ловтуӈкве патхатасум.
Ло̄пмус па̄вылт хум ва̄рсум, яныг пыгум тот самын патыс. О̄йкам Алексей Владимирович Албин наме о̄лыс. Тувыл тав хотталь щалтыс, ам ты юи-па̄лт Ха̄льӯсн о̄луӈкве ва̄нтласум. Тыт мо̄т хум ва̄рсум, наме Владимир Матвеевич Куриков, ханты хум. Ань яныг пыгум такви щēмьятэ ёт о̄лы. Ма̄нь пыгумēн мēн ёт мēн о̄лы».
