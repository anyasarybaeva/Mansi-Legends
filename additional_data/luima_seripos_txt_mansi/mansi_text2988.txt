
Ты хум Ханты-Мансийск ӯсн ма̄щтырлаӈкв во̄выглавес. Тав ханты хо̄тпа, наме Павел Михайлович Тользин. О̄лупсатэ ос такви урēтыл тох потыртас:
- Ам Касум ēрныл о̄лэ̄гум, тот 1959 та̄лт ё̄рнколт самын патсум. То̄нт омагум-а̄тягум са̄лыӈ колт яласасы̄г, па̄вылт ат о̄лсы̄г. Ам са̄лы ӯрнэ рӯпата ёмащакв ва̄глум, таима̄гыс школа а̄стламум юи-па̄лт са̄лы уральтан хумыг (зоотехникыг) ханищтахтуӈкв минасум. Тувыл по̄йтсум, ювле па̄влумн ёхтысум, совхозт рӯпитаӈкв патсум.
Мощ рӯпитасум, ос совхозув витыг та тотвес. Ам о̄лнэ колыт па̄лтыглан котельный-колн минасум. Тот рӯпитанэм сыс са̄лыӈ ма̄хманув палт таквсы ялантасум, са̄лыяныл уральтасанум.
Нэ̄ тотсум, э̄квам ё̄рн нэ̄, наме Светлана Фёдоровна Вылла.  Акван-минасмēн, хӯрум ня̄врам о̄ньщимēн, тит а̄ги, акв пыг. А̄гиягмēн сас рӯпитэ̄г. Яныг а̄гимēн Наташа Сургут ӯс университет а̄стлас, тот рӯпитаӈкв хультыс. Хум ва̄рыс, о̄йкатэ казак. Ань тав ня̄врамыт касуӈкв ханищтыянэ.
Котиль а̄гимēн Настя ань Ханты-Мансийск ӯсн ва̄нтлас, тыт хум ва̄рыс. О̄йкатэ – хо̄нтаӈ ма̄ньщи хум. Тэ̄н «То̄рум маа»  музейт аквъёт рӯпитэ̄г. Ма̄нь пыгмēн Дима  нёлолов класс а̄стламе юи-па̄лт Нижневартовск ӯсн минас, тот строительный техникумт ханищтахты. Э̄квамн ос пенсиян минуӈкв кос ро̄ви, ос тав ла̄ви – пыгмēн ханищтахтуӈкв хунь а̄сты, то̄нт ущ пенсиян мины.
Ма̄н пēс рӯтанув  Куноват нампа ма̄т о̄лсыт. Ам та ма̄ амти нупылум хансуӈкв таӈхыслум кос, ос нэ̄паканум атуӈкв хунь патсанум, ла̄ввēсум – ты ма̄ Ямал нупыл хансым о̄лы. Ань нас тув ялантэ̄гум. Тот ма̄н ащо̄йкав колта̄глэ ёт о̄лыс. Та̄н щēмьянылт са̄в ня̄врам яныгмасыт. Тав щар ма̄ниг о̄лыс, таима̄гыс тох ла̄ввес –  Ай Митрий, ма̄нь Митрий, сака ёмащакв ма̄щтырлаӈкв ха̄сыс. Са̄лы сун ва̄рыс, йӣвныл матыр-а̄ти ёргуӈкв ха̄сыс. Сараныт тав  палтэ ёхтэ̄гыт, халанылт пēнтхатэ̄гыт – ащо̄йкам та̄нанылн са̄лы сун мыг, та̄н ос са̄лы ювле мыгыт. Акв та̄л ам та ма̄ о̄с уральтаслум, янытэ̄т йӣвытн лап-яныгмавес.
Ам нэ̄ тотмум па̄сыл юн туп рущ ла̄тӈыл потыртэ̄в, э̄квам – ё̄рн хо̄тпа, ханты ла̄тӈув  щар ат ва̄гтэ. Мощ торгамты, потыртаӈкв ат вēрми. Ам ос ё̄рн ла̄тыӈ ат ва̄глум. Ня̄враманмēн ёт туп рущ ла̄тӈыл  потыртасмēн. Ань та̄н мēн нупыламēн кантлэ̄гыт, манрыг ханты ла̄тӈыл потыртаӈкв ат ханищтасанмēн.
Ам омагум-а̄тягум хоса ат о̄лсы̄г, э̄квам  ос ляпа рӯтанэ холасыт. Ань туп акв э̄щум  са̄лыӈ колт яласы. Ма̄н тай пуссын па̄вылт о̄лэ̄в, са̄лы ат о̄ньщēв. То̄ванакт тыи ма̄гыс  сымум татем ща̄рги,  ам са̄лыӈ колт яныгмасум, са̄лыт сака э̄руптыянум. Ма̄н яныгмамув порат хантыт, сараныт пуссын акв пирка̄тат яласасыт. Та̄н ма̄н ла̄тӈув ва̄ганыл,  ма̄н ос саран ла̄тыӈ ва̄глӯв. Ёмащакв о̄лсӯв, яныгмасӯв.
Ань тыг мус ма̄н, са̄лыӈ колт аквъёт яныгмам ня̄врамыт,  халувт юртыӈыщ о̄лэ̄в. Ам ма̄нь та̄гыл хӯрум ла̄тӈыл потыртаӈкв ха̄ссум – ща̄нь ла̄тӈыл, саран ос рущ ла̄тӈыл. Ща̄нь ла̄тӈум мощ мо̄т щирыл суйты, Касум па̄вылт о̄лнэ хантыт то̄ват а̄нум ат торгамтыяныл, ла̄вēгыт – то̄ва ла̄тӈыт щар хащта̄лыт, ат торгамтахтэ̄гыт. Ам амти ла̄тӈум тох ла̄ваве – «приуральский». Ямалт Нё̄ранув ляпат о̄лнэ хантыт тох потыртэ̄гыт. Ам ань Касум ма̄хум ла̄тӈанылн ханьщувласум,  та̄н щиранылт потыртэ̄гум.
