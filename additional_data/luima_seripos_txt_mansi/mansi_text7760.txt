
Ма̄ньщит о̄лупсаныл, алыщлап ва̄рмаляныл ос манхурип тэ̄нут тэ̄гыт, та урыл Хо̄нтаӈ район Половинка па̄вылт рӯпитан музейт  конференция ва̄рыглавес, таве тох ла̄всаныл – «Манси – живая культура».  Потрыт та урыл о̄лсыт, алым хӯл ос ка̄тын-паттым нё̄выль хумус тэ̄нутыг ва̄рияныл, хумус хӯл, нё̄выль, пил со̄паслэ̄гыт.
Ты музей хуньт Анатолий Николаевич Хомяков ва̄рыстэ, тот са̄всыр ма̄ньщи колыт такви ӯнт­тыс ос пēс пормасыт тув атыс. Са̄в та̄л тав кӯщаиг рӯпитас, ань яныгпа̄лаг ēмтыс ос ма̄хманэ̄н ма­тыр-а̄ти ва̄руӈкве нё̄ты, хӯлтыглахты. Ōйка ты конференциян о̄с ёхталас, атхатам ма̄хумн сымыӈ ла̄тӈыт ла̄выс. 

Анна Ерофеева, музей кӯщай нэ̄, ёхтум ма̄хум ёт пащалахтас,  рӯпитан хо̄талыт ёмщакв вос о̄лэ̄­гыт ос потрыт пуссын ёмщакв вос ловиньтавет. Ты «Манси – живая культура» научно-практический конференция ос «От камки до камакана» фестиваль ва̄рнэ ма̄гсыл Анна Михайловна АНО «Потомки Конды» ма̄хманэ ёт проект хассыт ос олныл майвēсыт.  Та̄н ма̄хум са̄в па̄лыл во̄всыт, Ханты-Мансийсканыл ос Хо̄нтаӈ районныл наука, культура щирыл рӯпитан хо̄тпат ёхтала­сыт. 
Учинский музейт рӯ­питан нэ̄ Татьяна Хомякова хӯл манарыл пу­ваве ос манырсыр тэ̄­нут хумус ва̄раве, татем ёмщакв потыртас. Тав о̄йкатэ ос ня̄враманэ ёт ка̄сыӈ ӯщлахтын хо̄­тал няслуӈкве ос няс па̄хвтуӈкве ялантэ̄гыт, пуссын хӯл алыщлаӈкве ка̄сащēгыт, тувыл хӯл са̄­ритэ̄гыт, па̄йтэ̄гыт, хӯлыӈ ня̄нь ва̄рēгыт. Та̄н ма̄нылт хо̄нтаӈ ма̄ньщит та̄нти хурип алыщлапыт о̄щсыт, ань музейт тамле алщит суссылтан ма̄гсыл о̄нь­щавет, тыт а̄рпит, камкат, ӯсмахӯргыт о̄лэ̄гыт.  

«Конда» нампа районный колт рӯпитан нэ̄ Светлана Лукашеня на̄й урыл потыртас. Тав ла̄выс, ка̄сыӈ порат, хунь ма̄н ща̄й манос тэ̄нут па̄йтэ̄в, то̄нт на̄йкве па̄лтэ̄в, исум тэ̄нут ва̄рēв ос колув рē­гыӈыг ēмты. Хантыт ос ма̄ньщит пēс йис та̄гыл на̄яныл ӯргаласаныл, таве по̄йкщасаныл. 
Юлия Куропаткина, музейт рӯпитан нэ̄, пил ва̄тнэ урыл ос пилыт маныр по̄рт ва̄рēгыт, та урыл потре о̄лыс. Лӯима̄вт яныгман пилыт сака са̄в витамина о̄ньщēгыт, ма̄ньщит пилыт ё̄рыл пустāгыл о̄лсыт, ня̄враманыл пуста̄гыл ян­малтасыт. Таквсы хунь са̄в пил ва̄тэ̄гыт, сӯиӈ ма̄т тит-хӯрум нор лю̄лит кол-хусап ва̄рēгыт, ва̄тум пиланыл тув со̄сыяныл, тэ̄лы лё̄ӈх мус тот та о̄ньщияныл ос ётыл лувыӈ суныл юв-тотыяныл. Тэ̄лы кастыл пил са̄ккар ёт па̄йтсыт, па̄йтым ӯй нё̄выль сӯйпил ёт тэ̄сыт. Тамле тэ̄нутыл хо̄нтаӈ ма̄ньщит о̄лсыт.
Анатолий Брусницин Хо̄нтаӈ район Катыш па̄­вылт яныгмас, тав ла̄выс, ма̄нь порат номитэ, хумус ащо̄йкатэ̄н кӯрмасыл, то̄ва порат ос барсук во̄ил пусмалтавес. Со̄рыг а̄гм порат манос ка̄квнэ торыг подорожник, мать-и-мачеха, трилистник лӯптат ща̄й пēнтсыл айсыт, тамле пум-лӯптал пусмалтахтасыт. Ты коныпал сылылтахтын ню̄лмияныл подорожник лӯптал пинсаныл. 
Потрыт ловиньтан ма̄ныл а̄стуманыл юи-па̄лт ēӈта пасан ва̄­тан атхатыгласӯв, музейт рӯпитан нэ̄кветын ма̄н пӯмащипа ла̄тыӈ ла̄всӯв. Та̄н ма̄ньщи мир о̄лупса но̄х-во̄рмалтаӈкве нё̄тэ̄гыт, матыр-а̄тил пӯм­щалахтэ̄гыт, хо̄т матыр ат торгамтэ̄гыт, «То̄рум Маа» музейт рӯпитан хумыг титыглэ̄­гыт, хоты алыщлап хумус во̄ртуӈкве э̄ри – хӯлтавет. 
Галина Мерова
