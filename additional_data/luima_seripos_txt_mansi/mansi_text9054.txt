
Ты та̄л о̄вылтахтам порат Ханты-Мансийск ӯс яныг намыл майвес – «Город трудовой доблести». Ты кастыл «То̄рум Маа» музейт са̄в хо̄тпа акван-атыглавес. 
79 та̄л ювле ты хуль­тыс, ма̄н ма̄в вуянтам са̄л­татанув но̄х-патсыт. Ос маныр та̄рвит то̄нт о̄лыс, ты йис мир хот ул вос ёрув­лыяныл, я̄ӈк на̄тнэ этпос сыс са̄всыр ёмас сус­сылтапыт ва̄равет, яныг хо̄нт урыл потыртан ма̄гыс ма̄­хум акван-атыглавет.
Музей колт тит суссыл­тапыг ва̄рыглаве­сы̄г, ак­ватэ тох намаим о̄лыс – «Отыры Великой Победы», мо̄танэ «Но̄х-патум мир». О̄влэ̄т тув ёхтум хо̄тпат колнак тӣвырн атвēсыт, тот пēс хурит, пēс пормасыт ос нэ̄пакыт атым о̄лсыт. Хо̄нт порат манаса̄вит олн фронт ма̄гыс атвес, манхурип тēнтыт ос нос­кит то̄нт ма̄хум о̄щсыт, ты пормасыт пуссын тот суссылтавēсыт. 
Музейт рӯпитан нэ̄ Эрика Сургутскова ла̄выс:
– Ка̄сыӈ та̄л Победа хо̄тал кастыл ма̄н сус­сылтап ва̄рыглэ̄в. Тот па̄в­лыӈ ма̄хум урыл я̄нас потыртэ̄в, ань ос Ханты-Мансийск урыл суссылтап щё̄питаслӯв, хо̄нт порат ӯсув Остяко-Вогульскыг ла̄ввес. Самарово па̄вылт то̄нт 7,5 со̄тыра арыгтем хо̄тпа о̄лыс, та̄н са̄в тонна хӯл пувсыт, са̄в рӯпитасыт. 

Музей Природы ос Че­ловека колт о̄с са̄в пēс пормас атым о̄лы, ань ту­выл са̄в пормас ты сус­сылтапн тотыглавес. Ты музейт рӯпитан хум Юрий Квашнин мощ о̄с потыртас. Та̄н 2003 та̄лт Ханты-Мансийский район янытыл о̄лнэ ма̄нь па̄влыӈ ма̄н ялсыт. То̄нт ветераныт ёт, труженик тыла ма̄хум ёт хо̄нтхатыгласыт. Та̄н пот­раныл пуссын хассаныл ос нэ̄пакыг та̄ратасаныл. 
Та порат спецпересе­лен­цыт, калмыкыт ос мо̄т ма̄ныл тēтым немцыт сака са̄в рӯпитасыт. Та̄н пуссын ё̄р ва̄гыл тыг тēт­вēсыт, ма̄колт о̄лсыт, ма̄ хилсыт, о̄вас ӯнттысыт, яныг нё̄тмил ва̄рсыт. 
Пēс консерва-па̄нкат о̄с суссылтавет, ты ӯст рӯ­питам рыбокомбинат та̄н ва̄рум хӯлыӈ па̄нканыл. Хӯл пувум ма̄хум 200-300 процент са̄вит са̄внув плананыл то̄вартасаныл. Ос са̄всыр тэ̄нутыг щё̄пи­тан ма̄гыс ня̄врамыт ос нэ̄к­вет рӯпитасыт.
Ты урыл колледжит рӯпитан нэ̄ Ирина Ку­рицына потыртас. Тонт, 1942 та̄лт, педучилище ФЗО (фабрично-заводской обу­чение) тох ла̄ввес. 

13-14 та̄л яныт а̄гири­щит-пыг­рищит «бондарь» рӯпатан ханищтавēсыт, та̄н йӣв пӯщкат ва̄рсыт. Та пӯщкат сака янгыг о̄лсыт, тот хӯл солвалтавес. 
Мо̄т пыгыт судоплот­никыг ос плотникыг ха­нищтавēсыт. Та̄н раз­нарядка щирыл тув тē­тыглавēсыт. А̄гит ос нос­кит сагсыт, маснут ю̄нт­сыт. Ка̄сыӈ школа фронт ма̄гыс олн атыс. То̄­ват танкыт ва̄рнэ ма̄гыс олн тēтыгласыт, то̄ват ос товлыӈха̄пыт ва̄рнэ ма̄гыс. 
Ма̄хум пуссын рӯ­питасыт, та̄нти­на̄­ныл ат са̄литасаныл, нэ̄мхотьют сысы ат минас. Ань таи­ма̄гыс ты Ханты-Мансийск ӯсув «Город трудовой доблести» на­мыл майвес.
Та юи-па̄лт ма̄хум кон во̄ввēсыт. Тот са̄в писаль ос автомат суссылтавес, акв хум ня̄в­рамытн потыртас, хумус та̄наныл молях атуӈкв ро̄ви, хумус па̄тлуптэ̄гыт. Ляпат ос СВО ма̄т хо̄нтлын ма̄хум ма̄гыс пормас ос тэ̄нут атвес. 
Ма̄хум тот ё̄мыгтасыт, сунсыглахтасыт, ё̄рнкол тӣвырт со̄ламат тэ̄сыт, ща̄й айсыт. Ка̄сыӈе ёмас номтыл о̄лыс – яныг хо̄нтыт патум мир ма̄н нэ̄мхуньт ат ёрувлылӯв, номуӈкв патылӯв. 
Тох ты яныг ӯст ма̄хум Победа хо̄тал кастыл мӯйлысыт. 

Валентина Васильева
