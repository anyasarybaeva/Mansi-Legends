
Ты э̄тпост Лӯима̄, Сибирь ос хо̄тал нэ̄глын ēрт о̄лнэ ма̄ньлат ма̄хум Ханты-Мансийск ӯст акван-атхатыгласыт. Ты ва̄рмаль «Российский Север» намаим о̄лыс. А̄гит-пыгыт тыт са̄т хо̄тал сыс ханищтахтасыт, кассыт, ёнгысыт ос халанылт ва̄йхатасыт, акван-юрщхатасыт. 
Ты ва̄рмальн та̄н ань атыт щёс атхатыгласыт. Пēс йис о̄лупсаныл э̄лаль тотнэ ма̄гыс та̄н ак­въёт са̄в номтыӈ тэ̄лат щё̄пи­тасыт ос ханищ­тах­тасыт. 
Ань ты порат яныгса̄т арыгтем э̄лумхо̄лас тыг ёх­таласыт. То̄ва хо̄тпат та̄нки хансум проек­та­ныл тыт суссылтасыт. Ты ва̄р­маль ма̄ньлат ма̄хум ёт рӯпитан федеральный агентства кол, округ мир­кол кӯщаит ос Лӯима̄, Сибирь ос Дальний Восток Ассоциацият рӯпитан хо̄тпат щё̄питасыт.
Округ кӯщай янытлан ла̄тыӈ ла̄выс
Мӯй ма̄хум яныт­лаӈ­кве округ кӯщай нэ̄ На­талья Комарова ёхталас. Тав ла̄выс: «Ам на̄нан пӯ­ма­щипа ла̄вēгум, ак­ван-атхатнэ ма̄гыс матъёмас округув пēриясын. Тыт э̄рнэ проектанын мӯс­хал щирыл ва̄руӈкве ханищтавēн ос ётыл юн ты тэ̄лан э̄лаль тотыя­нын тах. Китхуйплов регио­нытныл пуссын аквъёт ва̄т са̄виткем проект тыг тотыглавес. Ты сака ёмас ва̄рмаль, ам на̄нанылтыл яныт­лахтэ̄гум, аквтох э̄лаль мирн э̄рнэ тэ̄ла ва̄рим о̄лэ̄н». 
Тувыл ма̄ньлат ма̄хум федеральный агентстват кӯщай ва̄ӈын хо̄тпаг рӯ­питан хум Андрей Пла­тонов ос янытлан ла̄тыӈ ла̄выс: «На̄н са̄в пӯ­мащ проект тыг тот­сын. Акв проект - ты са̄лыӈ­колт ищ­хӣпыӈ ут о̄щнэ ма̄нь то­влыӈха̄пыл са̄лыт ураль­тан ва̄рмаль о̄лыс». Рущ щирыл тамле тов­лыӈха̄п «дроныг» ла̄ваве, тув по̄с­лын ут ва̄рим о̄лы. Ты камера хосыт э̄лын яла­сан са̄лыт ём­щакв на̄ӈ­кēгыт. Сосса мир о̄луп­саныл кӯпнит­нувēг ва̄рнэ ма̄гыс та­мле ищхӣпыӈ утыт йис ма̄т о̄ньщуӈкве сака ёмас.

Ща̄нь ла̄тыӈ урыл потыр
Акв хо̄тал та̄н ща̄нь ла̄тӈыт э̄лаль тотнэ ва̄р­маль урыл потыртасыт. Ты кастыл «Югра-Экспо» колн сосса мир ёт рӯпи­тан хум Сергей Тимош­ков, «Югра лылыēп» кӯ­щай нэ̄ Люд­мила Алфёрова, тво­р­че­ство колт сосса мир о̄лнэ-хӯлнэ накыт э̄лаль тотнэ нэ̄ Фаина Ишти­мирова ос мо̄т хо̄т­пат во̄виньта̄лвēсыт. Ань ты ва̄рмаль ма̄гыс о̄с яныг рӯпата ва̄раве.
Сергей Тимошков ла̄­выс: «Мощщаг хультум мирыт ща̄нь ла̄тӈаныл государство па̄лыл ӯрга­лаӈкве э̄ри. Сосса ма̄хум нэ̄мхотьютн ат ке нё̄тавет, ла̄тӈаныл та со̄ймēгыт. Россия ма̄в янытыл кит­са̄т са̄виткем са̄всыр ща̄­нь ла̄тӈыл потыртан ми­рыт о̄лэ̄гыт. Ты хо̄тпат халт - са̄выӈпа̄лэ сосса ма̄­хум. Ты ма̄хманув ща̄­нь ла̄т­ӈаныл э̄лаль вос суй­тыс, та̄нанылн нё̄т­уӈ­кве э̄ри.
Та̄н потыртатта̄л ла̄т­ӈаныл ат ханищтыяныл. Ня̄врамыт ёт акваг юн потыртэ̄н. Хоты щēмьят юн потыртэ̄гыт, та̄н та̄н­ки ла̄тӈаныл ёмщакв ва̄­ганыл. На̄нки ла̄тӈын ул ёрувлэлы̄н, пēс о̄лупса яны­тлым о̄лэ̄н». 

Ма̄хум ловиньтавет
Тувыл перепись урыл потыр о̄лыс. Юи-о̄выл щёс ма̄хум 2010 та̄лт ло­винь­тавēсыт ос нэ̄пакн хансы­главēсыт. Сосса ма̄хум халт щар са̄внув ё̄рныт, эвенкыт, хантыт, эвеныт ос чукчат о̄лэ̄гыт. Сосса мир ёт пуссын аквъёт та̄наныл хо̄тпан процент са̄вит ēмты. 
2010 та̄лт Лӯима̄т, Си­бирьт ос Дальний Вос­ток ма̄т о̄лнэ сосса ма̄хманув ловинь­та­вēсыт, пуссын аквъёт китса̄т хо̄тпан со̄тыра са̄виткем э̄лум­хо̄лас хультсас. Ка̄сыӈ мирт са̄выӈпа̄лэ нэ̄ хо̄т­пат о̄лэ̄гыт, хумыт мощ­щанув. Ань мо̄тыт та̄л ма̄нь таквс э̄тпост о̄выл хо̄талныл ва̄т нупыл атыт хо̄талэ мус о̄с ма̄хум ло­винь­таӈкве патавет. Ман­са̄вит э̄лумхо̄лас Рос­сият о̄лы, ло­виньтавет тах.

Каснэ ва̄рмаль о̄лыс
Акв хо̄тал мӯй ма̄хум «То̄рум Маа» музейн то­тыглавēсыт. Тот та̄н ма̄г­сыланыл каснэ ва̄рмаль щё̄пита̄лвес. Пыгыт тынь­щаӈ па̄хвтысыт, сун ӯлтта поргысыт ос йӣв о̄выл кит нупыл харт­сыт. Ка̄са­щан хо̄тпат а̄мпа­рыт, сӯмъ­­яхыт ос мо̄т са̄в­сыр пēс колыт сунсы­глым ё̄мыгтасыт. Та̄н ма̄г­сы­ланыл тот мохсаӈ хӯл па̄йтыглавес. А̄гит-пыгыт атыӈ хӯл исмит айсыт. 

Ямал ма̄ныл ёхталам а̄гит-пыгыт но̄х-патсыт
Мӯй ма̄хум са̄в проект тыг тотыгласыт. Та̄н ма̄г­сыланыл хӯрум млн. сол­ко̄ви та̄стыглавес. Касыл о̄лум порат туп нёлолов проект пēриявес, та̄н ол­ныл майвēсыт. Та̄н хала­нылт нила хо̄тпат Ямало-Ненецкий  округныл  о̄л­сыт. 
Иван Сандрин Шурыш­карский районт о̄лы. Тав пēс потрыт, мо̄й­тыт ос а̄м­щит атнэ ос дикто­фо­нын хаснэ ма̄гыс про­ект щё̄­пита̄лыс. 
Некоча Окотэтто «По­мощница Неко» нампа мирн нё̄тмил ва̄рнэ про­ект хансыс, тав Салехард ӯсныл ёхталас, о̄с олныл майвес. 
Алевтина Тибичи «Ня̄в­рамыт э̄руптан ва̄р­ма­ль» проект щирыл но̄х-па­тыс, тав Тазовский районныл о̄лы. 
Инесса Яунгад «Про­ведение съезда организа­торов работы с сель­ской молодёжью корен­ных мало­чи­слен­ных народов Севера» нампа ва̄рмаль щирыл но̄х-патыс, тав о̄с Сале­хард ӯсныл ёхталас. Тыи ос мо̄т но̄х-патум хо̄тпат ёмас проектаныл ма̄­гыс олныл нё̄твēсыт. 
Ма̄н, редакцият рӯпи­тан хо̄тпат, ты ма̄ньлат ма̄хум о̄с янытлыянув. То̄ва хо̄тпат ма̄н палтув мӯйлуӈкве ёхталасыт, та̄н ма̄гсыланыл ма̄н сака ща̄гтсув, матъёмас акв пыг Иван но̄х-па­тыс. Та̄н э̄рнэ рӯпата ва̄рēгыт. Па̄вланылт, ӯса­нылт ща̄нь ла̄тӈаныл э̄лаль вос суйтыс, та̄н ап­рыӈыг ос ка̄ркамыг вос рӯпитэ̄гыт. Пус ка̄т, пус ла̄гыл та̄нанылн кēтэ̄в, о̄лупсаныл мӯсхалыг вос о̄лы.

