
Ма̄-витув ӯргалан округ колт кӯщай Сергей Филатов такви ва̄рум рӯпататэ о̄вылтыт потыртас. Ты департамент округув янытыл ма̄-во̄й но̄х-винэ тэ̄лат ос та ляпат о̄лнэ сосса ма̄хманув о̄лупсаныл, во̄раян ма̄хум ва̄рмаляныл - ты тэ̄лат та̄н та̄ра-паттыяныл ос матыр ла̄тыӈ хӯлтэ̄гыт.
Ма̄-во̄й но̄х-винэ тэ̄лат
Хум 2020 та̄л сыс ма̄-во̄й но̄х-винэ тэ̄лат урыл таи хӯлтыглас, ань ма̄ янытыл 25% са̄вит мир ма̄-во̄й ёвтнэ щи­рыл ёл-по̄йтсыт. Таи­ма̄гыс Юграт 2020 та̄лт 210 млн тонна ма̄-во̄й но̄х-виӈкве кусыгла­сыт, мо̄лты та̄лт 236,1 млн. тонна о̄лыс. 
Ты ОПЕК соглашение-нэ̄пак хаснэ̄ныл юи-па̄лт са̄в ма̄-во̄й но̄х ат виве, тувыл ковид-а̄гм паттат ма̄хум рӯпата­ныл мощ ёл-по̄илтта­вет. Ань Россия янытыл Ханты-Мансийский округувт 41,3% ма̄-во̄й но̄х-виве. 
2020 та̄лт округувт 16,3 млн мēтра милыт ма̄ паса­тавес, тыи 2019 та̄л­ныл 0,7 млн метра манос 4% са̄вит мощ­ща­нув о̄лы. Тувыл 3,7 со̄тыра йильпи сква­жинат ва̄р­сыт.
Таквсы порат ма̄-во̄й ханищтан В.И. Шпиль­ман нампа центр па̄лыл Югравт национальный центр о̄с ва̄рвес. Тот ма̄ ёлы-па̄лт матыр хо̄нтнэ утыт ос тувыл но̄х-винэ порат наука щирыл ха­нищтавет. 
Ты центр хосыт са̄в ма̄ныл учёныит ос мо̄т хо̄н ма̄ныл о̄лнэ компаният аквторыг акван-атыглаӈкве вēр­мавет ос та̄н пуссын акван-потыртахтым рӯ­питэ̄гыт. 
Ма̄-вит ӯргалан ма̄гыс ва̄рнэ рӯпатат
2020 та̄лт туи рēгыӈ пора о̄лыс, туи сыс мощ­ща раквыс, таима̄гыс во̄рт са̄в ма̄т на̄й но̄х-пē­ламла̄лыс. Во̄рт 469 ма̄т на̄й тэ̄с, та щирыл 144 360,04 гектар на̄йн ё̄свес. На̄й пēламлам о̄выл хо̄талт 59,9 % ма̄т на̄й та̄ра ха­рыгтаӈкве патвес. 
2020 та̄л сыс «Эко­логия» нампа на­цио­нальный проект хосыт округ янытыл 27 628,0 гектар ма̄ ма̄нь йӣвыл ӯнттувес. Ты проект щирыл ма̄н палтув ты тэ̄лат ва̄руӈ­кве ном­сэ̄гыт:
- округувт ма̄-вит ӯргалан хӯрум я̄нас ма̄ ва̄рēгыт, та щирыл 4372,8 гектар ма̄ ӯр­галаӈкве патаве. Тыи Ханты-Мансийский районт 160,2 гектарыт «Реполовский кедро­вый бор» 2022 та̄л мус щё̄питаве тах, тувыл 2023 та̄л мус Сургутский районт 212,6 гектарт «Тундринский кедро­вый бор» ва̄раве ос 2024 та̄л мус Нижневар­товский районт 4000 гектарт «Ягельный» нампа ма̄ щё̄питаӈкве патэ̄гыт.
– ма̄-вит ӯргалан нила ма̄т 6,2 вēрыста ма̄-вит ӯргалан ос ту­ристыт яласан лё̄ӈхыг ва̄равет: тох 1,3 вēрыста «Сорумский» нампа ма̄-вит ӯргалан заказни­кыг ēмты, тувыл 2,3 вēрыста «Луговские мамонты» ма̄-вит памятникыг щё̄­питаве. Тувыл 1,3 вēрыста «Реполовский кедровый бор» ма̄т ос 1,3 вēрыста «Тундринский кедровый бор» ма̄т турис­тыт ё̄мыгтан лё̄ӈхыг ва̄­равет. 
– «Вы̄гыр нэ̄пакн» хансым мощщаг ēмтум кит ӯйхулыг са̄вмал­таӈкве вос нё̄тавег – лӯима̄т яныгман во̄р са̄лы ос витуй. 
Мо̄лты та̄лт мощщаг хультум хӯлыт са̄вмал­тан ма̄гыс са̄в рӯпита­сыт. Ань 2020 та̄лт Югра 3,5 млн са̄всыр ма̄нь хӯлквет я̄тытн та̄ртвē­сыт. 
Лӯима̄ мир тэ̄ланыл о̄вылтыт С.А. Филатов о̄с потыртас. Та̄н департа­ментанылт пēс о̄лупса э̄лаль тотнэ щирыл 89 организацият хӯлт­вē­сыт. 
Сосса ма̄хум ищхӣпыӈ утыл ва̄равет
Ищхӣпыӈ ут молях ос ёмас вос рӯпитас, «IT-стой­бище» нампа проект э̄лаль тотаве. Ань хантыт ос ё̄рныт та̄нки стой­би­щанылт «Гос­услуги» ло̄псыт ос са̄в­сыр ля̄х­халыт ловинь­таӈ­кве ос та̄нки нэ̄па­ка­ныл ва̄руӈкве вēр­мēгыт.
2020 та̄лт 6 са̄всыр муниципалитетыт 17 интернет кēр ква̄лгыл щё̄питавēсыт. Ань ты хо̄тал мус 779 сосса э̄лумхо̄лас ищхӣпыӈ ут о̄ньщēгыт, та̄н  57 во̄р ма̄т ос 4 ма̄нь па̄влытыт о̄лэ̄гыт.
Во̄раян хо̄тпат урыл
Тувыл пупа̄пщикве ос са̄лы пурнэ ӯит урыл о̄с потыртасыт. С.А. Филатов тох ла̄выс, ты та̄лт ма̄хум пупа̄пщик­вел акван-хо̄нтхатама­ныл урыл 138 щёс ла̄тыӈ кēтсыт. 
Та̄н ты тэ̄лат ураль­танэ̄ныл юи-па̄лт, то̄ват наска̄ссыг кēтум ла̄тӈыг о̄лсыт. Охотникыт ма̄гыс 131 са̄всыр решение-ла̄тыӈ хассыт, тох 121 ла̄тыӈ – пупа̄пщиквет ма̄гыс о̄лыс, 9 - са̄лы пурнэ ӯй ма̄гыс ос 1 – ращ ма̄гыс. 
Та̄л сыс 1 со̄тыра 482 хум хо̄тпат охотничий билет висыт ос 23 со̄тыра 931 во̄руй ка̄тн-паттын ма̄гыс та̄ртвес.
Тамара МЕРОВА
