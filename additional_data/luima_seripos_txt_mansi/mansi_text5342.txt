
Югра ма̄т номтыӈ ма̄ньлат ма̄хум мо̄т ма̄н о̄луӈкве ул вос миныглэ̄гыт, ань тыт та̄н ма̄гсыланыл йильпи рӯпитан ма̄т щё̄питаӈкве патавет. Рущ щирыл ты ва̄рмаль «Развитие креативной экономики Югры» ла̄ваве. Ты урыл ля̄ххал тотнэ округ департаментыт рӯпитан хум Александр Деменко ос Сургут ӯст йильпи тэ̄лат э̄лаль тотнэ хум Сергей Зверьков потыртасы̄г.
Тэ̄н ла̄вмēн щирыл, юи-о̄выл та̄лытт са̄в э̄лумхо̄лас мо̄т ма̄н о̄луӈкве миныглэ̄гыт. Тамле ва̄рмаль э̄лаль ул вос ēмтыс, ань номтыӈ хо̄тпат манырсыр рӯ­пата ва̄руӈкве ка̄сащē­гыт, та̄н интернет хосыт китыглавет тах. Хо̄тпа матыр рӯпата ва̄руӈкве тахмаи ке, тав нё̄туӈ­кве патаве. Ты коныпал э̄лыл тыг ёхтын хо̄тпат о̄с тыт ӯравет.
Кӯщаиг ла̄внэтэ̄н щирыл, са̄всыр рӯпата ва̄рнэ хо̄тпат хунь ак­ван-потыртахтым рӯ­питаӈкве о̄вылтахтэ̄гыт, са̄внув олн сэ̄луӈкве па­тэ̄гыт. Ты хосыт округ экономикав но̄х-са̄вми. На̄н ты ва̄рмаль урыл хӯлтнэ ла̄тыӈ ищхӣ­пыӈ ло̄псыт  https://ng.myopenugra.ru/crowd/kreativ/  ёмщакв ловиньтэ̄н. Тот са̄ртын щё̄питым проектыт о̄с хансым о̄лэ̄гыт.
