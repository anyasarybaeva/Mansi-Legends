
А̄тям Константин Семёнович Вынгилев Ха̄льӯс район Няхлаӈ па̄вылт самын патыс, та̄л котиль э̄тпос 25 хо̄талэ̄т 1932 та̄лт. О̄пагум-щащēквагум са̄лыт о̄щсыг. 1938 та̄лт са̄лыянэ̄н хот-вуйвēсыт, колхозн майвēсыт, атхуйплов са̄лыл туп хультуптавēсыг.
1939 та̄лт о̄пам хот­таль щалтыс, щащēквам хӯрум ня̄враманэ ёт хультыс. А̄тям оматэ̄н акваг нё̄тыс, найив са̄г­рыс, вит а̄лумтас. Тув па­лыт няслыс, юв ка̄сыӈ хо̄тал вēтра са̄вит хӯл тотыс. 1941 та̄лт Наталя йӣгрище а̄тимыг ēмтыс, краснуха а̄гмыл хартыс. 
А̄тям хунь школан миннэ поратэ ёхтыс, оматэ̄н ат та̄ртаве, Соня йӣгрище ня̄нькалаӈкве э̄рыс. Ос тав сытамыл школан ха̄йтталас, наме тув хасвес, школьный формал майвес. Ла̄ви, такви пēс ка̄ще кол по̄­хат хот-тӯйтыгпастэ. 1942-1944 та̄лытт Няхлаӈ па̄вылт ханищтахтас, э̄лаль Кульпаст ханищ­тахтас. 1945 та̄лт школа­ныл юв ояс, мольщаӈыл о̄лыс, ла̄глыл ё̄мыс. Оматэ ёт колхозт рӯ­пи­тас, лувыл пум хартыс, щё̄р хилыс. Кульпасн таквсы ущ минас.
1949 та̄лт са̄т класс а̄стлас, э̄лаль торгово-кооперативный школат ханищтахтас. 1951 та̄л мус Кимкъясӯй па̄вылт ла̄пка кӯщаиг рӯпитас. Тувыл Тальский геоло­гический экспедициян патхатыглас. 1954 та̄лт Салехард ӯст зоовете­ринарный техникумт ханищтахтуӈкве патыс. Ётыл са̄лыт пусмалтым Надымский районт рӯ­питас.
1960 та̄лныл 1964 та̄л мус Ха̄льӯс район Саранпа̄вылт о̄лум ветеринарный пунктыт са̄лы лēккарыг о̄лыс. Нила оленеводческий пирка̄тат – Няхлаӈ, Кульпас, Ло̄пмус ос Сортыӈъя са̄лыт пус­малтас.
1964 та̄лт колта̄глэ ёт Ха̄льӯсн ва̄нтлыс. Тот о̄с са̄всыр ма̄т рӯ­питас – Ванзетурский совхозт мисыт ос лӯвыт пусмалтас, отдел кадров кол кӯщаиг о̄лыс, Ха̄льӯс авиаотрядыт на̄й харыг­тас. 
«Победитель социа­листического соревно­вания» намыл майлувес. Ма̄гылн тагатан по̄сыт о̄ньщис: «За доблестный труд в годы Великой Отечественной войны», «Ветеран труда», «50 лет в Великой Отечествен­ной войне». 2012 та̄лт Ха̄льӯст а̄тимыг ēмтыс.
Л.К. ВЫНГИЛЕВА потыр ма̄ньщи ла̄тӈыг С. РОМБАНДЕЕВАН толмащлавес
