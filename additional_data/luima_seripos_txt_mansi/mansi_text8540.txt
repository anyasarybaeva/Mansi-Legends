
Анатолий Анатольевич Сорокин Камчатский крайт Петропавловский-Камчатский ӯст о̄лы, Витус Беринг нампа университетт рӯпиты. Тӯяг Ханты-Мансийск ӯст мирхал хо̄нтхатыглап о̄лыс, тав тот Камчатка сосса мирыт ща̄нь ла̄тӈаныл урыл потыртас.
Ма̄н, ля̄ххал тотнэ хо̄т­пат, Анатолий Анатолье­вич ёт потрамасӯв, о̄луп­саныл-наканыл о̄вылтыт китыглахтасӯв, хум тох ла̄выс:
– Ам Камчатский край Олюторский район Тиличики нампа па̄вылт самын патсум, ща̄рщ ва̄­тат яныгмасум. Ань Петропавловск-Камчат­ский ӯст о̄лэ̄гум, Витус Беринг нампа уни­вер­ситетт ща̄нь ла̄тыӈ ос пēс накыт э̄лаль тотнэ отдел тармыл пуӈкто­тэ̄­гум. Камчатка ма̄т нила­хуйплов со̄тыра арыгтем сосса мир о̄лы – корякыт, чукчит, ительменыт, кам­ча­далыт, эвеныт, алеутыт ос эскимосыт.
Ам ща̄нь ла̄тӈум – алюторский, ты коряк мир ла̄тыӈ. Ма̄н о̄лнэ ма̄вт корякыт кит мирыг уртавет – са̄лы ӯрнэ ма̄хум (та̄нтина̄ныл тох ла̄вияныл: чувчувены) ос хӯл алыщлан ма̄хум (намы­ланы). Ам омагум-а̄тя­гум намылан колта̄­гылт самын патсы̄г. Тэ̄н халэ̄нт алю­торский ла̄т­ӈыл потыр­тасы̄г. Э̄ти­па̄лаг а̄тям мо̄йтыс, а̄мщис. Ту­выл ӯйхулыт манос йӣвыт алюторский ла̄тӈыл хумус ла̄вавет, акваг ла̄выг­ла­санэ. 
Ам яныгмамум порат па̄выл мир янгыщ пуссын ща̄нь ла̄тӈыл потыртасыт, ялпыӈхо̄талыт порат о̄с акваг суйтыс. Рӯт хо̄тпа­нув палт яланта̄лсув, но­милум, яныгхо̄тпат туп алю­торский ла̄тӈыл по­тыр­тасыт, рущ ла̄тыӈ ат ва̄­сыт. Таима̄гыс ам ань ща̄нь ла̄тӈум ты ва̄глум. Хунь аспирантурат ха­нищтахтуӈкве патсум, ла̄тыӈ ва̄нэ тэ̄ла сака э̄р­мы­глас, номсэ̄гум, матъ­ёмас ма̄ньта̄гыл таве хӯ­лыгласлум, ань рӯпи­таӈ­кве кӯпнит. 
Амти ла̄тӈум коныпал, университетт рӯпитан хо̄тпат ёт ам мо̄т ла̄тӈыт та̄ра-патты­янум. Чукот­ский ос ительмен­ский ла̄тӈыг ёт рӯпи­тасум, тэ̄н корякский ос алю­тор­с­кий ла̄тӈыг хурипаг. Кам­чатский край ма̄т о̄лнэ сосса мирыт ла̄тӈаныл янгыщ пуссын та̄ра-пат­тым о̄ньщиянум, туп эвен ма̄хум палт иӈ ат вуй­хатыгласум. 
– Анатолий Анатолье­вич, наӈ доклад потрын хосыт ла̄всын, ительмен­ский ла̄тыӈ ва̄нэ хо̄тпа мощща хультыс, та̄н хо̄т о̄лэ̄гыт?
– Ань ща̄нь ла̄тыӈ ха­нищтан ос но̄х-во̄рмал­тан хо̄тпа са̄в о̄лы, ос таве ва̄нэ э̄лумхо̄лас мощща. Ительменский ла̄тыӈ ань туп акв яныгхо̄тпа ва̄гтэ, тактēт хультыс. Алеут­ский ла̄тыӈ ва̄нэ юи-о̄выл хо̄тпа мо̄лты порат а̄тимыг ēмтыс. Керекский ла̄тыӈ 1990-ыт та̄лыт порат со̄ймыс. То̄нт э̄рыг тотнэ хум Юрий Шейкин керекский ла̄тыӈ ва̄нэ юи-о̄выл э̄ква пӯльницат хо̄нтыстэ, потранэ-э̄рганэ ёл-хансуӈкве а̄лымасанэ. 
– Камчатка ма̄т на̄нти ялпыӈхо̄талыт улпыл о̄с о̄ньщегы̄н, мӯйлыг­ла̄­лэ­гы̄н?
– Ялпыӈхо̄талыт хумус ат о̄ньщēв, ва̄тихал ак­ван-атхатыгла̄лэ̄в, мӯй­лэ̄в. Са̄лы ӯрнэ хо̄тпат, во̄раян ос хӯл алыщлан ма̄хманув янытлыянӯв. Я̄ӈк на̄тнэ э̄тпос о̄выл хо̄­талэ̄т «Аюангыт» нампа корякский ялпыӈхо̄тал ва̄рыгла̄лэ̄в. 
Та порат тӯйт толы, я̄ӈк на̄ты, ӯйхулыт, во̄р ос ма̄-вит пуссын но̄х-са̄йкалэ̄гыт. Хоса э̄т холы, хо̄тал хосаг ēмты. Ма̄хум э̄лы хо̄тал нупыл ёмас номтыл сунсэ̄гыт. 
«Аюангыт» порат кит хо̄тал мӯйлэ̄в. О̄выл хо̄тал – хум хо̄тпат хо̄таланыл. Та̄н халанылт касэ̄гыт – сун ӯлтта поргēгыт, ха̄й­тыгтэ̄гыт, ань хотьюта­ныл ма̄к молях, пēлпыщ ялы-мины, тав та но̄х-паты. Китыт хо̄тал ос нэ̄ хо̄талыг ла̄ваве. Нэ̄т о̄с акван-атхатэ̄гыт, ка̄тыл ва̄рум пормасаныл-маснутаныл мирн суссылтыяныл. Тэ̄нут щё̄питан ма̄хум о̄с я̄нас суссылтап ва̄рēгыт. Тувыл ва̄рнутаныл пуссын жюри хо̄тпатн уральтавет, ма̄к нё̄тнэ пормасыт манос атыӈ тэ̄нутыт щё̄питам нэ̄т та̄н та но̄х-патэ̄гыт. 
– На̄н ща̄рщ ва̄тат о̄лэгы̄н, мо̄йтанынт ос э̄рга­нынт ща̄рщ ла̄выг­ла̄­лаве?
– Ва̄им, ща̄рщ – ты ма̄н омав, тав хосытэ̄т ма̄н о̄лэ̄в, тэ̄нут-мастут о̄нь­щēв. Ма̄хманув э̄рганылт ща̄рщ ӯлылыяныл, яныт­лыяныл. Хо̄тпа хунь койп ра̄ты, ща̄рщ хуритэ сус­сылтытэ – хумпыӈ те, та̄кыщ ра̄ты, тавант те, тӯп ты суйты. Акв яныг э̄ква э̄ргēт ща̄рщ ёт сома касы, ла̄ви: «Наӈ, ща̄рщ­кве, сака яныг, ё̄р, ос ам наӈынныл ё̄рнуве. Ань э̄ргум хӯнтлэ̄лн, койпум та̄кыщ суйтуӈкве паты, сумыллы, суе тах э̄лын о̄лнэ мирн хӯнтамлаве». 
Э̄рганув-мо̄йтанув ма̄н о̄с ханищтыянӯв, та̄н та̄­ра­ныл на̄ӈки, пēс та̄гыл ма̄хманув ма̄-витаныл, хо̄тал ос э̄тпос яныт­ла­саныл, та̄н ётаныл сома э̄лумхо̄лас ёт по­тыр­тасыт. 
Светлана РОМБАНДЕЕВА
 
