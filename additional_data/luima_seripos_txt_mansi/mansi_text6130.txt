
Лӯпта э̄тпос ва̄т нупыл китыт хо̄талт Юван Шесталов намхо̄талэ о̄лыс. Таве ва̄м хо̄тпат та хо̄талт Юван Николаевич ка̄стыяныл. 
Ма̄н редакциявн Никита Партанов щалт­сас ос диктофонын хан­сым матахмат потрыт хультуптас. Акв потрыт Юван Шесталов потыр­там турсуе хӯнтамлас­лӯв. Никита Каллистрато­вич ты ма̄ньщи мӯт­раӈ о̄йка колэ̄н ёхта­лам ос тэ̄н тот потырта­мы̄г. Никита китыг­лах­тас:
– Юван Николаевич, ам сускēмт, наӈ колын пēс ма̄ньщиянув хольт со̄сыл косамтаслын. Ань ул матыр ла̄тыӈ ма̄хманув ма̄гыс ла̄вуӈ­кве таӈхēгын?
– Ам «Щёра, щёра, о̄выл тӯйт» хансум стихум юи-па̄лт акваг китыглаӈкве патвēсум «Хунь о̄выл тӯйт паты?»  То̄ват ла̄вēгыт, наӈ пēнгын ос матыр-а̄ти пуссын ва̄нэ хо̄тпа. Наӈ маныр ла̄вēгын, таи та ēмты. Ам ты ма̄хумн ювле-ла̄вēгум: «То̄рум ёт касуӈкв ам ат таӈхēгум. Тӯйт то̄нт паты, хунь тав патнэ поратэ ёхты». То̄рум  ва̄рум тэ̄лан ма̄н ул вос новхатэ̄в. 
Ма̄ньщит пуссын мӯтраӈ хо̄тпат, та̄нки То̄рум А̄щн агтэ̄гыт. Та̄н та̄нки пēс щиранылт э̄лаль ке о̄лэ̄гыт, нэ̄м­хуньт, нэ̄мхотталь ат со̄ймēгын. Та̄н ма̄-вит ё̄рыл, ӯйхуланыл кастыл о̄лэ̄гыт, во̄рт а̄мпанылн нё̄тавет. Ань хотьют ищхӣпыӈ утыт кастыл акваг о̄луӈкве ханьщув­лас, таит пуссын рӯпи­таӈкве ёл пойтэ̄гыт ке, э̄лумхо̄лас молях сорумн та паты. Тав тув мус ханьщувлас, ань электричество та̄л, сыресыр ищхӣпыӈ ма­шинат та̄л хоса о̄луӈкве ат вēрми. 
Пēс порат, Ермак тыг ёхтынэ̄т э̄лы-па̄лт, ма̄н пēс ма̄хманув та̄нки халанылт ос мо̄т мирыт ёт сака ёмщакв ос со̄тыӈыщ о̄лсыт. Та̄нки ӯсыӈ ма̄т кол ӯнтталасыт, во̄рн хӯл алыщлаӈкве, во̄раяӈ­кве ялсыт. Тувыл Ермак ёхтыс, о̄лнэ ма̄нылныл хот-нявлувēсыт, та̄н ӯсыӈ ма̄ныл во̄рн оясыт. То̄нт ущ ма̄колытыт о̄луӈкве патсыт. Во̄рт аквтох ма̄кыг э̄лаль о̄луӈкве вēрмысыт, та̄нки на̄й косамтасыт, лув-мис янмалтасыт. Са̄лы о̄щнэ ма̄хум ё̄рн­колт о̄лсыт. Сыресыр нё̄тмил ва̄рнэ утыт ат о̄щсыт, та̄нки ё̄раныл хосыт рӯпитасыт. Та щирыл о̄с со̄т, щунь о̄щсыт. То̄рум ёт о̄лэ̄н!
 
2006 та̄л

Кит хум хо̄тпаг по­тыртамēн сыс пӯрлах­тасы̄г. Тэ̄н пēламтам на̄ēн та̄кем та̄кыщ ля̄тгим хӯнтлысум. Никита Каллистратович ла̄выс, ты улпыл, ла̄вум ла̄тӈыт Нуми-То̄румн хӯлвēсыт, тэ̄н пēс ма̄хманув о̄лупсаныл ка̄стын ма̄гыс ма̄к по̄икщасы̄г. 
Ма̄н ты яныгпа̄ла хо̄тпа ла̄вум ла̄тӈе ёт ка̄сащēв, пēс ма̄хманув са̄в нотыт о̄лнэ̄ныл палытыт мӯтра ном­тыл э̄лаль о̄лнэ хо̄тал по̄икщēгыт. Ма̄ньлат ма̄хум та̄н ла̄тӈанылн хӯнтлым ос посыӈ хо̄тал вос кинсэ̄гыт, осыӈ-са̄йтыӈ номтыл ос пуста̄гыл вос о̄лнувыт. 
Тувыл Юван Шесталов ма̄ньщи ла̄тӈыл 1956 та̄лт хансум стихе ловиньтастэ, юи-о̄выл строканэ ётыл ущ хассанэ.  
Мана лылтуп, мана ат,
Мана рēгыӈ хо̄талка̄т!
Щар мат тыныӈ ща̄нюм рēг, 
Нёласагум аянтэ̄г!
Луйги, луйги каткасы…
Тарыг о̄ӈхыл во̄р пасы…
Ка̄сыӈ пумтар, ка̄сыӈ йӣв
Рамги, рамги: «Тыныӈ пыг!»
Ка̄т касы, во̄р пасы, 
Мана лылтуп, мана ат!
Со̄рни хо̄тал, То̄рум ка̄т! 
Потыр нэ̄пакн Т. МЕРОВА хансыстэ
А.Н. Мехнина мим хурииг
