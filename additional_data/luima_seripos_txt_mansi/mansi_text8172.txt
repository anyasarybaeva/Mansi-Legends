
Хулюмсӯнт па̄вылт 11 классыт ханищтахтын а̄гит ос пыгыт школат рӯпитан нила хо̄тпатн ос ща̄нянылн-а̄щанылн Ма̄нья-сӯнт па̄выл мус тотыглавēсыт. Та̄н ма̄ньполь э̄тпос са̄тыт хо̄талэ̄т Нё̄рыт ляпат ӯнлын па̄влытн ялсыт. Ха̄ӈласы, Ня̄хщамво̄ль ос Яныгпа̄выл та̄ра миннэ лё̄ӈханыл о̄лыс. 
Ха̄ӈласы па̄выл Хулюм­сӯнт ляпат о̄лыс, ма̄хум тув ат хо̄игласыт. Ма̄нь­щит хумус тот о̄лсыт ос са̄в мо̄т пӯмащ ва̄рмалит урыл, ты па̄выл та̄ра мин­нэ̄ныл порат ня̄врамыт потыртавēсыт. 
Пēс порат Ха̄ӈласы па̄выл та̄ра Ивдель мус лё̄ӈх о̄лыс. Та̄ра миннэ ма̄хум тув ӯщлахтуӈкве хōигласыт. Ос 1902 та̄лт Л.Д Троцкий ты лё̄ӈх хо­сыт ссылка ма̄ныл ояс.   
Ня̄врамыт Ня̄хщам­во̄льн ёхтуманыл порат па̄выл суссыт. Тувыл школат урокыл ва̄рыгла­вēсыт. Хулюмсӯнт школат рӯпитан нэ̄ Т. А. Головина Та̄гт я̄ урыл ла̄тыӈ ла̄выс, витэ сыстам манос па̄ӈ­кыӈ, хумус ищхӣпыӈ утыт щирыл ханищтаӈкве таве ро̄ви ос са̄в мо̄т пумащ тэ̄лат урыл тав потыртас. 
Ня̄хщамво̄ль школат рӯпитан нэ̄ В.В. Ануфрие­ва ос «Выгыр нэ̄пакн» хансым во̄руит, то̄влыӈ ӯит, лӯптат, ла̄хсыт урыл урок ва̄рыглас. Хулюм­сӯнт школат рӯпитан ма̄ньлат нэ̄ В.Н. Кивелева а̄гит, пыгыт исвещат ва̄руӈкве ханищ­тасанэ. Ня̄врамыт ва̄рум тамле утыт ань Югорск ӯсн кēтавет. Та ӯсныл хо̄нтлан хо̄тпат па̄лт э̄лаль тах тотавет. Тамле исвещат та̄нанылн ань сака э̄рēгыт.      
Ты юи-па̄лт ня̄врамыт школат ёмащакв тэ̄пъя­ла­сыт ос э̄лаль Ма̄нья-сӯнт па̄выл нупыл минмыг­тасыт. Тув миным Яныг­па̄вылн хо̄игласыт. Пēс порат тот ос са̄в мир о̄лыс, ётыл ма̄хум Ня̄х­щам­во̄льн манос мо̄т ма̄н о̄луӈкве пуссын ва̄нт­ласыт. 
Ань Яныгпа̄вылт туп акв-кит хо̄тпа о̄лы. Ма̄хум тот мощ ӯщлахтасыт, па̄выл сунсыгласыт ос э̄лаль Ма̄нья-сӯнт па̄выл нупыл минасыт. Ты па̄выл Нё̄рыт ляпат ӯнлы. Нё̄ра­нув тувыл ёмащакв на̄ӈ­кēгыт. 
Та ма̄т Та̄гт я̄ овтуӈкве о̄вылтахты. Тув ёхтынэ̄­ныл порат тот о̄лнэ хум хо̄тпат пуссын кон-ква̄л­сыт, мӯй ма̄хумн та̄н сака ща̄гтсыт. Ань тот нила э̄лум­хо̄лас о̄лы. Ты э̄лы-па̄лт Ма̄нья-сӯнт о̄с яныг па̄влыг о̄лыс, тот па̄вылт школа, пӯльница, ла̄пка, ня̄врам ӯргалан кол рӯпитасыт. Са̄всыр тыныӈ а̄хвтас киснэ хо̄тпат рӯпитаӈкве хунь по̄йтсыт, па̄влыӈ мир о̄с мо̄т ма̄н ва̄нтлуӈкве та патсыт. 
Ань тот о̄лнэ  хо̄тпат во̄раим, хӯл алыщлым ос ӯйхул о̄ньщим о̄лэ̄гыт. Ня̄врамыт па̄выл хосыт ё̄мыгтасыт, сунсыг­лах­тасыт ос по̄слахтасыт. Тувыл ос та ма̄т вит ёт а̄мартасыт, ювле ёхтын порат школат ёмащакве о̄с тах ханищтыяныл.  
Мӯй ма̄хум па̄влыӈ хо̄тпат ёт мощ потрама­сыт ос ювле Ня̄хщамво̄ль нупыл та минмыгтасыт. 
Аквта хо̄талэ̄т 11 классыт ханищтахтын а̄гит, пыгыт Хулюмсӯнт па̄выл школат рӯпитан хум С.В. Белоногов «Модель ШкИБ» нампа ёнгилыл Ня̄хщамво̄ль школат ва̄рыгласанэ. Та юи-па̄лт мӯйлын ма̄хум ювле о̄лнэ па̄вылн щё̄пи­тахтуӈкве та патсыт.
Ня̄врамытын ты экс­педициян ялуӈкве сака мӯстыс. Хулюмсӯнт мир­кол нупыл хоты па̄влыт хансым о̄лэ̄гыт, ма̄хум хумус тот о̄лэ̄гыт, та̄н ань ёмащакв ва̄гыт. 
Ма̄нья-сӯнт па̄вылн ма̄хумн ялуӈкве Хулюм­сӯнт миркол кӯщай нэ̄ Т.К. Волкова, Ня̄хщамво̄ль школа кӯщай нэ̄ А.А. Борисова ос А.Н. Ануф­риева, тав ва̄ӈын нэ̄тэ̄, нё̄тсыт. Ты кастыл ма̄хум та̄наныл яныг пӯмащипа ла̄тыӈ кēтэ̄гыт. 
Татьяна Головина кēтум потыр ма̄ньщи ла̄тӈыл Людмила ТЕТКИНА хансыстэ    
Т.А. Головина кēтум хурииг
