
Ка̄сыӈ та̄л яныгполь э̄тпос 10 хо̄талэ̄т А.А. Дунин-Горкавич самын патум хо̄талэ кастыл Ханты-Мансийск ӯст во̄р ӯргалан хо̄тпат конференциян акван-атхатыглэ̄гыт. Тот та̄н ма̄-вит ӯргалан, во̄р янмалтан ва̄рмалит урыл потыртэ̄гыт.
Александр Дунин-Горкавич 1854 – 1927 та̄лыт сыс о̄лыс, тав налыман арыгкем та̄л лӯима̄т во̄р ӯргалым рӯпитас. Тыт тав соссаӈ ма̄хум о̄лупсаныл урыл нэ̄пакыт о̄с хансыс. Ты рӯпата ва̄рим ма̄ньщи, ханты мирыг ма̄гсыл са̄в э̄рнэ тэ̄ла тотыс.

	Ты та̄л о̄лум конференциян Москва, Екатеринбург ӯсыгныл ос округувныл ма̄хум ёхталасыт.

	Михаил Гиряев, Московский университетт рӯпитан хум, во̄р янмалтан ва̄рмаль урыл потыртас. Тав ла̄вме щирыл ань яныг та̄рвит: хус та̄л сыс Россият во̄р ӯргалан урыл о̄лнэ са̄кконыт акваг пēнтавет, йильпи щирыл хансавет. Ань са̄всыр постановленият, правовой актыт ос мо̄т нэ̄пакыт о̄лэ̄гыт, ма̄хум хоты нэ̄пакыт хосыт э̄лаль рӯпитаӈкве – ат ва̄гыт.


		Тыил ос мо̄т та̄рвит ēмтыс, ань мӯсхалыг во̄р ат ӯргалаве. Са̄в йӣвыт хот-са̄гравет, йильпи во̄р яныгмаӈкве ат а̄лыми.

		Россият яныгман во̄р пуссын мӯсхалыг ханищтаӈкв ос йӣвыт номсахтым хот-са̄груӈкве э̄ри, туп то̄нт ма̄-витув сыстамыг паты ос во̄р хот-са̄грим са̄в олн сэ̄луӈкве ро̄ви. Тамле рӯпата ва̄рнэ э̄лумхо̄лас о̄с ат то̄вылхаты, ма̄ньлат ма̄хум во̄р ӯргалан хо̄тпаг ханищтахтуӈкве ань ат ка̄сащēгыт. Михаил Гиряев ла̄выс, ты э̄лы-па̄лт во̄р ӯргалан ма̄хум сака янытлавēсыт. Ань Россият са̄т ӯст ты ма̄хум ма̄гсыл памятникыт тӯщтувēсыт. Акв тамле ут Ханты-Мансийск ӯст Александр Дунин-Горкавич хурил ва̄рвес. Ты ма̄хум яныг рӯпата ва̄рим са̄в щёл государстван тотэ̄гыт.

		Ты конференция 2005 та̄лныл Ханты-Мансийск ӯст ва̄рыглаве, ма̄ньлат хо̄тпат тот та̄нки потраныл ловиньтаӈкве о̄с во̄виньта̄лавет. Ос ты коныпал та̄н ма̄гсыланыл А.А.Дунин-Горкавич нампа премия ва̄рвес, тав касыл щирыл миве. Ты та̄л Виктория Русакова, ЮГУ нилыт курсыт ханищтахтын а̄ги, но̄хпатыс ос конференция о̄лум порат тав янытлавес. Тамле ва̄рмаль таима̄гсыл ва̄рыглаве, ма̄ньлат а̄гит-пыгыт ты тэ̄ла нупыл вос сунсэ̄гыт ос ханищтахтуӈкве а̄стланэ̄ныл юипа̄лт во̄р ӯргалаӈкве вос минэ̄гыт.

		Конференцият ма̄хум ат секция щирыл уртхатым рӯпитасыт, тот ма̄хум во̄р янмалтан, ма̄-вит ӯргалан, мӯйлын, ма̄-вит сыстамтан ва̄рмалит ос А̄сугорский мирыт урыл потыртасыт.

