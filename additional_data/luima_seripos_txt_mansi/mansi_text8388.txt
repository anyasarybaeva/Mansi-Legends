
Акв па̄вылт хӯрум хум каӈкыт о̄лсыт. Акв хум пыг о̄ньщи. Аквнакт пыг ла̄ви:
– Ма̄н хумус о̄лэ̄в, тэ̄нут щар а̄тим? Рӯпата кинсуӈкве минэ̄гум.
Мо̄т ма̄н пыг минас. Рӯпитан ма̄ хо̄нтыс. Акв о̄йка нупыл ла̄ви: 
– Ам тэ̄нут ат хо̄нтэ̄гум, айнут ат хо̄нтэ̄гум.
О̄йка ювле-ла̄ви:
– Ам палтум мēталах­тэн!
Пыг ты о̄йка палт рӯ­питаӈкве патыс. Рӯпиты, та рӯпиты. Рӯпиты, рӯпиты, о̄йка палт о̄лы. Та̄л о̄лыс, кит о̄лыс. Аквнакт о̄йка тавēн ла̄выс:
– Ща̄йпут на̄лув па̄йтэн, тыхо̄тал – мӯйлыӈ хо̄тал.
Пыг ща̄йпут витыл а̄мартастэ, улян тотыстэ, на̄йт па̄йтахтыс. Ща̄йпут кӣвырт соссыӈ пасан тэ̄нэ та̄гыл та нэ̄глыс. Тэ̄сыт, айсыт. Мēтхум лави:
– Ам ща̄нюм, а̄щум палт минэ̄гум.
– Хумус минэгын? Минуӈкве ат ро̄ви. Минэ̄­гын ман ат минэ̄гын?
Пыг о̄с та о̄йка палт хультыс, о̄с та рӯпиты. Хоса о̄лсы̄г, ва̄ти о̄лсы̄г, мо̄т мӯйлыӈ хо̄тал ēмтыс. Мēтхум ща̄йпутыл вит а̄мартас, ща̄йпут ёт та лю̄ли, та лю̄ли я̄ палт. Тувыл ща̄йпут ёт та ха̄й­тыс. О̄йкан юил – ёхтувес, кēр са̄йтыл ща̄йпут ю̄ныг­тавес, ща̄йпут хоталь э̄ри, тув та ои.
Хоса о̄лсы̄г, ва̄ти о̄лсы̄г. Па̄вылт хультум каӈкыт а̄пщияныл ӯрсыт, тувыл акв каӈк о̄йка минас. Тув ёхтыс, о̄йка ла̄ви:
– Хоталь минэ̄гын?
– Ам тэ̄нут ат о̄ньщēгум, рӯпата кинсэ̄гум.
– Ам палтум рӯпитэн.
Каӈк та о̄йка палт рӯ­питаӈкве патыс. О̄с акв­тащирыл рӯпиты, ща̄й­пут па̄йтахты. Мӯйлыӈ хо̄тал а̄ны, тэ̄нут пасан та̄гыл ӯнлы. Тэ̄сыт, а̄стысыт. О̄йка ла̄ви:
– Минэн, рӯпитэн!
– Минэ̄гум, хотты ма̄т рӯпитэ̄гум.
О̄с о̄лмыгтас. О̄с мӯй­лыӈ пора ēмтыс. Ща̄йпут па̄йтахтуӈкве э̄ри. Каӈк витыл а̄мартастэ, вит мощ а̄мартас, ща̄йпут та̄гыл ёт ос ояс. О̄йкан юил о̄с хо̄нтыгпавес, ща̄йпут хо̄т  вистэ.
Па̄вылт хультум каӈкыг ӯрхатсы̄г, ӯрхатсы̄г, мощ о̄лсыг, тувыл ма̄нь хумитэ ла̄ви:
– Каӈкум акваг ат ёхты. Рӯпата кинсуӈкве минэ̄гум.
Ё̄ми, ё̄ми, кēр а̄ӈквал ляльт ё̄ми, кēр а̄ӈквал та̄ра ё̄мыс, такем та лю̄лиӈыг ēмтыс! Каӈк ты о̄йка палт, кӯщай палт ёхтыс, ла̄выс:
– Ам рӯпата кинсэ̄гум.
– Ам палтум рӯпитэн!
О̄йка палт хультыс, рӯпиты, тав палтэ о̄лы. О̄с мӯйлыӈ хо̄тал ёхтыс. Ма̄нь каӈк ща̄йпут на̄л­валь тотыстэ, витыл а̄мар­тастэ. Тувыл па̄г-ёхтыс, сунсы: пасан та̄глэ тэ̄нут, айнут, сыр-сыр тэ̄нут! Тав ос э̄лаль о̄лмыгтас о̄йка палт. Хоса о̄лсы̄г, ва̄ти о̄лсы̄г, о̄с мӯйлын хо̄тал ēмтыс. Тав ща̄йпут на̄л­валь тотыс, та лю̄ли, та лю̄ли, номсы: ща̄йпут ёт оюӈкве? Тав ат ояс, па̄г-ёхтыс, сунсы: пасант сыре-сыре тэ̄нут о̄лы. Тэ̄сы̄г, айсы̄г. О̄йка – кӯщай мēтхум китыгла̄лы:
– Юв-минэ̄гын, ман о̄лэ̄гын тыт?
Мēтхум ла̄ви:
– Юв-минэ̄гум.
Рӯпата ма̄гыс кӯщаēн са̄в олныл тав ма̄йвес. Мēтхум а̄лмуӈкве ат вēрмитэ, ла̄ви:
– Хумус тотылум?
– Хотмус тотэ̄лн. Каӈ­ка­гын хо̄т о̄лэ̄г? Тэ̄н нё̄тэ̄г.
Ма̄нь хумитэ - мēтхум - кēр а̄ӈквал палт минас, кēр а̄ӈквал кӣвырт каӈ­каге о̄лсы̄г. Каӈкыг олн хӯрыг юв та тотыстэ̄н. Ань тот та о̄лэ̄гыт.
Евдокия Михайловна Хозумова 1951 та̄лт потыртас, Е.А. Кузакова Хо̄рыӈпа̄вылт нэ̄пакн хансыстэ
