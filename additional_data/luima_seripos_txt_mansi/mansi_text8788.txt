
Ха̄льӯст о̄лнэ нэ̄ Валентина Филипповна Савельева, такви о̄парищ наме Отшамова, 30 арыгкем та̄л ма̄хум пусмалтым рӯпитас. Пенсиян хунь патхатас, лēккарыт общественный организациян хасхатас. 
Ань мо̄т хо̄тпанэ ёт са̄всыр ялпыӈ хо̄талыт, касылыт, суссылтапыт са̄в та̄л рӯпитам лēккар ма̄хманэ ма̄гсыл щё̄питы. Валентина Филиповна ты организация ос такви о̄лупсатэ урыл тох потыртас. 
– Ам Ха̄льӯс район Пугоры па̄вылт самын патсум, Устрём па̄выл школат ханищтахтасум. Омагум-а̄тягум то̄нт са̄лы ӯрим яласасы̄г, ётыл Тэ̄к па̄вылн о̄лмыгтасы̄г. 
Школа юи-па̄лт ам Ханты-Мансийск ӯсн нэ̄ хо̄тпат лēккарыг ханищ­тахтуӈкве минасум. Ма̄н группавт 45 э̄лумхо̄лас о̄лыс, туп 25 а̄гит учи­лище-кол а̄стласыт. Та пора акваг номылматы­гла­лылум, ма̄н пуссын картопка хилуӈкве, мо̄т рӯпата ва̄руӈкве са̄всыр ма̄н кēтыглавесӯв, сака ёмас, пӯмащ пора о̄лыс. 
Ханищтуӈкве а̄стласум, Юильск па̄вылн лēккарыг рӯпитаӈкве кēтвēсум. То̄нт ты па̄выл Ха̄льӯс район нупыл хансым о̄лыс. Тот кит та̄л рӯпитасум, та пора сыс пӯльницат 13 ня̄вра­мытн самын патуӈкве нё̄тсум. 
Юильскыт о̄луӈкве а̄нумн сака мӯстыс кос, ос Ха̄льӯсныл та па̄выл мус товлыӈха̄п са̄т хо̄тал сыс акв щёс туп тылам­ла̄лыс ос яласан лё̄ӈхе кит щё̄с о̄лыс. Тэ̄рпи ос мо̄т э̄рнэ пормасыт ма̄гсыл тыгле-тувле ва̄тихал яласасум, тох рӯпитаӈкве ат вēри­тасум, по̄хын минасум. 
Тэ̄к па̄вылн ва̄нтласум, ня̄врамыт ӯргалан колт лēккарыг патхатасум. Ётыл Пугоры па̄вылн лēккарыг во̄ввēсум, ты юи-па̄лт  18 та̄л Дёмино па̄вылт ма̄хум пусмалтасум. Тувыл пӯльницав лап-пантвес, ам рӯпата та̄л хультсум. То̄нт Ха̄льӯсн колта̄гум ёт ва̄нтласум, ос 2013 та̄л пенсиян патхатнэм мус пӯльницат тот рӯпитасум. 
О̄йкамēнтыл хо̄т ня̄в­рам янмалтасмēн, ань ам 16 апыгрищ о̄ньщēгум. А̄гия­нум, пыганум пуссын Ха̄льӯст щēмьяӈ та̄гыл о̄лэ̄гыт. 
Рӯпатал по̄хын хунь минасум, «Совет ветера­нов-медиков» нампа организациян хасхата­сум. Ань тув 100 арыгкем э̄лумхо̄ласыт ялантэ̄гыт. Ам ос мо̄т 7 хо̄тпат та̄н ма̄гсыланыл са̄всыр ял­пыӈ хо̄талыт, касылыт, сус­сылтапыт ва̄рыглэ̄в. Ос Ха̄льӯст са̄всыр ял­пыӈ хо̄талытн э̄ргуӈкве, йӣквуӈкве во̄выглавēв. А̄нумн ты рӯпата ва̄руӈ­кве сака мӯсты, ань юн щар ат ӯнлэ̄гум, акваг са̄всыр тэ̄ла о̄ньщēгум. 
Ам са̄в та̄л пӯпколн ялантэ̄гум ос ма̄хум ёт  Ха̄льӯс ляпат о̄лнэ ма̄нь па̄вылкветн ялантэ̄в, тот нуса щēмьятн нё̄тэ̄в, э̄рнэ пормасыл, тэ̄нутыл тотыянӯв. «Альянс» нампа колн во̄выглавем, тот яныгпа̄ла хо̄тпат сагуӈ­кве, ю̄нсхатуӈкве, сакныл хо­рамыт хартуӈкве ак­ван-атхатыглэ̄гыт. Ам ма̄щтырлаӈкве ха̄сэ̄гум, амки ханты суп ос мо̄т порма­сыт ю̄нтэ̄гум. Пыга­гум ос ва̄псанум во̄раяӈ­кве, хӯл алыщ­лаӈкве пус­сын ялантэ̄гыт, та̄наныл носкил ос мо̄т маснутыл саги­янум, во̄рт яласым ла̄г­ланыл, ка̄таныл ул вос по̄лявет. 
Амки ня̄враманум ак­ваг нё̄тыянум, та̄н пуссын рӯпитэ̄гыт, ат ке а̄лы­мē­гыт, ам апыгрищанум школан, садикн ха̄йт­тыя­нум. Ма̄­навн, пенсият о̄лнэ ма̄хумн, акваг нёв­суӈкве э̄ри, нас тох ке ӯнлэ̄в, та̄ра а̄гмыл хар­туӈ­кве патэ̄в. 
Ам Ха̄льӯст 1999 та̄л па̄сныл щēмьяӈ та̄гыл о̄лэ̄гум. Тыг хунь ва̄нтла­сӯв, о̄лнэ кол ат о̄щсӯв, то̄нт ня̄враманум иӈ ма̄­нит, ма̄н пуссын аквъёт 8 э̄лум­хо̄лас о̄лсӯв. 
То̄нт акв о̄лнэ колыл мо̄т колн ва̄нт­ла̄лсӯв. Та порат са̄всыр очередин хасхатасӯв, о̄йкам 15 та̄л ювле хуль­тум порат а̄тимыг ēмтыс, ня̄врама­нум яныгмасыт, та̄нки о̄лнэ кол пуссын ӯнтты­сыт, ам ты мус о̄лнэ кол ӯрēгум. 
Ам «Ветхое ава­рийное жилье» нампа програм­ман хосат хасвē­сум, 10 та̄л сыс акваг та ла̄вавем, о̄лнэ колыл ань тах ты мивем, са̄в та̄л тох та ӯр­хатэ̄гум. Ма̄нь пыгумн колыл ёвтвēсум, тэ̄лы ащирмаӈ порат тув ва̄нт­ла̄лэ̄гум. 
Пēс колум по̄хат тэ̄пкан о̄ньщēгум, карто̄пка ос мо̄т тэ̄нут янмалтэ̄гум, тох мощ нёв­сэ̄гум. Ня̄враманумн пув­лынколыл ӯнттувēсум, ань туп лильпи кол ӯнт­туӈкве э̄ри. 
Людмила ТЕТКИНА
