
Ма̄ньщи мирув халт щаквщин хо̄тпа са̄в о̄лы. Ха̄льӯс район Саранпа̄выл нэ̄квет щаквщин коланыл «Сделано в Пауле» намаясаныл, тот та̄н йинсахтэ̄гыт, ю̄нсхатэ̄гыт, тынтлахтэ̄гыт. 
Ва̄рнэ тэ̄ланыл тар­мыл Евгения Валерьевна Вьюткина тав пуӈк­тоты. Ты ма̄ньщи нэ̄ ёт потра­ма­сум, китыглахтасум, маныр ю̄нтэ̄­гыт, хотьютн ханищтавет. На̄н ань э̄лаль Евгения Валерьев­на потре ловиньтэлы̄н.
– «Сделано в Пауле» мастер­ской колувт ма̄н 2019 та̄л па̄сныл щакв­щēв. О̄влэ̄т нэ̄пак о̄щнэ колт атхатыгласӯв. Ётыл мēн о̄йкамēн­тыл о̄лнэ кол ӯнттысамēн, акв кол­нак ма̄щтырлан колнакыг щё̄питаслумēн, тот атха­тыглаӈкве патсӯв. 
Хунь щаквщуӈкве ущ о̄выл­тахтасӯв, ма̄н грант тэ̄ла щё̄пита­сӯв, Елена ос Геннадий Тимченко фондын кēтыслӯв. Тувыл ла̄тыӈ ёхтыс, ма̄н тэ̄лав но̄х-патум, олн-ло̄мтыл кēтвесӯв. Та юи-па̄лт ма̄н совныл тучаӈыт ю̄нтуӈ­кве патсӯв. 
Совныл ва̄рим тучаӈ хӯргыт ма̄ньщи ма̄хма­нув пēс порат ю̄нтыгла­сыт. То̄ва хо̄тпанув тамле тучаӈ нас номияныл, ва̄щинта̄лсыт, ос нэ̄м­хотьютув ат ю̄нтыглас. Нуй тучаӈ тай ю̄нтыгла­сыт ос совныл ва̄руӈкве ань ущ вуйхатасӯв.
Саранпа̄влувт олене­водческий совхоз о̄лыс, то̄ва нэ̄квет тот рӯпи­та­сыт, кēнтыт, пӯркит, ва̄ит-ня̄рат ос мо̄т маснут-пормас ю̄нтсыт, са̄лы сов ёт рӯпитасыт. Тучаӈ ат тēпыл ю̄нтыгласыт ос хансат яктуӈкве, акван-ю̄нтуӈ­кве ха̄сэ̄гыт. Ты ка̄ркам нэ̄квет ма̄навн ань нё̄тэ̄­гыт, ма­тыр-а̄ти хӯлтыглэ̄­гыт. 
Тох ханищ­тах­тым, ха­ланувт акван-нё̄тха­тым, ма̄н пēс щирыл са̄т ту­чаӈ ю̄нтсӯв, тув са̄т пормас пинсӯв. Хо̄т ту­­чаӈ Россият о̄лнэ музеитн мӯй­луп­тасанӯв, акв ту­чаӈув Вēнгриян кēты­слӯв. Ань са̄в ма̄т ма̄хум ва̄га­ныл, ма̄ньщи нэ̄квет э̄лнаӈ хумус ма̄щтырласыт, щакв­щин хӯрыгсова­нылн маныр пинтласыт. 
– Евгения Валерьевна, совныл тучаӈ ю̄нтуӈкве, улпыл, та̄рвитыӈ?
– Ва̄им, нас хунь, то̄р манос нуй маснут ос пор­мас ва̄руӈкве тай ва̄ӈкве э̄ри, хумус ю̄нтуӈкве, тыт ōс вēрмуӈкве э̄ри. Хо̄тпа сов ос са̄с ёт акваг те рӯ­питы, тав ка̄таге та̄к­сар­нувег, ю̄нтупе хар­туӈкве вēрми. А̄нум о̄влэ̄т сов хансат ю̄нтуӈкве сака та̄рвитыӈ о̄лыс, ю̄нтупум хот-саквалы. Мо̄т ю̄нтуп ат а̄ртми, ла̄п­кат та китыг­лахтэ̄в, маттем та пēриēв. Та̄н о̄с ма̄нти ва̄рēв, ха­нищтах­тасӯв, ань тай ха̄сэ̄в, сов пормаса­нув та̄ныл ю̄нтыянӯв.  
– Са̄сныл матыр ю̄нтыг­ласы̄н?
– Мо̄лты порат «Ма̄нь Ӯскве» ня̄врамыт ӯщлах­тын ма̄т са̄сныл щаквщин ханищтап ва̄рыглавес. Ханты-Мансийск ӯсныл ма̄ньщи нэ̄ Галина Рудольфовна Кондина ёхталас, тав ма̄нав а̄па ва̄руӈкве ханищтастэ. Ма̄хманув пēс порат са̄с­ныл хумус щаквщисыт, тав та щирыл ва̄ри. Са̄с хумус пēрияве, хоты порат нуяве, хансат хумус щуртавет, та маныр, пуссын ва̄г ос ха̄сы. Галина Рудоль­фов­на оматэ̄н ханищтавес, ма̄нь­та̄гыл сунсыс, хумус тав щакв­щис. Оматэ Аксинья Степановна Мерова, мо̄лты сменав тав наме­тыл ла̄вим о̄лыс.
Ам омам са̄лы совныл ю̄нсхатас, пӯркит, кēнтыт ю̄нтыс. Тавēныл суссум, хумус тынтлахтас, йин­сах­тас, ханищ­тахта­сум. О̄ныпум Агафья Алексе­евна Вьюткина щакв­щуӈкве о̄с сака ха̄сы, о̄йкатэ̄н ос пыганэ̄н кув­щит ю̄нты, ва̄ит, ня̄ра­хопит, пӯркит, та маныр, пус­сын ва̄ри. Сахит о̄ньщи, о̄с такви ю̄нты­глас.  
О̄йкам наме Алек­сандр Васильевич, хӯрум ня̄врам янмал­тымēн – Анямēн 9 та̄лэ, Гриша 5 та̄лэ, Матвей пыгумēн 2 та̄лэ. 
Евгения Валерьевна ос тав ётэ щаквщин ма̄ньщи нэ̄квет ма̄н нэ̄ хо̄тпат ялпыӈхо̄талыл янытлыянӯв, са̄в ёмас, сымыӈ ла̄тыӈ та̄нанылн кēтэ̄в! Пуста̄гыл вос о̄лэ̄гыт, вос ма̄щтырлэ̄гыт, э̄рнэ, пӯмыщ пормасыт вос ва̄рēгыт!
Светлана РОМБАНДЕЕВА
