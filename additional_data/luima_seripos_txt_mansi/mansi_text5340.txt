
Финно-угор рӯтыг о̄лнэ журналистыт Марий Эл республикан Йошкар-Ола ӯсн акван-атыглавēсыт, ты ва̄йхатнэ ва̄рмаль рущ щирыл пресс-тур ла̄ваве. Ты Волга я̄ ва̄тат о̄лнэ ос финно-угор журналистыт мари ма̄хум о̄лнэ̄ныл урыл ля̄ххалыт вос потыртэ̄гыт, хансэ̄гыт ос суссылтэ̄гыт. Ат хо̄тал сыс ма̄н са̄в ма̄н тотыглавесӯв ос са̄всыр рӯпата ва̄рнэ колытыл суссылтавесӯв. 
О̄влэ̄т суссӯв, хумус са̄в ня̄в­рамыт аквторыг э̄ргысыт, рущ щирыл ла̄ваве — Всемарийский детский хор. Ня̄врамыт рущ ос мари ла̄тӈыл татем нё̄тнэг э̄ргē­гыт. Культура, печать ос са̄всыр национальностит ва̄рмаляныл палт министрыг о̄лнэ хум Конс­тантин Иванов тох ла̄выс, хор ма̄гсыл ня̄врамыт акван-атманыл порат то̄ва ма̄хманыл номсасыт ты сака та̄рвитыӈ, тох ва̄руӈкве ул ат вēрмēгыт. Насати пуссын вēрмумыт, ня̄врамыт ща̄нянылн-а̄щанылн ща̄гтым та̄ртвēсыт. Ты ня̄врамыт республика янытыл акван-атыглавет ос э̄ргуӈкве ха­нищтавет. Та̄н тот титса̄т арыг­тем ня̄врам акван-атхатым сце­нат э̄ргысыт.
 
Мо̄тыт хо̄тал а̄лпыл Сернурс­кий районын та тотмыгтавесӯв. Тот «Лукоз» нампа рӯпитан ма̄н хо̄игласӯв. О̄влэ̄т щаквитыӈ тэ̄нут ва̄рнэ заводын минасӯв, тот са̄всыр тэ̄нут ва̄рнэ урыл потыртавесӯв, суссылтавесӯв. Та̄н мис, па̄ля ос коза щаквитыл сыр ва̄рēгыт. Ты атыӈ тэ̄нут щак­витыл хунь ва̄раве, таве титах э̄тпосныл ос та̄лтем мус ащирмаӈ ма̄т о̄ньщаве, тох тав тэ̄нэ тēмыг угу та ēмты. Ты коныпал творог, йогурт ос пилвит ва̄рēгыт.
Тувыл ос ӯйхул о̄щнэ ферман тотвесӯв. Минамувт яныг лё̄ӈх коныпалт таса̄вит па̄ля ос коза ё̄мыгтэ̄гыт, пум тэ̄гыт. Ферма кӯщай хум ла̄внэ̄тэ щирыл, та̄н 3200 са̄всыр ӯйхул о̄ньщēгыт. Па̄лят ос козат ка̄тыл ат посавет, та кастыл ма̄шинат о̄лэ̄гыт.

Николай Заболоцкий
ханищтахтам кол
Сернур па̄вылт А. Конаков намыл маим музей-колн щалт­сасӯв, стихыт хансум хум Ни­колай Алексеевич Заболоцкий пēс порат тот ханищтахтам. Тав о̄ньщум пормасанэ акв колнакт атым о̄лэ̄гыт. Тот печатный машинка, са̄мвар, по̄слынут ос мо̄т пормасыт сунсыгласӯв. Мо̄т колнакыт мари ма̄хум пор­масаныл, маснутаныл о̄лэ̄гыт. Я̄ӈк то̄р супыт вы̄гыр сэ̄тапыл нё̄тнэг хорамыл ю̄нтымат. Тур­ло̄псыт тай са̄в олнтēрыл ва̄­рияныл. Олнтēрыт акв ēраныл асыл пасатым о̄лэ̄гыт, тащир то̄р тармыл турло̄псыг ю̄нтыяныл.
Матыр рӯпата ва̄рнэ ма̄гсыл о̄щнэ пормасаныл музей сохрипт о̄ньщавет. Ма̄н ма̄хманув хольт са̄сныл со̄вт ос туяс хурип хуса­пыт о̄щмыт. Са̄сныл ва̄рим сысн хӯнтнэ хусапыт ханащлэ̄гыт ос йӣвныл са̄всыр пормасыт ва̄р­мыт. Ка̄сыӈ пормас сунсыглаӈ­кве пӯмыщ о̄лыс.


Мари ма̄хум пӯри суссӯв
Хӯрмит хо̄талт Моркинский районын тотвесӯв, тот Шорунь­жа па̄вылн са̄в ма̄ныл башкир, хатань, саран, удмурт ос мо̄т ма̄хум ёхтысыт, та̄нти мир нё̄тнэ маснутыл масхатым па̄выл лё̄х хосыт сцена нупыл э̄ргим ё̄мсыт. То̄ват гармошкал ёнгысыт, то̄ват барабан ра̄тащласыт. Ка̄сыӈ районныл ёхтум ма̄хум сценан во̄виньта̄лвēсыт, та̄н пӯри хумус ва̄рēгыт — суссылтасыт, э̄ргысыт ос йӣквсыт, ялпыӈ хо̄таланыл «Суан пайрем» ла̄вияныл.

Шоруньжа па̄выл — ты та̄л финно-угорский мир культурный столицаг пēриявес, таима̄гыс ялпыӈ хо̄тал тот ты ва̄рыглавес. Ань ты накт мо̄тыт 2020 та̄л ма̄г­сыл пēриян ва̄рмаль о̄с о̄лыс.
МАФУН ма̄ньлат ма̄хум 2014 та̄лт та̄н тамле пēриян ва̄рмаль ва̄руӈкве номылматсыт. Пēс йис о̄лупсаныл янытлан ос но̄х-во̄рмалтан па̄влыӈ ма̄хум та̄нти халанылт касэ̄гыт, хотьют ёмас проектаныл суссылтэ̄гыт, та̄н но̄х та патэ̄гыт, тот са̄всыр ми­рыт акван-атхатыглэ̄гыт, ял­пыӈ хо̄талт йӣквēгыт ос э̄ргēгыт. Ань ты ва̄рим ялпыӈ хо̄талт Шоруньжат мо̄тыт та̄л ма̄гыс но̄х-патум па̄выл ла̄ввес — ты Башкирият Мишкино па̄выл. 2020 та̄лт ялпыӈ хо̄тал тах тот ва̄раве. Хунь Мишкино туп ла̄ввес, тувыл о̄лум ма̄хум сценан ха̄йтсыт, ща̄гтым тот йӣквалтахтасыт, тув мус та ӯрхатсыт.

Хӯрум па̄влыт Виру-Нигула Эстония, Кихну о̄с Эстония ма̄т ос Мишкино па̄выл Башкортостан та̄нти халанылт кассыт. Проектыт сунсуӈкве МАФУН ма̄т кӯщаиг о̄лнэ нэ̄ Кяби Суви Эстонияныл ёхталас. Тав ма̄нь ня̄враматēтэ ёт о̄лыс, пыгтēтэ иӈ сака ма̄нь, щаквтын яныт, тох яласаӈкве та вēрми. Нэ̄ ла̄выс, пуссын проектыт ёмасыт кос о̄лсыт, ос Мишкино па̄влыӈ ма̄хум сака ёмас проект суссылтасыт, жюри-хо̄тпат та̄наныл та пēриясыт. Ты нэ̄ коныпал тот Эда-Риин Леего, МАФУНыт рӯпитан а̄ги, Симо Кантеле, «Финляндия – Россия» обществат пуӈктотнэ хум, Жанна Ермолаева, Удмуртият культура центрыт рӯпитан кӯщай нэ̄ ос Василий Петров, Марий Эл республикат клубный системат кӯщаиг о̄лнэ хум, жюри-хо̄тпаг пēриим о̄лэ̄гыт.  Ма̄н, журналистыт, сценат йӣк­валтахтам та па̄вылныл о̄лнэ ма̄ньлат пыг Максим Тимершин титыгласлӯв, тав ла̄выс, татем ща̄гтсыт, ань мо̄тыт та̄л кастыл щё̄питахтуӈкве патэ̄гыт. Пыг такви ма̄тэ̄т яныг ос ма̄ньлат ма̄­хум йӣквуӈкве ханищтыянэ, са̄в­сыр мероприятият ва̄руӈкве нё̄ты. Пēс йис о̄лупса урыл яныг­па̄ла ма̄хманэ титыглы, пӯм­щалахты. Тав ла̄выс, пēс потрыт щирыл та̄н насати йис порат о̄с пупа̄пщикве янытламаныл, таве янытлан ма̄гсыл ялпыӈ хо̄тал ва̄рыгламыт. Ты урыл тав са̄внув потыр хо̄нтуӈкве таӈхи ос яныгпа̄ла хо̄тпат титыглаӈ­кве, ты пēс йис наканыл мо̄т мирытн суссылтаӈкве э̄ри. Тамле ты ка̄ркам хо̄тпаквет Мишки­но па̄вылт о̄лэ̄гыт, тот ла̄вēгыт, са̄выӈпа̄лэ марийцыт о̄лэ̄гыт ос та̄нти культураныл сака янытлыяныл.
Марий Эл республикат ма̄н сака нё̄тнэ ос пӯмыщ ма̄квет сунсыгласӯв, са̄в ма̄хум ёт ва̄й­хатсӯв, та урыл я̄нас потрыт э̄лаль хансуӈкве патэ̄гум.

