
О̄йттур э̄тпос хо̄тыт хо̄талэ̄т округувт са̄в та̄л аквъёт ёмщакв о̄лнэ нэ̄т-хумит ма̄гылн тагатан по̄сыл Ханты-Мансийск ӯст майвēсыт. Рущ щирыл ты по̄с «За любовь и верность» ла̄ваве. Тувыл ос Юван Шесталов, ма̄ньщи поэтув, намыӈ премия-олныл соссаӈ хо̄тпат майвēсыт.
Ты кастыл щēмьяӈ ма̄хум «Югра-Классик» колн во̄выглавēсыт. Та̄наныл янытлаӈкв округ кӯщай нэ̄ Наталья Комарова тув ёхталас.
Ма̄гыл по̄сыт минэ э̄лы-па̄лт округ кӯщай нэ̄ ла̄выс: «О̄йттур э̄тпос нёлоловит хо̄тал щēмьят янытлан хо̄талыг о̄лы. Пēс порат ты ялпыӈ хо̄талт а̄гит-пыгыт акван-миныгласыт, пӯри ва̄рыгласыт. Ам пуссын щēмьяӈ ма̄хум ты хо̄тал янытлыянум. Ма̄н ты тэ̄ла ӯргалан ма̄гыс са̄в э̄рнэ рӯпата ва̄рēв».
Ёмас щēмьят ка̄сыӈ та̄л янытлавет. Ты хо̄тпат округувт ёмщакв о̄лнэ ма̄гыс са̄в рӯпата ва̄рēгыт. Та̄н халанылт то̄ват са̄в ня̄врамыӈ колта̄глыт. 2009 та̄л па̄сныл ань ты та̄л мус ниласа̄ткем хо̄тпат ма̄гылн тагатан по̄сыл майвēсыт. Ты та̄л ос нёлса̄т  нупыл акв щēмья ма̄гыл по̄сыл майвēсыт. Ты Кондинский, Ханты-Мансийский районыгныл, Нягань, Урай, Югорск ӯсытныл о̄лнэ щēмьят янытлавēсыт. Ты хо̄тпат ханищтап, мир пусмалтан, кол ӯнттын ос мо̄т са̄всыр ма̄т рӯпитэ̄гыт. То̄ват пенсият о̄лэ̄гыт.
Тувыл ань Юван Шесталов намыӈ премия-олныл хӯрум хо̄тпа мӯйлуптавēсыт. Ты олныт 2012 та̄л па̄сныл  та хо̄тпатын мивет, хотьютыт соссаӈ мир о̄лупса ос о̄лнэ-хӯлнэ нак э̄лаль тотым са̄в  та̄л рӯпитэ̄гыт. Ань ты олныт ты нэ̄кветн майвēсыт:
- Марина Александровна Горшкова, Ханты-Мансийск ӯст  А̄с-угорский ма̄ньлат ма̄хум организацият са̄всыр ма̄хум ёт юртыӈыщ о̄лнэ ва̄рмаль э̄лаль тотым рӯпитан нэ̄. Ты ма̄ньлат ма̄хум организация хо̄тхуйплов та̄лныл ос налыман нупыл ат та̄ланыл то̄влын ма̄ньлат хо̄тпат ёт рӯпитэ̄гыт. Ты хо̄тпат пēс  йис о̄лупса, о̄лнэ-хӯлнэ нак ос ща̄нь ла̄тыӈ  э̄лаль тотуӈкве нё̄тэ̄-гыт;
- Наталья Владимировна Крюкова, Октябрьский район Шеркалы па̄вылт о̄лнэ  ханты нэ̄. Тав Шеркалы па̄вылт пēс йис пормас атнэ колт са̄в та̄л рӯпиты. Йӣквнэ ос э̄ргын ма̄хум такви  акван-атсанэ. Ты коныпал А̄с ма̄хум ла̄тыӈ э̄лаль тотуӈкве нё̄ты. Наука ма̄гыс са̄в рӯпата ва̄ри. Финно-угор мирыт атыт Конгрессаныл о̄лум порат тав о̄с мо̄т хо̄н ма̄н ялыс. О̄с мо̄т са̄в э̄рнэ рӯпата соссаӈ мирув ма̄гыс ва̄ри;
- Фаина Алексеевна Гизатуллина, Нижневартовский район  Варъёган па̄вылт о̄лнэ нэ̄. Такви тыг ёхтуӈкве  ат вēрмыс, кина суссылтан то̄тап хосыт потыртас. Ты хо̄тпа са̄в та̄л школат ня̄врамыт ханищтым рӯпиты.  Тувыл А̄с ма̄хум о̄лнэ-хӯлнэ накыт э̄лаль тотыянэ. Кина суснэ  то̄тап хосыт тав тот атхатам ма̄хумн щуньпаща ла̄тыӈ кēтыс. Рӯпататэ̄т янытлым ма̄гыс нэ̄ сака ща̄гтыс. Соссаӈ мир пēс йис о̄лупсаныл э̄лаль тотнэ ма̄гыс, тав округ кӯщай нэ̄н яныг пӯмащипа ла̄тыӈ ла̄выс.
Мӯйлуптан ва̄рмаль а̄стлым юи-па̄лт ма̄хум ēӈта па̄сан ва̄тан мувлахил ӯнтсыт ос щēмьянылт о̄лнэ ва̄рмалит урыл потыртасыт. Кӯщай нэ̄ ла̄выс,  ты та̄л лӯпта э̄тпос хус хо̄талныл округувт а̄гмыӈ-мосыӈ ня̄врамыт ханищтан ма̄гыс са̄т кол рӯпатаныл о̄вылтасаныл. Ты ва̄рмаль Сургут ӯс реабилитационный Центр колт ва̄рвес. Ща̄ньа̄щ советыт рӯпитан хо̄тпат та̄наныл акваг тах уральтыяныл.  Тыгыл э̄лаль ты ня̄врамыт ма̄гыс са̄внув ханищтахтын колыт  иӈ щё̄питаӈкве тах  патавет.
