
Лё̄ӈхыт ва̄рнэ хо̄тпат ма̄нь таквс э̄тпос са̄тхуйплов щислат ялпыӈ хо̄таланыл о̄лыс. Ты ва̄рмаль ма̄гыс округ кӯщай нэ̄ Наталья Комарова ма̄н ма̄вт рӯпитан хо̄тпат ёт ищхӣпыӈ ут хосыт потыртас. 
Ань тыт манса̄вит вē­рыста лё̄ӈх хот-щё̄пита­вес ос манырсыр рӯпата ва̄раве, на̄н ты урыл ловиньтэ̄н.
Наталья Комарова ла̄­выс, Югра ма̄т о̄лнэ мир лё̄ӈхыт хот-щё̄питан урыл акваг китыглахтэ̄гыт. Ма̄н ма̄вт ты та̄рвит тэ̄ла хӯр­мит ма̄т о̄лы. Ӯсытт, па̄в­лытт лё̄ӈханув, ка̄сыӈ ма̄т я̄нас щирыл о̄лэ̄гыт. 
Ань тыт щар ёмас лё̄ӈхыт Ханты-Мансийск ӯст, лю̄льнувет ос Пыть-Ях ӯст. Та сыс округувт ка̄сыӈ та̄л лё̄ӈхыт хот-щё̄­питавет. То̄ва ма̄т во̄ӈхат лап-ва̄равет. 
Кущай нэ̄ ла̄выс:
– Ты ва̄рмаль урыл ма̄хум хосат та̄гыл ма̄н палтув полщ тотнэ ла̄тыӈ кēтыглэ̄гыт. Ма̄н ты пот­рыт акваг уральтыянув. Ань ищхӣпыӈ ут хосыт потрув о̄вылтахтын э̄лы-па̄лт лё̄ӈхыт ва̄рнэ кӯ­щаит ла̄тыӈ кēтсыт. Лю̄лиг о̄лум то̄ва лё̄ӈхыт ань а̄стламаныл. 
Та сыс, ань лю̄ль лё̄ӈх хосыт са̄всыр та̄рвитыт ēмталэ̄гыт, ма̄хум ма̄ши­нал миныманыл саква­тахтэ̄гыт. Тувыл ты паттат нас ё̄мнэ хо̄тпа порслаӈ­кве вēрмаве. Тыит ос мо̄т тэ̄лат мӯсхалыг щё̄питан ма̄гыс ма̄н, кӯщаит, ань ва̄тихал акван-атхатыг­лаӈкве патэ̄в. Ты ва̄рма­лит хосыт иӈ са̄в рӯпата ва̄руӈкве э̄ри.
Ань ты накт Сургут, Нефтеюганск ос Нижне­вартовск ӯсытт то̄ва асыӈ лё̄ӈхыт ёмасыг ва̄рвēсыт. Тувыл ты та̄л йильпи проект хасвес. Ты проект хосыт Ханты-Мансийск – Тобольск – Тюмень ӯсыт мус ма̄шинал яласан лё̄ӈх па̄хвыӈнувег ва̄руӈкве патаве. Та порат Сургут ӯсныл Нефтеюганск ӯс мус лё̄ӈх о̄с па̄хвыӈыг ва̄раве тах.
Югра ма̄т ты та̄л сыс пуссын аквъёт яныгса̄т хо̄тпан са̄вит вēрыста лё̄ӈх йильпииг ва̄рвес. Ань ты накт Урай ӯсныл Хо̄нтаӈ район Половинка па̄выл мус са̄тхуйплов вēрыста лё̄ӈх а̄стлан щирыл о̄лы. Тувыл ань Сургут ос Лянтор ӯсыг халт о̄лнэ лю̄ль лё̄хъясыт ос хот-щё̄питавет. 
Ты коныпал «Безо­пасные и качественные дороги» нампа проект щирыл хӯрум та̄л сыс хо̄тпанахкем со̄тыра палыт лю̄ль лё̄ӈхыт йӣльпииг ва̄равет тах. 
Николай МЕРОВ
 
