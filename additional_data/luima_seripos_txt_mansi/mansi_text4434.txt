
Ювле хультум э̄тпост округув янытыл рӯпитан ля̄ххал тотнэ хо̄тпат Ханты-Мансийск ӯст акван-атыглавēсыт. Ань ты порат китхуйпловит щёс тамле ва̄рмаль щё̄пита̄лвес. Ты тэ̄лан пуссын аквъёт китса̄т арыгтем э̄лумхо̄лас ёхталасыт.
Ля̄ххал тотнэ ма̄хум янытлаӈкве округ кӯщай нэ̄ Наталья Комарова ёхталас. Тав ла̄выс: «Ам ты урыл ла̄вēгум, ань на̄н мирн маныр ля̄ххал хансэгы̄н ос потыртэгы̄н, газета ловиньтан ос кина то̄тап суснэ хо̄тпат сака та̄кыщ уральтыяныл. Ла̄палахтыглан ва̄рмаль э̄лумхо̄ласн та̄ра ханьщаве.
Тыима̄гыс ам тох ла̄вēгум, на̄нки рӯпатан мӯсхал щирыл ва̄рнэ̄н ма̄гыс са̄внув ханищтахтэ̄н. То̄нт рӯпитаӈкве кӯпнитыг паты. Ам ты урыл акваг номсэ̄гум. Рӯпатан ёмас номтыл ва̄релы̄н, на̄нан то̄нт ёмас паты».
Ос щар ёмщакв рӯпитан журналистыт тот янытлавēсыт. Ты та̄л «СургутИформТВ» телекомпаният редакторыг рӯпитан нэ̄ Мария Лебига «Журналист Года - 2017» яныг намыл майвес. Ты ма̄ньлат нэ̄ ань ва̄т нупыл онтолов та̄лэ то̄влыс.
Тав ты янытлан тэ̄латэ урыл тох ла̄выс: «На̄нки рӯпатан э̄руптэлы̄н ос ёмщакв ва̄релы̄н, нэ̄матарыл ул пилэ̄н. Но̄х-патмум ма̄гыс яныг пӯмащипа ла̄тыӈ ам ётум рӯпитан хо̄тпанумн ла̄вēгум. Ма̄н аквъёт са̄т та̄л рӯпитэ̄в. Ты та̄лыт сыс ма̄н пуссын юртыӈыг ēмтсӯв».
Тувыл «Легенда журналистики - 2017» намыл «Местное время» нампа газета кӯщай нэ̄ Тамара Козлова тав майвес.
Кит хо̄тал сыс ля̄ххал тотнэ ма̄хум ма̄гыс тот ханищтапыт щё̄пита̄лвēсыт. Россия янытыл са̄всыр ма̄ныл ля̄ххал тотнэ тэ̄лан ханищтан хо̄тпат тыг ёхталасыт.
Ты «Журналистика и медиарынок» нампа журнал кӯщай хум Владимир Касютин, журналистика кафедрат ма̄ньлат а̄гит-пыгыт ханищтан нэ̄ Наталья Прыгина, «Эксперт-Сибирь» журнал кӯщай нэ̄ Наталья Кобец ос мо̄т ля̄ххал тотнэ хо̄тпат о̄лсыт.
Та̄н ма̄нав ля̄ххалыт ос потрыт э̄рнэ щирыл хансуӈкве ханищтасаныл. Газетат хансым потрыт ма̄хумн пӯмащ ловиньтаӈкве вос о̄лыс.
