
Округувт Росгвардия-кол ос Нижнеобской Росрыболовство  управление акван-нё̄тхатым рӯпитан ма̄гыс 2019 та̄лт соглашение-нэ̄пакт хасхатсы̄г. Та̄н 2019-2021 та̄лыт сыс хӯл ат ро̄внэ порат ул вос алыщлавес, я̄т, тӯрыт аквъёт яласым уральтыяныл. Ос округувт я̄нув хӯлыл са̄вмалтан ма̄гыс нё̄тэ̄гыт.
Ань ля̄ххал тотнэ хо̄тпат ёт Росгвар­дият кӯщай хум полко­вник Евгений Федот­кин ос Нижне­обской феде­ральный агентство хӯл алыщлан тэ̄латыт пуӈк­тотнэ хум Иван Матаев хо̄нт­хатыгласы̄г. Акван-нё̄т­хатнэ̄ныл па̄сыл хумус рӯпатэ̄гыт, тэ̄н ты о̄вылтыт потыр­та­сы̄г. 2019-2020 та̄лыг порат округ Росгварди­ят рӯпитан ОМОН хӯл алыщлан тэ̄лат ураль­тан хо̄тпат ёт о̄с ялсыт. Та̄н «Весенний нерест», «Осенний нерест», «Ставная сеть» ӯргалан накыт ва̄рыг­ла̄лсыт.
Та сыс са̄кконыт ат хӯнтлын щирыл 200 сыресыр лю̄ль накыт осн-паттувēсыт. Тувыл хӯл алыщлан ма̄гыс нас ва̄рим 500 алыщ­лапыт хо̄нтвēсыт ос хот-вуйвēсыт. 300 арыг­кем ха̄пыт манос кате­рыт уральтавēсыт ос 28 ха̄пытыт лю̄ль матыр ва̄рманыл ма̄гыс пув­вēсыт. Ат ро̄внэ порат хӯл алыщлам ма̄хум 1 млн 500 со̄тыра солко̄ви штрафыл пинвēсыт.
Рыбинспекторыт я̄т хосыт яласанэ̄ныл по­рат Росгвардият рӯ­пи­тан хо̄тпат ёт-то­тыглы­я­ныл, та па̄сыл нэ̄мат лю̄ль пищ ат ēмтала̄­лыс. О̄влэ̄т та̄нккēныл яласа­маныл порат хӯл алыщ­лан хо̄тпат ёт халмал­тах­тэ̄гыт, ля̄в­тэ̄­гыт, то̄ват писаль а̄лма­яӈ­кве вēрмēгыт. Ань Рос­гвардия хумыт ка̄салым, та ма̄хмыт роттыг о̄лэ̄гыт, мори ат капыртэ̄гыт.  
Иван Матаев Рос­гвардия та̄нанылн нё̄т­мил ва̄рнэ̄ныл ма̄гыс пӯмащипа ла̄тыӈ ла̄выс, тав ань такви рӯпитан ма̄хманэ ма̄гыс пилуӈ­кве ат патыс. Та̄н кос округувт, кос Уральский федеральный округ яны­тыл хо̄т-а̄ти яласым юв пуста̄гыл ёхтэ̄гыт.
На̄н о̄с ва̄ēн, ма̄хум та̄нки ва̄рум хӯл алыщ­лапытыл ос мо̄рсыӈыг хультум хӯлыт ул алыщ­лэ̄н, тамле тэ̄лат ань сака уральтым о̄ньща­вет. Ань хӯл алыщлаӈ­кве ат ро̄внэ порат хо̄тпа пуваве ке, тав хӯл алыщлапанэ ос ха̄пе хот-вивет, тувыл штраф ойтуӈкве пинаве. Пувим порат алхатуӈкве манос ля̄втуӈкве ке паты, таи­ма̄гыс турманколн ӯнт­туӈкве вēрмаве. 
Во̄ртур э̄тпос атхуй­плов щисланыл окру­гув янытыл «Осенний нерест» ос «Муксун» нампа уральтан тэ̄лаг ва̄равēг, рыб­инспек­то­рыт яласэ̄гыт. Тыт А̄с я̄ ос тавēнпатнэ я̄т яныг таквс э̄тпос ва̄т хо̄талэ мус э̄лаль уральтаӈкве патавет. 
Тамара МЕРОВА
