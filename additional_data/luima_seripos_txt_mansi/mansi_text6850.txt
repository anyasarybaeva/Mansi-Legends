
Ха̄льӯс район Саранпа̄выл музейт «Исторический клуб» о̄лы. Па̄вылн ялмум порат тув щалтсасум, ма̄хум ёт потрамасум. Музей кӯщай нэ̄ Вера Павловна Комкова потре ты та̄л (№ 2 газетат) хансыгласлув, ань ос Любовь Павловна Стаканова «Исторический клуб» урыл потре ловиньтэлын.
– Ты тэ̄ла музеювт ма̄н 2012 та̄л па̄сныл ва̄рилув. То̄нт ам музейн ущ патхатасум. Туи «Ма̄нь ӯскве» стойбищав рӯ­пи­ты, тув палыт ня̄врамыт ёт акван-хо̄нтхатыг­ла̄лэ̄в, Я̄сунт па̄вылн ялантэ̄в. Тэ̄лы порат ос торыӈ ат ва̄щинтахтэ̄в. 
Тувыл ам школан ялсум, а̄гирищит ос пыгрищит нупыл потыртасум, ла̄в­сум, ма̄н музейт ня̄вра­мыт ма̄гыс «Историче­ский клуб» ва̄руӈкве таӈхēв. Хотьют ка̄сащи ма̄н ётув рӯпитаӈкве ос ханищтахтуӈкве, музейн вос ёхты. Атыт классныл ос аквхуйплов класс яныт ня̄врамыт ӯриянув. Китхуйплов ня̄врам ёхтыс. 
Ма̄н, музейт рӯпитан хо̄тпат ос ма̄ньлат ма̄хум, акв рӯпата ва̄рēв – па̄в­лув пēс йис о̄лупсатэ ханищтылув, хосат тыт о̄лум ма̄хум наманыл та̄ра-патты­янув, са̄всыр проектыт щё̄питэ̄в, науч­ный потрыт хансэ̄в, сыре-сыр хо̄нтхатыглапыт ва̄­рыглэ̄в. 
Тувыл ка̄сыӈ ня̄врам такви рӯпата ва̄ри, акв хотты тэ̄ла урыл доклад-потыр щё̄питы. Тынакт «Исторический клубн» нёлолов а̄гирищит ос пыгрищит ёхталэ̄гыт, ань ка̄сыӈаныл такви рӯпа­татэ о̄вылтыт акв-кит ла̄тыӈ вос ла̄ви. 

Коля Фролов: «Музейн ам хӯрмит та̄л ты ялан­тэ̄гум. Кит доклад хансыг­ласум. О̄выл потрум та урыл о̄лыс, ань Саран­па̄вылн товлыӈха̄пыт ос вертолётыт хоты та̄л па̄сныл исыглэ̄гыт, китыт – Сберкасса ос Сбербанк урыл. Мощēртн хӯрмит потрум палт вуйхатэ̄гум».
Валерия Исаева: «Нила та̄л «Исторический клубн» ялантэ̄гум. Хӯрум доклад щё̄питасум – Почта урыл, Сӯкыръя̄т о̄лум Богоявленский пуп­кол ос па̄влувт рӯпи­тан по̄сыӈ ма̄хум кола­ныл урыл хассум».
Ярослав Исаев: «Тыг та̄лтем ты ёхталэ̄гум, Ветеринар тэ̄ла урыл хансэ̄гум». 
Слава Ванюта: «Музейн ам хӯрмит та̄л ялантэ̄гум, Саранпа̄вылт пусмалтан ва̄рмаль урыл доклад щё̄питасум».
Рома Семяшкин: «Хӯрмит та̄л тыт ханищ­тахтэ̄гум. Ам ва̄рнэ тэ̄лам тох намаяслум «Хронометр улиц. Исто­рия и современность». Саранпа̄выл ӯсхуланэ урыл потрыт хансэ̄гум».
Артём Чекмазов: «Музейн ам мощ мо̄лал­нув патхатасум, Сосьвин­ская геологоразведочная экспедиция ва̄рмалянэ та̄ра-паттыянум».
Карина Ларионова: «Тыг хӯрмит та̄л ёхта­лэ̄гум, доклад-потранум па̄влув ханищтапе урыл щё̄питыянум». 
Варвара Алексеенко клубн щар ущ хасхатас. А̄гирищ ла̄ви, китыт хо̄тал тув ты ёхтыс. Музейт ё̄мыгтаӈкве, сунсыглах­туӈкве ос ханищтахтуӈ­кве тавēн мӯсты. Ань такви колта̄глэ о̄вылтыт потыр хансуӈкве паты, рущ щирыл тох ла̄ваве – «История своей родословной». 

Любовь Павловна ты а̄гирищит-пыгрищит о̄вылтыт са̄в ёмас, сымыӈ ла̄тыӈ ла̄выс, янытлыянэ. Ла̄ви, ня̄врамыт пуссын ка̄ркамыт, акваг ханищ­тахтэ̄гыт, матыр-а̄ти та̄ра-паттэ̄гыт. Тувыл докладыт хансэ̄гыт, са̄всыр конфе­ренциятт потраныл ло­виньты­яныл. 
Ня̄врамыт ёт ляпат о̄лнэ па̄влытн ялсыт – Я̄сунтын, Хо̄сло̄хн, Мувыӈтесн, Ло̄пмусн, Кульпасн. Яныг ӯсытт о̄с о̄лсыт – Ханты-Мансийскыт, Екатерин­бургыт ос Санкт-Петер­бург ӯст. Тот музеитн ял­сыт, архивытт рӯпита­сыт.
Матъёмас Любовь Павловна ос музейт рӯпи­тан хо̄тпат ня̄врамыт ёт рӯпитэ̄гыт, потрамēгыт, ханищтыя­ныл, нё̄тыяныл. Ты я̄тил хо̄тпанув ос ма̄нь­лат ма̄хум пус ка̄т, пус ла̄гыл вос о̄лэ̄гыт, са̄в ёмас, э̄рнэ тэ̄лат вос ва̄рēгыт.
Светлана РОМБАНДЕЕВА
