
Общественный палатат рӯпитан ма̄хум «Час с министром» намаим сапра̄нин Ханты-Мансийскат акван-атхатыгласыт. Тот промышленность департаментыт кӯщай хум К.С. Зайцев ёт потыртасыт ос са̄всыр тэ̄лат ва̄рнэ хо̄тпат китыгласыт. 
Кирилл Зайцев ла̄выс: 
– Ань Юграт агро­промыш­ленный тэ̄лат, ты тэ̄пкант матыр янмалтан манос ӯйхул о̄щнэ ма̄гыс рӯпата, маткем но̄х-во̄р­малтаве. 2020 та̄лт округ миркол па̄лыл маим ол­ны­тыл тамле рӯпатат пуӈк­тотнэ кӯщаит ӯйхулыт ян­малтан коланыл ёмщакв щё̄питасаныл, мо̄т ма̄т комбикорм, пум ёвтсыт ос тыг тотсыт. Ма̄хум ань ёмас щаквитыӈ ос нё̄в­лиӈ тэ̄нут ла̄пкат ёвтуӈ­кве вēрмēгыт. 
Округ программан хансым тамле тэ̄лат э̄лаль аквтох щё̄питаӈкве патыянӯв ке, то̄нт олн сэ̄лнут, мирн нё̄тмил ва̄рнэ накыт ос ма̄-вит ӯргалан ва̄рмалит щар но̄х-паттыянув. 
Мо̄лты та̄лт акв касыл ва̄рыглавес, хоты кол­та̄г­лыт ӯйхул янмал­таӈкве ка̄сащēгыт. Хансум проек­таныл щирыл хӯрум кол­та̄глыт пēриявēсыт ос пēрма ва̄рнэ ма̄гыс суб­сидия-олныл нё̄твēсыт. Ты кастыл ма̄нь па̄влыӈ ма̄тт о̄лнэ хо̄тпат рӯпата о̄ньщēгыт, тувыл ма̄хум ёмас тэ̄нутыл щё̄питавет, тав кос тэ̄пкант янмал­таве, тав кос щаквитыӈ манос нё̄влиӈ тэ̄нут вāраве.  
Тэ̄нут ва̄рнэ то̄ва колыт ань мирн ва̄ӈкве патвē­сыт, та̄н пуссын «Сделано в Югре» нампа ла̄тыӈ ос по̄с о̄ньщēгыт. Округ янытыл 271 предприниматель-колыт тамле по̄сыл мӯй­луптавēсыт, тыгыл 102 – агропромышленный тэ̄лат рӯпитан колыт майвēсыт. 
Ханты-Мансийский район Троица па̄вылт ООО «Богдашка» нампа пēрма о̄лы, ань тот пуӈктотнэ хум Владимир Башмаков такви рӯпататэ о̄вылтыт китыглавес. 
О̄йка ла̄выс, мисаныл ма̄гсыл пум ёвтнэ ос тыг тотнэ ва̄рмаль та̄рвитыг о̄лыглы. Ляпат о̄лнэ пум­кананыл то̄ванакт витн а̄маравет, пум ва̄руӈкве ат а̄лымēгыт, мо̄т ма̄т та ёвтэ̄гыт. Субсидия-олныл нё̄тавет ке, сака ёмас. 
Я̄ӈк нāтнэ э̄тпост «Богдашка» кол рӯпита­нэ̄тэ 25 та̄лэ то̄влы, та̄н о̄выл та̄лт туп 35 мис о̄щ­сыт, ань 1 со̄тыра 200 поснэ мис о̄ньщēгыт. Са̄в та̄л сыс йильпи ищхӣпыӈ утыл коланыл щё̄питаса­ныл. Тувыл та̄н па̄вланыл­ныл ӯс мус ёмас лё̄ӈх ва̄раве ке, кӯпнитнувēг ēмты. Щаквитыӈ тэ̄нут ла̄пкан та̄ра тах тотавет. 
Ты та̄рвит ва̄рмалит пуссын ань осн-пат­ты­саныл ос пермер-хо̄тпат нё̄туӈкве тах патавет.  
Тамара МЕРОВА
