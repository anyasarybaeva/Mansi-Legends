
Ка̄сыӈ та̄л во̄ртур э̄тпос 22 хо̄талэ̄т Россияв янытыл Государственный флаг Хо̄тал янытлаве. Ты та̄л Ханты-Мансийск ӯст физкультура, спорт ос молодёжный поли­тика Управление колт рӯпитан ка̄ркам ма̄хум «От Калининграда до Камчатки» Всероссийск­ий акция щё̄пита̄лсыт. Археопарк ма̄т яныг флаг капай ӯс ма̄хумн суссылтавес, тувыл арти­с­тыт э̄ргысыт, йӣквсыт.
Округув янытыл ма̄хум о̄с мӯйлысыт, ка̄сыӈ ӯст манос па̄вылт яныгхо̄т­пат ос ня̄врамыт Россия флаг кон тотыгласаныл, ка̄тыт пувим тав ётэ мощ ё̄мыг­тасыт, са̄в ёмас ла̄тыӈ ла̄всыт. 
Россия флагув хӯрум о̄льпыл ва̄рим о̄лы – я̄ӈк, атырхари хурипа ос вы­гыр. Рущ щирыл ла̄вē­гыт, ты «символ единства нашего многонациональ­ного и многоконфессио­нального народа». Округ кӯщай нэ̄в Наталья Кома­рова тох потыртас:
– Флаг та̄ра на̄ӈки, э̄лумхо̄лас такви о̄лнэ ма̄тэ аман со̄ль э̄руп­тытэ. Ма̄н округувт са̄всыр мирыт о̄лэ̄гыт, халанувт пуссын юртыӈыщ о̄лэ̄в, флагув янытлылув, акван-нё̄тха­тым рӯпитэ̄в. Ня̄враманув янмал­тэ̄в, ханищтыянув, о̄лнэ ма̄наныл вос э̄руптыяныл, флагув вос ва̄га­ныл, ӯргалым вос о̄нь­щи­яныл. Флагув хосыт халанувт ма̄н юртыӈыщ о̄лэ̄в, ва̄глув, тав ма̄нав тар­мыл-патытэ, тыима̄гыс ном­та­нув ёмасыт.
Мӯйлын ма̄хум халт ма̄ньщи нэ̄ Раиса Гав­ри­льчик о̄лыс, тав ла̄выс:
– Ма̄н, ма̄ньщи мир, матъёмас тамле яныг, ё̄р странат о̄лэ̄в, Россият. Ма̄ньщииг о̄лнэм ма̄гыс номтум сака ёмас. Флаг – ты сака э̄рнэ тэ̄ла, тав хосытэ̄т округт о̄лнэ са̄всыр мирыт акв ляпат со̄тыӈыщ о̄лэ̄гыт, та̄н агтэ̄гыт, э̄лы хо̄таланыл аквты щирыл ёмасыг паты, ёмас номтыл э̄лаль о̄лэ̄гыт-хӯлэ̄гыт. 
Ка̄сыӈ хо̄тпа такви мире ма̄гыс са̄в э̄рнэ тэ̄ла ва̄ри. Ма̄н ань о̄с, Ханты-Мансийск ӯст о̄лнэ сосса ма̄хум, то̄ванув А̄с-угорский институтт рӯпитэ̄гыт, «То̄рум Маа» музейт манос ня̄врамыт янмалтан «Лылыӈ со̄юм» колт, ва̄тихал хо̄нтхатыг­лапыт ва̄рыглэ̄в, сосса миранув урыл потыртэ̄в. Тох ма̄н округув ма̄гыс яныг па̄рыс тотэ̄в.
Светлана РОМБАНДЕЕВА 
 
