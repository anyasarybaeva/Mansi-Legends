
Ты хурит ханты нэ̄ Людмила Николаевна Каюкова по̄слым о̄лы. Таве таквсы Нефте­юганск ӯст «Возвраще­ние к истокам» о̄лум хо̄нтхатыглапыт ва̄слум, о̄лупсатэ о̄вылтыт ки­тыгласлум. Людмила Николаевна Пунси нампа ё̄рнколыӈ ма̄т самын патыс, тот яныг­мас. Омаге-а̄тяге са̄лы ӯрим о̄лсыг, во̄раясыг, хӯл алыщласыг. Нэ̄ тох потыр­тас:
– Ма̄н ё̄рнколув Пыть-Ях ӯс ляпат лю̄ли. Омагум-а̄тягум Яныг Юган па̄лыл о̄лсыг. Хӯ­рум­хуйплов та̄лум по­рат омам а̄тимыг ēмтыс, мощ ётылнуве а̄тям хот­таль щалтыс. Тэ̄н лов ня̄врам о̄ньщигласыг, ма̄н ань хӯрум яга̄ги хультсув. Угут па̄выл школат ханищтахтасув, интернат о̄лсув. 
1984 та̄лт школа а̄ст­ламум юи-па̄лт Ленин­град ӯст А.И. Герцена нампа педагогический институтт нила та̄л ха­нищтахтасум. Тувыл ювле йисум, Угут шко­лат ня̄­врамыт ща̄нь ла̄тӈыл ханищтым нила та̄л рӯпитасум. Ётыл Пунси ма̄т о̄выл клас­сы­тыт ханищтахтын ханты ня̄врамыт ма̄гыс стойбищный школа ва̄р­сум. Тот нёлолов та̄л рӯ­питасум. Хунь школав лап-пантвес, ня̄врамыт пуссын Чеускино па̄вылн тотвēсыт, э̄лаль тот ха­нищтахтасыт.
Ам тув ва̄нтлуӈкве ат ка̄сащасум, Ханты-Мансийск ӯсн минасум, «Ханты ясаӈ» газетан пат­хатасум. Ханты ла̄тыӈ сургутский диалектэ щирыл потрыт хассум. А̄с угорский институтт научный сотрудникыг рӯпитасум. 
Ӯсыӈ ма̄т о̄луӈкве та̄рвитыӈ, Пунси ма̄мн йисум. Во̄рт о̄луӈкве ёмас, лылыēпе сыстам. Тыг Нефтеюганск ӯсн ам рӯт ма̄хманум ёт мо̄лхо̄тал вертолётыл ёхтысум. Во̄рт сӯйпил ва̄тсув, тыг тотсанув, ань тыналыянув. 

- Людмила Никола­евна, наӈ тамле нё̄тнэ маснутыл ё̄ӈхатахтыг­лэ̄гын, супыл хотью­тын ю̄нтвēсын?
- Ты амти ю̄нтум супум. Яныг ос Ма̄нь Югант – юганский ханты­янув тамле маснутыл о̄лэ̄гыт. Ань ӯст сыре-сыр ялпыӈ хо̄талыт ва̄­рыглавет, ма̄нти мас­ну­танув но̄х-масэ̄в, тох мощ ё̄мыгтэ̄в. Ам са̄в маснут ка̄тыл ю̄нтыгласум, то̄ва па̄квпалыӈ супанум Нефтеюганск ӯст о̄лнэ музейн тыналасанум. Тот рӯпитан ма̄хум юган­ский хантыянув маснут акваг китыглэ̄гыт. 
Нефтеюганск ӯсн ва̄­тихал ёхталэ̄гум, наука щирыл рӯпи­тэ̄гум, фин­но-угорский учёны­янув ёт э̄рнэ потрыт хансэ̄гум. Та̄н юганский хантыт ла̄тӈаныл ос культураныл о̄вылтыт акваг пӯмщалахтэ̄гыт, потраныл, мо̄йтаныл ёл-хансыяныл. 
Тамле ялпыӈ хо̄талытн ва̄тихал во̄виньта̄лавēв. Ханты ма̄хманув пил ман хӯл о̄ньщēгыт те, тыт тыналыяныл, мощ сакати олн сэ̄лэ̄гыт. Ка̄­тыл ва̄рум пормасаныл, маснутаныл о̄с ёт то­тыяныл, ёвтавет. Ӯст са̄всыр мирыт о̄лэ̄гыт, ма̄н нуплув ёмас самыл сунсэ̄гыт. 
Ам аньмунт ла̄пкан щалтсасум, тот китыг­лавēсум: «Наӈ хатань нэ̄?» Ам ювле ла̄вēгум: «А̄ти, ам ханты нэ̄». Та̄ра ам ётум та потрамēгыт, ла̄вēгыт: «Наӈ ма̄хум халт ул лю̄лен, о̄вылн минэн, ойтхатэн». Хунь автобусыл минэ̄в, о̄с аквтох, ань ханты супыл щалтэ̄в, хум хо̄тпат та̄ра но̄х та лю̄люмтэ̄гыт, ёл вос ӯнтэ̄в.
Людмила Николаевна хо̄тпа нупыл сымыӈ э̄лумхо̄лас, ка̄ркам, пот­рыӈ нэ̄. Такви мире, ща̄нь ла̄тӈе сака э̄руп­тытэ, янытлытэ. Ханты ня̄врамыт ханищты, та̄­нанылн ос рӯт ма̄хманэ̄н са̄в нё̄тмил ва̄ри. Пус ка̄т, пус ла̄гыл вос о̄лы, вос щуни! 
