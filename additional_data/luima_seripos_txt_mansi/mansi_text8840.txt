
Ты та̄л ма̄ньполь э̄тпос 15-17 хо̄талыт Россия Президент пуссын тах пēриēв. Тамле яныг пēриян нак ань хо̄т та̄л сыс акв щёс ва̄рыглаве. 
Россия янытыл миркол кӯщаит ты ва̄рмаль кас­тыл ань щё̄питахтэ̄гыт. Ма̄н округувт о̄лнэ мирув нэ̄пак та̄ратаӈкве вос ёх­та­лэ̄гыт, кӯщаянув о̄с са̄в рӯпата ва̄рēгыт. 
Та̄л котиль э̄тпос оиг­пан э̄лы-па̄лт яныг кӯщай нэ̄ Наталья Комарова ва̄ӈын хо̄тпанэ сапра̄нин во̄выгласанэ ос манху­рип рӯпата ты хосыт та̄н ва̄рēгыт, та урыл киты­гла­санэ. Кӯщай нэ̄ ла̄выс: 
«Ма̄н округувт 734 нэ̄пак та̄ратан колыт тах пунсавет. Ты тэ̄ла мӯсхалыг вос мины, ань пēриян колыт ищхӣпыӈ утыл, камерал ос мо̄т э̄рнэ пормасытыл ёвтавет. Ань «ИнформУИК» нампа ва̄рмаль хосыт 2 со̄тыра 267 э̄лумхо̄лас наблюда­тель-хо̄тпаг ханищтавет. Ка̄сыӈ э̄лумхо̄лас нэ̄пак та̄ратаӈкве вос вēрмыс, та̄н уральтаӈкве ос ёмащакв сунсуӈкве тах патэ̄гыт».
Ты юи-па̄лт округ пē­риян ва̄рмальт пуӈктотнэ хум Денис Корнеев по­тыртас: «Ма̄нь па̄вылквет манос во̄рт о̄лнэ щēмьят са̄ртын нэ̄пак тах та̄ратэ̄­гыт. Избирательный ко­миссият рӯпитан хо̄тпат тув та̄нки ялэ̄гыт.  Ма̄хум рēтыӈ ю̄свой э̄тпос 25 хо̄талныл ма̄ньполь э̄тпос 14 хо̄тал мус нэ̄пак та̄ра­тан то̄тапыл тах тотыгла­вет. Россия Прези­дент пēрияӈкве мир вос ёхта­лэ̄гыт, рēтыӈ ю̄с­вой э̄тпос 17 щисланыл ма̄ньполь э̄тпос 7 щисла мус теле­фон хосыт ла̄тӈыл ва̄ти­хал тах кēтыглавет ос «Госуслуги» ло̄псыт пищ­мал хансыглавет. 
Аквты порат «Мобиль­ный избиратель» нампа ищхӣпыӈ тэ̄ла о̄вылтаве. Э̄лумхо̄лас нэ̄пак та̄ратан хо̄талыт мо̄т ӯсн манос па̄вылн минуӈкве ке щё̄­питахты, тавēн са̄ртын ла̄вуӈ­кве э̄ри, хоты ма̄т нэ̄пак та̄ратаӈкве тав паты. Тамле заявление-нэ̄пак та̄л котиль э̄тпос 29 хо̄талныл ма̄ньполь э̄тпос 11 хо̄талэ мус «Гос­услуги» хосыт кēтуӈкве манос МФЦ-колт хан­суӈкве э̄ри. Ос ма̄ньполь э̄тпос 6-11 хо̄талыт порат пēриян колн ялуӈкве ос заявление-нэ̄пак тот хансуӈкве ро̄ви.      
Общественный палата кӯщай нэ̄ Алсу Маганова наблюдатель-хо̄тпат ху­мус ханищтавет, та урыл ки­тыглавес. Тав ла̄выс, Общественный палата па̄лныл 15 э̄лумхо̄лас Москва ӯсн ханищтахтуӈ­кве ялсыт. Та̄н ань округ янытыл яласэ̄гыт ос ма̄хум ханищтапыл ва̄­ры­глыяныл. Тамле рӯпата рēтыӈ ю̄свой э̄тпос 17 хо̄талэ мус тах ва̄рēгыт. Наблюдателиг о̄лнэ ма̄­хум нэ̄пак та̄ратан колт хӯрум хо̄тал сыс тах рӯпитэ̄гыт ос пēриян хо̄талыт мӯс­халыг вос минэ̄гыт, ёма­щакв сун­суӈкве патэ̄гыт.  
Округ мирколныл кēтым ля̄ххал ма̄ньщи ла̄тӈыл Людмила ТЕТКИНА хансытэ
