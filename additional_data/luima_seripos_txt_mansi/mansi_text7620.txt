
Лӯпта э̄тпос о̄выл ӯщлахтын хо̄таланэ̄т Кондинский район Силава па̄вылт ма̄-вит ӯргалан XIX «Спасти и сохранить» нампа ва̄рмаль кастыл мӯйлын нак ва̄рыглавес.
Ма̄хум тув «Ма̄кев я̄тил лылыēпе» ялпыӈ хо̄тал ва̄рнэ ма̄гыс акван-атыг­ла̄лвēс. Мӯйлын хо̄тпат Ха̄льӯс ос Октябрьский районыгныл, Сургут, Хан­ты-Мансийск ос Киров ӯсытныл тув ёхталасыт. 
Та ма̄т пēс йис та̄гыл хо̄нтаӈ ма̄ньщит о̄лэ̄гыт. Та̄н пēс о̄лупсаныл сус­сылтан ма̄гыс матахмат та̄л ювле хультум порат Силава па̄вылт Ольга Александровна Фомичё­ва ё̄ре хосыт колыт ӯнт­ту­вēсыт. Ань ӯсытт о̄лнэ ма̄хум мӯйлуӈкве тув во̄выглавет. 
Акв а̄лпыл Ольга Александровна акв ка­нын тув ёхталам хо̄т­пат тотыгласанэ ос хо̄тал нэ̄глын ēр нупыл по̄йк­щасыт. 
Ма̄хум пуссын пуста̄гыл о̄лнэ нак ос мирыт халт юртыӈыщ вос о̄лсыт, таи по̄йкщасыт. Тувыл а̄ращ па̄лтыгласыт ос са̄всыр сыртэпныл пӯт па̄йтсыт, атыӈ лӯптаӈ ща̄й айсыт. 
Та хо̄тал такем посыӈ ос рēгыӈ хо̄талыг о̄лыс, акв порат мо̄т мӯй ма̄хум ёт кон ма̄-вит янытлан хо̄тал янытлаӈкве атха­тасыт. 
О̄влэ̄т ма̄хум пус­сын мувлахи лю̄льсыт ос сымн ро̄внэ ёмас ла̄тӈыл О.А. Фомичёван ла̄ввēсыт. 
Тувыл ё̄рнкол ляпан во̄ввēсыт, тот Нина Демьяновна Тихонова по̄йкщан ла̄тыӈ ла̄выс ос Урай ӯст о̄лнэ «Воз­рождение» клубн ялан­тан яныгпа̄ла хо̄тпат «Во̄ртōлнут кӯщай» урыл мо̄йт суссылтасыт. Та̄н юи-па̄ланылт «Самарь­яне» нампа э̄ргын кол э̄ргыс. 
Пēс порат хонтаӈ ма̄ньщит хумус о̄лсыт-хӯлсыт ос ма̄-витэ хумус ӯргаласаныл, ты о̄вылтыт  Мария Вагатова хансум мо̄йтэ щирыл потыртавес. Ты э̄ргын нэ̄т ёт ма̄ньлат пыг Юрий Панышев ёх­талас, тав то̄ва э̄рганыл тумран суил ва̄рсанэ. 
Акв э̄рыг тав рущ ла̄т­ӈыл ла̄внэ «горловое пение» щирыл э̄ргыстэ. 
Э̄ргын-йӣквнэ ма̄хум халт щар ма̄ниг Анна Мозырчук Половинка па̄вылныл о̄лыс. Тав аквта па̄вылт о̄лнэ нэ̄ Алла Копьева «Кондинский край» хансум стихе ло­виньтастэ. 
Александр Васильев ты нэ̄ хансум стиханэ̄­тыл э̄ргыт щё̄пи­тас ос э̄ргысанэ. Алла Копьева сценан о̄с во̄­винь­та̄лвес, тав ма̄-вит ӯргалан урыл стиханэ ловиньтас. 
Анна Изюмова, Урай ӯсныл ёхталам нэ̄, тав урēт тох потыртас: 
– Ам акваг ōщатахтыг­лэ̄гум, Алла Фёдоровна аман хотыл такем э̄рнэ ла̄тӈыт хо̄нты ос тамле номтыӈ тэ̄лат ма̄навн тоты. 
Ма̄-вит ӯргалан ва̄р­малит ма̄ янытыл са̄в мирытн э̄лаль вос тота­вет, таима̄гыс ка̄сыӈ мир та̄нки ща̄нь ла̄тӈыл са̄в вос потыртэ̄гыт. Ань рущ ос ма̄ньщи ла̄тӈыг коныпал Галина Храмцова чуваш ма̄хум ла̄тӈыл «Колодезная вода» э̄рыг э̄ргыс. Тав «Надежда» нампа э̄ргын нэ̄т ёт выступайтас, та̄н Дальний нампа па̄выл­ныл ёхталасыт. 
Ха̄льӯс район Саран­па̄вылныл тув «Э̄ргын сым» группа во̄виньта̄л­вес. Ат нэ̄т ма̄ньщи ла̄тӈыл э̄ргыт э̄ргысыт ос акв хум Пётр Анямов са̄ӈквыл­тапыл са̄ӈквылтас, хум йӣкв йӣквыс. 
Та̄н нила мӯйлын хо̄талыт сыс Силават, Половинка па̄вылт о̄лнэ Учинский музейт ос Урай ӯст яла­сасыт. 
Хо̄нтаӈ ма̄т о̄лнэ ма̄­хумн та̄н сака мӯстысыт, ак­ваг пӯмщалавēсыт. То̄ват Сакв ма̄ньщит ла̄тыӈ о̄выл щёс хӯнтамласаныл ос са̄ӈквылтап та̄ныт хумус са̄ӈквылтавет, суссыт. Тувыл концерт суснэ ма̄хум пуссын хоровод ва̄рнэ канын во̄ввēсыт, тот «Русичи» нампа колн ялнэ нэ̄т са̄всыр ка̄с ва̄рсыт.  
Ань ты ялпыӈ хо̄тал ва̄рнэ о̄вылтыт ам тот акв мӯйлын э̄ква китыглас­лум. Наме Альбина Алек­се­евна Шабурова, Урайт ӯст о̄лы, тав ла̄выс: 
– А̄нумн э̄ргын-йӣквнэ накыт пуссын мӯстысыт. Ва̄глум, ты ма̄хум о̄лнэ ма̄кеныл сака э̄руптыя­ныл, во̄рыт, я̄т ӯрга­лым о̄ньщияныл. 
Та̄н ма̄нь ня̄врамыт ма̄-вит э̄лаль уральтаӈкве ос э̄руп­таӈкве ханищтыя­ныл. Лӯима̄ ēрт о̄лнэ ма̄ньщит ла̄тӈаныл хӯн­тамлас­лум, сымт такем ёмасыг ēм­тыс. 
Тамле мӯйлын хо̄та­лыт ва̄тихал вос ва̄рыг­ланувет, яныгпа̄ла ма̄хум ӯщлах­туӈкве тыг тотыг­па̄лавет. Ольга Александ­ровнан, Силава па̄выл но̄х-во̄рмалтан нэ̄квен, пӯмащипа ла̄тыӈ ла̄вēв.
Амки хосат та̄гыл хус арыгкем та̄л пенщият о̄лэ̄гум, ты э̄лы-па̄лт са̄в та̄л фельдшер-лēккарыг наркологический колт рӯпитасум. 
Акв пыг о̄ньщēгум, наме Влад Шабуров, тав газе­тат ля̄ххал хаснэ хо̄тпаг рӯпиты. Диана а̄гитэ, ам апгум, ты та̄л Московский государственный уни­вер­ситет а̄стлас. Ювле рӯпитаӈкве ёхты ман а̄ти, иӈ номсахты. Тох ты о̄лэ̄в. 
Силават мо̄т суссылта­пыт о̄с о̄лсыт
Тувыл ма̄хум тэ̄пъя­ламаныл юи-па̄лт «Во­гульское подворье» колыт нупыл во̄ввēсыт. Тот Хан­ты-Мансийсканыл «То̄рум Маа» музейт рӯпитан хум Анатолий Брусницин «Сказки волшебного сундучка» урыл потыртас. 
Тувыл манырсыр колыт тот ӯнттувēсыт, ман­ху­рип пормасыт акван-атвē­сыт, таияныл сус­сыл­тым ма̄хумн по­тыртас. 
Анатолий а̄лпыл ра̄к­тыл по̄щгим кӯр кон па̄лтыглас ос кит нэ̄г ёт, Оксана Курышева ос Наталья Агзамова ёт, ня̄нь ва̄рсыт. Оксана тув Сургут ӯсныл ёхталас, Наталья ос Октябрский район Приобье па̄вылныл ōлыс. 
Тэ̄н сосса ма̄хум о̄луп­саныл о̄вылтыт пӯм­ща­лахтуӈ­кве патсы̄г ос тот матыр ва̄руӈкве ман нё̄туӈкве ёхталасы̄г. 
Тувыл ма̄хум яныг мӯйлын колн щалтсыт. Тот Николай Фомин по̄слум хурит суссылтавēсыт. Тав ань щēмьятэ ёт Киров ӯст о̄лы, такви Свердловский областьт самын патыс. 
Та ма̄т хуньт пēс порат ма̄нь­щит о̄лсыт, тав та̄н о̄луп­сал пӯмщалахтас ос тувыл хуритн по̄слуӈк­ве пат­санэ. Тав нэ̄мхōт ат ханищтахтас, такви ном­танэ ос ха̄снэ̄тэ щирыл хурит по̄слы. 
Та сыс ё̄рнкол по̄хыт э̄ргын-йӣквнэ ма̄т Алек­сандр Константинов «Споёмте, друзья» концерт ва̄рыглас. Тав Ханты-Мансийскат ӯст о̄лнэ яныгпа̄ла сосса ма̄хум Советыт пуӈктотнэ хо̄тпаг о̄лы. 
Урай ӯс кӯщай ва̄ӈын хум Олег Николаевич Хотинецкий та хо̄талт о̄с тув ёхталас. Тав суссылта­пыт сунсыс, тувыл ла̄выс: 
– Ты ялпыӈ хо̄тал ма̄гыс Ольга Александровна, тавēн нё̄тмил ва̄рнэ хо̄т­пат ос э̄ргын-йӣквнэ ма̄­хум акван-нё̄тхатым яныг рӯпата ва̄рсыт. 
Та̄н ма̄ньщит о̄лупсаныл но̄х-во̄рмалтан ма̄гыс са̄в нэ̄пакыт ловиньтасыт, са̄всыр ва̄рмалит та̄ра-паттын ма̄гыс яныгпа̄ла хо̄тпат китыгласаныл, колыт ӯнттысыт, порма­сыт ща̄нь ла̄тӈыл ла̄внэ щирыл нэ̄пакн хассыт. 
Ань са̄в ма̄ныл ёхта­лам хо̄тпат пуссын такем пӯмыщ ӯщлахтасыт, ос тыт пēс та̄гыл о̄лнэ ма̄нь­щит о̄вылтыт матыр та̄ра-паттысыт. 
Ты ва̄р­малит ма̄нь ня̄в­рамытн ос яныг хо̄тпатн акваг потыртаӈкве э̄рē­гыт, мо̄т мирыт юртыӈыщ о̄луӈкве ханищтаӈкве э̄рēгыт.
Сосса ма̄хум са̄в нотт ма̄кēныл ӯргалым о̄ньщи­яныл, ма̄ лылыēпе сыс­там, во̄руит о̄с сыс­там ма̄т о̄лэ̄гыт. Ма̄-вит нэ̄м­хотьютн ул вос па̄ӈк­таве. 
Са̄всыр мирыт та̄нки халанылт кантлахтым ул вос о̄лсыт, мирыт пēс наканыл ва̄нэ̄г вос о̄нь­щияныл. 
Ма̄н, мир­колыӈ кӯщаит ос са̄к­ко­ныт щё̄питан кӯщаит, пēс накыт ос ща̄нь ла̄тыӈ э̄лаль тотнэ ма̄­хумн нё̄­туӈкве ла̄вхатэ̄в. 
Ольга Фомичёва ос «Э̄ргын сым» э̄ргын-йӣкв­нэ кол Руслан Провод­ни­ковн яныг пӯмащипа ла̄тыӈ кēтэ̄гыт. 
Тав та̄на­нылн округ Дума депу­татыт па̄лыл олн-нё̄т­милыл та̄стыс. Мӯй ма̄хум лё̄ӈх олныл майвēсыт, мӯйлын колытт о̄лсыт ос тыттувēсыт.  
Тамара МЕРОВА
