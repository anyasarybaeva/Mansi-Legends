
Пēс ма̄хманув  акваг э̄тпос яныгман порат ӯйхул алыгласыт манос пӯрлахтасыт. Ос я̄нас э̄тпос пӯрлын ва̄рмаль ам ат ва̄щиньтасум. А̄тям титыгласлум, тав ос ла̄ви, ма̄н Сакв ма̄хум, тох ат ва̄рыгласӯв. Ань Ханты-Мансийск ӯст 2011 та̄л па̄сыл «То̄рум Маа» музейт «Тылащ пори» э̄тпос пӯри ва̄рыглэ̄гыт. Тув са̄в мӯй ма̄хум во̄вēгыт.

	Ты та̄л ма̄ньполь э̄тпос нёлоловхуйплов хо̄талт э̄типа̄лаг ма̄хум тув мӯйлуӈкве во̄виньта̄лсаныл. О̄влэ̄т ня̄врамыт ма̄гсыл касылыт о̄лсыт. А̄гирищит, пыгрищит ма̄нь суныт ӯлтта поргысыт, тӯщтым йӣвн ла̄кв па̄хвтысыт. Акв порат татем пӯмыщ о̄лыс. Осыӈ ква̄лыгн титпа̄лыл ма̄хум пӯхтэ̄гыт, акв палт а̄гит, мо̄т палт пыгыт, я-ты тит - тыг та хартыяныл. Тот о̄лум а̄гит, нэ̄т пуссын тув ква̄лапасыт, ква̄лгын пувумтахтасыт ос пыгыт та̄нти нупыланыл та хасумтасаныл, но̄х 

	та патсыт. 

	Ос ань ущ о̄выл 

	щёс а̄мпыт тув тотыглавēсыт, та̄н 

	сунын тēравет, ёхтум мӯй ма̄хум яласасыт. А̄мпквет татем нё̄тнэт, ёмасыт, о̄траныл-на̄яныл ла̄тӈын хӯнтлэ̄гыт. Сунаныл тащир ва̄рим о̄лы, миннэ хо̄тпа сун патан юил лю̄люмты, та тотаве. Ня̄врам сунын ӯнттыгпаве, 

	тащир ха̄йтата̄лаве. Ка̄сащан хо̄тпа вēрмыс олн ойтта̄л а̄мпыӈ суныл ялуӈкве. 

	Я-ты, тувыл са̄ӈквылтап суй сумыллас, ёхтум мир сцена ляпан во̄ввēсыт ос музейт рӯпитан хо̄тпат ты пӯрлахтын ва̄рмаль урыл потыртасыт. Са̄в мир халыл аквтуп акв щēмья нэ̄глыс, а̄гирищкве омаге
	а̄тяге э̄тпос урыл 

	титыглыяге, ты мус тулё̄влыл но̄ӈхаль хӯлты. Оматэ̄н ла̄ввес: «Айкве, э̄тпос нупыл тулё̄влыл такталаӈкве 

	ат ро̄ви, тулё̄влын а̄гмыӈыг ēмты». Тав рохтыс ос титыглахты, хумле ēмты. Оматэ̄н тув ротмалтавес: «Ул пилэн, о̄выл щёс Э̄тпос акин ат кантмаяве, наӈ хунь ва̄слын». Тох ё̄мантым, потыртым та̄н а̄кваныл колн ёхтысыт, пасан ва̄тан ӯнттувēсыт, тэ̄пъялаӈкве патсыт. А̄вияныл хотьютын ра̄тащлаӈкве патвес, вуйкан кувщил масхатам хӯрум пыг ёхтысыт. Та̄н хӯл алыщлан со̄т во̄всыт, ӯйхул ка̄тын паттын со̄т во̄всыт. Туи-таквс я̄т алгаль са̄в хӯл вос талы, во̄ранув са̄в ӯйхулыӈыг вос о̄лэ̄гыт.

	Тувыл щар ма̄к пӯрлахтын ма̄н яныгпа̄ла э̄кват, о̄йкат минасыт. Тот пасан тӯйтыл ва̄рим о̄лыс. Пасан ва̄рсыт, тэ̄нут ӯнттысыт, исум ща̄й пинсыт. Тимофей Алексеевич Молданов ханты ла̄тӈыл по̄йкщас, э̄лаль о̄лнэ посыӈ хо̄тал, э̄лаль о̄лнэ нотыӈ хо̄тал во̄выс. Ты мус йӣв ма̄нтыл тӯйт но̄ӈхаль па̄хвтащлас. По̄йкщан ла̄тӈане пуссын вос хӯлавет, тав микрофоныл ва̄рыглавес, тамле суиӈ ищхӣпыӈ уткве. Ты э̄лы-па̄лт, хо̄тыл Зоя Никифоровна Лозямова ня̄нил са̄лы хурит ва̄рыс. Та са̄лыквет 

	касаил ма̄ниг 

	яктувēсыт ос ёхталам ма̄хум о̄с 

	вос тэ̄гыт. 

	Пӯрлахтын ма̄ныл хунь яныг ма̄хум а̄стысыт, э̄лаль концерт о̄лыс. Искусство центрыт ханищтахтын а̄гит йӣквсыт. Л.А. Алфёрова, яныг кӯщай палт советникыг рӯпитан нэ̄, Валерий Михайлович Шульгин ос Рудольф Васильевич Меров янытласаге ос 

	по̄сыл мӯйлуптасаге. 

	Ты по̄с рущ ла̄тӈыл 

	тох хансым о̄лы – «хранитель традиций». Тэ̄н матыр ма̄щтырлан 

	семинарн акваг во̄виньтавēг, тот тэ̄н са̄гырхатэ̄г, ёргēг. Ня̄врамыт ёвтыт, 

	ня̄лыт ва̄руӈкве ханищтасанэ̄н. Ос музей ма̄гсыл тӯпыт, товтыг, ёвтыт, ма̄нь суныт ва̄рсы̄г. Валерий 

	Михайлович Ямал ма̄ныл ма̄ньлат порат тыг ӯсн ёхтыс, тыт акваг о̄лы, рущ рӯпатат рӯпиты. Ос такви ханты ва̄рмалянэ хот ат ёрувласанэ. Рудольф Васильевич Ха̄льӯс районныл Хо̄рыӈпа̄выл о̄лы, тыт музейт матыр ва̄руӈкве э̄ри, тав акваг во̄виньтаве.

	Юв миннэ ма̄хум ёлн исмитыл, ща̄ил айтвēсыт. Атыӈ ня̄нил тыттувēсыт. Ня̄нь тот музейт рӯпитан нэ̄квет ра̄ктыл по̄щгим кӯрт та̄нти ва̄рēгыт, сака 

	ёмас, лапум ня̄нит ва̄руӈкве ха̄сэ̄гыт. Са̄лы нё̄выль исмит манка сыртэпыл мощ та̄ртыяныл, тащир аквтуп пēс ма̄хманув 

	хумус колас па̄йтыгла-сыт. Исмитаныл сака атыӈ, рущ ма̄хум титыглахтэ̄гыт, хумус тох па̄йтаве. Ла̄вēгыт, са̄лы нё̄выль ман тамле хунь во̄иӈ. Та̄н ювле ла̄ввēсыт, са̄лы нё̄выль во̄й та̄л хунь о̄лыглы, 

	тав о̄с са̄в во̄й о̄ньщи.

	Ань ма̄хманув пӯрлахтаманыл юи-па̄лт То̄рмув ёмас о̄лнэ хо̄тал вос ва̄ри, тӯяг яныг вит ул вос ēмты, ӯйхул яныгман ма̄ вос хо̄нты. Мир пуссын пус ка̄т, пус ла̄гыл вос о̄лэ̄гыт. 

	 

	Галина 

	Кондина
