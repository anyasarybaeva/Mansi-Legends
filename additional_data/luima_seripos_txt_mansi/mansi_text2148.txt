

	Вера Кузьмовна Тальма Ха̄льӯс район А̄нъя па̄вылт 1944 та̄лт самын патыс. Тот школат са̄т класс мус ханищтахтас. То̄нт па̄вылт са̄в мир о̄лыс. Колыт пуссын акв ляпат ӯнлысыт. Ма̄хум колхозт рӯпитасыт. Хумус та порат ма̄хум па̄вылт о̄лсыт, на̄н ты ма̄ньщи э̄ква потре э̄лаль ловиньтэлы̄н:

	«Ам омам Прасковья Ивановна, о̄выл о̄йкатэ щирыл Рукова, о̄лыс. Тэ̄н нила ня̄врам о̄ньщигласы̄г, ня̄враманэ̄н пуссын ма̄нь порат а̄тимыг ēмтсыт. Та хумитэ хо̄нтлын ма̄н тотвес. Тот хотты ма̄т порславес. Хунь похоронка - нэ̄пак юв ёхтыс, омам таквирот номсахтас, ня̄врам та̄л хумус о̄луӈкве паты. 

	Тувыл мощ о̄лыс, ос ам самын та патсум. Омакем а̄щум ёт акван ат ялсы̄г. Таи та̄рвит о̄лыс, яныг увщи ос каӈк ат о̄щсум. Анēквам о̄с хотталь щалтыс, а̄нум ӯргалан хо̄тпа а̄тим о̄лыс. Омам ӯщлахтын хо̄тал та̄л лувколт рӯпитас. То̄ванакт мисыт ӯруӈкве пастухыг кēтыгла̄лвес. Аквматнакт яныг хармис капай матрыг ва̄ӈкыртахтуӈкве патыс. Омам яныг тып йӣвн но̄х-ха̄ӈхыс. 

	Матъёмас, та торыг 

	а̄гит-пыгыт колхоз ма̄-гыс куращ яктуӈкве минасыт. Са̄ртын ма̄хум мисыт тыттын ма̄гыс куращ са̄грысыт. Ёмщакв хот-то̄слыгласа-ныл, тувыл тэ̄лы порат 

	мисыт тыттысаныл. Куращ са̄всыр каша, хӯл ёт па̄йтыгласаныл манос тох мисын тыттыгласаныл. 

	Омам та̄наныл ро̄хса-нэ, ма̄ньлат ма̄хум па̄г-пӯхвтысыт, хармис по̄хын ня̄влысаныл.

	Хунь омам хосан рӯпи-таӈкв мины ке, а̄нум юв то̄вартта̄лыгластэ. Ам юн амккем та лю̄ньщантэ̄гум. Тувыл кол по̄хыт о̄лнэ пыгрищ Володя Ендырев та̄ра миннэ̄тэ порат ам лю̄ньщум хӯнтамлытэ, ты урыл оматэ̄н ла̄ви. Тувыл Анна Андреевна Ендырева пыгрищанэ кēтыянэ, ос ам та̄н коланылн та тотавем. О̄выл классын миннэ̄м мус ам ты щēмьян ӯргала-вēсум. 

	Хӯрум та̄лум то̄влыс, ма̄нь ня̄врам колн тотыглаӈкве патвēсум. Тот Ульяна Давыдовна потырта̄лыс, э̄типа̄лаг а̄кванылн, увщиянылн манос каӈканылн ня̄врамыт пуссын юв вивет. Ам палтум ос нэ̄мхотьют ат ёхталас, омам хо̄тал палыт рӯпитас. 

	Таима̄гыс тав а̄нум такви ща̄не палт юв тотыгластэ. Ща̄не а̄гмыӈ-мосыӈ хо̄тпаг о̄лыс. Тав ты а̄нум ӯргаластэ. То̄нт Ульяна Давыдовна туп хурумхуйплов та̄лэ то̄влыс, а̄нум юв тотытэ, такви рӯпитан матэ̄н та ха̄йты. Юв ёхтынэ̄тэ порат, сунсы, мēн Анна оматэ̄нтыл ка̄тыл пувхатым ла̄щал-ла̄щал ё̄мыгтымēн.

	Ётыл сайтыг патсум, садикын акваг сыстам супыл масхатым ёхталасум, хот-маныгтах
	там ма̄т лолтыглым о̄лсыт. Тув ёхтэ̄в, тот пуссын аквхурип выгырхарпа маснутыл 

	мастыглавесӯв. Э̄ти
	па̄лаг, юв миннэ̄в э̄лы-па̄лт, ос ма̄нки 

	маснутанув масыгла-санӯв. 

	Номилум, садикув сака яныг ат о̄лыс. Колнакт ёнгасасӯв, тувыл хуйнэ пора ёхты, пēринат щё̄питавет. Ӯщлахтын ма̄гыс тот ла̄кква-пинтлан перинат (раскладушкат) ӯнттыгла̄лвēсыт. Хуйнэ ма̄ныл по̄йтэ̄в, перинат акван-атапавет, а̄ви сунт по̄хын тӯщтавет.

	Ма̄н юн о̄лнэ̄в сыс, пуссын ма̄ньщи ла̄тӈыл потыртасӯв. Ма̄нь ня̄врам колт ос рущ ла̄тӈыл потыртаӈкве ханищтавесӯв. Ётылнув Тихон Андреевич Вахрушев, ня̄врам ханищтан хум, ёхтыс. Тав ня̄врамыт о̄выл классын хассанэ. А̄нум ляпан во̄выстэ, о̄с нэ̄пакн хансуӈкве ēмталастэ. Воспитатель тав нупылэ ла̄выс: «А̄ти, Вера иӈ ат мыглум, тав са̄т 

	та̄лэ иӈ ат то̄влыс». Та̄н ма̄нав школан ат ня̄влысаныл. Ам сака нёмса а̄гирищиг яныгмасум.

	Хунь хо̄т та̄лум то̄в-лыс, омам ос акв а̄ги о̄ньщис. Пӯльницаныл юв ёхтысы̄г, тав а̄нум йигрищум ӯруӈкве 

	хультуптастэ, такви мисэ уральтаӈкв мисколн 

	минас. Э̄щрищум тай та лю̄ньщи, та лю̄ньщи. 

	Ам хот-рохтысум, тав ётэ о̄с та лю̄ньщēгум. Хотыл ва̄глум маныр ва̄руӈкве, туп хо̄т та̄лум о̄лыс. 

	Омам мēнамēн сака э̄руптым о̄щсаге, э̄л минуӈкве ат та̄ртыгласаге. Хунь ам ханищтахтын ма̄ныл а̄стэ̄гум, та̄ра тав рӯпи-тан ма̄тэ̄н лувколн минэ̄гум. Тав ётэ тот акваг та о̄лсум. Мощ яныгмасум, тав пӯщкал 

	ва̄рим лувыӈ сун кē-рыгластэ. Ам на̄лув ми-нэ̄гум, пӯщка та̄глэ̄кв 

	витыл со̄сылум, витыл та тотылум. А̄гмыӈ манос нēврыӈ лувыт ма̄гсыл вит хартыгласум.

	Таима̄гыс ань хунь 

	лувыт ка̄салыянум (люньщи), сымум щар ёмасыг ēмты. Я̄гримт ла̄пкан хунь минэ̄гум, по̄слым лувыт хурияныл ка̄салэ̄гум ке, та̄ра ма̄нь порам но-мылматыгла̄лылум. Я̄тил, тыныӈ омакем,

	сымум такем ща̄гты, ала-ты лю̄ньщēгум. Лувколув А̄нъя па̄выл о̄вылт о̄лыс. Яныгмам ма̄кем та. Хунь тыг ёхтэ̄гум, тувле нупыл а̄ӈкватэ̄гум, аквтупмат та пора ка̄салэ̄гум.

	Тӯяг лувыт пуссын кон та̄ртавет. Лувкол 

	ёмщакв хот-хосгыгла-вес, та кол кӣвырт ос 

	кирпащ ва̄рвес. Ма̄хум на̄лми ва̄тал лувыл кēрим телегал ра̄кт хартыгласыт. Лув тыгле-тувле тотыгласыт манос хо̄тпат ня̄р лаглыл а̄хвсалахтэ̄гыт, э̄ргим ракт тот та ня̄кēгыт. 

	То̄ва э̄лумхо̄лас ра̄кт ня̄ки, то̄ват ос партыл ва̄рим хусапн ра̄кт по̄щгēгыт. Кирпащит нормат тармыл то̄слувēсыт. Тувыл ты кирпащитыл конторат, садикыт, пӯльницат ос мо̄т са̄всыр колыт кӯраныл хот-щё̄пита̄лвēсыт. Тот ка̄сыӈ тув кирпащ ва̄рыглавес.

	Ма̄н, то̄нт ня̄врамыт, сыресыр ёнгын а̄ныт та ханлэ̄в. Ёнгын утанув я̄нас то̄слысанӯв, акван ул вос тэ̄лыгтахтасыт. 

	Ты а̄ныянув пилыл ос ня̄нил пиныянӯв. То̄нт хо̄нтлын нак оигпас, о̄лупсав мощ кӯпнитнувēг ēмтыс. Э̄кват пуссын э̄ргим рӯпитасыт. 

	Хо̄нтлын нак юи-па̄лт ма̄н иӈ хоса интернат тэ̄нутыл тыттувесӯв. Ма̄хум нусаг о̄лсыт. Хотты колта̄глыт хум хо̄тпа о̄лыс ке, та̄н хӯл пӯвсыт. Ос та колт, хо̄т хум ке а̄тим, щаквит ос щаквит ракс тай акваг о̄лыс. Па̄влыӈ мир пуссын 

	мис о̄щсыт. Ты тэ̄
	нутытыл ты яныгма
	сӯв».

	Вера Кузьмовна оматэ̄н акваг нё̄тыс. Тав а̄тятэ Кузьма Лукич Рочев саран хум о̄лыс. Хо̄нтлын нак порат товлыӈха̄пыл тыламлым яласас. Псков 

	ӯс по̄хыт хо̄нтлыматэ порсыс. Э̄ще ос хосат та̄гыл Белоруссия ма̄н минас, тот щēмьяӈ та̄гыл о̄лы. Ты ма̄ньщи э̄ква та̄рвитыӈ порат А̄нъя па̄выл яныгмас, ань о̄лупсатэ кӯпнитыг ēмтыс, са̄в та̄л пуста̄гыл э̄лаль вос о̄лы.

	 

	Николай МЕРОВ
