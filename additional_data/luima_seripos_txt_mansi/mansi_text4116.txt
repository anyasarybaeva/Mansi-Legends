

	Мо̄лалнув Россия янытыл ща̄нь ла̄тыӈ ханищтан хо̄тпат Москва ӯсн акван-атыглавēсыт. Тот та̄н та̄нки уроканыл суссылтасаныл,  ханищтапытыт йильпи ва̄рнутыт та̄ра-паттысыт. Тув са̄в ма̄ныл 120 ханищтан хо̄тпат касуӈкве ёхталасыт. Та̄н хо̄т номинацият та̄нки халанылт кассыт.

	Ты коныпал рущ ла̄тыӈ урокыт о̄вылтыт о̄с потыртасыт. Та̄н ща̄нь ла̄тыӈ ханищтан ва̄рмаль пуссын рущ ла̄тӈыл э̄лаль тотыяныл, таима̄гыс ань щё̄питым нэ̄пакыт мӯсхалыг о̄с суссаныл, тувыл э̄рнэ тэ̄лат о̄с тув хассыт. На̄н ты касылыт ос ханищтан хо̄тпат мим уроканыл, нэ̄пакыт ма̄гыс хӯлтнутыт пуссын тамле www.vk2017.ru ля̄ххал-ло̄псыт ловиньтаӈкве вēрмегы̄н.

	Ща̄нь ла̄тӈыл ханищтан хо̄тпат та̄нки щё̄питам уроканыл о̄влэ̄т тув кēтманыл, мо̄т ма̄хум щар ёмас рӯпатат тот вос пēриясыт. Хотьют са̄ртын тыи ва̄рмаль урыл хӯлыстэ, та̄н тот ка̄тпос пинмыт. Ань кит ма̄ньщи нэ̄г: Валентина Ильинична Вахрушева, Шугур па̄выл школат рӯпитан нэ̄, 184 хо̄тпан пēриявес, ос Ольга Мартыновна Норова, Ханты-Мансийскыт «Лылыӈ со̄юм» колт рӯпитан нэ̄, — 108. Нижневартовский район Ларьяк па̄выл школат ханты ла̄тыӈ ханищтан нэ̄ Марина Александровна Прасина 543 хо̄тпан пēриявес.

	Округ па̄лыл Ольга Норова ос Марина Прасина Москван касуӈкве ялсы̄г. Тот «За сохранение и развитие языков коренных малочисленных народов РФ» намаим номинацият Ольга Норова но̄х-патыс. Ма̄н таве янытлылӯв, пус ка̄т, пус ла̄гыл!
