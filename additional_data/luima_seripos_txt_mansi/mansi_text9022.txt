
Яныгпо̄ль э̄тпос 28 хо̄талэ̄т ма̄ньщи хум Владимир Иванович Шесталов о̄лыс те, 60 та̄лэ то̄влынув. Тынакт тав э̄кватэ Софья Алексеевна Шесталова ёт хо̄нтхатыгласум, Владимир Иванович о̄вылтыт потрамасмēн. На̄н ань э̄лаль нэ̄ потре ловиньтэлы̄н.
– О̄йкам Владимир Иванович 1964 та̄лт Тюмень ӯст самын патыс. А̄тятэ ма̄ньщи поэт Юван Николаевич Шесталов, оматэ рущ нэ̄ о̄лыс – Елизавета Владимиров­на. Тэ̄н Ленинград ӯст акван-хо̄нтхатасы̄г, ак­ван-минасы̄г, а̄ги-пыг ян­мал­тасы̄г. Аринэ а̄гитэ̄н Ленинград ӯст самын патыс. 
Ётыл колта̄гланыл Тюмень ӯсн о̄лмыгта̄лыс, Юван Николаевич тот педагогический инсти­тутт ханищтахтас. Володя пыгēн самын патум та̄лт институтэ а̄стластэ, тувыл ювле, Ленинград ӯсн, ва̄нтлысыт, Володя тот яныгмас, школат ханищтахтас.
Юван Николаевич округн акваг ёхталас, Ханты-Мансийск ӯст о̄лыс, рӯпитас, тувыл тыт о̄лнэ колыл майвес, ос тыг ва̄нтлысыт. Володя Ханты-Мансийск ӯс педучили­щат э̄ргын отделеният ханищтахтуӈкве патыс. Тот тав са̄ӈквылтапыл са̄ӈквылтаӈкве ханищ­тахтас, ма̄ньщи мир э̄рыгсов та̄ныт ос э̄ргыт ханищтас. 
Педучилище а̄стламе юи-па̄лт Новосибирск ӯсн минас, тот э̄лаль ха­нищтахтуӈкве номсыс. Тав ётэ мēн та ӯст ты акван-хо̄нтхатасумēн. Ту­выл Петрозаводск ӯсн мина­самēн, тот консерва­торият ханищтахтуӈкве патсумēн. Аквта торыг Санкт-Петербург ӯст о̄лнэ А.И. Герцен нампа университетт юил ялан­тым ханищтахтасмēн. 
Тувыл мēн Ханты-Мансийск ӯсн ёхтыса­мēн. Тыт Владимир Иванович центр Искусств колн рӯпитаӈкве патхатас, ня̄врамыт ос ма̄ньлат ма̄хум са̄ӈквылтапыл та̄ныт са̄ӈквылтаӈкве ханищтасанэ, аквъёт э̄ргысыт. 
О̄лтетэ̄т потырта̄лыс, ма̄ньщи хо̄тпан, Василий Яркинын, са̄ӈквылтапыл ва̄рвес, мӯйлуптавес. Та па̄сныл са̄ӈквылтапе ак­ваг ёт тотыгласэ, э̄рпыӈ­ыщ о̄ньщистэ, тав ётэ выступайтас. Акваг ла̄в­сас, тав сома ялпыӈ са̄ӈк­вылтап – тав ётэ са̄в йильпи та̄н ва̄рыс, «Со̄рни на̄й» нампа симфони­ческий сюита э̄рыг, «Нё̄ро̄йка» пьеса ос мо̄т э̄ргын тэ̄лат щё̄питас, хансыс.
Номилум, хунь ё̄рнколт та̄ныт са̄ӈквылтым ӯнлыс манос ё̄рнкол ляпат са̄лыт нупыл сунсым ё̄мыг­тас, номтэ татем ёмас о̄лыс. То̄нт ам тав нуплэ сус­сум ос номсысум, тав сома ма̄ньщи ма̄хманэ халт яныгмас, пēс йис о̄луп­саныл сымēт о̄лы, э̄рга­ныл урыл акваг номсыс, та̄ныт ханищтас ос ва̄рыс, са̄ӈквылтас.        
Владимир Иванович акваг ханищтахтас, са̄в рӯпитас, ӯщлахтуӈкве щар ат ха̄сыс. Диссер­та­ция нэ̄пак хансыс, 2011 та̄лт искусствоведение кандидат намыл майвес. Иӈ са̄в э̄рнэ тэ̄лат ва̄руӈ­кве номсыс кос, ос ма̄нь таквс э̄тпост 2014 та̄лт сыме илттыг а̄гмыӈыг ēмтыс, лēккарытн пус­малтаӈкве ат та вēрму­вес.
Ма̄н, ма̄ньщи газета ва̄рнэ хо̄тпат, Владимир Иванович ка̄стылӯв. Э̄ргын-йӣквнэ ма̄хумн тав акваг ёмас номтыл номылматыгла̄лаве, тав ва̄рум тэ̄ланэ э̄лаль то­тыя­ныл. 
Светлана РОМБАНДЕЕВА
