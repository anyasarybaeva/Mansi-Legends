
Раиса Павловна Хозумова такви хурип нёмса э̄лумхо̄ласыг о̄лы. Ты та̄л я̄ӈк нāтнэ э̄тпос аквхуйпловит хо̄талэ̄т 70 та̄лэ то̄влыс. Ма̄н таве сака э̄руптылӯв ос Раиса Павловна урēт акв-кит ла̄тыӈ хансэ̄в.
Ты нэ̄ Ха̄льӯс район Хо̄рыӈпа̄вылт самын па­тыс, тот яныгмам поратэ сымн ро̄внэ ла̄тӈыл ань номылмата̄лытэ. Яныгмам та̄ланэ яныг хо̄нт юи-па̄лт ēмтсыт, то̄нт о̄с та̄р­вит пора о̄лыс. Па̄влыӈ ма̄хум акваг колхозт-совхозт рӯпитым о̄лсыт, хӯл алыщлым яласасыт, щēмьят юн ӯйхул о̄щсыт, са̄в ня̄врам янмалтасыт.
Ма̄нь Рая о̄влэ̄т мо̄т а̄гирищит-пыгрищит ёт Сӯкыръя школан ханищ­тахтуӈкве кēтыгла̄лвес, тувыл яныгнув классытт Кульпас па̄выл школа-интернатн тотыглавес. Тот школа а̄стламе юи-па̄лт Раиса Ханты-Мансийск ӯсн педагоги­ческий училищан э̄лаль ханищтахтуӈкве минас. Тувыл ма̄нь ня̄врамыт ханищтан нэ̄г рӯпитаӈкве Тэ̄к па̄вылн кēтвес. Та поратэ урыл Ханты-Мансийскат о̄лнэ ханты нэ̄ Елена Степанова ла̄выс:
– Ам номилум, о̄выл класст ханищтахтамум порат Раиса Павловна ма̄н палтув рӯпитаӈкве ёхтыс. А̄танэ выгыр хар­паг о̄лсыт, ма̄навн пӯмыщ. Ёмас ханищтан хо̄тпа, ма̄навн сака мӯстыс. 
Тэ̄к па̄вылт рӯпитаме юи-па̄лт Раиса Павловна Нефтеюганский район Сентябрьский па̄вылн минас, тот школат ат та̄л ня̄врамыт ханищтас. Ос 1986 та̄лт Ярослав ма̄нь пыгēнтыл Саран­па̄вылн ва̄нтлысы̄г. О̄влэ̄т интернатн рӯпитаӈкве патхатыглас, тувыл Нё̄рт Пуйва па̄вылт ма̄нь ня̄врамыт ханищтаӈкве ка̄сащас. Ты юи-пāлт Санкт-Петербург ӯст А.И. Герцен нампа универ­ситетт юил ялантым ханищтахтас. Тот лӯима̄ ма̄хум нампа факультетт «Культурология ос история» тэ̄ла а̄стлыс.
Ня̄врамыт мāгыс нэ̄пакыт хансы
1991 та̄лныл 2010 та̄л мус Саранпа̄выл школат ма̄ньщи ла̄тыӈ ханищтан хо̄тпаг рӯпитас. Ня̄вра­мыт ща̄нь ла̄тыӈ ёмщакв торгамтан ос ва̄нэ ма̄гыс Раиса Хозумова са̄всыр программат щё̄питаӈкве патыс. 
О̄влэ̄т школат сосса ма̄хум пēс порма­саныл ак­ван-атнэ колнак ва̄­руӈ­кве номылматас. Ты тэ̄латэ̄т тавēн Татьяна Семёновна Лысенкова ос Елена Ефимовна Качанова ёмас нё̄тсы̄г. Та̄н са̄всыр пēс пормасыт тув атсыт ос та̄наныл сус­сылтым ма̄ньщи ла̄тӈыл намая̄лсаныл. Та колнак ань тыг мус о̄лы, тот ань история, культурология пӯмыщ урокыт ва̄равет. 
Тувыл Раиса Павловна ЮГУт рӯпитам Диана Васильевна Герасимова ёт 5-6 класст ханищтах­тан ня̄врамыт ма̄гыс нэ̄­пак ос тетрадь ва̄рсы̄г, та̄ратасы̄г. Ётыл­нув ищ­хӣ­пыӈ утыт сыре-сыр пот­рыт, нё̄тнэ хурит хо̄н­тыглас, та̄наныл пӯ­мыщ урокыг такви щё̄пи­та̄л­санэ. Ня̄врамытн ищ­хӣ­пыӈ ут ёт рӯпитым о̄с сака пӯмыщ о̄лыс.
Ма̄ньщи ла̄тыӈ ханищ­тан ня̄врамыт са̄всыр касылыт кассыт. О̄выл касыл районыт халт ва̄рыг­лаве ос тот но̄х-патум а̄гирищит-пыгри­щит округ касылн то­тыглавет. Саранпа̄выл школаныл ёхталам а̄гит-пыгыт акваг но̄х-патыг­лэ̄гыт ос дипломыл ми­вет. Акв ханищтам а̄гитэ Людмила Ромбандеева округ губернатор грант-олныл мӯйлупта̄лвес. 
Раиса Павловна такви о̄с са̄всыр ханищтапын я̄лыс, научный потрыт хансыс. Тувыл 2008 та̄лт ща̄нь ла̄тыӈ ва̄нэ хо̄тпат халт касыс, то̄нт тав о̄выл места вис. 2011 та̄лт Финляндия хо̄н ма̄т Хельсинки ӯст о̄лнэ университет студентыт ма̄ньщи ла̄тӈыл потыр­таӈкве ханищтасанэ. Ос тот о̄лнэ Библия инсти­тутт нэ̄пакн хансым пот­рыт ща̄нь ла̄тӈыл тол­мащласанэ. Тав ань та Библия толмащлан ин­ститутт рӯпитан хо̄тпат ёт э̄лаль ва̄йхатым о̄лы ос Москват РАН учёныитн нё̄ты. 
Москва ӯст Ярослав пыге ос апыгкēтэ о̄лэ̄г, то̄ванакт тэ̄н палтэ̄н мӯйлуӈкве яланты. Ань Раиса Павловна Свердловский область Будка па̄вылт о̄лы, пен­сиян патхатаме порат Валентина увщитэ ляпан о̄луӈкве минас. Тэ̄н Зоя э̄щēн Сургут ӯст о̄лы, ос Анна э̄щēн Москва ляпат о̄лы.
Тамле нёмса ос рӯ­патат ка̄ркамыг о̄лнэ нэ̄ Раиса Павловна урыл потыртасум. Ма̄н таве 70 тāлэ то̄влум кастыл янытлы­лӯв! Пус ка̄т, пус ла̄гыл! То̄рум ёт, О̄тыр ёт! 
Тамара МЕРОВА
 
