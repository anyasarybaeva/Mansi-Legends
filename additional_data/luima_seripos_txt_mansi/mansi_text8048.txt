
Пēс порат ма̄ньщи ма̄хум са̄выӈпа̄лэ Нё̄р тапа̄лт, Пащар, Вишера, Колва ос мо̄т я̄ ва̄тат хосыт о̄лсыт. Щар яныг ӯсыг то̄нт Таут (Тавда) ос Полум (Пелым) я̄ ва̄тат о̄лсы̄г. Ань Свердловский областьт Ивдель районт яныгса̄ттем ма̄ньщи хо̄тпа о̄лэ̄гыт, о̄лнэ па̄вланыл Ушма, Полуночный ос мо̄т ма̄нь па̄вылквет. 
Мощ мо̄лалнув ищхӣ­пыӈ ут хосыт Василий Викторович Каргаполов ёт потыртасум, тав Сверд­ловский областьт Лобва па̄вылт о̄лы. Тав рӯтанэ ёт «Юрты Лопаевых» ма̄ньщи община ва̄рыс, пуӈк кӯщаиг тув пēриявес. 
Хум ла̄выс: 
– Ма̄н Ляля-я̄ хосыт о̄лнэ ма̄ньщи хо̄тпат. Атпан та̄л минам сыс ма̄н ма̄ньщи хо̄тпав Николай Анатольевич Лопаев рӯтанэ урыл са̄всыр пēс потрыт атыс, архивытн Москва, Санкт-Петербург, Екатеринбург, Нижний Тагил ос Серов ӯсытт нэ̄пакыт ёт рӯпитас. 
Тав сака са̄в ва̄рмаль мирув ма̄гыс ва̄рыс. Во̄рт рӯпитас, ӯщлахтын порат – отпускат акваг тисха­тас, титыглахтас, хансыс, пēс пормасыт акван-атыс, ка̄сыӈ хо̄тпа потре ёл-хансыгластэ, тох та̄ра-па­тыс, хотьютыт халанылт хомус рӯтыг о̄лэ̄гыт. 
Николай Анатольевич та̄ра-паттыс, пēс йис XVII нот порат ма̄ньщи хум Федор Лапаев Лобва па̄вылт о̄лмыгтас, колта̄г­лэ̄т хус хо̄тпа о̄лыс. Та̄н са̄в мис ос лув о̄щсыт, тēр ос а̄нох толтуӈкве ха̄ссыт, со̄рни сэ̄й я̄т ловтсыт, во̄раясыт, хӯл алыщласыт. Та порат хӯл я̄т сака са̄в о̄лыс, толганыл лувытл па̄г-хартсаныл. 
Лобва па̄вылт музей тав ё̄ре хосыт ва̄рвес, хум 2013 та̄лт «Школы Лоб­винского Поречья» нэ̄пак та̄ратас, 2019 та̄лт «И дольше века длится жизнь… Роспись рода Лапаевых, Лопаевых и Жарких» нампа титыт нэ̄пак та̄ратас. 
Мо̄лты та̄л Николай Анатольевич а̄тимыг ēм­тыс, тав Новолялинский районт Почётный хо̄тпаг о̄лыс. Тав хосытэ̄т ма̄н ань рӯтанув пуссын ва̄ганӯв, община ва̄рсӯв, ма̄ньщи о̄лупсал пӯмщалахтэ̄в. 
Ма̄н о̄лнэ па̄вланув: Лобва, Новая Ляля, Верхотурье. Общинат лувыт о̄ньщēв, пēс порат тыт о̄лнэ ма̄ньщит лувыӈ хо̄тпаг о̄лсыт. Кӯщаитын нё̄тавēв те, мисыт ёвтуӈ­кве таӈхēв, пчеловодство ва̄рмаль ва̄руӈкве патэ̄в, хӯл алыщлаӈкве, пил, ла̄хыс атуӈкве. 
Общинан ань атпан хо̄тпа хасхатым о̄лы. Ма̄хум ма̄щтырлаӈкве ха̄­сэ̄гыт, сӯмъях ос ма̄ньщи кол ӯнттысыт, ма̄ньха̄пыт ос хӯл алыщлапыт ва̄р­сыт. 
Таквсы «Лялинское поречье» э̄ргын-йӣквнэ фестиваль о̄лум порат ма̄н ва̄рум пормасанув тот суссылтасанӯв, ма̄хум ӯй нё̄влил, во̄р ма̄гыл, ля̄мыӈ ня̄нил тыттысанӯв. Тох э̄лаль рӯпитаӈкве таӈхēв, тыи ма̄гыс са̄всыр нэ̄пакыт хансэ̄в».
Василий Викторович са̄в ва̄рмаль ма̄ньщи мире ма̄гыс ва̄руӈкве таӈхи. Ма̄хум па̄вылт рӯпата ат о̄ньщēгыт, о̄лупсаныл та̄рвитыӈ о̄лы. Общинат ма̄хум акван-нё̄тхатым рӯпитаӈкве таӈхēгыт. 
Ань кӯщаитн нэ̄пак хассыт, о̄лнэ ма̄наныл «территорией тради­ционного проживания» вос хансаве, то̄нт тах ма̄наныл та̄нти ӯргалаӈ­кве вēрмынуваныл. Ань тот мо̄т организацият во̄р сартэ̄гыт, я̄т хосыт со̄рни тинсэ̄гыт, ты паттат ма̄-вит сака па̄ӈктаве, атиӈк витыг тотыяныл.
Светлана ДИНИСЛАМОВА
