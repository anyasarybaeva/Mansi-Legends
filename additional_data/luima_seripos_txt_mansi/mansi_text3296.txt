

	А̄с-угорский институт ва̄т нупыл ат та̄лэ то̄влын кастыл мēн С.С. Динисламовал Лӯсум ма̄хум ла̄тыӈ толмащлан нэ̄пак та̄ртсумēн. 


		Нэ̄пакт ань йӣс акваг потраман ла̄тӈыт хансым о̄лэ̄гыт, матыр рӯпитан ва̄рмаль ла̄тӈыт, культура ва̄р-малит, пуссын мир о̄лнэ ва̄рмаль тувыл нас о̄лнэ хал потраман Лӯсум ла̄тӈыт пуссын тув хансым о̄лэ̄гыт. 

		Лӯсум-я̄ таляхта ань йис ма̄ньщи ма̄хмыт иӈ о̄лэ̄гыт, яныгса̄ткем хо̄тпа туп арыгтас, хоты лӯсум ма̄ньщи ла̄тӈыл потырты. 

		Ты ла̄тыӈ толмащлан нэ̄пак о̄выл Лӯсум ла̄тыӈ нэ̄пакыг ловинтахты. 

		Ты нэ̄пак ва̄рнэ порат мēн са̄всыр толмащлан нэ̄пак ёт рӯпитасмēн: В.Н. Чернецов ос И.Я. Чернецова «Краткий мансийско-русский словарь» (1936 та̄л), Munkácsi – Kálmán «Wögulischse worterbuch» (1986 та̄л), А.Н. Баландин ос М.П. Вахрушева «Мансийско-русский словарь» (1958 та̄л), Е.И. Ромбандеева «Русско-мансийский словарь» (2005 та̄л), Е.И Ромбандеева, тувыл Е.А. Кузакова «Мансийско-русский и русско-мансийский словарь» (1982 та̄л), Е.И. Ромбандеева «Графика, орфография и пунктуация мансийс-кого языка» (2006 та̄л).

		Мēн яныг пӯмащипа ла̄тыӈ ла̄вимēн ма̄хмытын, хотьют матыр мо̄рсыӈ ла̄тыӈ атуӈкв нё̄тыс: А.А. Анямован, А.В. Анямован, А.Н. Алгадьеван, В.Н. Анямовын, В.В. Анямован, П.Т. Бахтияровын, С.П. Пеликован тувыл ос та ма̄хмытын, хотьют хуньт нё̄тыглас ты толмащлан нэ̄пак ва̄руӈкв. 

		Сака яныг пӯмащипа ла̄вēв редакторн Т.Д. Слинкинан, рецензентын В.Н. Соловарн, А.Р. Станиславецн тыныӈ ёмас хӯлтыглан э̄рнэ ла̄тӈаныл ма̄гыс. 

		Ма̄н номсэ̄в, ты толмащлан нэ̄пакув та̄кыщ э̄рмаи ос нё̄ты ханищтан хо̄тпатын, ханищтахтан ма̄хмытн, тувыл пуссын хотьютын Лӯсум ма̄хум ла̄тыӈ пӯмащиг о̄лы, хотьют ка̄сащи ты ла̄тыӈ ханищтаӈкв. 

		А̄с-угорский институт ма̄н янытлылӯв, тот рӯпитан ма̄хум сака номтыӈ хо̄тпат, вос э̄лаль тох рӯпитан ва̄рмаляныл кӯстырыщ ва̄рхаты, э̄лаль ла̄щал ущпыл са̄в ёмас, э̄рнэ матыр нэ̄пакыт вос та̄ратэ̄гыт. Кӯщаюв В.И. Спондина пуста̄гыл вос о̄лы, тав ты ва̄рмаль акваг э̄лаль ёмщакв но̄ӈхаль тотуӈкве вос вēрмитэ, та̄кыщ ӯргалаӈкве, тавен яныг пӯмащипа ла̄тыӈ ла̄вēв.

		Татьяна Бахтиярова

 
