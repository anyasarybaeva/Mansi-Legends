
Тынакт Нижневартовский район Варьёган па̄вылныл Ханты-Мансийск ӯсн ня̄врам ханищтан сосса нэ̄г ёхталасы̄г – Маргарита Павловна Куклина ос Тамара Гордеевна Казамкина.
Маргарита Павловна са̄в та̄л интернатт воспи­тателиг рӯпиты, нэ̄ ла̄выс:
– Варьёган па̄выл интернатт ханты ос ё̄рн ня̄врамыт ханищтахтэ̄гыт, 1 классныл ос 9 класс яныт а̄гирищит-пыгри­щит. То̄ваныл Аган па̄выл­ныл, то̄ват ос Варьёган па̄вылныл о̄лэ̄гыт. Ома­ныл-а̄тяныл са̄лы ӯрим яласэ̄гыт, во̄раēгыт, хӯл алыщлэ̄гыт. 
Ня̄врамыт ӯргаланэм коныпал, та̄н ётаныл кис­хатнэ тэ̄лат ва̄рēгум, пēс йис наканув ханищтыянӯв, та̄ра-паттыянӯв. Тувыл школавт о̄лнэ музей тармыл пуӈктотэ̄гум.
Ам Варьёган па̄вылт 1966 та̄лт самын патсум. А̄тям ё̄рн хум Павел Янчевич Айваседа, омам ханты нэ̄ Татьяна Степа­но­вна Сардакова. Школа а̄стламум юи-па̄лт Ханты-Мансийск ӯс педучили­щат о̄выл классыт ханищ­тан нэ̄г ханищтахтасум. Тувыл та̄ра Ленинград ӯсн минасум, тот А.И. Герцен нампа педагогический институтт ат та̄л ханищ­тах­тасум. Диплом нэ̄па­кыл майвēсум, амти ма̄мн, Варьёган па̄влумн, йисум. О̄влэ̄т школат ня̄врамыт ханищтым рӯпитасум, ётыл интернатн воспита­телиг патхатасум.
Рӯпатам щирыл Ханты-Мансийск ӯсн ва̄тихал ёхталэ̄гум, А̄с-угорский институтт манос ща̄нь ла̄тыӈ торыг о̄лыглан хо̄нтхатыглапытт акваг доклад-потрыт ло­винь­та̄лэ̄гум. 
Ханты нэ̄ Тамара Гордеевна Казамкина школат хус арыгтем та̄л рӯпиты. Тав ла̄выс, ты та̄л 5 класс ня̄врамыт палт классный руководителиг паттувес. Ты коны-пал ма̄нь ма̄хум ханты ла̄тӈыл потыртаӈкве ханищтыянэ, тувыл ка̄тыл матыр-а̄ти ва̄рнэ «Бисеринка» ос «Каркам эви» нампа тэ̄лаг тармыл пуӈктоты. 
Тамара Гордеевна тох потыртас:
– Ханты-Мансийск ӯсн ам мо̄лты порат о̄выл щёс ёхталасум, тыт нэ̄пак хаснэ финно-угор ма̄хум хо̄нтхатыглап о̄лыс, округ кӯщаин янытлан нэ̄пакыл майвēсум. 
Ам Варьёган па̄выл школат ханищтахтасум, интернатт о̄лсум. Кол­та̄гыл ма̄хманум во̄рт са̄лы ӯрим яласасыт, па̄влын са̄лыӈ суныл то­тыглавесӯв, тувыл кани­кулыт по­рат о̄с са̄лыл юв тотавēв. Ётыл «Бураныт» ква̄лта­паптувēсыт, та утытыл тыгле-тувле яла­саӈкве патсӯв. Юн акваг ща̄нь ла̄тӈыл потыртасӯв, «Ханты ясаӈ» газета ёхты, та̄ра ловинь­тылӯв. Ам хӯрум пыг янмалтасум, яныг пыгум ты порат 25 та̄лэ то̄влыс. Пыганум ща̄нь ла̄тӈув ва̄ганыл, потыр­тэ̄гыт. 
Школавт янгыщ ханты ня̄врамыт ханищтахтэ̄гыт – Казамкиныт, Айваседа, Сардаковыт, Иуси, ё̄рн ня̄врам тай мощщануве. Ань ща̄нь ла̄тыӈ урок а̄тим, а̄гирищит-пыгри­щит ханищтахтын ма̄ныл по̄йтнэ̄ныл юи-па̄лт ущ ам палтум ювыт, ханты ла̄тӈув ханищтаӈкве та ӯнтэ̄в. 
Ка̄сыӈ та̄л ва̄т са̄грап­нал э̄тпост «Фестиваль родов» нампа ханищтап о̄лыглы, ты хо̄тал кастыл ня̄в­раманув о̄с щё̄питах­тэ̄гыт, потрыт хансэ̄гыт, ловиньтэ̄гыт. Ща̄нь ла̄тыӈ янытлан ялпыӈ хо̄талт «Фронтальный диктант» хансэ̄в. «Серебряная иголочка» конкурс кас­тыл ня̄врамыт ёт ка̄тыл са̄всыр пормасыт ва̄рēв. Ам а̄гирищит щаквщуӈ­кве ханищтыянум, аквъёт матыр йинэ̄в, ю̄нсхатэ̄в. 
Маргарита Павловна ос Тамара Гордеевна сака ёмас, э̄рнэ тэ̄ла ва̄рēг. Ты ка̄ркам, сымыӈ нэ̄квēг ма̄н нэ̄ хо̄тпат хо̄талыл янытлыягӯв! Са̄в та̄л пус ка̄т, пус ла̄гыл вос о̄лэ̄г, со̄тыӈыщ, щуниӈыщ вос о̄лэ̄г!
Светлана РОМБАНДЕЕВА
