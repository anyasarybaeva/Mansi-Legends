
Ха̄льӯс район Саранпа̄вылт саран ма̄хум са̄в о̄лэ̄гыт. Пēс та̄гыл та̄н ос ма̄ньщи ма̄хманув са̄лы ӯрим аквъёт яласэ̄гыт, акван-нё̄тхатым рӯпитэ̄гыт. Па̄вылт ам саран нэ̄ Ульяна Николаевна Филиппова ёт хо̄нтхатыгласум. Тав колта̄гыл ма̄хманэ ёт нё̄рт са̄лы ӯрим са̄в та̄л яласас. На̄н ань э̄лаль Ульяна Николаевна потре ловиньтэлы̄н.
– Омагум-а̄тягум ма̄нь­та̄гыл нё̄рт яласасыг, ам тот самын патсум – во̄ртур э̄тпос 25 хо̄талэ̄т 1952 та̄лт. Омам Ирина Петровна, такви о̄парищ наме Валей. А̄тям Николай Тимофеевич Канев. Тэ̄н сас Саранпа̄вылныл о̄лсыг. Ма̄н лов ня̄врам самын патсув – нила ягпыг ос хо̄т яга̄ги. 
Хунь нёлолов та̄лум то̄влыс, школан кēтвēсум. Нила класс мус Сӯкыръят ханищтахтасум. Тув ма̄н, саран, ма̄ньщи ос ё̄рн ня̄врамыт, нё̄рныл тотвесӯв. Ам туп саран ла̄тӈыл потыртасум. 
Саранпа̄выл школат лов класс а̄стласум. Тувыл Сургут ӯсн минасум, тот училищат колыт ӯнттын хо̄тпаг ханищтахтасум. Рӯпитаӈкве ēмталасум кос, ос омагум-а̄тягумн юв во̄ввēсум, тэ̄н нё̄рт яласасыг, Маша ос Галя йӣгрищагум ма̄ниг, тэ̄н ётэ̄н юн вос о̄лэ̄гум. Маныр ва̄руӈкве, по̄ри ла̄тыӈ хунь ла̄вēгум, юв та йисум.
1974 та̄лт хум ва̄рсум. О̄йкам нилахуйплов та̄лэ то̄влуме порат са̄лы ӯруӈкве патыс. Мēн нила ня̄врам янмалтасмēн – кит пыг, кит а̄ги. Та̄н пуссын са̄лыӈколт яныгмасыт, школан тыг Саранпа̄вылн тотыгласанмēн, щащēква­ныл-о̄паныл палт о̄лсыт. 

Акв а̄гим ос пыгум Ханты-Мансийск ӯст о̄лэ̄г, Наташам Горноправдин­скыт о̄лы, Алёша пыгум колта̄глэ ёт тыт Саран­па̄вылт о̄лы.
Сāлыӈколт ам ва̄т нупыл хо̄т та̄л яласасум, о̄йкам налыман арыг та̄л тот рӯпитас. 2001 та̄лт на̄лув ва̄глысамēн. 
– Ульяна Филипповна, хо̄т о̄луӈкве ёмас, нё̄рт манос па̄влыт?
– Хунь са̄лы ӯрим яла­сасув, ё̄рнколт о̄лсув, тот ёмас о̄лыс. Ань ос па̄вылт о̄лэ̄гум – тыт о̄с ёмас, ханьщувласум. О̄йкам а̄тимыг ēмтыс, тав та̄лэ марщум. 
Нё̄рт о̄лум порам ак­ваг номылмата̄лылум. Акв ё̄рнколт ма̄н сараныт ос ма̄ньщит о̄лсув, ща̄нь ла̄тӈыл потыртасув. Ам ма̄ньщи ла̄тыӈ хӯлэ̄гум, туп потыртаӈкве ат вēр­мēгум.
– Оман ос а̄тян рӯта­нэ̄н хо̄т о̄лэ̄гыт?
– А̄тяв акв каӈк о̄нь­щас, тэ̄н ань сас а̄тимыг. Омав кит каӈк – Иван ос Прокопий, ос кит увщи о̄ньщас. Акв увщитэ а̄ги Кульпасн, ётыл ос Ханты-Мансийск ӯсн о̄лмыгта̄лыс – Анфиса Михайловна, о̄йкатэ щирыл Хромова о̄лыс. Пыгаге ос апыгри­щанэ пуссын Ханты-Мансийскыт о̄лэ̄гыт. 

– Наӈ тамле нё̄тнэ саран супыл о̄лэ̄гын, наӈки ю̄нтсын?
– Омам тав ю̄нтыглас. Варя Хатанзеева а̄ӈква̄­гим сака ма̄щтырыг щакв­щи, саран супыт, сарафа­ныт ю̄нты. Ё̄рнколт о̄лмув порат тай акваг ю̄нсхата­сув, ла̄гыл маснут, та ма­ныр, пуссын ю̄нтыгласӯв. 
Ульяна Николаевна са̄т апыгрищ о̄ньщи. Алёша пыге э̄ква Марина такви о̄вылтытэ тох ла̄выс:
– Ам Саранпа̄вылт самын патсум, яныгполь э̄тпос 7 хо̄талэ̄т 1984 та̄лт. Омам Надежда Григорьевна Денисова тыт па̄вылт о̄лы, а̄тям 1999 та̄лт а̄тимыг ēмтыс. 2003-2010 та̄лытт о̄йкам ёт ё̄рнколт яласасмēн. Ма̄н бригадавт ма̄ньщи хум Василий Ромбандеев колта̄глыӈыщ рӯпитас, пуссын акв ё̄рнколт о̄л­сув. Мēн о̄йкамēнт кит а̄ги о̄ньщимēн. 
Ань потрув та оигпас. Ты колта̄гыл ма̄хумн ам са̄в ёмас ла̄тыӈ ла̄вēгум. Ульяна Николаевна – сымыӈ хо̄тпа, ня̄враманэ-апыгрищанэ ёт пус ка̄т, пус ла̄гыл вос о̄лы, со̄ты­ӈ­ыщ, щуниӈыщ вос о̄лы!
Светлана РОМБАНДЕЕВА
