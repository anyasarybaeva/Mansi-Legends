
Ты э̄лы-па̄лт ва̄рим газетат ма̄н Татьяна Гоголева Тӯрва̄тн ялме урыл хансыгласӯв. Ты титыт потыр о̄с та урыл паты, тыт ма̄н хансэ̄в, тувле ялмēт хомус лё̄ӈхе о̄лыс ос хоты хо̄тпат ёт иӈ хо̄нтхатыглас.
Лӯпта э̄тпос 12 хо̄та­лэ̄т Татьяна Гоголева, Надежда Алексеева ос Ирина Самбин­далова лё̄ӈханыл Ня̄хщамво̄ль па̄вылныл са̄ртын Яныг­па̄выл мус о̄лыс. Ты э̄лы-па̄лт тув Тимофей Кон­стан­тинович ос Галина Петровна Самбиндаловыг минасы̄г, ос тит ха̄пыӈ хо̄тпат Хулюмсӯнт па̄выл­ныл тув мӯйлуӈкве ёхты­сыт – тыи Галина Конс­тан­тиновна Алгадьева пыганэ, апганэ, рӯтанэ ёт. 
Самбиндаловыт ёмас колта̄глыт яныгмам ма̄гыс нэ̄мхуньт коланыл-па̄в­ланыл ат ёрувлалыяныл, аквписыг тув ёхталэ̄гыт, па̄влыӈ ма̄ныл ураль­талыяныл.  
Та̄н ща̄няныл-а̄щаныл Мария Григорьевна ос Константин Васильевич Самбиндаловыг 1930-ыт та̄лыт порат о̄выл ком­сомольцаг о̄лсы̄г. Ты урыл пӯмыщ ва̄ӈкве. То̄нт, та порат, хунь хаснэ ва̄рмаль ущ о̄вылтаӈкве патвес, Константин Васильевич ловиньтаӈкве ха̄сыс, «Искра» газета ловинь­тас. Тав комсомольский пуӈктотнэ кӯщаиг о̄лыс. 
Ты хо̄тпаг са̄в рӯпита­сы̄г, яныг хо̄нт порат яныг план акваг ва̄рыгласы̄г. Константин Васильевич пиркатирыг хӯл пувнэ артелит о̄лыс, Мария Григорьевна почта то­тыглас, тэ̄нут, нё̄выль. 
Омск мус со̄руп нё̄выль тотуӈкве акваг э̄рыс, тувыл Свердловскын яланта̄лыс. Хоса лё̄ӈхын ялыс. Тэ̄н о̄лупсатэ̄н урыл ня̄враманэ̄н ня̄врамыт, тувыл ос та̄н ня̄враманыл пуссын ва̄гыт, манхурип ка̄ркамыг ос мутраӈыг ты хо̄тпаг о̄лмēн порат о̄л­сы̄г.
Татьяна Степановна Яныгпа̄вылн ёхтумēт, са̄р­тын па̄влыӈ хум, опа­рищ наме о̄с Самбин­далов, та̄лтыт ля̄льт хо̄нтхатас. Мощ аялым о̄лыс, ма̄­хумн, насати, ёмас ля̄х­хал тотуӈкве ёхтум: 
– Паща о̄лэ̄н! Тыхо̄тал тыг Гоголева ёхты. 
– Ёхтыс, ёхтыс, – Та̄тья ла̄ви.
– Тыи наӈ-а?
– Ам. 
– Ну, ёмас, ма̄хманын ӯравен…
Са̄ртын Татьяна Степа­но­вна Хулюм­сӯнтныл ёх­тум ма̄хум ёт хо̄нтхатас, потрамасыт, ща̄й айсыт. Тувыл па̄выл титыт колн ялсыт, тот Фаина ос Васи­лий Самбиндаловыг о̄лэ̄г, ты щēмья ёт Та̄тья ва̄ти­хал свонитахты, Кирилл-пыгēн урыл титыглахты. Ань тав армият лусыты, ты э̄лы-па̄лт депутатув ты пыгын искола а̄стламе юи-па̄лт э̄лаль ханищ­тахтуӈкве нё̄тыс.
Яныгпа̄вылт хӯрмит колн, хоталь Та̄тья ма̄х­манэ ёт ща̄й аюӈкве щалт­сас, ты Галина Вой­т­ова, а̄ги о̄парищ наме Курикова, тав колэ̄н. Тот ма̄хум о̄с потрамасыт, та̄ра-паттысыт, хомус ты щēмья о̄лупсаныл о̄лы. Та̄тья та̄наныл э̄сгиянэ, Куриковыт яныгмам ща̄нь-а̄щ коланыл мув­лахи хӯрум лильпи кол ӯнт­тумыт, ка̄сыӈ колта̄­гыл я̄нас кол ань о̄ньщи.
Мир ёт хо̄нтхатыгла­мыл юи-па̄лт Яныгпа̄выл­ныл Татьяна Гоголева ма̄хманэ ёт Ма̄нья-сӯнт па̄вылн лё̄ӈханыл о̄лыс. Ты па̄вылт ма̄хум о̄с хӯ­рум кол мус о̄лэ̄гыт. 
Акв колт Юрий ос Иван Ивукиныг, титыт колт Валентин Куриков апщитэ ёт, хӯрмит колт Виктор ос Ирина Хатанзеевыг. Ты па̄вылт депутатув хо̄тпат ёт потрамас, та̄ра-паттыс, манхурип та̄рвит о̄ньщē­гыт ман а̄ти, манхурип рӯпата ва̄рēгыт.
Ёхтум хо̄тпанув ты па̄вылт э̄т хӯлсыт, ёты хо̄талт э̄лаль минмыгта­сыт. Ты па̄выл мус Ня̄х­щамво̄льныл та̄наныл Рудольф Самбиндалов мотор ха̄пыл тотсанэ. Ты хум урыл Та̄тья ла̄выс :
– Тав туристат ёт рӯ­питы, ты рӯпататэ ма̄гыс Ма̄нь-пупыг-нё̄р ляпат кол ӯнттыс, тув ма̄хум то­тыглыянэ. О̄лнэ колэ по̄­хат маныр колыт э̄рēгыт, пуссын ӯнттым о̄лэ̄гыт, пувлын кол ос о̄лы. 
Ань туризм хосыт мощ олн сэ̄лме юи-па̄лт, тав яныгнув, тит колнакыӈ кол ӯнттуӈкве номсы, то̄нт тах са̄внув мир ёмащакв ӯщлахтуӈкве вēрмыну­выт. 
Рудольф Самбиндалов – сэ̄ръёр хо̄тпа, вуйхатам рӯпататэ акваг э̄рнэ щи­рыл ва̄ритэ, ӯнттум ко­ланэ ма̄гыс э̄рнэ нэ̄пакыт адвокатыт хосыт ва̄ри, хо̄тпат ёт потыртахтуӈ­кве хасы.
Ма̄нья-сӯнт па̄вылныл э̄лаль Тӯрва̄тн ма̄хмыт Олег ос Улякщи Самбин­да­ловыг тэ̄н тотсагēн. Тот я̄ сака овыӈ ос а̄хв­тасыӈ, хотмус ӯрга­лах­тым, нарыгтахтым ов ля̄льт та йисыт. Мотора­ныл ёмащакв рӯпитас. 
Таи пӯмыщ, Тӯрва̄т та̄лтыт я̄ ва̄таныл а̄хвта­сы­ӈыт, кēрасытыӈыт. Кēра­сныл нумыл вит суиӈыщ ёлаль со̄схаты, ма̄хмыт хунь па̄вылн ёх­тысыт, мотор суй нэ̄м­хотьютн ат хӯлыма, кӯтю­вытн о̄с ат хӯлыма. Тох та со̄схатнэ вит суе яныг.
Тӯрва̄тт, ты э̄лы-па̄лт ма̄н хансыгласӯв, ёхтум хо̄тпат сака ӯримат, пус­сын ща̄гтым хо̄нтхатасыт. Акв хо̄талт я̄н хӯл алыщ­лаӈкве ялсыт. Хӯлупъян хо̄тпаныл – ты Никита, Ирина тав пыгтēтэ. Тав ты э̄лы-па̄лт ащо̄йкатэ палт тотыма. Никита хӯл алыщлаӈкве сака таӈхи, ощща хӯл ос сорт пувинь­тас. Ос ты щёс, аквъёт ялманыл порат, нэ̄матыр хӯл ка̄тн паттуӈкве ат а̄ртмыс. Сасганэ ла̄вēгыт, то̄ванакт хӯл пувнэ ма̄гыс ты кос ёмас хо̄тал, ос манса̄виттēпыл ӯрха­тэ̄­гын, нэ̄матыр хӯл ат пув­хаты. Тыи таима̄гыс тох о̄лы, хӯлтэ̄п манос он­та­тыр ты э̄лы-па̄лт тыт уй­галас, та урыл. 
Тӯрва̄т ма̄хмыт та̄нти я̄ныл ёмщакв ва̄ганыл, хо̄т хӯл пувуӈкве ро̄ви, хо̄т а̄ти. Хӯл милнув хаӈра ма̄н мины, милыӈ во̄ӈхат ӯнлэ̄гыт. А̄лн хӯл тамле во̄ӈхат о̄лы, тот витэ по̄лямнув. 
Та минам тэ̄лы сыс Илья Сысъя̄т лильпи кол ӯнттыс, тот хӯлыӈ ма̄, ту­выл хӯл юв тотыгла̄лэ̄­гыт. Улякщи яныг болото­ход о̄ньщи, таил тув ялантэ̄гыт.
Ань потрув мощēртн ты оигпи, та урыл ōс ла̄вуӈкве э̄ри, Татьяна Степановна ювле минам лё̄ӈхе Ня̄хщамво̄ль мус о̄с мотор ха̄пыл о̄лыс. Ня̄хщамво̄льт мирколт тав хо̄тпат ёт хо̄нтхатыг­лас, лов хо̄тпа тав палтэ ёхталасыт, ва̄рмаляныл урыл потыртасыт, титыг­лах­тасыт. Ка̄сыӈаныл номтэ ёмас, хунь депута­тыт тамле ма̄нь па̄влы­тын ялан­тэ̄гыт, мир о̄луп­саныл та̄ра-паттэ̄гыт. 
Ищтепан Та̄тья ёт пот­рамим, тавēтыл титыг­лахтым, аквтоп ма̄н о̄с тув, та нё̄тнэ ма̄кветн ялапа̄л­сӯв, няӈра Ма̄нь Та̄гт-я̄ хосыт тотыглал­весӯв, ма̄-витыл пӯмща­лах­тасӯв, нё̄тнэ ля̄мйив атыл лылтсӯв, ос та ма̄т о̄лнэ хо̄тпат ёт хо̄нтха­тыглал­сӯв.
Татьяна Гоголева потре Светлана ДИНИСЛАМОВА нэ̄пакн хансыстэ
 
