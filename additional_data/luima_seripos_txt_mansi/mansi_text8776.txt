
Округ Думан пēриим депутатыт  2023 та̄л сыс 11 сапра̄нин акван-атхатыгласыт. Ты ма̄хум мо̄лты та̄лт хумус рӯпатасыт, та урыл округ Дума кӯщай хум Борис Хохряков ля̄ххал тотнэ ма̄хумн потыртас.
Тав ла̄выс:
– 2023 та̄лт округув са̄в олн сэ̄лыс, ма̄н хӯрум щёс бюджетув са̄внув олныл хансыгласӯв. Юи-о̄выл щёс ма̄н ва̄т са̄грапнал э̄тпос 14 сапра̄нит бюже­тув урыл потыртасӯв. 
Хо̄нтлан хо̄тпанув ос та̄н щēмьяныл нё̄тмил тотнэ ма̄гыс са̄в нэ̄пакыт ты та̄лт пирмайтасӯв. Та̄н ань са̄всыр пособие-ол­ныл ойтавет ос ӯргалым о̄ньщавет. «Югорский семейный капитал» на­маим олныт ōс но̄х-нё̄т­санӯв, тув лильпи ла̄тыӈ хассӯв. Ня̄врамыӈ щēмьят та̄нки о̄лнэ кола­ныл газ турпат хартнэ ма̄гсыл ты олныл ойтха­туӈ­кве ань тах о̄с вēрмē­гыт. 
Ня̄врамыт янмалтан ма̄хум ма̄гсыл ос акв ёмас нэ̄пак пирмайтасӯв, ань щēмьят китыт манос хӯрмит ня̄враманыл са­мын ке патыс, та̄н 177 со̄тыра солко̄вил тах ойтавет. Ам номсэ̄гум, ня̄врамыӈ щēмьят ма̄гсыл ты олныт – ёмас нё̄тмил. 
Предприниматель-хо̄тпат ма̄гсыл о̄с э̄рнэ нэ̄пак хассӯв. Та̄н ань са̄всыр кредит-олн виӈ­кве вēрмēгыт ос на̄лок-олн мощщанув ойтуӈкве тах патэ̄гыт. 
Ос акв ёмас тэ̄ла урыл Борис Хохряков ла̄тыӈ ла̄выс: 
– Ты та̄л ма̄н Россия Президентувн пищма хассӯв, Ханты-Мансийск ӯсув «Город трудовой доблести» нампа намыл вос миве. Владимир Путин Указ-нэ̄пак хансыс, мо̄лты та̄лныл Ханты-Мансийс ӯс ань тамле нам о̄ньщи. 
Ос акв пищма Михаил Мура­шко, мир пусмалтан Россия Министерство кӯщаин хассӯв, та̄рвитыӈ а̄гм о̄щнэ ма̄хум тэ̄рпил вос мивет ос олн ойтта̄л э̄рнэ утыл ёмащакв вос нё̄та­вет. 
Округ Думаныл кēтым ля̄ххал ма̄ньщи ла̄тӈыл Людмила ТЕТКИНА хансыстэ  
