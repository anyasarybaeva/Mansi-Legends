
Самбиндалов Семён Василье­вич тав мо̄йтыглам мо̄йт. Ты о̄йка Ма̄нья-сӯнт па̄вылт о̄лыс. Мо̄йт Курикова Нина Николаевнан 1996 та̄л порат ёл-хансыглавес. 
Нё̄р-Аки тав тай саме посыӈ, хум ань сунсыг­лахты. Сунсы:
– Тав манырсыр утыт? Такем та ё̄мантэ̄гыт тыгле!? 
Тав палтылэ ты ёхты­сыт. Насати, ань о̄с тав ётылэ нур тотнэ утыт ёхтысыт пēрхатуӈкв. Са̄т хум. Лай, ань мӯйлапта­санэ лӯтэ. Ла̄ви:
– На̄н, - лай, - маныр урыл яласыйин?
– Ма̄на? - лай, - ань са̄лыянув хот-ӯстысанув, таиянув кинсым яласэ̄в. 
– Ла̄вēйт, ам хӯлыглас­лум, - лай, - ос ам палтум матыр тагап о̄ньщеин? Ос, - лай, - потыртэ̄н. Ам хӯлыгласлум, на̄н матыр, майласын ман манара­сын? Матыр воритотнэ номт, - ла̄вēйт, - о̄ньщеин? 
Ё̄рныт, э̄рттам. 
Таянэ, со̄ль, потыр­таӈкв патсыт. Лю̄лēгыт, манарēгыт, тахалт по­тыртэ̄гыт. Айтсанэ, лӯт­санэ, тэ̄сыт, манарасыт. Ла̄ви:
– Минэ̄н, - лай, - ювле. Тот та я̄нас тумп. Та тум­пын ёхтыйин, - лай, - акв ля̄льт ущ патэ̄в хо̄нтлаӈкв. 
Тав ань кēтсанэ. Хоталь щал­тэ̄гыт? Та минасыт. Та тумпанылн ёхтысыт, лю̄ляхо̄лэ̄гыт. Ань Полум-То̄рум-Акитэ о̄с тав палтылэ ёхтыс, ань таит минасыт. 
– Таит, - лай, - хумле ва̄руӈкв? Хумле ва̄ра­пиянум? Ам палтум пēрхатуӈкв ёхталасыт, лай.
Акв о̄йкатэ ла̄ви:
– Наӈки ва̄глын, - лай, - наӈки матыр са̄йт о̄ньщēгын. 
– Ам, тох ты номсэ̄йм: «Э̄лум­хо̄лас йӣсыӈ то̄рум ва̄ри, э̄лум­хо̄лас нотыӈ то̄рум ва̄ри - хо̄нтлан ва̄рмаль, ул вос ēмты май халувт». Та̄н, тай, та кēтсанум: тот та на̄ӈкēгыт! Маныр о̄с тумайтэ̄гыт: э̄рыӈ о̄с ювыт? 
Ам тох ты ном­сэ̄гум: «Э̄лум­хо̄лас йӣсыӈ То̄рум ва̄ри, э̄лумхо̄лас нотыӈ То̄рум ва̄ри – тулял-па̄ял мощ вос хо̄н­тыглавет». 
А̄хвтас а̄ӈквалыт тот сака кар­сыт! Э̄лумхо̄лас хурипат. Пуссын тув а̄хвтасыг овумламыт, лю̄лēгыт. Тув ань па̄г а̄хвтасыг вос овум­лэ̄гыт. Э̄лумхо̄лас йисыӈ То̄рум ва̄ри, тав ёлы-па̄лэ̄н сӯлил ялнэ хум – сӯлил ялы. Мощ вос хо̄н­тыгла­вет. Та̄н ань а̄мп-пуӈк ё̄рныт. 
Са̄тахкем. Ка̄рсыт. Но̄х тай нэмхотмус ат ха̄ӈхēгын. Щар а̄хвтас а̄ӈквалыт. Са̄т лю̄лēгыт. Ёл ат та патэ̄гыт! Таяны­тыт та!
Ань мус иӈ лю̄лēгыт.
Мо̄йт Анна Алгадьеван нэ̄пакн хасвес ос рущ ла̄тӈыл толмащлавес
Ха̄льӯс район Турва̄т па̄вылт ōлнэ ма̄ньщи хумыг Андрей ос Олег Самбиндаловыг ва̄рум хурит 
