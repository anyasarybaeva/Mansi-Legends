

	«Торум маа» музеит рӯпитан хо̄тпат «История семьи в истории страны – след прожитой жизни» намаим проектаныл щирыл э̄лаль рӯпитэ̄гыт. Ты э̄тпос о̄выл щислат тот «Ляма, ставшая судьбой» йильпи суссылтап пӯсвес. 


		Хосат та̄гыл Кантеровыт, Песиковыт ос Сопочиныт  ханты щēмьят Большой Юган я̄ныл Сургутский район Ляма я̄ ва̄тан о̄лмыгтасыт. Ань хумус ма̄хум тот о̄лсыт, маныр ва̄рсыт, ты о̄вылтыт Аграфена Семёновна Сопочина мирн потыртас. 

		Аграфена Сопочина – ханты э̄ква, округ мирн ва̄нэ хо̄тпаг о̄лы. Тав соссаӈ ма̄хум о̄лупса ёмщакв ва̄гтэ ос сургутский хантыт ла̄тӈаныл щирыл са̄всыр ханищтан нэ̄пакыт хансыс. Тувыл рӯт ма̄хманэ пуссын ёл-хассанэ ос  «родословный» нампа яныг ло̄пс ва̄рыс. Тув Кантеровыт, Каюковыт, Лозямовыт, Песиковыт ос Сопочиныт хансым о̄лэ̄гыт. Аграфена Семёновна пēс ма̄хманэ  о̄лупса янытлан ма̄гыс ты суссылтап щё̄питастэ ос ка̄сыӈ рӯтэ о̄вылтыт я̄нас потрамас. 

		Песиков ханты о̄парищ нам «па̄сыг»  ла̄тӈыныл э̄лаль хансуӈкве патвес. Та̄н са̄лы о̄щнэ ма̄хмыг о̄лсыт.  19 нотт котиль та̄ланэ порат та̄рвит а̄гм ēмтум сыс са̄в хо̄тпа а̄тимыг ēмтсыт. Акв па̄вылквет кит пыгрищиг тэ̄нккетэ̄н пусыг хультсы̄г ос Ханты-Мансийский район Селиярово па̄выл по̄хан о̄луӈкве минасы̄г. Ётыл  акватэ, Павел Николаевич Песиков, мо̄т ма̄н о̄лмыгтас. Тав Фёдор Кантеров  о̄лнэ ма̄н ликмыс ос та па̄сыл Песиковыт ос Кантеровыт акв рӯтыг ловиньтаӈкве патвēсыт. 

		Павел Николаевич Песиков - тыи Аграфена тав о̄патэ. О̄йка 114 та̄лэ мус о̄лыс, о̄лме сыс са̄всыр ва̄рмалит ва̄щинтас. Акв ма̄т  ат ӯнлыс, Балык, Белогорье, Назым,Салым я̄т хосыт акваг хоталь-а̄ти ялантас. Тав ханты ма̄хум йис мо̄йтыт ва̄м о̄йкаг о̄лыс, са̄в пēс э̄ргыт э̄ргыглас. Татьяна Павловна Песикова (Кантерова) э̄кватэ, ты ос Аграфена щащēкватэ, колсори рӯпатат пуссын такви ва̄рсанэ. Ос о̄йкатэ яласанэ̄тэ сыс такви хӯл алыщлас ос во̄раяс. Ла̄вēгыт, нэ̄ сака со̄тыӈыщ о̄лыс. Тав увщитэ, Дарья Павловна Комтина, номтыӈ ос та̄к хо̄тпаг ла̄выглавес. Ханты мир халт тав Найрат-нэ̄г намыл ла̄ввес. Та̄н ēранылт Кушников кӯпса хум хӯл алыщлан тӯр такви нупылэ хансуӈкве таӈхыстэ. Найрат-нэ̄ са̄в мирколытн ла̄тыӈ кēтсалыс, Тобольск ӯс нупыл такви ялыс. Юи-о̄вылт кӯпса тувыл губернатор па̄лыл пищмал тотвес, тав сысы минуӈкве ла̄ввес. Ань Сопочиныт кит вēрыста тувыл мощ по̄хат таргыт яныгман во̄рыӈ ма̄т о̄лэ̄гыт. 

		Аграфена а̄ще Семён Павлович Песиков яныгмам та̄ланэ хо̄нтлан та̄лытын ēмтсыт. 1945 та̄лт школа а̄стламе юи-па̄лт тав Пим нампа колхозт о̄влэ̄т секретариг рӯпитас, ётыл ревизор-хо̄тпаг паттувес. Тувыл «Калинин» нампа колхоз о̄лнэ̄тэ мус тот бухгалтерыг рӯпитас. Марфа Константиновна, Аграфена оматэ, ма̄ньлатыг о̄лмēт фронт ма̄гыс са̄в рӯпитас. Таима̄гыс «За доблестный труд в ВОв» ма̄гылт о̄щнэ по̄сыл майвес. Ты э̄кваг-о̄йкаг  ханты пēс йис накыт нэ̄мхуньт ат ёрувла̄лсанэ̄н, ня̄враманэ̄н ща̄нь ла̄тӈыл потыртаӈкве ос пēс накыт ва̄ӈкве ханищтасанэ̄н. 

		Ань ты суссылтапыт мӯй ма̄хум са̄всыр пормасыт, маснутыт, хурит суссыт. Сургут ӯс ēр тапа̄лт о̄лнэ соссаӈ ма̄хум ань тыг мус та̄нки ю̄нтум маснутыл масхатэ̄гыт. Акв супе урыл Аграфена Семёновна тох ла̄выс, тав Анна-Лайма Екабовна Галеииеце латышка о̄ныпēн супыл мӯйлупта̄лвес. Ты супе хоса о̄ньщистэ ос тувыл мощ мо̄т щирыл йинумтастэ ос хансал ю̄нтыстэ. Супе ханты ма̄хум супыг ēмтапас. 

		О̄ныпе колта̄глэ ёт репрессия та̄лытыт лӯима ма̄н о̄луӈкве кēтвēсыт. Та̄н щēмьяныл тот са̄в та̄л о̄лсыт .1990 та̄лыт минам юи-па̄лт та̄нки о̄лум Латвия ма̄н минуӈкве номылматсыт. То̄нт Аграфена Сопочина о̄йкатэ̄нтыл киттыг-минасы̄г, ня̄врамагēн ос а̄щен ёт минасы̄г. Та̄нки халанылт акваг ва̄йхатым, ёмас номтыл о̄лсыт.

		Такви Аграфена Семёновна ханты ма̄хум ла̄тӈе ос пēс о̄лупсатэ ханищтаӈкве патыстэ. Са̄всыр ма̄н ялантым тав Иосиф Антонович Сопочин ёт хо̄нтхатас ос тувыл тэ̄н акван-минасы̄г. Аквъёт са̄лы янмалтым о̄лсы̄г. Ос хум а̄тимыг ēмтме порат, нэ̄ «Ханто» нампа община ва̄рыс  ос тот э̄лаль рӯпитаӈкв патыс. Ань хумус рӯт ма̄хманэ пēс щирыл иӈ о̄лэ̄гыт, тувыл тотым пормасыт суссылтым тав ты урыл мирн потыртас. 

		Ты коныпал Аграфена Сопочина (Песикова) ня̄врамыт ма̄гыс сургутский ханты ла̄тыӈ ханищтан сыресыр 22 нэ̄пак ос букварит хансыс. То̄ват о̄с тот ка̄салаӈкве ро̄вēгыт. 

		Евдокия Андреевна Нёмысова акв йильпи ва̄рум нэ̄паке суссылтастэ, ты нэ̄пак мощēртын ущ са̄витыг та̄ратаве. Ань туп акв нэ̄пак ка̄тн майлувес, Евдокия Андреевна таве Аграфена Семёновнан мӯйлуптастэ. 

		Тувыл Валерий Ледков, э̄ргыт хаснэ хум, тавēн акв э̄рыг э̄ргыс. Мӯй ма̄хумн такем мӯстыс, та̄н иӈ э̄рыг э̄ргуӈкве таве во̄всаныл. О̄йка «Ханты – значит человек» хансым стихыт щирыл э̄рыгсов щё̄питам. 

		Ты э̄рге э̄ргум порат то̄ва хо̄тпат о̄с тав ётэ э̄ргуӈкве патсыт. Та юи-па̄лт мӯй ма̄хум пуссын тэ̄нэ пасан ва̄тан во̄ввēсыт, пēс ма̄хманыл ка̄стысаныл, йис о̄лупсаныл урыл потыртасыт. Ты суссылтап яныг таквс э̄тпос юи-о̄выл щислатэ мус рӯпитаӈкве паты тах.

		 

		Тамара Мерова

 
