
Максим Горький тамле ла̄тыӈ ла̄выс: «Ка̄тыл хурит по̄слын хо̄тпа – о̄лнэ ма̄, тав паляге, самаге ос сыме щирыл ва̄ве, тав о̄лум нотэ хурит по̄слы».
Ань Константин Анатольевич Резидент хурит по̄слын о̄йка ху­риянэ ос йӣвныл ман лувныл щаквщин пормасанэ суснэ порат, ты ва̄р­малит ма̄н та̄ра-паттыянӯв. Тав сака ёмас э̄лумхо̄лас, по̄слуӈ­кве нё̄тнэг ха̄сы, округувт тав Ха̄льӯс па̄вылт о̄лы.  
К.А. Резидент ма̄нь таквсы э̄тпос онтолов хо̄талт Винница ӯст (Украина ма̄) самын патыс. Тав Салехард ӯст культура ос искусство училище а̄стлас. Ха̄льӯсн 1981 та̄лт ёхтыс. О̄влэ̄т Ха̄льӯс хӯлыт тэ̄нутыг ва̄рнэ колт рӯпитас, тувыл промкомбинатыт сувенирный цехыт пуӈк­тотнэ хо̄тпаг о̄лыс.
Ётыл 1988 та̄лт куль­ту­ра район­н­ый отделт ка̄тыл хурит по̄слын хо̄т­паг паттувес. Ос «Берёзов­ский районный Дом куль­туры» колт 1996 та̄л па̄сныл рӯпи­таӈкве патыс, тот художник-де­кораторыг о̄лыс. Ты рӯпа­татэ сака э̄руптастэ, ёмасыг ос сымыӈыщ ва̄рыстэ. Дом культуры колт щё̄­питан ялпыӈ хо̄талыт тав та̄лэ ат ва̄ры­главет.
Константин Анатоль­евич э̄ргын-йӣквнэ кол­накыт ос суссылтапыт ак­ваг ма̄щтырыг хорам­ты­янэ. Тот йӣвныл ман лувныл вāрим порма­сытыл хорамты, живо­пись ман графика щирыл хурит тув по̄слы. О̄йка по̄слум нё̄тнэ хуриянэ Ха̄льӯс районт, Юграт о̄лнэ ма̄хум коныпал Екатеринбург ос Тюмень ӯст ва̄вет. 

2009 та̄лт тӯяг Ха̄льӯс йис пормасыт акван-атнэ музейт тав «Пейзажные мотивы» нампа суссыл­тап щё̄пита̄лыс. Ос 2018 та̄лт аквта музейт «Жил-был художник» нампа по̄слум хуриянэ суссыл­тас. 
Тав по̄слум хуриянэ̄т ма̄хум нё̄тнэ ма̄-витув ка̄саласыт, лӯима̄ сака э̄руптым по̄слыстэ. Тувыл йӣвныл ос лувныл щаквщим пормасыт, живопись ос графика по̄слын утанэ̄т лӯима̄ о̄лупсав  щар ёмщакв на̄ӈки. 
  
Константин Анатоль­евич сака нёмса э̄лум­хо̄лас, такви рӯпататэ урыл ла̄ви: «Ам хуриянум ёмас номт о̄щнэм порат ва̄риянум, таима̄гыс та̄н тох сусхатэ̄гыт». 2001 та̄лт тав Ха̄льӯс район па̄лыл почётный грамо­тал майлувес, мо̄т яныт­лан нэ̄пакыт о̄с о̄ньщи. 2008 та̄лт округ ярмар­кан пор­масыт суссылтан ос тыналан ма̄гыс ёхта­лас. То̄ва хуриянэ 2009 та̄лт Москват о̄лыг­лам суссылтапын тоты­гласанэ. Тувыл 2018 та̄лт Ха̄льӯс 425 та̄лэ то̄влуме кастыл «Город мастеров» нампа фестивалит рӯ­питас.
Марина Табун кēтум потре ма̄ньщи лāтӈыл Тамара МЕРОВА хансыстэ
 
