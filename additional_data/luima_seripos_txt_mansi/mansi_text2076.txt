

	О̄йттур э̄тпос о̄выл хо̄таланэ̄т Ханты-Мансийск ӯс ляпат ма̄ньха̄пыл каснэ ва̄рмаль о̄лме порат э̄лы хо̄н ма̄ныл нэ̄г-хумыг ёхталасыг – Американыл чероки нампа индейский племя вождь Ларри Джеймс Машу Белое Перо ос Новая Зеландияныл маори нампа племя нэ̄ Дорин Беннет. 


		Тэ̄н «Югра лылыēп» ассоциациян во̄выгла-весы̄г, ма̄ньщи ос ханты хо̄тпатн о̄лупсаныл урыл китыглавесы̄г. На̄н ань э̄лаль Ларри Джеймс Машу Белое Перо потре ловиньтэлы̄н.

		– Мēн Дорин ёт «Два» пера нампа мирхал организацият рӯпитымēн. Ма̄ янытыл о̄лнэ соссаӈ мирыт пēс йис о̄лупсаныл, культураныл, ла̄тӈаныл янытлыянмēн. Тувыл «Голос коренных народов» нампа радио программа ва̄рсумēн. Ты радио хосыт ка̄сыӈ соссаӈ мир ла̄тӈе суйтуӈкве вēрми, ма̄хум та̄нти о̄лупсаныл урыл потыртэ̄гыт. 

		Ам чероки индейский племят самын патсум. Ма̄н ща̄нь ла̄тӈув а̄ла ты хотталь со̄ймыс. Акв вождь хумиюв, наме Секвойя, ла̄тӈув нэ̄пакын хансыстэ. Ва̄т нупыл хо̄т та̄л рӯпитас, э̄рнэ нэ̄пакыт хансыс. Хунь Совет племени тав хансум алфавитэ пирмайтасаныл, ла̄тӈув нэ̄пак щирыл ханищтаӈкве патвес. То̄нт ань та̄ра-патыс, насати ка̄сыӈ хо̄тпа ла̄тӈув молях ханищтаӈкве вēрмитэ,  Секвойяв татем ёмас алфавит хансум. 

		Тувыл ма̄н ма̄хманув кит ла̄тыӈ ва̄ӈкве патсыт, ща̄нь ла̄тыӈ ос мо̄т мир (английский) ла̄тыӈ. Кит ла̄тӈыг ёмащакв ва̄саныл, грамотныиг ēмтсыт. То̄ва мо̄т хо̄тпат та̄нти ла̄тӈаныл ворил ты ва̄саныл. Таима̄гыс ма̄н племяв колонизаторытын ущпылнэ̄г ня̄влалаӈкве патвес, торастаӈкве патвес, ань манрыг ма̄нти ла̄тӈувтыл потыртэ̄в. Та̄н номсысыт, ма̄н мощēртн хотталь ты со̄ймēв, ос ла̄тӈув аман хотыл но̄х-ква̄лтапаптыслӯв. О̄лнэ ма̄вн та̄нанылн сака э̄рыс, таима̄гыс ма̄н нуплув нур тотсыт. 

		Та порат ма̄ханув са̄выӈпа̄лэ ща̄нь ла̄тӈыл потыртаӈкве пилсыт, номсысыт, мо̄т мирытын лю̄камтаӈкве патавет. Ань а̄ти тох, ань ка̄сыӈ хо̄тпав ла̄ви, хоты племяныл тав о̄лы – чероки, лакота манос апачи. Ма̄н сака са̄в э̄рнэ тэ̄лат ва̄рēв – ща̄нь ла̄тыӈ ханищтан школат ӯнттэ̄в, культурав но̄х-во̄рмалтан колыт ӯнттэ̄в. Ла̄тыӈ вос о̄лыс, вос суйтыс, таве юн щēмьят ханищтаӈкве э̄ри. Ня̄врамыт, ма̄ньлат ма̄хум та̄нти ла̄тӈыл потыртаӈкве патэ̄гыт те, мир тах э̄лаль о̄с о̄лы.

		Югорский университетт рӯпитан ма̄ньщи э̄ква Диана Васильевна Герасимова мощ потыртас: «На̄н, индейцыт, сома ма̄н рӯтанув. Ма̄н о̄лупсанув а̄ла ты аквхурипат. На̄н хольтын ма̄н Витхон хо̄тал ва̄рыглэ̄в, витн хӯтахлэ̄в, ань тав хосытэ̄т ты о̄лэ̄в – тэ̄нут о̄ньщēв, айнут о̄ньщēв. Ма̄н ма̄ньщи ос ханты ма̄хманув хӯл тэ̄нэтēм алыщлэ̄гыт, та̄н ва̄ганыл, ань ма̄-витыл матыр те висын, ювле о̄с матыр маен. О̄лнэ ма̄в ӯргалаӈкве, янытлаӈкве э̄ри. Мо̄т яныг мирыт ма̄нь мирытын хӯнтлынувыт те, то̄нт о̄лнэ ма̄в янытыл са̄всыр пилыщмаӈ ва̄рмалит ат ēмталанувыт». 

		Индеец хум хот-ща̄гтыс, ювле тох ты ла̄выс: «Ма̄н, чероки ма̄хум, вит о̄с сака янытлылӯв. Вит янытлан ялпыӈ хо̄тал ва̄рыглэ̄в. Хо̄тал но̄х-нэ̄глынэ̄тэ па̄сыл ёл-па̄тыранэ̄тэ мус ма̄н мӯйлэ̄в, витув нупыл пуӈк пинэ̄в, по̄йкщēв, таве ӯлылылӯв. Диана Васильевна, наӈ потрын а̄нумн сака пӯмыщ о̄лыс. Тох о̄луӈкве ма̄н ма̄нь та̄гыл потырта̄лвесув, ма̄нь та̄гыл ханищта̄лвесув. Ам ань тыт на̄н халынт ӯнлэ̄гум, ос сома ма̄н племявт хо̄тпа потырты. Ма̄н щар аквхольт номсэ̄в, аквхольт о̄лэ̄в».

		Ма̄хманув китыглахтан ла̄тыӈ са̄в о̄щсыт. Кинат урыл потыртасыт, ла̄вēгыт, ма̄н ма̄ньта̄гыл американцыт ат э̄руптасанув, кина хосыт та̄наныл ва̄санув, ос индейцыт са̄литасанув, э̄руптасанув. Кук о̄йка урыл о̄с китапахтасыт, тав май Новая Зеландия ма̄н минас, тот соссаӈ хо̄тпатын хотум ва̄рапавес, юв ат иӈ ёхталас. Ма̄хманув китгагув ёт маттем та мовиньтасыт. 

		Мо̄тыт хо̄тал Машу Белое Перо ос Дорин Беннет каснэ ма̄н ялсыг. Ма̄н ма̄вн тэ̄н о̄выл щёс ёхталасыг, тэ̄натэ̄н тыт сака мӯстыс, кӯщаянувн пӯмащипа ла̄тыӈ ла̄всыг.

		Светлана Хозумова


	 
