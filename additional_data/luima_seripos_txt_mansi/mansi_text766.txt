
Ты та̄л «Лӯима̄ сэ̄рипос» газетав 25 та̄лэ то̄влыс. 1989 та̄л порат рēтыӈ ю̄свой э̄тпос 11 хо̄талэ̄т Ханты-Мансийск ӯст ма̄ньщи ла̄тӈыл хансым о̄выл газета ва̄рвес. Тувыл э̄лаль ань ты хо̄тал ма̄ньщи газетав самын патум хо̄талыг та ла̄ваве. «Лӯима̄ сэ̄рипос» - тох Клавдия Васильевна Афанасьеван намаявес, а̄ги о̄парищ наме Сайнахова. Ты ма̄ньщи нэ̄ Ха̄льӯс район Сӯкыръя па̄вылт самын патыс.О̄выл газетав ва̄рнэ э̄лы-па̄лт потрыт ман мо̄йтыт ма̄ньщи ла̄тӈыл «Остяко-вогульская правда» газетат хансыглавēсыт. Ты газета рущ ла̄тӈыл кос хасвес, ос то̄ва потрыт ма̄ньщи ос ханты ла̄тӈыл хансым о̄лсыт. Мощ ётылнуве, 1957 та̄л яныг таквс э̄тпос па̄сныл, ханты ла̄тыӈ газета ва̄руӈкве патвес, «Ленин пант хуват» намаявес (ма̄ньщи щирыл толмащлаве те - «Ленин лё̄ӈх хосыт»). 

	Та газетатт Юван Николаевич Шесталов стихотворениянэ, Пēтр Ефимович Шешкин потранэ, Матрёна Панкратьевна Баландина (Вахрушева) э̄рганэ хансыглавēсыт. 1978 та̄л яныг таквс э̄тпос газетат Наталья Васильевна Сайнахова «Ё̄р Юван» мо̄йтэ хансым о̄лы. Ты мо̄йт тавēн Роман Алексеевич Сайнахов мо̄йтыглам, Ха̄льӯс район Сӯкыръя па̄вылт о̄лум хум. Тувыл тав Ю.Н. Шесталов, П.Е. Шешкин, Г.Н. Сайнахов ос мо̄т ма̄ньщи ма̄хманув урыл хансыс. 

	1986 та̄лт ма̄ньполь э̄тпос газетат Клавдия Васильевна Афанасьева «Олимпиада хо̄тал» статья хансыс, ань Саранпа̄вылт олимпиада о̄лум порат ма̄хум хумус кассыт, мӯйлысыт, та урыл хансыс.

	Ща̄нь ла̄тыӈ ханищтан ва̄рмаль урыл «Ленин пант хуват» газетат Клавдия Васильевна са̄в потыр хансыглас. Та̄л котиль э̄тпост 1989 та̄л порат та газетат тав юи-о̄выл потре хансыстэ, «Йис о̄лупсав э̄ри ялтуптаӈкве» намаястэ. Тувыл аквта та̄лт рēтыӈ ю̄свой э̄тпост «Лӯима̄ сэ̄рипос» о̄выл газета ва̄рвес. Та па̄сныл газетат потрыт, мо̄йтыт ос э̄ргыт туп ма̄ньщи ла̄тӈыл хансуӈкве патвēсыт.  

	«Лӯима̄ сэ̄рипос» газетат о̄влэ̄т ты ма̄ньщи ма̄хманув рӯпитасыт, статьят хассыт: Клавдия Васильевна Афанасьева, Наталья Васильевна Сайнахова, Николай Михайлович Садомин, Альбина Романовна Станиславец, Раиса Калистратовна Бардина, Татьяна Степановна Гоголева, Никита Калистратович Партанов. 

	Мощ ётылнуве газетан рӯпитаӈкве ёхтысыт: Валентина Васильевна Узель, Светлана Матвеевна Ромбандеева, Тамара Сергеевна Мерова, Галина Рудольфовна Кондина, Людмила Ильинична Теткина, Николай Савельевич Меров, Анна Николаевна Алгадьева, Александр Васильевич Вьюткин. Ань ты нёлолов хо̄тпа «Лӯима̄ сэ̄рипос» газета та̄н ты ва̄рияныл.

	Ты 25 та̄л сыс са̄в потыр, мо̄йт, э̄рыг ос по̄слум хурит ма̄ньщи ма̄хманув газетан кēтыгласыт, хассыт. Ханты-Мансийск ӯс педучилищат ханищтахтан студентанув о̄с хансыгласыт. 1994 та̄лт ма̄ньщи а̄гииг Марина Александровна Алгадьева (а̄ги о̄парищ наме Монина, Кимкьясуйныл о̄лы) ос Татьяна Петровна Таратова (а̄ги о̄парищ наме Хатанзеева, Ло̄пмусныл о̄лы) са̄всыр статьят хансыгласы̄г. Та̄л арыгтем газетат Галина Николаевна Войтова рӯпитас. Ты ма̄хманув о̄с акваг хассыт и ань ты хо̄тал мус хансэ̄гыт: Евдокия Ивановна Ромбандеева, Анастасия Ильинична Сайнахова, Альбина Романовна Станиславец, Евдокия Ивановна Хозумова, Мария Тихоновна Двинянинова, Никита Калистратович Партанов, Валентина Селивёрстовна Иванова, Светлана Селивёрстовна Динисламова, Мария Владимировна Кумаева, Софья Алексеевна Ярцева, Наталья Борисовна Дудорева, Дарья Ивановна Белова, Ольга Ивановна Хатанева ос мо̄т ма̄хум.

	А̄тимыг ēмтум хо̄тпанув о̄с са̄в хансыгласыт: Иван Афанасьевич Меров, Степан Гоголев, Анфиса Михайловна Хромова, Николай Михайлович Садомин, Нина Петровна Вынгилева. 

	Газета ва̄рнэ хо̄тпатн Мария Кузьминична Волдина ос Таисия Степановна Себурова акваг нё̄тсыг, ты ханты нэ̄г са̄в та̄л «Ханты ясанг» газетат рӯпитасы̄г. 

	Я̄тил ма̄хуматēнув, ма̄н «Лӯима̄ сэ̄рипос» газетат рӯпитан хо̄тпат, на̄нан ты ялпыӈ хо̄талыл янытлыянӯв! Потрыт ма̄ньщи ла̄тӈыл хансэ̄н, редакциян кēтэ̄н. Газетав акван-нё̄тхатым ва̄рилӯв, хансылӯв. 

	Ща̄нь ла̄тӈувтыл потыртэ̄в те, газетав о̄лы те, ла̄тыӈтēв мощ о̄с тах о̄лы, ма̄ янытыл мощ о̄с суйты. Пуссын пуста̄гыл о̄лэ̄н! На̄яны̄н-О̄тыраны̄н вос ӯргалавēн! Пус ка̄т, пус ла̄гыл!

	 

	 

	 

	Светлана 

	ХОЗУМОВА

	 

	Хурит «Лӯима̄ сэ̄рипос» газета ва̄рнэ ма̄хум по̄слым о̄лэ̄гыт.
