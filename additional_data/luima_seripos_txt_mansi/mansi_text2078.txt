

	Лӯпта э̄тпос 16 хо̄талэ̄т Ханты-Мансийский район Талинка па̄вылт «Свет родной земли» III методико-практический семинар о̄лыс. Ты та̄л май сохранение народных промыслов и ремёсел, исторического и культурного наследия народов, населяющих Югру намаявес. Ты хо̄нтхатыглап славянский письменность ос культура хо̄талыт кастыл ва̄рыглавес.


		О̄влэ̄т ань Талинка, Нягань ос Ханты-Мансийск ӯст о̄лнэ пуп колытыт рӯпитан ма̄хум ля̄ххал тотнэ хо̄тпат э̄лы-па̄лт потыртасыт. Тувыл Кирилл ос Мефодий о̄йкаг урыл докладыт ловиньтавēсыт – хумус тэ̄н рущ алфавит ва̄рсы̄г, пēс порат ма̄хум хумус мӯйлысыт, пēс йис ялпыӈ хо̄талыт урыл, ма̄хум манхурип пормасыт ма̄щтырласыт та ма̄ныр. О.Д. Бубновене «Керамическое производство в п. Кир-пичный во второй половине XX в.» докладэт та урыл потыртас, ань ты ма̄н ссылкан кēтыглым хум В.А. Пеганов Ханты-Мансийский районт ра̄ктыл матыр пормас по̄щгын тэ̄ла хумус но̄х-во̄рмалтастэ.

		«Прилетай к нам, птица Пава» выставка суссылтавес. 5 та̄лныл 99 та̄л мус яныт хо̄тпат тот рӯпитасыт. Ӯйрищ са̄всыр щирыл ва̄рвес - то̄рыл ю̄нтвес, сакныл хартвес, то̄р тармыл ю̄нтупыӈ сэ̄тапыл ю̄нтсалавес, ра̄ктыл, нэ̄пакыл, то̄сам пумыл ва̄рвес. Ты суссылтап сака пӯмыщ о̄лыс.

		Мо̄т суссылтапыт о̄с ва̄рыглавесыт: «Береста – чудесница» –са̄сныл ва̄рим са̄всыр пормасыт пасан тармыл тӯщталавēсыт – ла̄гыл маснут, а̄ныса̄ныт, ма̄гылн тагатан сыре-сыр хорамыт ос мо̄т са̄в пормас; «Гимн половичку» – ты о̄с пӯмыщ суссылтап, улас тармыл манос колканын пиннэ утыт суссылтавēсыт.

		Тувыл мастер-классыт ва̄рыглавēсыт. Ханты-Мансийск ӯсныл ёхталам мащтыр хо̄тпа Л.П. Пастернак «Утица» нампа тэ̄ла урыл потыртас, ань пēс порат рущ ма̄хум ра̄ктыл а̄нысов ва̄рыгласыт, тав иснас тармыл ӯнтталавес. Нягань ӯсныл о̄лум ма̄щтыр хум А. Синицын пыгрищит ос хум хо̄тпат вятский ня̄лыт ва̄руӈкве ханищтасанэ. Междуреченск ӯсныл о̄лум С.М. Качанова ёт янге-ма̄не са̄сныл хусапыт ос ӯйрищит ва̄рсыт. Удмуртия республиканыл ёхталам И.Ш. Караваева станокт колканын пиннэ то̄р ут ва̄рыс. С.Н. Савчук ос «Женские украшения из бересты» нампа выставка ва̄рыглас, тав ётэ а̄гирищит ос нэ̄ хо̄тпат та̄нтина̄нанылн са̄сныл сыре-сыр хорамыт ма̄щтырласыт. Петрова Танян ос са̄сныл хусапсовыт ва̄руӈкве ханищтавēсыт.

		Са̄всыр то̄рло̄мтытл ма̄хум сыре-сыр коврикыт ю̄нтсыт, ты рӯпата ос тох намаим о̄лыс: «Архангельские кругляши». Та̄наныл хумус ва̄руӈкве, Г.Г. Сунгатова тав суссылтастэ. Ка̄сыӈ колт ань са̄в пēс то̄рло̄мтыт нас хуēгыт, акван-атуӈкве те, акван-ю̄нтуӈкве, татем хорамыӈ пормасыт ва̄руӈкве ро̄ви. 

		Ты хо̄нтхатыглап ка̄сыӈ хо̄тпан сака мӯстыс. Талинка школат ханищтахтан ня̄врамыт ос яныгхо̄тпат таи та̄ра-паттысыт, ань рущ культура насати таса̄вит пӯмыщ пēс ва̄рмалит та о̄щнэ̄тэ. 

		 

		О.Д. Бубновене потре ма̄ньщи ла̄тӈыг 

		С. МАТВЕЕВАН толмащлавес

		 


	 
