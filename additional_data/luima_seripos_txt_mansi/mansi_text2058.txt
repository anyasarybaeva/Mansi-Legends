

	Ханты-Мансийскат 32 са̄всыр хо̄н ма̄ныл ёхталам ма̄хум акван-хо̄нтхатыгла̄лсыт. Та̄н пуссын та̄нки ма̄нанылт о̄лнэ мирыт ща̄нь ла̄тӈыт ӯргалан хо̄тпаг о̄лэ̄гыт. 


		Тамле тэ̄лат ва̄рнэ̄ныл ма̄гсыл та̄н экспертыг ла̄вавет, тувыл ЮНЕСКО ос ООН мирн ва̄нэ организацияг хосыт та̄н ма̄ янытыл пуссын ла̄тӈыт ӯргалыяныл ос та̄наныл э̄лаль тотнэ ма̄гыс са̄в рӯпата ма̄кыг ва̄рēгыт.

		Тыг мӯй хо̄тпат РФ ЮНЕСКО тармыл «Информация для всех»  программа щирыл  рӯпитан хо̄тпат округ мирколн о̄с во̄выглавēсыт. То̄нт БРИКС ос ШОС са̄всыр ма̄ныл ма̄хум акван-атхатыгласыт. Ань ищхӣпыӈ утыт хосыт ма̄ янытыл о̄лнэ ла̄тӈыт э̄лаль тотуӈкве вēрмавет манос а̄ти, ты о̄вылтыт потыртасыт. 

		Ань ма̄ янытыл 7 со̄тыра са̄всыр мирыт та̄нки ща̄нь ла̄тӈаныл урыл  номсахтэ̄гыт ос потыртэ̄гыт. То̄ва мирквет сака мощщаг хультсыт, та̄н ща̄нь ла̄тӈаныл молях  хот тах  со̄ймēгыт. Са̄всыр ма̄тт кӯщайлахтын хо̄тпат ань нэ̄матыр ат ке ва̄рēгыт, ты нотув оигпан мус 7 со̄тыра са̄вит соссаӈ мирыт са̄выӈпа̄лэ ла̄тӈаныл хотталь та со̄ймēгыт. 

		Таи пилыщмаӈыг о̄лы, тамле мирыт пēс йис наканыл,  мӯтраӈ потраныл, мо̄йтаныл хот тах та ёрувлавет. Мо̄т ма̄хумн ла̄тӈаныл воссыг ат хӯнтамлавет, нэ̄мхо̄т потраныл ат та ловиньтавет. Ань тыг мус манах ща̄нь ла̄тыӈ, пēс мирыт мӯтраӈ ва̄рмаляныл хотталь со̄ймысыт, нэ̄мхотьютн та̄ра-паттуӈкве ат вēрмаве.  

		Тамле тэ̄лат ул вос ēмтсыт, ань ты акван-атхатыглам эксперт-хо̄тпат «Атлас языков мира» нэ̄пак щё̄питасыт ос «Атлас исчезающих языков» нампа тэ̄ла ва̄рēгыт. Тох мощщаг хультум мирыт ла̄тӈаныл осн-паттым о̄ньщавет, пēс тэ̄ланыл ханищтавет ос э̄лаль ӯргалаӈкве патавет. 

		Анна Феньвеши, Венгрия ма̄ныл ёхталам нэ̄, такви рӯпататэ о̄вылтыт ма̄навн потыртас. Тав  Сегедский университетыт рӯпитан махманэ ёт  «FinUgRevita» тох намтым проект щирыл рӯпиты. Та̄н тот удмурт ос ма̄ньщи ла̄тӈыг щирыл яныг словарь ва̄рēгыт. Таве ищхӣпыӈ утн хаснэ ма̄гыс щё̄питыяныл. 

		Венгерский ла̄тыӈ коныпал словарь  рущ ос английский ла̄тӈыг толмащлаве. Сыресыр ла̄тӈыт акван-атнэ ма̄гыс  «Лӯима̄ сэ̄рипос»  газетат хансым потрыт о̄с ханищтыяныл. Ма̄н ва̄глув, ма̄н ма̄ньщи ла̄тӈув Венгрият, Австрият, Финляндият, Эстоният о̄лнэ универститетытыт ханищтаве. Ань хо̄н а̄гитн-пыгытн тамле тэ̄ла сака э̄рмыглы тах, тувыл ма̄нки номтанув о̄с ёмасыг о̄лэ̄гыт, ща̄нь ла̄тыӈкēв ос хотта мус э̄лаль тах о̄лы. 

		Евдокия Ивановна Ромбандеева ты ва̄рнэ тэ̄ланыл ма̄гыс венгр ма̄хумн яныг пӯмащипа ла̄тыӈ ла̄выс. Тав пуссын венгр учёный хо̄тпат ка̄стысанэ. Та̄н ювле хультум нот палыт сака ёмас, сэ̄ръёр, номтыӈ тэ̄лат ва̄рсыт. Ань та̄н рӯпатаныл Евдокия Ивановна э̄лаль тотытэ. Анна Феньвеши проектэ ёмщакв ва̄рнэ̄тэ ма̄гыс тав о̄с нё̄туӈкве ла̄выс. 

		Мо̄т хо̄н ма̄ныл ёхталам ма̄хум Евдокия Ивановна ёт ва̄йхатуӈкве сака тахсыт. Та̄н тав потре ща̄гтым хӯнтлысыт. Тувыл Индияныл ёхталам нэ̄ Анурадха Канниганти ла̄выс, ка̄сыӈ мир та̄нки ща̄нь ла̄тӈаныл э̄лаль тотнэ учёныит наманыл хаснэ ма̄гыс я̄нас колнакыт щё̄питаӈкве э̄рēгыт. Тамле хо̄тпат са̄в мирытн вос ва̄вет. Тыи со̄ль, ка̄сыӈ мир ща̄нь ла̄тӈе – тыи тав со̄тэ, тав щуне. Ма̄н ща̄нь ла̄тӈув ва̄нэ̄в ма̄гыс  ма̄ньщииг о̄лэ̄в, таве э̄лаль ат ке тотылӯв, хот-ёрувлылӯв – миркēв хотталь тах та со̄йми.

		 

		Тамара Мерова


	 
