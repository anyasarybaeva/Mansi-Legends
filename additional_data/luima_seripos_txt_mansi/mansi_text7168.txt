
Ханты-Мансийск ӯст «Хо̄тал» нампа А̄с-угорский театрыт йильпи ёнгил суссылтавес. «Ими Хиты» - ты ханты мо̄йт. Ма̄ньщи щирыл «А̄кв апге» толмащлаве. Ты мо̄йт А̄с я̄ ва̄тат о̄лнэ ханты ма̄хум та̄н мо̄йтыгласаныл. 
Ты мо̄йт савалапыг хультум ня̄врам урыл, тав а̄квēн хумус янмалтавес. Пыг о̄лупсатэ та̄рвитыӈ о̄лыс, акваг хотталь та я̄рмыглас. Та сыс ка̄ркам ня̄врамакве матыр-а̄ти ва̄руӈкве пуссын ха̄сыс. Мо̄йт оигпан порат тав о̄лнэ хо̄таланэ посыӈыг ущта ēмтсыт, такви со̄тыӈ лё̄ӈхе хо̄нтыстэ.
Ты ёнгилт суссылтавес, хумус пыг суныл тахсыс. Тот са̄всыр пилыщмаӈ ӯит нэ̄глаласыт. То̄ванакт ё̄рнкол илттыг во̄рыг ēмтапа̄лыс ос мо̄т са̄всыр ва̄рмалит о̄лсыт. Сосса ма̄хум нот палытыл ма̄-вит ӯргалым о̄ньщияныл, ты тэ̄ла тот о̄с суссылта­вес. 

Мо̄йт сунсуӈкве са̄­выӈпа̄лэ ня̄врамыт ёхта­ласыт. Тот са̄в йирхатнэ ва̄рмаль суссылтавес. Ёнгил о̄вылтахтам порат, ня̄врамыт хот-рохтым ӯнлысыт. Тувыл та̄н хунь та̄ра-паттысаныл ос ущта э̄лаль пӯмщалах­тым суссыт. 
Мо̄йт акв щё̄скем ён­гувес. Са̄в щёс са̄ӈквыл­тап та̄ныт са̄ӈквыл­та̄лвē­сыт. Ты суссылтап ка̄сыӈ хо̄тпан мӯстыс, мӯй ма̄­хум ты ёнгил ва̄рум хо̄т­пат яныг ща̄гтыл яныт­ласаныл.
Ань ты накт ма̄ янытыл са̄в хо̄тпа хащта̄л а̄гмыл ēмтэ̄гыт. Тыима̄гыс ма̄нь таквс э̄тпос ва̄т нупыл атыт хо̄талныл туп 18 та̄лныл ос яныгнув хо̄тпат ёнгын колн ёхталаӈкве вēрмēгыт. Ос хотьют вакцина-укол ат ва̄рыс, тав тув ат та̄ртаве тах. 
Тув миннэ э̄лумхо̄ласн паспорт ёт о̄ньщуӈкве э̄ри. На̄н хо̄т э̄тпос сыс ты а̄гмыл ēмталасын ос пусмалтахтысын ке, манос ПЦР-тест ва̄рсын ке, то̄нт ущта ёнгын колн та̄ртавēн. Ты хӯлтнэ нэ̄пак округ кӯщай нэ̄ Наталья Комарова хансыс.

Ты потыр Людмила Гурьева хансыстэ, ма̄ньщи ла̄тӈыг Николай МЕРОВ толмащластэ
