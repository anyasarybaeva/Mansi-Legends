
Ювле хультум э̄тпос 12 хо̄талэ̄т Ханты-Мансийск ӯст ля̄ххал тотнэ Департамент колт ма̄хум ēӈта пасан ва̄тан атхатыгласыт. Тув са̄в мир ёхталас – ва̄ӈнаныл по̄сыӈ хо̄тпат, Общественный палатат ос округ янытыл Федеральный служба безопасность ма̄т рӯпитан ма̄хум, пӯп колныл То̄рум нупыл суснэ хо̄тпат, ля̄ххал тотнэ ма̄хум ёхталасыт. Та̄н сытамыг хо̄нтлын нак (терроризм) урыл потыртасыт, хо̄нтхатыглапаныл тох намая̄лвес: «Информационное и просветительское противодействие терроризму».

	О̄выл ла̄тыӈ ты кол кӯщай ва̄ӈын нэ̄ Вера Царёва тав ла̄выс: «Сытамыг хо̄нтлын нак урыл ма̄навн са̄в потыртаӈкве э̄ри – газетат хансуӈкве, телевизор 

	хосыт потыртаӈкве, кина-охсат ва̄руӈкве э̄ри. Ма̄н ань матъёмас акван-атхатасӯв, ты урыл пуссын аквъёт номсуӈкве, потыртаӈкве патэ̄в те, тэ̄лав тах мощ э̄лальнув нёвумты».

	Ты юи-па̄лт Евгений Лейком потыртас. Тав хосан сутытым хо̄тпат о̄выл ва̄рум тэ̄ланыл (помилование) Комиссият пуӈк тоты. Ты рӯпата та̄н округ янытыл ва̄рияныл. Тав ла̄выс: «Ань ты йист ма̄ янытыл то̄ва ма̄т мирыт халанылт хо̄нтлэ̄гыт, са̄всыр террористыт ква̄лапасыт. Ос ма̄к таи лю̄ль, ань ма̄ньлат ма̄хманув тув хуйтавет. Ищхӣпыӈ ут хосыт тув во̄вавет, олныл миӈкве ла̄вавет, акван-потыртахтэ̄гыт, тувыл та̄н таит нупыл та минэ̄гыт. Округув янытыл ва̄т арыг хо̄тпа тув сытамыг минасыт. Та̄н наманыл ма̄н та̄ра-паттым о̄ньщиянӯв, ос манах хо̄тпа наманыл ат ва̄ганӯв, тыгыл аргēн са̄в.

	Государствавт яныг кӯщаянув ты урыл пуссын ва̄ганыл. Россия Президентув В. Путин 2006 та̄лт ты урыл №116 указ хансыс: «О мерах по противодействию терроризму», мощ ётылнув №35 Федеральный са̄ккон хасвес:  «О противодействии терроризму». Сытамыг хо̄нтлын утыт ёт та̄кыщ о̄луӈкве э̄ри, ё̄ранув хота мус то̄влэ̄гыт, та̄н ётаныл хо̄нтлуӈкве э̄ри. Ма̄н ань пуссын аквъёт вос рӯпитанувӯв. Ты пилыщмаӈ нак урыл ня̄врамыт ёт са̄в потыртаӈкве э̄ри, юн ос школатыт потыртаӈкве э̄ри. Ма̄к яныг рӯпата ханищтап Департамент тав ва̄ри - са̄всыр конкурсыт ва̄рыглэ̄гыт, школатыт ты нак урыл потыртан ма̄гсыл я̄нас урокыт ва̄рыгла̄лавет. Ма̄хум такос рӯпитэ̄гыт, ос та утыт ма̄н ма̄ньлат хо̄тпанув та̄нти нупланыл тоха та хуйтыяныл».

	Округ кӯщаюв ты нак ханищтан ма̄гыс я̄нас колнак о̄ньщи, тот пуӈк тотнэ хум Александр Быстров тох ла̄выс: «Ань сака са̄в ня̄врам ищхӣпыӈ утыл ёнгасэ̄гыт, тот кинат сунсэ̄гыт, халанылт ва̄йхатэ̄гыт, пищмат хансэ̄гыт. Ма̄ньлат а̄гит тув о̄с во̄вавет, та̄н тот э̄рттам нё̄туӈкве патавет, э̄руптаӈкве патавет. То̄ва а̄гит ань таит нупыл минуӈкве щё̄питахтэ̄гыт. Округт о̄лнэ я̄тил ма̄хум, ня̄враманын ёт потыртэ̄н, уральтэ̄н, ищхӣ
	пыӈ ут хосыт та̄н маныр сунсэ̄гыт, хотьютн пищма хансэ̄гыт». 

	Округувт са̄в национальностит о̄лэ̄гыт, ка̄сыӈ такви щирēт То̄рум нупыл сунсы. То̄ва-накт сытамыг хо̄нтлын утытн То̄рум нупыл суснэ тэ̄ла мо̄т щирыл утаве. Ханты-Мансийск ӯст ислам (мусульман) мир То̄рум нупыл суснэ тэ̄ланыл палт пуӈк тотнэ хум Рустам хазрат Аминов тох потыртас: «Сытамыг хо̄нтлын утыт та̄нти-на̄наныл мусульман хо̄тпаг ла̄вияныл, та̄н э̄рттам То̄рум нупыл суснэ ва̄рмаль ма̄гыс хо̄нтлэ̄гыт, лю̄ль хо̄тпа алыщлэ̄гыт. Ма̄ньлат ма̄хум тох та уркуптыяныл, пуӈканыл тэ̄лыгтыяныл. Ты сымта̄л-ма̄йтта̄л утыт нэ̄матарыл ат пилэ̄гыт, тахмаēгыт те, та̄нтина̄наныл витыг тотуӈкве вēрмияныл. Та̄нанылн То̄рум нупыл суснэ тэ̄ла ат э̄ри, ща̄нь-а̄щаныл ос щēмьяныл урыл ат номсэ̄гыт. Таи сака лю̄ль, хунь ла̄вēгыт, ислам То̄рум нупыл суснэ ма̄хум пуссын хо̄нтлуӈкве таӈхēгыт. Тувыл мо̄т ма̄хум та номсэ̄гыт: «Со̄ль, та̄н янге-ма̄не пуссын сытамыг хо̄нтлэ̄гыт». Ма̄ньлат ма̄хум ёт потыртаӈкве э̄ри, та̄н вос ва̄ганыл: ты вильтта̄л утыт национальность ат о̄ньщēгыт, То̄рум нупыл ат сунсэ̄гыт. Ты та̄нти сутыл о̄лнэ матарыт».

	Тот са̄в хо̄тпа потыртас, ма̄ньлат ма̄хум ма̄гыс ка̄сыӈ сыме ща̄рги. Вера Царёва ла̄вме щирыл, тамле хо̄нтхатыглапыт ва̄тихал ва̄руӈкве патавет. 

	 

	Светлана Матвеева
