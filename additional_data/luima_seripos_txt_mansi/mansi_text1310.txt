
Ма̄нь таквс э̄тпос китыт хо̄талэ̄т Ханты-Мансийск ӯст о̄лнэ соссаӈ ма̄хум Югорский университетн во̄виньта̄лвēсыт. Та ханищтан колт Юван Шесталов намыл пиным музей рӯпитаӈкве о̄вылтахтас. 

	Нэ̄пак хансум ма̄ньщи о̄йка 2011 та̄лт а̄тимыг ēмтыс. О̄лме порат тав Югорский университетыт рӯпитас. Тот соссаӈ ма̄хум пēс йис ва̄рмалит, ла̄тӈаныл ханищтан ос но̄х-во̄рмалтан центрыт кӯщаиг о̄лыс. 

	Ты музейт ань  тав нэ̄паканэ, хуриянэ ос пормасанэ акван-атвēсыт. Юван Шесталов намыл намаим кол  «Торум Маа» нампа музей нупыл ловиньтахты. Тот рӯпитан хо̄тпат ты кол ӯргалаӈкве тах патэ̄гыт.

	Музей ва̄руӈкве Юван о̄йка яга̄гитэ Альбина Николаевна Мехнина номылматас. Ты кол рӯпитанэ̄тэ ма̄гсыл тав, Светлана Динисламова, мо̄т ма̄ньщит  ос хантыт са̄в ё̄р пинсыт. Югорский университетыт кӯщаит ты музей ва̄руӈкве щар ат ка̄сащасыт. Ӯст о̄лнэ соссаӈ ма̄хум, «Торум Маа» нампа музейт рӯпитан ма̄хум са̄всыр кӯщаитн ты музей урыл пищма хансыгласыт.  Тох кит та̄л ювле  хультыс, Юван Шесталов музее рӯпитаӈкве ань та о̄вылтахтас.  

	Акван-атхатыглам ма̄хум музей сунсыгласаныл ос Юван Шесталов номылматыгла̄лсаныл. 

	 

	Людмила Алгадьева   

	 
