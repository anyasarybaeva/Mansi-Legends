

	Ка̄сыӈ та̄л Сургутский районт во̄рт о̄лнэ соссаӈ ма̄хум акв яныг сапра̄нин Русскинская па̄вылт акван-атыглавет. Тамле сапра̄нит та̄н кӯщаитн та̄нки та̄рвитыӈ ва̄рмаляныл урыл потыртэ̄гыт. Ос акв та порат ка̄ркамыг рӯпитан во̄раян хо̄тпат тот янытлавет ос благодарственный пищмал манос мо̄т янытлан нэ̄пакыл мивет. 


		Игорь Владимирович Когончин, «Кантык-Ях» нампа предприятие кӯщай, тамле сапра̄нин о̄с ёхталы,  тав палтэ та̄л сыс ка̄ркамыг рӯпитан хо̄тпат  тот такви янытлыянэ. 

		«Кантык-Ях» нампа общинат 50 арыгкем э̄лумхо̄лас рӯпиты. Та̄н халанылт 29 ханты хо̄тпа, та̄н во̄раēгыт ос пил ва̄тым, ла̄хыс атым олн сэ̄лэ̄гыт. Пуссын  Сургутский район Угут па̄выл ляпат о̄лэ̄гыт.

		2005 та̄л па̄сныл «Кантык-Ях» община «Яун-Ях» нампа община ёт акван-нё̄тхатым рӯпитэ̄г. Ты кит предприятияг Владимир Семёнович Когончин тав ва̄рсаге. Ань пыге Игорь Владимирович Когончин «Кантык-Ях» кӯщаиг о̄лы. Та̄н ань хумус рӯпитэ̄гыт, манхурип та̄рвитыӈ ва̄рмаль о̄ньщēгыт, Игорь Владимирович ма̄ньщи газетав ма̄гсыл тох потыртас:

		– Угут па̄выл по̄хат во̄рт о̄лнэ ханты щēмьят са̄выӈпа̄лэ пуссын ма̄н палтув рӯпитэ̄гыт. Русскинская па̄выл ляпат о̄лнэ ма̄хманув ма̄н ётув рӯпитаӈкве сака ат ка̄сащēгыт. То̄ва порат ёхталэ̄гыт, китыглахтэ̄гыт, тувыл сысы та минэ̄гыт. 

		Ам такос потыртэ̄гум, ма̄н нупылув ловиньтахтуӈкв ке патэ̄гыт, та̄нки о̄лнэ ма̄нанылт э̄лаль о̄луӈкве патэ̄гыт, туп договор-нэ̄пак хосыт ма̄навн во̄руй совыт ос пил, ла̄хыс, па̄квсам миӈкве патэ̄гыт. Ма̄н ка̄сыӈ э̄тпос зарплата-олныл тах ойтыянӯв, ты коныпал ос мо̄т са̄всыр льготал ва̄риянӯв. 

		Са̄ккон щирыл охотникыг рӯпитан хум 50 та̄лэ то̄влынэ̄тэ порат пенсиян минуӈкве вēрми. Ань во̄рт о̄лнэ са̄в хантыт та̄нки во̄раēгыт, ка̄тын-паттум ӯяныл э̄лаль та̄нки тыналыяныл. Тувыл ма̄хманув ат номсахтэ̄гыт, пенсиян хунь патхатэ̄гыт, ёмас пенсия-олныл ойтуӈкве ат патавет. 

		Ма̄н акв та̄л сыс во̄руй сов, пил, ла̄хыс ос па̄квсам 6 миллион арыгкем солко̄ви са̄вит тыналасӯв. Ты олнытыл ма̄н хӯрум арыгкем миллион солко̄ви зарплата-олн ма̄хумн ойтсӯв. Хультум олныт ма̄н мо̄т тэ̄ла ма̄гсыл тах холтыянӯв. 

		Мо̄лты та̄л ма̄н Русскинская па̄вылт ла̄пка ма̄гсыл кол ёвтсӯв, тувыл Таурова, Тайлаково ос Каюково па̄влытт во̄р тэ̄нут пирмайтын приёмный пунктыт о̄с ёмащакв щё̄питасанӯв. Ты коныпал са̄всыр техника ёвтэ̄в. Акв хотты та̄лт са̄в пил тэ̄лыс, ты хосыт са̄внув олн сэ̄лсӯв. Сэ̄лым олныл ос на̄иӈха̄п ёвтсӯв.  Тӯя, тэ̄лы ос таквсы порат ты ма̄нь па̄влытн колас, са̄ккар ос мо̄т тэ̄нут тотэ̄в.

		Ма̄навн Русскинская ос Угут па̄влыг мирколыг о̄с ёмащакв нё̄тэ̄г, тыи ма̄гсыл ма̄н яныг пӯмащипа ла̄тыӈ та̄нанылн ла̄вēв. 

		Ань акваг са̄кконыт мо̄т щирыл хансавет, пирмайтавет. «Лесной кодекс» нампа са̄ккон то̄ва ла̄тӈанэ ань мо̄т щирыл хасвēсыт. Тот тамле йильпи ла̄тыӈ хасвес, та общинат манос мо̄т предприятият во̄рт пил ва̄туӈкве ке ка̄сащēгыт,  пилыӈ ма̄-ло̄мт аукцион щирыл та̄нки нупыланыл хансуӈкве вēрмēгыт. Тувыл та ма̄-ло̄мт ма̄гсыл аренда-олн ойтуӈкв ос хӯрум э̄тпос сыс отчёт-нэ̄пак кӯщаитн кēтуӈкве э̄ри.

		Ам ты ля̄ххал о̄с хӯлыслум,  Угутский лесничестван ялсум, ты тэ̄ла урыл ёмащакв китыглахтасум.  Аренда ма̄гсыл са̄в олн ойтуӈкве ат кос э̄ри, ос таса̄вит нэ̄пакыт э̄рмыглэ̄гыт, та̄наныл атнэ нупыл са̄в ё̄р тах мины. 

		Тувыл акв та̄л са̄в пил тэ̄лы, мо̄т та̄лт пил щар а̄тим, аренда-олн ка̄сыӈ та̄л ойтуӈкве э̄ри.  Ань общинат манос са̄всыр мо̄т предприятият пиланыл, во̄руй сованыл ма̄гсыл субсидия-олн виӈкве ке ка̄сащēгыт, тамле ма̄-ло̄мт арендан виӈкве ла̄вавет. Ат ке выгыт, ты олн-нё̄тмилыл миӈкве ат патавет.                  

		Сургутский районт соссаӈ ма̄хманув пуссын пēс йис щирыл о̄лэ̄гыт. О̄лнэ ма̄наныл та̄нки нупыланыл хассаныл. Ос та̄н ляпанылт са̄в компаният ма̄-во̄й но̄х-вуим рӯпитэ̄гыт. Ма̄н о̄лнэ ма̄вт мо̄т та̄рвит о̄лы - пил ва̄тнэ ма̄ тыт сака мощща. Ань йильпи са̄ккон ма̄навн таса̄вит та̄рвит та тотыс. 

		Ва̄тум пиланув Сургут ӯст тыналыянӯв, тот о̄лнэ предприятият ёт договор-нэ̄пак хосыт рӯпитэ̄в. Ӯй совыт Тобольск, Тюмень ӯсыгн тотыянӯв. Таса̄вит та̄л сыс рӯпитым ёмащакв ва̄глӯв, хо̄т тыналаӈкве э̄ри. Во̄раян хо̄тпанув та̄нки са̄лы о̄ньщēгыт. Ос са̄лы нё̄выль тыналаӈкве ке э̄ри, та̄нанылн о̄с нё̄тэ̄в. 

		Игорь Владимирович потыртаме юи-па̄лт китыгласлум: ма̄ньлат хо̄тпат та̄н палтаныл рӯпитаӈкве минэ̄гыт ман а̄ти. Кӯщай хум ювле тох ла̄выс:

		–  Ма̄ньлат ма̄хманув ма̄н палтув рӯпитаӈкве ат ка̄сащēгыт. Ань тамле ва̄рмаль а̄ти туп соссаӈ ма̄хум халт о̄лы, мо̄т мирыт халт о̄с тамле та̄рвит о̄лы. Ань а̄гит-пыгыт пуссын юристыг, экономистыг ос мо̄т са̄всыр профессиян ханищтахтэ̄гыт. 

		Ма̄н ханты ма̄хманув ёт рӯпитэ̄в, о̄влэ̄т та̄н халанылт бухгалтер, юрист-хо̄тпа киссӯв. Та̄н во̄рт о̄лыманыл, мо̄т ма̄н ханищтахтуӈкве ат минэ̄гыт. Акв-кит ханты хо̄тпа на̄иӈха̄пыт рӯпиты.  Ос то̄ват ла̄пкат тыналан нэ̄г рӯпитэ̄гыт. Мо̄таныт  пуссын во̄раян хо̄тпаг о̄лэ̄гыт. 

		Бухгалтерыг ам по̄х хо̄тпа во̄выслум. Тамле рӯпата ва̄нэ хо̄тпа ханты ма̄хум халт ат хо̄нтсум. Ам амки юристыг ханищтахтасум, тамле профессия та̄л общинат рӯпитаӈкве та̄рвитыӈ о̄лнув. Са̄всыр са̄кконыт, постановленият ос мо̄т нэ̄пакыт ёмащакв ва̄ӈкве э̄ри.  

		 

		Людмила Теткина        

		Людмила Каюкова ва̄рум хурит

 
