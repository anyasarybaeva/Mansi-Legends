

	Рущ щирыл ла̄внэ прикладных исследований и разработок нампа А̄с-угорский институт ты э̄тпос ва̄т нупыл нёлоловит хо̄талэ̄т рӯпитанэ̄тэ па̄сыл 25 та̄лэ то̄влы. О̄влэ̄т тав А̄с-угорский нампа институтыг ла̄ввес, о̄выл кӯщаиг Е.А. Нёмысова тот о̄лыс. 2010 та̄лт кол ты йильпи намēтыл пинвес, кӯщаиг В.И. Сподина тув паттувес. Са̄всыр йильпи отделыт ва̄рвēсыт, са̄выӈпа̄лэ  ма̄ньлат хо̄тпат рӯпитаӈкве тот патсыт. Яныг хо̄тпатныл тот Евдокия Ивановна Ромбандеева рӯпиты, ма̄ньщи пēс, йис потрыт ос мо̄йтыт нэ̄пакн хансыянэ ос э̄лаль мирн вос ловиньтавет.


		Институтт ханты, ма̄ньщи ос ё̄рн ма̄хум  ла̄тӈаныл, пēс йис о̄лупсаныл ос ань ēмталан тэ̄ланыл ханищтавет. Тувыл тот рӯпитан хо̄т-пат мо̄т мирыт о̄лупсаныл сунсым са̄всыр нэ̄пакыт хансэ̄гыт. То̄ват матыр пӯмыщ накыт  я̄нас  ханищтым, научный диссертация вуянтэ̄гыт ос учёный намыл мивет. 

		Соссаӈ ма̄хум ла̄тӈаныл ханищтан ма̄гыс са̄всыр нэ̄пакыт щё̄питасыт. Са̄в та̄л рӯпитанэ̄ныл сыс та̄н пēс потрыт, мо̄йтыт, э̄ргыт ва̄нэ хо̄тпат ёт ва̄щиньтахтэ̄гыт ос та̄наныл хаснэ утытн хансыяныл. Яныгпа̄ла ма̄хманув та̄нки турсуил потыртам мо̄йтаныл  акван-атсаныл ос архивн хультуптасаныл. Я̄тил ла̄тыӈкев ань тох тот та хӯнтлылӯв.

		Тувыл ла̄тӈыт ханищтан коныпал та̄н мирн нё̄тнэ ос щёлыӈыг ман нусаг о̄лнэ са̄всыр тэ̄лат уральтыяныл. Ты социально-экономический ва̄рмалит ёт  А̄с-угорский институтт С.Х. Хакназаров, О.Ю. Динисламова, Ю.В. Исламова ос Н.В. Ткачук рӯпитэ̄гыт. Та̄н Нижневартовск, Новосибирск, Тюмень ӯсытыт ос Россия янытыл о̄лнэ мо̄т социолог-хо̄тпат ёт ва̄йхатэ̄гыт ос акван-нё̄тхатым рӯпатаныл э̄лаль тотыяныл. Конференцият акван-атхатнэ̄ныл порат са̄в э̄лумхо̄ласныл ханищтам тэ̄лат осн-паттыяныл ос та̄нки ма̄хманыл ёт маныр ēмтыс, хумус та̄н о̄лэ̄гыт, кӯщаитн хӯлтэ̄гыт. Тувыл кӯщаит тув а̄рталахтым мирн нё̄тнэ программат щё̄питаӈкве вēрмēгыт. 

		Ань та̄н рӯпатаныл о̄вылтыт ам ты колт рӯпитан ма̄ньлат нэ̄ Наталья Ткачук китыгласлум. Тав а̄нумн тох потыртас: 

		– Ма̄н соссаӈ ма̄хма-нув о̄лнэ ва̄рмаляныл та̄ра-паттын ма̄гыс ок-руг янытыл акваг яласэ̄в. Ты рӯпатавт анкета-нэ̄пак ос хаснэйив щар ма̄кыг э̄ри. Ма̄нь па̄влыӈ ма̄н туи порат ялантэ̄в, тэ̄лы сыс нэ̄пакн хансым утанув ёт рӯпитэ̄в. Ты э̄лы-па̄лт ман анкетат щё̄питэ̄в, кӯщаянув маныр ва̄рмалитыл пӯмщалахтэ̄гыт, хоты тэ̄лат  ва̄ӈкве таӈхēгыт – таит китыглан ма̄гыс тув хансыянӯв. Тувыл хотты ӯсн ман па̄влын ёхтэ̄в, тот о̄лнэ̄в сыс ма̄хманувн мыганӯв, та̄н ла̄тыӈ ювле хансэ̄гыт. 

		Та̄нки ма̄нанылт соссаӈ ма̄хманув хумус о̄лэ̄гыт, ма̄-во̄й но̄х-винэ порат новавет манос а̄ти, кӯщаит таил пӯмщалахтэ̄гыт. Ма̄-вит хумус ӯргалаве, са̄в ӯйхул о̄лы ман а̄ти. Тот хӯл алыщлан, во̄раян ос са̄лы ӯрнэ тэ̄лат ма̄н пуссын китыглыянӯв. 

		Ща̄нь ла̄тыӈ ва̄нэ ос ханищтан тэ̄лат урыл я̄нас анкета-нэ̄пак хансэ̄в. Ма̄ньлат а̄гит-пыгыт ос ня̄врамаквет ща̄нь ла̄тыӈ ханищтаӈкве таӈхēгыт кос ос та̄н по̄ханылт ла̄тыӈ ва̄нэ хо̄тпа мощща.   

		Ма̄н институтувт социология, экономика ос право ва̄рмалит ханищтан колнакув 2002 та̄лныл рӯпиты. Тув ханты о̄йка Терентий Герасимов Харамзин кӯщаиг паттыглавес, мо̄лал тав пенсиян минас. Тав социология наукат доктор учёный нам о̄ньщи. Аквъёт рӯпитам хо̄тпатын диссертацият щё̄питан порат тав пуӈктотнэ хумыг о̄лыс. 2002 та̄лт Саид Хамдамович Хакназаров геолого-минеральный наукат кандидатыг ēмтыс, ань тав ма̄н отделувт кӯщайлахты. Та-мара Михайловна Алгадьева 2006 та̄лт со-циологический наукат кандидат нам вуянтас ос ётыл мо̄т рӯпата хо̄нтыс. Отделувт рӯпитан хо̄тпат са̄всыр научный потрыт хансэ̄гыт, нэ̄пакыт та̄ратэ̄гыт.  

		Ты рӯпатав ва̄руӈкве ма̄навн мӯсты, соссаӈ ма̄хум о̄лупсаныл уральтыянӯв. То̄ванакт та̄н палтаныл яланта̄лэ̄в, та̄рвит ва̄рмаляныл осн-паттыянӯв, та юи-па̄лт ма̄н сыманувт такем та̄рвитыӈ. Ос ма̄хманув та̄нки та̄ксар хо̄тпаг о̄лэ̄гыт, э̄лаль посыӈ номтыл о̄луӈкве воратэ̄гыт, ань тыг мус пēс йис наканув ат ёрувлыяныл.

		Ма̄н отделув ань аквъёт рӯпитан мо̄т ма̄хманув институтув намхо̄талэ кастыл янытлыянӯв. Та̄н пуста̄гыл вос о̄лэ̄гыт, нэ̄мат лю̄ль та̄н пал-таныл ул вос ēмталы  ос рӯпатаныл номтыӈыг вос ва̄рияныл. 

		Ма̄н ос, газетат рӯпитан хо̄тпат, та̄нанылн ос тамле ла̄тыӈ ла̄вēв – пус ка̄т, пус ла̄гыл, То̄румн, На̄й-О̄тыранылн вос ӯргалавет!

		Тамара Мерова 

 
