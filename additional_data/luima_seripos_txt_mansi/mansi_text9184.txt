
Хо̄тыл сыс ня̄врамыт ма̄гсыл «Город мастеров» нампа ӯщлахтын ма̄ Ха̄льӯст рӯпиты, тот а̄гирищит-пыгрищит ма̄гсыл во̄р ӯргалан ос во̄рӯит урыл потыртан хо̄тал о̄лыс. Ты ва̄рмаль о̄йттур э̄тпос аквхуйплов хо̄талт ва̄рыглавес.
Марина Анатольевна Табун ня̄врамытын по­тыртас, во̄р – ты ма̄н ма̄в янытыл яныг щёл ос щунь, таве ӯргалаӈкве э̄ри, ты ма̄н вощрам ко­лув, во̄ркве мори са̄груӈ­кве, йӣвыт сакватаӈкве ат ро̄ви.
«Березовский» нампа ма̄-вит ӯргалан ма̄т кӯ­щаиг рӯпитан хум Сергей Викторович Венчиков а̄гирищит ос пыгрищит ёт аквъёт потыртасыт, хумус во̄рт ӯргалахтым э̄ри о̄луӈкве, то̄сам во̄р тӣврыт а̄ращ па̄лтуӈкве ат ро̄ви. 
Потыртаманылт ня̄в­ра­мыт та̄нти, насати, сака ёмщакв ты ва̄рма­лит урыл ва̄нэ̄ныл. Та̄н ва̄ганыл, во̄ркве – ты ма̄н планетав тав хо̄псыяге, йӣвыт, пумыт, лӯптат та̄л э̄лум­хо̄ласн нэ̄матарыл лылтуӈкве ат паты, ос я̄т, тӯрыт, со̄ймыт ма̄навн сыстам вит мыгыт. Во̄рув-витув ма̄навн са̄всыр тэ̄нут та̄сты, э̄лумхо̄лас о̄лнэ нотэ ёмасыг ēмты. 
Тувыл э̄лаль ня̄врамыт ёнгилыл ва̄рыглавēсыт, та̄н «Растения леса», «Зелёная аптека», «Лес­ные жители», «Будь лесу другом!» нампа колнакыт щирыл яласасыт ос тот пӯмыщ ва̄рмалит та̄ра-пат­тысыт. 
Марина Ана­тол­ьевна та̄наныл йӣвыт, лӯптат урыл титыгласанэ, ка̄сыӈ ня̄врам матыр номылма­тас ос ювле ла̄выс, ты коныпал та̄н заданият о̄с ва̄рсыт. 
Во̄р ос во̄р ӯйхул ӯрга­лан ня̄врамаквет ща̄гтым а̄мщит хащсыт, «Если я приду в лесок» ён­гилыл ёнгысыт. «Узнай дерево по описанию» касылыт та̄н йӣвыт наманыл но­мыл­матсаныл, «Поляна птиц и животных» касы­лыт тов­лыӈӯит ос ӯй­хул­ыт урыл потыртасыт, «Береги зелёный океан!» нампа касылыт ёмас тэ̄лат ва̄рнэ урыл халанылт кассыт.
Ма̄н номсэ̄в, тамле хо̄нтхатыглапыт ва̄рыг­лым, ня̄врамыт номтыӈ­нувег ēмтэ̄гыт, во̄рув ос во̄руит са̄литым о̄ньщуӈ­кве патыяныл! 
Марина Табун тēтум потыр Г. КОНДИНА ма̄ньщи ла̄тӈыл толмащластэ  
