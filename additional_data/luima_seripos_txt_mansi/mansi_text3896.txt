
«Э̄лы хо̄тал» нампа община Кондинский район Силава па̄вылт рӯпиты. Кӯщаиг тот Ольга Александровна Фомичева о̄лы. Ты общинат рӯпитан хо̄тпат са̄всыр ялпыӈ хо̄талыт, фестивалит ва̄рыглым ос ма̄хум  Силава па̄вылн ӯщлахтуӈкве во̄выглым олн-ло̄мт мощ сэ̄лэ̄гыт.

	Ты туи о̄йттур э̄тпост та па̄вылт ня̄врамыт хӯрум сменат ӯщлахтасыт. Ты юи-па̄лт яныгпа̄ла хо̄тпат ӯщлахтуӈкве тув ёхталасыт. Силава па̄вылт та̄н ма̄гсыланыл «Радуга жизни» нампа ялпыӈ хо̄тал о̄лыс.

	Яныгпа̄ла хо̄тпат о̄йт-тур э̄тпос 30 хо̄талныл во̄ртур э̄тпос 3 хо̄талэ мус тот ӯщлахтасыт. Ма̄хум Урай, Ханты-Мансийск, Екатеринбург, Краснотурьинск, Красноуфимск ос Кондинский районныл тув ёхталасыт. О̄выл хо̄талэ̄т Ольга Александровна та̄нанылн Силава ма̄ньщи па̄выл суссылтастэ ос ты юи-па̄лт ялпыӈ ма̄н пӯрлахтуӈкве во̄выгласанэ. Нила хо̄тал сыс та̄н ма̄ньщи пēс йис ва̄рмалит урыл тот потыртавēсыт, сорт совныл тучаӈ ю̄нтуӈкве, хӯл сыс лувыл сак ква̄лыг ва̄руӈкве ос са̄лыӈ сун ӯлтта поргуӈкве, ня̄л па̄хвтуӈкве тот ханищтавēсыт. Та̄н халанылт хотьют ка̄сащас, та̄н няслысыт, Конда я̄т пувлысыт. Юи-о̄выл хо̄талэ̄т мӯй хо̄тпат Половинка па̄вылн Учинский музей сунсуӈкве тотыглавēсыт. Та̄н тот ты музей-кол ва̄рум хо̄тпа Анатолий Николаевич Хомяков ёт хо̄нт-хатыгласыт.

	Ты та̄л Силава па̄вылн 30 яныгпа̄ла хо̄тпа ӯщлахтуӈкве ёх-таласыт. Ольга Александровна ла̄выс, та па̄вылт ӯщлахтын ма̄гсыл акв э̄лумхо̄лас онтолов со̄тыра солко̄ви ойтыс. Тамле фестиваль ва̄рыглым общинат рӯпитан хо̄тпат а̄ти туп олн сэ̄лэ̄гыт, та̄н ос ма̄ньщи культура урыл потыртэ̄гыт ос пēс йис ва̄рмалит э̄лаль тотэ̄гыт. Ты та̄л «Радуга жизни» китынтыг ва̄рыглавес, мо̄лты та̄л о̄йттур э̄тпос нила хо̄тал сыс Силава па̄вылт атпан арыгкем э̄лумхо̄лас ӯщлахтасыт.
