
 

	Хосат, хунь āщум мощ мāньнувег о̄лме порат о̄памн потрыл потыртавес. 

	Свердловский область Ивдельский районт Кимыӈ-щупа пāвыл о̄лы. Тот ам самын пат¬сум. Пēс тот ам о̄пагум-щащēквагум о̄лсы̄г, Ти¬мофей Прокопьевич ос Анастасия Михайловна Бахтияровыг. Пāвыл нё̄р ляпат о̄лы, лов вēрыстат Щисуп о̄йка ӯнлы. Пēс о̄пам ла̄выс, тот ат ро̄ви ӣтипа̄лаг ро̄ӈхуӈкв, кисгуӈкв, тувыл мори щисгуӈкв - мēӈквыт ва̄глэ̄гыт.

	 

	Āщум то̄нт сāлы о̄ньщас, акв ва̄тихал нё̄рт о̄лыс. Та юи-о̄выл порат āщум сāлыяныл Тумпя̄ӈкыт ӯрсаныл, Щисуп о̄йка ляпат. То̄нт āщум щāнюм ущ нэ̄гыг тотастэ. Тувыл юв ялантаӈкв ляпанув о̄лыс, ща̄нюм то̄нт нё̄туӈкв э̄рыс, мāн иӈ мāнит о̄лсӯв. 

	Пēс мāхум о̄с ка̄сащасыт воращлаӈкв. Акв порат āщум ла̄ви, о̄пам сāлы ӯрын ма̄хманэ̄н ты Щисуп о̄йка урыл по¬тыр потыртас. Анямов Улякщи ат агтыс, ла̄ви: «Ам тай ань кон ты ялапа̄лэ̄гум, кисувлэ̄гум, щар нэ̄матыр тах а̄ти!» Квāлапас, кон ё̄мантас, тувыл та кисувлас. То̄нт акв ювле аквтащир Щи¬суп о̄йканыл та щисув¬лас. Ма̄хум пуссын хо¬тьют о̄лыс, сома по̄лям витыл равтасавēсыт, суйта̄л та патапасыт. Молях юв щалтапасыт. Та юи-па̄лыт воссыг нэ̄мхотьют ат воратас воращлаӈкв. 

	Ётылнув а̄щум Уляк¬щ и л Щ и с у п в а̄ т а т ӣтипа̄лаг ё̄мēг, тавант, та порат во̄т щар ат во̄тыс. Йӣвыт хотьют¬на сома нас хо̄илтавет, тэ̄н юи-па̄лэ̄нт акваг та хосгавет, сома хотьют ат на̄ӈкын яныг хо̄тпа юйит ё̄ми. Щар ювле ат сунсым суйта̄л са̄лы ӯрын ё̄рнколэ̄н молях та ё̄мсы̄г. 

	Тахольт ляпаннув патсы̄г, ат на̄ӈкнэ ма¬тарен юит та хультыс. То̄нт а̄ртмын ва̄рмаль о̄лыс, ляпат ё̄рнколэ̄н о̄лыс. Хо̄т хосат ке турманлавесы̄г, улпыл то̄нт та лапаяптувесы̄г. Нас пилтвесы̄г. Пēс ат ро̄выс тох паль по̄х тамле потыр та̄ртаӈкв, э̄рыс хӯнтлаӈкв, ту-выл ва̄руӈкв тох, хомус яныг хо̄тпат ла̄вēгыт. Ат ро̄ви ке - ат ро̄ви. Тамле сака воращлан ма̄хмыт мēӈквытн щар во̄рн тотуӈкв вēрмынувет. Наска̄ссыг хунь Щисуп наме тамле, улпыл щар пēс ма̄хмыт ёмщакв ва̄саныл ты ва̄рмаль, тувыл то̄на та тох намтсаныл.
