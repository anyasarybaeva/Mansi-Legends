
Ща̄нь-а̄щ ла̄тыӈ янытлан мирхал хо̄тал рēтыӈ ю̄свой э̄тпос ва̄т нупыл о̄выл щислат о̄лы. Та кастыл «То̄рум Маа» музейн акв профессор хум Вадим Орлов во̄виньта̄лвес. Тав Юван Шесталов румаг о̄лыс, Юванэ̄тыл аквъёт рӯпитасы̄г, стихыт хассы̄г.
Вадим Борисович Югорский университет а̄гит-пыгыт ханищтым рӯпиты. Хум ма̄ньщи ос ханты ма̄хум э̄руптыянэ, тав ма̄ньщи ла̄тӈыл хансым пēс йис э̄ргыт, мо̄йтыт хосыт нэ̄пак вāруӈкве нё̄тыс, ла̄ваве «Именитые богатыри Обского края».
Мо̄лалнув йильпи нэ̄пак та̄ратас, поэматэ намтыстэ — «Иртыш непокорный». Такви ты урыл тох потыртас: «Ты номтум акваг пуӈкумт о̄лыс… Я̄ӈк на̄тнэ э̄тпос 28 хо̄талт хансуӈкве о̄вылтаслум ос яныг таквс э̄тпос 4 хо̄талт нэ̄пакыг ва̄руӈкве тēтыслум. Ты нэ̄пакум та̄ратаӈкве ам омамн нё̄твēсум».
Пēс йис потрыт, мо̄йтыт щирыл тав поэматэ хансыстэ, соссаӈ ма̄хум о̄лупсаныл хумус та порат о̄лыс. Самар нампа ханты ка̄нащ ос пēс порат о̄лум хо̄ныт урыл такви поэматэ̄т хансыс. Хум ла̄выс: «Ам ма̄ньлат порат сака ат а̄лымасум, таима̄гыс ва̄ти стихотвореният хассум, ань ам хоса поэмат хансуӈкве патсум. Тох ам са̄в ла̄вуӈкве вēрмēгум».
Музейт Юван Шесталов урыл потыртан колнакн са̄в ма̄хум атхатыгласыт. Ханищтахтын ма̄ньлат а̄гит ос пыгыт таве сымыӈыщ хӯнтлысаныл, титыгласаныл. Вадим такви та̄ратам нэ̄паканэ урыл потыртас, хумус тав рӯпитас, хумус хассанэ. То̄ва нэ̄пакыт тав музейн мӯйлуптасанэ.
Людмила Александровна Алфёрова нэ̄пакыт ща̄гтым висанэ, кӯщай нэ̄ тавēн сымын ро̄внэ са̄в ёмас ла̄тыӈ ла̄выс. Туп ма̄кыг соссаӈ хо̄тпат э̄руптан э̄лумхо̄лас вēрми тамле ёмас нэ̄пакыт та̄ратаӈкве, тамле э̄рупсаӈ ла̄тӈыт хо̄нтуӈкве. Вадим Орлов ма̄ньщи мир сака э̄руптытэ ос янытлытэ. Такви гитарал са̄ӈквылтаӈкве ха̄сы, э̄ргыт ёмщакв э̄рги. Таве хӯнтлуӈкве сака пӯмыщ о̄лыс.
