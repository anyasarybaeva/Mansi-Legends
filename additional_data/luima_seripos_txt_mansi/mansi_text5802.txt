
Рēтыӈ ю̄свой э̄тпос 8 щислатэ наука хо̄талыг ла̄ваве. Ты кастыл Ханты-Мансийск ӯст А̄с-угорский институтт рӯпитан ма̄хум Геннадий Иванович Бардин ка̄стысаныл, тав хуриянэ ос хансыглам нэ̄паканэ суссылтасыт. 
Геннадий Иванович са̄в яныг нам о̄ньщис – учёный, профессор, почётный полярник, метеоролог, наме Рус­ский географический обществан хасвес. Ака­демик хо̄тпаг нила щёс ла̄ввес. 
О̄йка Тобольск ӯст 1932 та̄лт самын патыс. А̄тятэ ханты хум, оматэ рущ нэ̄. Тэ̄н сас Кондин­ский районныл о̄лсыг. Геннадий Иванович ма̄нь та̄гыл щащēкваге-о̄паге палт тотыглавес, сыстам лылыēпыӈ, па̄в­лыӈ-во̄рыӈ ма̄т ха̄йтыг­тас, яныгмас. Колта̄глэ Сургут ӯст о̄лыс, ётыл Ханты-Мансийск ӯсн ва̄нтлысыт, школа тыт а̄стластэ.
Ленинград ӯст А.И. Герцен нампа инсти­тутт ханищтахтас, ту­выл э̄лаль о̄с аквта ӯст Адмирал Макаров нампа высший морской учи­лищан ё̄рва̄гыл во̄вха­тас. Самаге ма̄гыс тув виӈкве ат кос вēрмувес, ос учителит сунсэ̄гыт, тав ща̄рщ урыл акваг номсы, тот яласаӈкве сака таӈхи. 1955 та̄лт училище а̄стламе порат, ёмащакв ханищтахтаме ма̄гыс со̄рни мēталил майвес. Та та̄лныл 1962 та̄л мус Чукотка ма̄т бюро погоды тэ̄ла тар­мыл пуӈктотыс. Ты юи-па̄лт Арктический ос Антарктический научно-исследователь­ский институт аспиран­турат ханищтахтас, 1969 та̄лт а̄стластэ. Аквта та̄л таквсы диссертация нэ̄паке вуянтастэ, кан­дидат географичес­ких наук намыл майвес.
Тувыл э̄лаль Геннадий Иванович акваг ща̄р­щит, океаныт уральтым, Арктика ос Антарктида по̄лям ма̄г ханищтым рӯпитас. Ма̄-вит янытэ̄т ё̄ӈхыстэ – хо̄т континен­тытт о̄лыс, ща̄рщит-океаныт пуссын яласа­санэ. 
1990 та̄л порат лēкка­рытн ла̄ввес, ащирмаӈ ма̄т ул вос о̄лы. Генна­дий Иванович Ханты-Мансийск ӯсн ёхтыс, А̄с-угорский институтт кӯщай ва̄ӈын хумыг рӯпитас. Округт о̄лнэ сосса мирыт вуянтан ма̄гыс э̄рнэ потрыт хансыс, мирхал хо̄нт­хатыглапыт потыртас. Ма̄ньлат хо̄тпатн «Науки о земле» ос «История освоения Севера» лек­цият ловинь­тас. 1993 та̄лт «От Чукотки до Антарктиды» нэ̄пак хан­сыс. Геннадий Ива­нович 1998 та̄лт Тобольск ӯст а̄тимыг ēмтыс.  
Ты учёный о̄йка ка̄стым порат, ма̄хум ла̄всыт, тав сака нёмса, вēщкат э̄лумхо̄ласакве о̄лыс. Колэ̄т нэ̄матыр тыныӈ пормас ат о̄нь­щис. Такви ла̄вса̄лум, ма̄к э̄рнэ пормасэ – ты ёт-тотыглан чемодан-то̄тапе. Тот рӯпататэ ма̄гыс э̄рнэ нэ̄паканэ ос по̄лям ма̄ температура та̄ра-паттын сыресыр щаӈкванэ о̄щсанэ. О̄лме сыс ва̄рум тэ̄латэ тув мус та э̄руптастэ.
 
