
Яныгпо̄ль э̄тпос онтоловхойплов хо̄талт округ военный комиссарыг о̄лнэ хум Юрий Буров ля̄ххалыт потыртас. Лусытан ма̄ньлат ма̄хум та̄н оманыл халт председателиг о̄лнэ нэ̄ Нина Колосенко тав ётэ ёхталас. Потрув ты тӯя армиян винэ ма̄ньлат пыгыт урыл о̄лыс.

	О̄влэ̄т Юрий Михайлович лусытан ма̄н винэ ма̄ньла̄т ма̄хум урыл ла̄выс: «Ты таквс округ янытыл акв со̄тыра ниласа̄т ма̄ньлат хо̄тпа лусытаӈкв виӈкв номсавет. 

	Ты тӯя хо̄т-са̄т со̄тыра хо̄тпа лēккарытын уральтаӈкв э̄ри. Лусытан ма̄н миннэ щирыл щё̄питахтын ня̄вра-мыт округув янытыл ва̄т нупыл тит ма̄т лēккарытын уральтавет. Ты пыгытыл та̄ксар хо̄тпат пēриявет ос лусытаӈкв вивет. Ма̄навн маныр ва̄руӈкв э̄рыс - пуссын ва̄рсӯв. Ущты армиян винэ ма̄хум о̄лнэ коланыл ёмщаквег щё̄питым о̄лэ̄гыт. Тув ёхтын пыгыт та̄ра щё̄с щирыл о̄луӈкв ханищтавет. Нэ̄матыр лю̄ль ул вос ēмты, э̄тэ-хо̄талэ видеокамерат рӯпитэ̄гыт». 

	Нина Николаевна такви ва̄рнэ тэ̄латэ урыл мощ о̄с потыртас. Тав ла̄выс: «Армиян винэ ма̄хум ёт акван-нё̄тхатым аквписыг рӯпитэ̄в. Са̄всыр щирыл о̄лыглы. То̄ва порат лусытан ня̄врам телефон хосыт хосанув юв ат свониты, ма̄н та̄ра тав кӯщаянэ̄н титыглан ла̄тыӈ тēтэ̄в. Мощ мо̄лалнув рēтыӈ ю̄свой э̄тпост Урай ӯсныл Хабаровск ӯст лусытан ня̄врамыт ёт телевизор хосыт акв ляльт потыртан ищхӣпыӈ конференция о̄лыс. Лусытан ма̄ньлат ма̄хум номтаныл ёмас, таи ма̄гыс ма̄навн сака мӯсты». 

	 

	Александр ВЬЮТКИН
