
Ам ань А̄с ма̄ньщи хум Никита Партанов рущ ла̄тӈыл кēтум потранэ ма̄ньщи ла̄тӈыл э̄лаль толмащлыянум. Кит потрыг тавēн Клавдия Ивановна Пакина потыртас. 
Ты нэ̄ 1959 та̄л ма̄нь таквсы э̄тпост самын патыс, мо̄лты та̄л 60 та̄лэ то̄влыс, таима̄гыс ма̄н ань таве яныт­лы­лӯв.
Клавдия Пакина Ягрим па̄вылт о̄лы, такви щēмьятэ урыл нэ̄ тох ла̄выс: «Мēн Михаил о̄йкамēнтыл 1975 та̄лт ва̄йхатсумēн, тав ам каӈкагум ёт ру­маӈыщ о̄лыс. Та порат ам Саранпа̄вылт ӯйхул янмалтан пēрмат тэ̄нут па̄йтнэ нэ̄г рӯпитасум. Са̄в рӯпитасум, хум ва̄­руӈкве иӈ ат ном­сысум. 
Акв а̄пщим 1977 та̄лт армия­ныл юв ёхтыс ос мēн Ягрим па̄вылн каӈкаг­мēн палт мӯйлуӈкве минасмēн. Тот Миша ёт о̄ста хо̄­нтхатсумēн, тав а̄нум акван-минуӈкве во̄вы­стэ. Ам тай тав палтэ минуӈкве матрыг э̄с­самтасум, Ягримн о̄л­мы­г­та­мумт акван-юрщ­хатсу­мēн кос ос ам каӈ­ка­гум палт тот о̄л­сум. 
Акв щёс Миша ща̄не ёт ёхтысы̄г, нэ̄ ла̄выс: «Э̄руптахтым о̄лэгы̄н ке, ам колумн о̄лмыгтэ̄н». Та щирыл мēн 1978 та̄лт акван та минасмēн, о̄влэ̄т тав ща̄нэ колэ̄т о̄лсумēн, ётылнув ущ мēнки колыӈыг ēмт­сумēн. Ам пӯльницат рӯпитасум, о̄йкам на̄й кēрква̄глыт уральтан хо̄тпаг о̄лыс.
Пӯри во̄ртур э̄тпост рущ щирыл ва̄рыслӯв. Рӯтанув пуссын акван-атхатыгласыт, са̄в ма̄нь­лат хо̄тпат мӯй­лы­сыт. Мирколт акван-хасхат­сумēн, пӯри тэ̄нэ пасан атсӯв ос яныг атыӈ ма̄гыӈня̄нь ва̄рсӯв. Тувыл мēн, нэ̄г-хумыг, юв ёхтумамēн порат о̄ныпум ня̄нил ос сол­вал хусапыӈ та̄гыл юв ӯрвесмēн. Ам таве акваг омаг ла̄выслум. 
О̄йкамēнтыл мēн хӯрум ня̄в­рам янмал­тасмēн. Яныг а̄гимēн, Светлана ань Тюмень ӯст о̄лы, тот акв ЖКХ колт инженер-диспетчерыг рӯпиты. Анатолий пыг­мēн При­обье па̄вылт о̄лы ос тот рӯпиты. Сака ёмас ва̄рнэ рӯпататэ ма̄гыс Ягрим па̄вылт «Янытлан па̄ртын» наме хансым о̄лы. Ольга ма̄нь а̄гимēн Ханты-Мансийск ӯст Югорский университет а̄стлас ос юв ёхтыс, мēн ёт мēн о̄лы. Ты тэ̄лат ма̄гыс ам хот-ща̄гтэ̄гум, воссыг маныр э̄ри, пус­та̄гыл пуссын вос о̄лсӯв».
Тувыл Клавдия Ивановна ма̄ньщи щирыл пӯри тэ̄нэ ва̄р­малит номылматас. 1970 та̄лт тав увщитэ Галина Семёновна ос Иван Семёнович Таратов акван-минасы̄г. Ты э̄лы-па̄лт тэ̄н акван-ха̄йталавесы̄г, хумитэ рӯт ма̄хманэ Галина оматэ-а̄тятэ колн ёх­таласыт ос тот акван та потыртахтасыт. 
То̄ва пēс накыт ма̄навн сака пӯмщиг о̄лсыт. Ню̄сумнэ ос о̄нып ща̄лыголн туляг я̄ӈквинаӈ ӣстаканын та̄ратасы̄г, тувыл пēнтх­тасы̄г. А̄ги пӯри тэ̄нэ порат нё̄тнэ ма̄ньщи супыл масхаты ос то̄рыл пинхаты. Тэ̄лы я̄ӈк пӯрка масы. Хум хо̄тпа тай рущ суп масуӈкве вēрми ос ня̄рал масхаты. 
Пӯрияныл о̄влэ̄т Саранпа̄вылт о̄лыс, тот хӯрум хо̄тал мӯйлы­сыт, йӣквсыт, э̄ргы­сыт. Тувыл нэ̄г-хумыг Сӯкыръя па̄­вылн яныгпа̄ла ма̄нь­щит палт тотвесы̄г. О̄влэ̄т пуссын Григорий Нико­лаевич Сайнахов колэ̄т мӯйлысыт. Тав колэт яныг па­сан щё̄питавес, ма̄ньлат нэ̄г-хумыг ма̄ньщи щи­рыл а̄рсын тотсы̄г ос пēс ма̄х­маныл щирыл пасан ва̄тат ӯнлысыт. 
Китыт хо̄тал нэ̄г-хумыг мо̄т матум­па̄ла хо̄тпа колн во̄выглаве­сы̄г, тот о̄с аквтох а̄рсын нэ̄гсаласыт ос пасан ва̄­рыгласыт. Ётыл пēрнаӈ ща̄нь колн щалт­сасыт, тот о̄с мӯй­лысыт. 
Пēс ма̄хманув сака ёмщакв пӯри тэ̄сыт, пасананыл хӯлыӈ ос нё̄влиӈ тэ̄нутыл та̄глэ̄кв, тот та па̄йтым тэ̄нут, та ня̄рхул, та ня̄рнё̄выль, пил а̄ныт ӯнтталэ̄гыт. Ма̄хманув са̄ртын сур ӯнттыгласыт ос сур айсыт.
Тэ̄лы порат лувыӈ суныл манос са̄лыӈ суныл па̄выл халт яла­сасыт. Луваныл сыс хо­рамыӈ то̄рыл пины­яныл, ло̄ӈханьщап тага­тэ̄гыт, сунаныл о̄с хора­мтыяныл. Са̄лыӈ сун о̄с нё̄тнэг хорам­таве, вы̄гыр о̄льпыл сар­тым сув выгыт. Туи порат ма̄хум ха̄пыл яласасыт мӯйлуӈкве. Тыи сака пӯмыщ пора о̄лыс».
Пēс порат ма̄ньлат а̄гит-пыгыт акван-миннэ̄ныл э̄лы-па̄лт пēс ма̄хманувн сака уральтым о̄щвēсыт, тэ̄н ляпа рӯтыг ул вос о̄лсыг. Хотьютаныл рӯтыг о̄лэ̄г ке, акван-минуӈкве ат та̄ртвесы̄г.
Никита Партанов хансум потре ма̄ньщи ла̄тӈыг Тамара Мерова толмащластэ
