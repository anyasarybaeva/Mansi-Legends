
Олеся Евтеева ам са̄в тāл вāглум, мēн аквъёт институтт ханищтахтасмēн. Ты э̄тпост мēн тав ётэ хо̄нтхатыгла̄лсумēн, са̄всыр пӯмыщ потрыт потыртасмēн, акв потрумēн йильпи проект урыл о̄лыс. Мо̄лты тāл Еремей Данилович Айпин ма̄нь­лат хōтпат ёт акваг хо̄нт­хатыгла̄лыс, потыртас, хомус сосса мир ма̄ньлат ма̄хум организацияныл э̄лаль но̄х-во̄рмалтаӈкве э̄ри.
2022 тāлт Олеся Евте­ева ты рӯпатан вуйхатас, нэ̄пакыт э̄рнэ щирыл хансуӈкве патсанэ, тав «Союз молодёжи обско-угорских народов Югры» нампа йильпи проект ва̄рыс. Ты тāл ма̄ньлат хо̄т­пат ты рӯпатан вуйхата­сыт. Таи ёмас, ты нэ̄пак хосыт номылматам рӯпа­таныл э̄лаль ва̄руӈкве тах вēрмияныл. 
Рēтыӈ ю̄свой э̄тпос 23 хо̄талт ōлнэ мāв ӯр­га­лан хōтпат янытлан хо̄­таланыл паты. Ам Олеся китыгласум, хоты хум хо̄тпа тав янытлаӈкв таӈхи, тав ювле лāвыс: 
– Ам āщум наме Олег Фёдорович Косяков. Тав 1960 тāлт яныгпōль э̄тпос 7 щислат Кондинский районт самын патыс. Щащēквам наме Елена Петровна Косякова, тав 1940 та̄лт самын патыс, Кондинский пāвылт ань ōлы. 
Ōпам Фёдор Назаро­вич мāньщи хумыг ōлыс, 1934 та̄лт самын патыс.
Ам а̄щум такви а̄тятэ хольт сосса мир пēс йис во̄раян ос хӯл алыщлан ва̄рмалит пуссын ёма­щакв ва̄ганэ, таима̄гыс ты ва̄рмалитн тав а̄ги пыганэ акваг ханищты­янэ. Мāн кāсыӈ тāл туи порат Кондинский пā­вылн ялантэ̄в.
Тав ма̄нь порат ща̄­няге-а̄щаге ёт йӣв яктын Рак­шин Бор нампа лесо­участок пāвылт ōл­сыт, тот а̄щум школат хӯрмит класс мус ханищтахтас, тувыл 1969 тāлт та̄н Кон­динский пāвылн ōлуӈкве ва̄нтласыт.
1976 тāлт тав 10 класс āстлас, № 23 Сумкин­ский училищат нāиӈ­хā­пыл яласан рӯпатан ха­нищтахтуӈкве патхатас. Та ма̄ Тобольск ӯс ляпат ōлыс, акв тāл тот ханищ­тахтас, ётыл Кон­дин­ский рыбозаводт 1977 тāл яныгпōль э̄тпост рӯпи­таӈ­кве патыс, нāиӈ­хāпыл яла­сас, тыи тав ōвыл рӯ­пататэ ōлыс.
Ётыл 1977 тāл яныг таквс э̄тпост Тобольск ӯст иӈ хōт э̄тпос сыс э̄лаль ханищтахтас, тувыл армиян вуйвес. Казах­станыт военно-строи­тельный частит лусытас. 
Тав военно-морской флотыт сака лусытаӈкве таӈхыс, туп тув ат вуйвес. Хунь тув минуӈкве э̄рыс, то̄нт тав училищат ха­нищтахтас, комиссиян нэ̄пак тотыс, ос тот хан­сым ōлыс, тав ханищ­тах­ты, таима̄гыс ат вуйвес.
Кит тāл армият о̄лме сыс а̄щум экспедиторыг рӯпитас, тэ̄нутыт ракет­ный утыт тӯщтын ма̄т лу­сытан са̄лтатытн тотыг­лас. Тав ла̄ви, та порат тавēн сака ёмас ōлыс. Хунь армияныл юв ёхтыс, Кондинский районын ювле минас ос рыбо­заводыт э̄лаль рӯпитаӈ­кве патыс. Та порат тав ща̄няге-а̄щаге ос ща­щēк­ватэ тот рӯ­питасыт.
Ам омам наме Наталья Валерьевна, а̄щум тав ётэ 30 тāл аквъёт ōлсы̄г, кит āги янмалтасы̄г. Тувыл омам Тюмень ӯст ōлнэ колыл майвес, а̄щум тув минуӈкве щар ат кāса­щас. Тох тит ма̄т э̄лаль та о̄лэ̄г. Хунь а̄щум 50 тāлэ тōвлыс, тав пенсиян минас.
Юн о̄с сāв рӯпата ōлы, пенсият о̄лнэ̄тэ сыс тав аквписыг вōраяӈкве ос хӯл алыщлаӈкве яланты. Сосса мир мāгыс мир­кол­ныл кāсыӈ тāл квотал майлаве, тав хӯл алыщ­ламе юи-па̄лт отчёт-нэ̄пак аквписыг мир­колн кēты.
Олег Фёдорович Кося­ков хум хо̄тпат янытлан хо̄тал кастыл мēн Олеся ёт янытлылмēн. Са̄в ёмас ла̄тыӈ тавēн тēтымēн, тав пуста̄гыл вос о̄лы, ня̄враманэ ня̄врамытн аквписыг вос янытлаве, ня̄врамыт о̄паныл-ащ­о̄йканыл ёт ва̄тихал ак­ваг Кондинский па̄вылт вос хо̄нтхатыгла̄лэ̄гыт, хӯл аквъёт алыщлэ̄гыт, потрамēгыт, мовиньтэ̄гыт, ощхольтэ̄гыт. 
Олег Фёдорович – сака сымыӈ хо̄тпа, мир нупыл ёмас самыл сунсы, рӯпитаӈкве ма̄щтыр хум. Ялпыӈ хо̄­талыл таве янытлылӯв!
Оксана АЛБИНА
