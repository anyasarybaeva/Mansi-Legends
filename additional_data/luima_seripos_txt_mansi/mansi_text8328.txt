
Денис Вынгилев «То̄рум А̄щ ла̄тыӈ» ищхӣпыӈ ут хосыт ма̄ньщи ла̄тыӈ толмащлан проектэ о̄вылтыт китыгласлум. Мо̄лалнув тав аквъёт рӯпитан ма̄хманэ ёт ты рӯпата а̄стлысаныл. Ань ма̄хум щēпт о̄щнэ телефонанылт манос компьютеранылт ма̄ньщи ла̄тӈыт рущ ла̄тӈыг толмащлаӈкве вēрмēгыт. 
Та̄н ань мо̄т проект-тэ̄ла щё̄питэ̄гыт ос таве э̄лаль тотнэ ма̄гыс рӯпитэ̄гыт. Де­нис ва̄рнэ тэ̄ланыл урыл тох ла̄выс:
– 2023 та̄лт ма̄н ищхӣ­пыӈ ут хосыт ма̄ньщи ла̄тӈыт ва̄нэ ос хӯнтам­лан ма̄гыс рӯпатав э̄лаль о̄с ва̄рыслӯв – ма̄н ань ма̄ньщи ла̄тыӈ ханищтан ос пēс накыт ва̄нэ ма̄гыс потыртан йильпи ло̄пс тот щё̄питэ̄в. 
Ма̄н са̄в та̄л сыс ма̄ньщи ма̄хум ла̄тӈе, пēс накыт, пēс о̄лупсатэ о̄вылтыт хансым потрыт ос ля̄ххалыт пуссын акван-атсанӯв ос 2018 та̄л па̄сыл ва̄рим проектув палт янытэт та ищхӣпыӈ ло̄псын щё̄питыянӯв. Ру­щит ла̄внэ̄ныл хольт акв яныг «ресурс» атэ̄в, тувыл ка̄сыӈ хо̄тпа тавēн матыр–а̄ти пӯмщалан ва̄рмалит тот вос кинсыянэ. 
Хо̄тпа кос ща̄нь ла̄тӈув ханищтанув ке, ля̄ххалыт, нас ловиньтан нэ̄пакыт манос потрыт хӯнтлан нэ̄пакыт акв ма̄т тот вос хо̄нтнӯванэ. Ма̄н ань тамле нё̄тмил ва̄рнэ ма̄гыс рӯпитэ̄в. 
Тамле тэ̄лат пуссын акв ма̄н щё̄питаӈкве ке, ма̄н 2025 та̄л оигпан мус а̄стлаӈкве таӈхилӯв. Ты рӯпатав ма̄н ма̄нки сэ̄лум олнытыл ва̄руӈкве о̄выл­таслӯв, таима̄гыс кит-хӯрум та̄лыт сыс ва̄рилӯв. Ма̄нки халувт тох номсэ̄в ос ла̄вēв: лащал минэ̄гын – э̄лаль патэ̄гын. Ань ты хо̄тал ва̄рнэ рӯпатав яныг ос ма̄хумн сака э̄ри. 

Проектув урыл «Про­фессионалы. РФ» намаим ханищтапын ялмув порат са̄в ма̄хум ва̄ӈкве патсыт. Москва ӯсн то̄нт Россия янытыл ма̄ньлат хо̄тпат во̄виньта̄лвēсыт. ООН рӯ­питан колныл ёхталан хо̄тпат ма̄н проектув урыл о̄с потыртасыт. Тав ща̄нь ла̄тӈыт э̄лаль тотнэ щирыл щар ёмас ос ма̄к э̄рнэ тэ̄лаг ла̄ввēс.   
Йильпи та̄л о̄вылтахтам порат ма̄н «То̄рум А̄щ ла̄тыӈ» толмащлан ло̄п­сув школатыт ос уни­вер­ситетыт ханищ­тах­тын ня̄врамытн суссылтаӈкве патыслӯв. 
О̄влэ̄т Ха̄льӯс район Кульпасн, Кимкъя­сӯйн, Ло̄пмусн ос Са­ранпа̄вылн ялсӯв. Ту­выл Санкт-Петер­бург ӯст А.И. Герцен нам­па университетт ханищ­тахтын а̄гит-пыгыт ёт хо̄нтхатыгласӯв. 
Хоталь ялсӯв, школат манос мо̄т ма̄тт ма̄н ты ищхӣпыӈ ут хосыт ла̄тыӈ ханищтан нак ва̄рнэ̄в ма̄гыс пӯмащипа ла̄тӈыл ла̄ввēсув. Мо̄т лӯима̄ ма̄­хум акв тамле ло̄пс ань ва̄руӈкве о̄с таӈхēгыт.
Ань ка̄сыӈ хо̄тпа ма̄нь­щи ла̄тыӈ ва̄ӈкве ка̄са­щи ке, тав ищхӣпыӈ ут хосыт ханищтаӈкве вēр­митэ. Тав ма̄н ло̄псув «mansitranslator.ru» хан­сым вос хо̄нтытэ. Ма̄н са̄всыр ла̄тӈыт акв пред­ложениян атыянӯв, та щирыл тот ма̄нь пот­рыт толмащлаӈкве ро̄вē­гыт. Ань тыг мус са̄в пред­ложеният акван-атсанӯв. 

Ма̄н номсэ̄в, 2023-2024 та̄лыг сыс тамле при­ложения ос онлайн-вер­сия ва̄рум ло̄псув яны­тэ̄т на̄н ка̄салылы̄н ос пӯм­щалаӈкве патылы̄н. Ты приложение щирыл хумус рӯпитаӈкв э̄ри, ма̄н ма̄хум ханищтаӈкве патыянӯв. 
Ма̄ньщи ла̄тыӈ ва̄гын ке, потыртэгы̄н, тыи сака ёмас. На̄н ты ло̄псув кӯс­тырыг торгамтылы̄н. Мо̄т ма̄хумн ёнгилыт щё̄­питэ̄в ос та̄н лащалт тах ханищтахтэ̄гыт. Пēс порат ня̄врамыт щēмьят яныг­манэ̄ныл порат ща̄нь ла̄тыӈ хӯнтамлым ос торгамтым ханищтасаныл. 
Ань ма̄н щё̄питам ён­гилувт ня̄врамыт лю̄льсаӈ ля̄галэ̄гыт ке, нэ̄мхотьют лю̄ль оценка та̄нанылн ат тӯщты, ат ля̄выльтавет, ат э̄ссамтавет. 
Та̄н ань пуссын щēпт о̄щнэ телефонаныл нупыл сунсым ӯнлантэ̄гыт, мо̄т хащта̄л программат ос мори по̄слым кинат ул вос сунсэ̄гыт, ма̄н ла̄­тыӈ ханищтан ва̄рмалит пӯмщиг щё̄питыянӯв. 
Ма̄ньщи ла̄тӈув ос са̄ӈк­вылтап суе нэ̄мхуньт ул вос со̄ймēг. 
Тамара Мерова
