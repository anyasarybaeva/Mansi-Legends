
Ты та̄л венгерский учёный хум Антал Регули 200 та̄лэ то̄влуме кастыл финно-угрыт о̄лнэ ма̄т янытыл са̄всыр ва̄рмалит ва̄рыглавēсыт. Янгыщ Венгрият тав ка̄стувес ос яныг рӯпататэ ва̄рме ма̄гсыл янытлавес. 
Зирц ӯст тав намēтыл пиным музей о̄лы, туи тот са̄в мероприятият о̄лсыт. Ка̄сыӈ хо̄тал ма­тыр пӯмыщ ва̄рмальн мӯй ма̄хум во̄виньта̄л­вēсыт. Ма̄н, ханты ос ма̄ньщи ма̄хум, тув о̄с во̄выглавесӯв.
О̄йттур э̄тпос акв юи-о̄выл ӯщлахтын хо̄талт а̄лпыл ялпыӈколт ты хум ка̄стын по̄икщил о̄лыс, тав рущ ла̄тӈыл «месса» ла̄ваве. Та юи-па̄лт мир пуссын ӯщлахтын канын минасыт, та ма̄ Парк Дружбы ла̄ваве. 

Тот «Ассоциация баконьских любителей фи­н­ской культуры» нампа ма̄хум ялпыӈ хо̄тал кастыл коны кӯрт тэ̄нут щё̄питасыт, пасаныт ва̄р­сыт. Зирц ӯс миркол кӯ­щай хум Петер Отто ӯсыӈ мир ос мӯй ма̄хум янытласанэ. 
Та порат о̄с акв пӯмыщ ва̄рмаль щё̄питавес, та кан­ныл лё̄х о̄вылтахты, лё̄х во̄р хосыт ва̄рим о̄лы. Хо­тьют ка̄сащи, та лё̄х хосыт ё̄мыгтаӈкве манос ха̄йтыгтаӈкве вēр­ми, тох хоса пуста̄гыл о̄луӈ­кве паты.
Ӯщлахтын кант ха­ра ма̄т акв йӣв лю̄ли, товытын са̄всыр оспа то̄р­са̄лмыт нэ̄гим о̄лсыт, та̄н тох ла̄всыт, ка̄сыӈ мир ма̄гсыл то̄рса̄лм о̄лы. Тот финныт, эстонцыт, са­амыт, венгрыт, ма̄ньщит, хантыт ос мо̄т мирыт. 
Финно-угрыт хуньт ос ань ма̄н хольтув о̄влэ̄т ка̄тын-паттын хӯла­ныл ос нё̄вляныл пӯрлахтын ма̄н тотсаныл, по̄йкща­сыт, ӯйхул алыщлан со̄т вос о̄щсыт. Ос аквтох хо­тты йӣв ляпат ма­нос а̄х­втас ляпат пӯр­лах­тын ма̄ныл о̄л­сыт, ань таима̄гыс венгрыт тот ӯщлахтын кан ва̄р­сыт. Сып нумпалт хара ма̄, ёлн яныг йӣвыт яныг­мēгыт, тот хо̄тал са̄йт ӯнла­хо̄­луӈкве ро̄ви.

Кӯщаит потыртаманыл ос мир янытламаныл юи-па̄лт э̄ргын хо̄тпат ёх­тысыт, «HolddalaNap» группа ма̄-вит урыл татем ёмщакв э̄ргысыт. Ё̄рн нэ̄г койпыӈ та̄гыл э̄р­гуӈкве лю̄люмта̄лсыг, удмуртыт, марийцыт ос ханты хум Валентин Ва­ль­гамов акван-юрщха­тым э̄ргысыт. Та̄н нупы­ланыл сунсуӈкве сака ка̄­сыӈ, сака пӯмыщ о̄лыс, тох ты э̄рыгкве са̄всыр ла̄т­ӈыл потыртан мирыт акван-юрщиянэ. 
