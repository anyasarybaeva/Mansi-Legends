
Ма̄ньщи нэ̄ Елизавета Павловна Бахтиярова Полуночный па̄вылт о̄лы. Я̄ӈк на̄тнэ э̄тпос 23 хо̄талэ̄т 50 та̄лэ то̄влыс. Ты кастыл ам тав ётэ хо̄нтхатыгласум, о̄лупсатэ урыл китыгласлум, хоты рӯтныл о̄лы, хо̄т яныгмас. На̄н ань э̄лаль Елизавета Павловна потре ловиньтэлы̄н.
– Ам Бурмантово па̄вылт самын патсум. Ивдель ӯсныл ты па̄выл мус 80 вēрыста ма̄шинал минуӈкве э̄ри. Ща̄нюм Александра Васильевна Анямова Тапыст самын патыс, 83 та̄лэ то̄влыс, ань э̄щум палт Хулюмсӯнт па̄вылт о̄лы. А̄щум хосат сорумн патыс.
Тыт Полуночный па̄выл интернатт нёлолов класс а̄стласум, э̄лаль нэ̄мхо̄т ат ханищтахтасум. Ам са̄в ня̄врамыӈ нэ̄, во̄рт Кēрасколыӈъя па̄вылт са̄тхуйплов та̄л о̄лсум, ня̄враманум янмалтаса­нум. 
О̄йкам Прокопий ма̄ньщи хум о̄лыс. Ань хӯрум та̄лыг ты ēмты, яныг а̄гим хӯрум ня̄вра­манэ ёт витыт порсы­сыт. Воссыг хомле ва̄рхатэ̄гум, э̄лаль э̄ри о̄луӈ­кве, а̄ги­рищанум-пыг­ри­щанум янмалтаӈкве э̄ри. 
Ханты-Мансийский округт Таня а̄гим о̄лы. Тав 11 класс а̄стлас, тувыл ат та̄л Ханты-Мансийск ӯс универси­тетт ханищтахтас. Ань Сургутский район Рус­скинской па̄вылт о̄йкатэ ос а̄гитэ̄н ёт о̄лэ̄гыт. 
Пыгрищум Тимам тай яныг, 2020 та̄лт армиян вуйлувес, 2021 та̄лт юв ёхтыгпас. Еврейский автономный областьт танковый войскат лусы­тас. Ань во̄раяӈкве ми­нас, нё̄выль тэ̄ӈкве э̄ри. Настям ты па̄выл школат атыт классыт ханищ­тахты, а̄гирищум иӈ ма̄ньрищ, ляпат вос о̄лэ̄гум. 
– Елизавета Павловна, ня̄враманын ща̄нь ла̄тӈыл потыртэ̄гыт?
– Ня̄враманум ма̄ньщи ла̄тӈыл сака ха̄сэ̄гыт, ловиньтэ̄гыт. Ма̄нь па̄­вылт яныгмасыт, пуссын Полуночныйт ханищтах­тасыт. Интернатт о̄лнэ Лӯсум ня̄врамыт тай пуссын потыртэ̄гыт ща̄нь ла̄тӈыл, атхунь ха̄сэ̄гыт. 
Кēрасколыӈъя па̄влувт туп ма̄ньщи ма̄хманув о̄лэ̄гыт, халанувт пуссын ма̄ньщи ла̄тӈыл потыртэ̄в. Рущ ла̄тӈыл хунь патэ̄в, рущиг хунь патсӯв, хунь таяныт щёхлаӈ. 
Ма̄нки ла̄тӈув хумус хот-ёрувлылӯв, э̄ри э̄лаль потыртаӈкве, ня̄врама­нув ос апыгрищанув ханищтаӈкве э̄ри. Ань ос то̄ват алам ӯст о̄лэ̄гыт, потыртаӈкве щар ат ха̄сэ̄гыт. 
Ща̄нюм мо̄йтыт ва̄г. Ам яныгмамум порат, мо̄йт ва̄нэ ма̄хум о̄лсыт, э̄ргы­сыт, йӣквсыт, са̄ӈквыл­тапыл, нэ̄рнэйӣвыл са̄ӈк­вылтасыт. Ӯй йӣквнэ ва̄рмаль ва̄щинтасум, йӣквуӈкв ха̄сэ̄в. Па̄влувн ялантэ̄в, хунь пил тэ̄лы, пил ва̄тэ̄в, па̄кв, ла̄хс атэ̄в. Хӯл алыщлаӈкве ялапа̄­лэ̄в, ань хулюмхӯл са̄в пу­вēгыт. 

– Полуночный па̄вылт ма̄ньщи ма̄хум о̄лэ̄гыт?
– Ты па̄вылт ма̄ньщит о̄лэ̄гыт, хӯрум щēмья о̄лы, рущ нупыл патсыт, ка̄щил ха̄йтэ̄гыт. Ам ня̄врамум ляпат о̄лы, тыт ханищтах­ты, то̄н та тыт ӯнлэ̄гум. Ань пēнсиян патсум, ос рӯ­пата щар а̄тим, хоталь ма̄н ха̄йтэ̄в. Юн ю̄нсхатэ̄­гум, ма̄ньщи суп ос мо̄т пормас ю̄нтэ̄гум. Па̄вылт пēкарняв лап-пантвес, ня̄нил ат то̄влавēв, рущит а̄лмаияныл. Амти тыт кӯрт ня̄нь ва̄рēгум. 
– Миркол па̄лыл мата­рыл нё̄тыглавēн?
– Ам хунь школат ха­нищ­тахтасум, та порат сака нё̄твесӯв. Ма̄н алам ёмас кӯщай о̄щсӯв – Алексеев, тав нё̄тыс. Горис­пол­комыл ма̄шинат мыгыт, па̄вылн та ёхтэ̄гыт. Тэ̄нут хӯргыл, то̄тапыл та тотавēв. Ань тай нэ̄матыр онтас а̄тим, ма̄хманув щар ат нё̄тавет. Ма̄н, Лӯ­сум ма̄ньщит, ань туп ма­тах­мат э̄лумхо̄лас хультсӯв. 
Ань потрумēн та оиг­пас. Елизавета Павловна сымыӈ, потрыӈ нэ̄, такви ма̄хманэ, рӯтанэ э̄рупты­янэ, мире ос ща̄нь ла̄тӈе ма̄гыс сыме ща̄рги. 
Ма̄н, газета ва̄рнэ ма̄хум, ты я̄тил ма̄ньщи нэ̄ намхо̄талэ̄т янытлы­лӯв! Пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве!
Светлана РОМБАНДЕЕВА
 
