
Ка̄сыӈ э̄тпос округ Дума депутатыт сапра̄ни ва̄рыглэ̄гыт ос э̄рнэ са̄кконыт пирмайтэ̄гыт. Яныгпо̄ль э̄тпос 21 хо̄талэ̄т та̄н о̄с акван-атхатыгласыт. 
Сосса ма̄хум нё̄тавет
Депутатыт акв э̄рнэ са̄ккон пирмайтасыт, ань пēс йис ма̄т ос ма̄нь па̄вылквет о̄лнэ сосса щēмьят юрист-хо̄тпатн нё̄туӈкве патавет. 
Округ Дума кӯщай Борис Хохря­ков ла̄выс, ма̄ньщи, ханты ос ё̄рн ма̄хумн нё̄тнэ юрист-хо̄тпат рӯпатаныл ма̄гсыл округ миркол па̄л­ныл олныл тах ойтавет. Ты ва̄рмаль урыл ань йильпи ла̄тыӈ хасвес. Сосса ма̄хум юрист-хо̄тпатн то̄нт нё̄тавет, хунь та̄н хӯл алыщлым, во̄раим манос йӣвыт ёл-сартым полициян пувавет манос писаляныл, хӯлпаныл хот-няртумтавет ос штраф-олныл хансавет. 
Сосса ма̄хум Ассамблея кӯщай Еремей Айпин ла̄выс: 
– Ма̄навн ты та̄р­ви­тыӈ ва̄рмаль урыл са̄в сосса хо̄тпат пищма хансыг­лэ̄гыт. Акват хӯл алыщ­лым пувавет, мо̄та­ныт во̄раим манос йӣвыт сартым штраф-олныл хансавет. Ань пирмайтым нэ̄пак щирыл ма̄хманув олн ойтнэ та̄л юристытн нё̄туӈкве патавет.
Во̄рт ōлнэ щēмьят урыл 
Ос акв э̄рнэ нэ̄пак урыл депутатыт потырта­сыт, рущ ла̄тӈыл «О тер­ри­то­риях традицион­ного природопользова­ния ко­ренных малочи­сленных народов Севера» намаим о̄лы. Мо̄лты та̄л ман­хурип рӯпата ты нэ̄пак хосыт ва̄рвес, та урыл ма̄-вит ӯргалан депар­тамент кӯщай хум Сергей Филатов ла̄тыӈ ла̄выс. Ань ма̄н округувт 475 сосса щēмьят о̄лнэ ма̄т реестр-нэ̄пакн хасвēсыт. Ты нэ̄­пак 2008 та̄лт пир­майта­вес ос ты ма̄т тув хан­суӈ­кве о̄вылтавēсыт. Ань 4 со̄­тыра 893 хо̄тпа са̄лы ӯрим, хӯл алыщлым, во̄раим та ма̄т о̄лэ̄гыт. 
Еремей Айпин ла̄выс: 
– Сосса ма̄хум Ассамб­леян Сергей Александро­вич Филатов о̄с ёхталас, ты тэ̄ла урыл ма̄навн по­тыртас. Тувыл ма̄хманув иӈ са̄в та̄рвитыӈ ва̄рма­лит о̄ньщēгыт. 
Во̄рт о̄лнэ щēмьят ань ма̄-во̄й но̄х-винэ 14 компания ёт хан­сым соглашение-нэ̄пак щи­рыл олныл ойтавет ос пормасыл та̄ставет. Кит компанияг сосса щēмьят нё̄тмилыл та̄стыяныл кос, тувыл на̄лок-олн ой­туӈкве ла̄вияныл. Во̄рт о̄лнэ щēмьят таса̄вит олн хотыл вы̄гыт? 
Ма̄н ань округ миркол  кӯщаит ос ма̄-во̄й но̄х-винэ компаният ёт ты ва̄рмаль хосыт пуссын аквъёт рӯпитэ̄в. Китыт тэ̄ла – Сургутский районт 50 щēмьят о̄лнэ ма̄на­ныл та̄нки нупыла­ныл хансуӈкве ат вēрми­яныл. Ань ты та̄рвитыӈ ва̄рмаль ёт ма̄навн рӯпи­таӈкве о̄с э̄ри.  
Ма̄к яныг са̄ккон са̄внув олныл хасвес
Депутат-хо̄тпат «О бюджете ХМАО-Югры» щар ма̄к яныг са̄ккон са̄внув олныл хассаныл. 2022 та̄лн пирмайтым бюджет 20 млрд солко̄вил са̄внувег ēмтыс. Ты халт 3,5 млрд солко̄ви ня̄вра­мытн пособие-олн ойтнэ ма̄гсыл та̄стувес. 
Ань нуса щēмьят 8-17 та̄лыт яныт янмалтан ня̄враманыл ка̄сыӈ э̄тпос олн нё̄тми­лыл ойтуӈкве о̄вылтавет. Савалап ня̄в­рамытн о̄лнэ кол ёвтнэ ма̄гсыл о̄с са̄в­нув олн хасвес. Ту­выл ос 2,5 млрд солко̄ви ма̄ши­нат яласан лё̄ӈхыт мӯсхалыг щё̄питан кастыл тах холтаве. 
Депутат-хо̄тпат миркол кӯщаит ва̄рум рӯпата­ныл хӯнтлан ма̄гсыл потыр­таӈ­кве во̄вы­главēсыт. Людмила Низамова, округувт о̄лнэ ня̄врамыт ӯргалым рӯпиты, рущ ла̄тӈыл тав «Уполномо­ченный по правам ре­бён­ка» ла̄ваве. Та̄л сыс ман­хурип рӯпата ва̄рыс, ман­са̄вит ня̄врамытн нё̄­тыс, та урыл китыглавес. 
Еремей Айпин тав урēтыл ла̄выс: 
– Людмила Борисовна ёт ма̄н акваг рӯпитэ̄в, тав ка̄ркам, сымыӈ хо̄тпа, ка̄­сыӈ ня̄в­рамн нё̄туӈкве таӈхи. Рӯпитаме сыс тав са̄в сосса щēмьятн нё̄тыс, тыима̄гсыл тавēн яныг пӯмащипа ла̄вēгум.
Сапра̄нит ма̄хум ōс акв нэ̄пак пирмайтасыт, рущ ла̄тӈыл «О награждении Почётной грамотой Думы ХМАО-Югры» намаим о̄лы. Янытлам ма̄хум халт Ягрим па̄вылт о̄лнэ нэ̄ Галина Николаевна Вынгилева о̄лыс. Ма̄ньщи нэ̄ Творчество колт ня̄в­рамыт ёт рӯпиты, са̄в та̄л ёмащакв ос ка̄рка­мыг рӯпитанэ̄тэ ма̄гсыл тав янытлавес.  
Ма̄хум сапра̄нит 22 са̄ккон ос распо­ря­жение-нэ̄пакыт пир­май­тасыт. Мо̄тыт щёс депута­тыт я̄ӈк на̄тнэ э̄тпос 26 хо̄талэ̄т акван тах атхатыглэ̄гыт. 
Людмила ТЕТКИНА
