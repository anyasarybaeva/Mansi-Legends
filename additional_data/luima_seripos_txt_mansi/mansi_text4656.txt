
Во̄ртур э̄тпос онтолов щислат ма̄ янытыл сосса ма̄хум янытлавет. Ты хо̄тал кастыл Ханты-Мансийскат о̄лнэ творчество кол са̄всыр суссылтапыт щё̄пита̄лыс. А̄лпыл та̄н палтаныл ма̄нь ня̄врамыт мӯйлуӈкве ёхталасыт. Та̄н хӯрум колнакын во̄виньта̄лвēсыт, ос маныр тот ва̄ӈкве патсыт, ты о̄вылтыт на̄н э̄лаль потыр ловиньтэ̄н.
О̄влэ̄т ня̄врамаквет хантыт ос ма̄ньщит хумус пēс щирыл о̄лсыт, таи ка̄саласыт. Яныг колнак ханты манос ма̄ньщи па̄выл хольт ва̄рим о̄лыс, тот кол ӯнлы ос ё̄рнкол лю̄ли, тувыл сыресыр пормасыт, маснутыт суссылтан ма̄гыс акван-атвēсыт. Тот ля̄ххалыт хаснэ кӯщай ва̄ӈын нэ̄ Надежда Сидорейко ня̄врамытн сосса ма̄хум о̄лупсаныл урыл потыртас. Ос та̄нки о̄лнэ ма̄наныл о̄вылтыт та̄н матыр ва̄гыт ман а̄ти — китыгласанэ, акв ёнгил «Хоты во̄руит, хӯлыт тыт о̄лэ̄гыт» та̄н ётаныл ёнгыс. Тувыл «Совыр манрыг па̄ляге хосаг» ма̄ньщи мо̄йт щирыл по̄слым хурит та̄нанылн суссылтас.
Мо̄т колнакт Анатолий Вадичупов а̄гирищит-пыгрищит ма̄нь ня̄лы ва̄руӈкве ханищтасанэ. Тав о̄влэ̄т та̄нанылн сāс ло̄мт ос йиво̄выл суссылтас. Ос хотыл вивет, хумус та̄н щё̄питавет, та урыл потыртас ос тувыл аквъёт ня̄лы ва̄руӈкве ханищтасанэ. То̄ват ёмщакв хӯнтлысыт, суссыт, ос ня̄лыяныл молях ва̄рапасаныл. Ня̄врамаквет ва̄рнутаныл ма̄гыс пуссын хот-ща̄гтым о̄лсыт.
Хӯрмит колнакт казак ма̄хум та̄н о̄лупсаныл суссылтавес. Та колнакт рӯпитан нэ̄ са̄всыр пēс пормасыт, тыи маснут састумтан ут, маснут сыстамыг поснэ па̄рт, вит тотнэ йӣв суссылтас. Ос ня̄врамыт китыгласанэ, та̄н ва̄ганыл ман а̄ти, тыи манырсыр пормасыт? Хо̄т та̄л яныт а̄гирищит-пыгрищит тамле пормас нэ̄м-хуньт ат ва̄щинтасыт ос ань та̄нанылн ка̄тын пувумта̄луӈкве пӯмащ о̄лыс.
Та̄н колт тэ̄нэ пасан ва̄тат ӯнтталавēсыт, ос казак ма̄хум пēс накыт урыл потыр хӯнтлысыт. Пыгрищит са̄всыр писалит, касаит ка̄саласыт, тот маткем пӯмщалахтасыт.
Ты ня̄врамыт тув «Радуга» нампа садикныл тотыглавēсыт. Та̄н ётаныл ёхталам ма̄ньлат а̄ги Мария Гартунг ла̄выс: «Ма̄н ня̄враманув ӯст са̄всыр экскурсиян ва̄тихал тотыглыянӯв. Тыхо̄тал ма̄н тыг во̄ввесӯв, а̄гирищит-пыгрищит та̄нки самыл са̄всыр пормасыт суссыт, та̄нки ня̄лы ва̄рсыт, тыи сака ёмас. Ань э̄типа̄лаг мус та̄нки халанылт мощ э̄ссыгхатэ̄гыт тах, юв ёхтэ̄гыт ос тот потыртэ̄гыт.
Ма̄н ма̄нки палтув садикн матыр ва̄рмалит потыртан, суссылтан ма̄гыс мӯй хо̄тпат о̄с ёхталэ̄гыт. Хотты музейныл, ханищтан манос рӯпитан колныл ма̄хум во̄виньта̄лэ̄в. То̄ванакт ма̄навн ня̄врамыт та̄н оманыл ос а̄тяныл нё̄тэ̄гыт. Та̄н ма̄н ётув сыресыр пӯмыщ ёнгыт щё̄питэ̄гыт. Тувыл «Лылыӈ со̄юм» колт рӯпитан хо̄тпат ма̄ньщи ос ханты ла̄тӈыг ханищтан накыт ва̄рыглэ̄гыт. Ма̄нь ня̄врамаквет акваг матарыл пӯмщалаӈкве э̄рēгыт, то̄нт са̄внув ва̄гыт ос та̄нки мо̄т э̄лумхо̄ласн пēс о̄лупса урыл потыртэ̄гыт тах».
Ма̄ янытыл сосса ма̄хум янытлан хо̄тал кастыл округувт мо̄т са̄всыр суссылтапыт о̄с щё̄пита̄лвēсыт. Акв ёмас мӯйлупса сосса ма̄хманув ма̄гыс э̄ргыт э̄ргын нэ̄ Вера Кондратьева ва̄рыс. 2018 та̄л Югра ма̄в 900 та̄лэ янытлаве, та ювле хультум нотыт о̄влэ̄т хантыт ос ма̄ньщит о̄лсыт. Вера ты кастыл  «Югра» нампа э̄рыг вāрыс ос са̄ӈквылтан та̄н щё̄питас, ты э̄рге ань о̄выл щёс Касум па̄вылт о̄лнэ ма̄хумн хӯнтлувес.
