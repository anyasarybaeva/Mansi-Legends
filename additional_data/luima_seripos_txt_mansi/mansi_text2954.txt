
Ты та̄л лӯпта э̄тпос 15 –17 щислат ма̄н Финляндиян Лахти ӯсн ялсӯв, тот VII конгресс о̄лыс, мир янытыл пуссын финно-угорский ма̄хум акван–атыглахтасыт.
Конгресста хо̄тса̄т тувыл са̄в ма̄хум о̄лыс: эстонцыт, венгрыт, финныт, саамыт, квеныт, сетыт, ливыт, карелыт, вепсыт, ингерманландцыт, ижорцыт, сараныт, коми-пермякыт, ё̄рныт, хантыт, водит, ма̄ньщит, нганасаныт, энцыт, селькупыт, удмуртыт, мордват, марийцыт.
Конгресс Финляндский Республика хо̄н Саули Ниинистё о̄вылтастэ. Тувыл ос форум ма̄хумн паща ла̄тыӈ ла̄всыт – Венгрия хо̄н Янош Адер, Эстония хо̄н Томас Хендрик Ильвес, тувыл Российский Федерация хо̄н Владимир Путин паща ла̄тыӈ Россия министр культуры ва̄ӈын хум Александр Журавский ёт кēтыс.
Тав ма̄хумн ла̄выс, тох э̄лаль юртыӈыщ ёмщакв вос о̄лэ̄гыт, вус рӯпитэ̄гыт, ла̄вум ла̄тӈаныл ва̄рмалиг вос ēмтэ̄гыт, нас во̄тн ул вус минэ̄гыт. Юртыӈыщ о̄лнэ ос номт пиннэ ва̄рмаляныл та̄кыг вус ēмты.
Ма̄н округувныл конгрессын ялсыт: А̄с–угорский институтт рӯпитан хо̄тпаг С.А. Попова ос Т.П. Бахтиярова, тувыл ма̄ньлат ма̄хум организацияныл Руслан Богордаев, Карина Прасина, Виктор Банк, Лариса Миляхова, Виталий Сигильетов ос Кульпас па̄вылныл  Л.А. Зорина тувыл общероссийский общественный движенияныл «Ассоциация финно-угорских народов Российской Федерации» Анна Рандома, губернатор ва̄ӈын хумн нё̄тнэ нэ̄ Л.А. Алфёрова, А̄с-угорский театрыныл Алла Иштимирова-Посохова, тувыл ос Югорский университетыл  доцент Т.А. Дятлова,  тав ётэ ос филологический наукат кандидат Д.В. Герасимова,  З.С. Рябчикова Санкт–Петербург ӯсныл  А.И. Герцен нампа институтыл.
