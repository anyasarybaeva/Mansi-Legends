
Анēквам Пелагея Павловна Алгадьева Хулюмсӯнт па̄вылт о̄лы. Ты та̄л яныгпо̄ль э̄тпос 25 хо̄талэ̄т 90 та̄лэ то̄влыс. 
Тав Хāӈласы па̄вылт самын патыс. Ты па̄выл Хулюмсӯнт ляпат пēс порат о̄лыс. Колхозыт ва̄рим порат та̄н щēмьяӈ та̄гыл Хулюмсӯнт па̄вылн ва̄нтласыт. 
То̄нт Ня̄хщамво̄ль рып­коопт рӯпитаӈкве о̄выл­тахтас. Мо̄т нэ̄квет ёт пум ва̄рыс, пил ва̄тыс, во̄р сāг­рыс, мис посыс. Пенсиян миннэ э̄лы-па̄лт пēкар­нят ня̄нь ва̄рим рӯ­питас. О̄йкатэ̄нтыл Михаил Никитич ёт лов ня̄врам янмалта­сы̄г.
Ка̄ркамыг рӯпитаме ос са̄в ня̄врам янмалтаме ма̄гсыл Пелагея Павловна ма̄глын тагатан «Медаль материнства» нампа по̄сыл майвес. 1978 та̄лт анēквам «Мать-героиня» намыл ос ма̄глын тагатан «Мать-героиня» по̄сыл  майвес. Аквта порат СССР Верховный Совет президиум палныл ос янытлан грамота-нэ̄па­кыл кēтвес. 

Анēквам ма̄щтырлаӈ­кве сака ха̄сы, тав ма̄нь­щи супыт ос мо̄т маснутыт ёмащакве ю̄нтыс. Ань самаге ат на̄ӈкēг, ю̄нс­хатуӈкве ат вēрми. 
Хулюмсӯнт па̄вылт музей ва̄рим порат анēквам пēс ма̄ньщи пормасыт тув о̄с тотсанэ. Са̄сныл ва̄рим хусапыт, сакныл сагим турло̄псыт ос мо̄т ма̄ньщи маснутыт тув мӯйлуптасанэ. 
Анēквам ка̄ркамыг рӯпитас, са̄в ня̄врам ян­мал­тас, э̄рнэ ва̄рмаль округув ма̄гсыл тотыс. Ам таве э̄руплылум ос намхо̄та­лыл янытлылум.  
Ксения Кутляева 
 
