
Ня̄врамыт ханищтан ма̄ньщи нэ̄ Анастасия Владимировна Анямова Свердловский область Ивдель ӯст о̄лы. Таве Ханты-Мансийск ӯст са̄всыр мирыт янытлан хо̄нтхатыглапыт ва̄слум, потрамасмēн. На̄н ань э̄лаль Наста потре ловиньтэлы̄н.
– Ам Полуночный па̄выл ишколат рӯпитэ̄гум, лӯсум ня̄врамыт ма̄ньщи ла̄т­ӈын ханищтыянум. Та̄нти ла̄тӈаныл пуссын ва̄ганыл кос, ос таи ханищтэ̄в, ань ла̄тӈыт хумус э̄рнэ щирыл хансуӈкве э̄ри. Тувыл ма̄н та̄н ётаныл ю̄нсхатэ̄в, щакв­щуӈкве мощ ха̄сэ̄­гыт, хӯл­тыглыянум, суп ос пуӈк­то̄р ю̄нтэ̄в. 
Та ювле хультум та̄лт 6 ня̄врам ханищтахтас, па̄влыт та̄н ма̄гсыланыл интернат о̄лы. Акв пыг тынакт 11 класс а̄стлыс, Толя Анямов, ма̄ньщи ла̄тӈув ёмащакв ва̄гтэ. Ам таве кусылум Ханты-Мансийский округн вос ёхты, тыт хо̄т вос ханищ­тахты. На̄н округынт о̄л­нэ ма̄ньлат ма̄хум халт ма̄ньщи ла̄тыӈ мо̄рсыӈ хо̄тпа ва̄г. Ма̄н тай юн пус­сын туп ма̄ньщи ла̄тӈыл потыртэ̄в – Лэ̄плат, Ушмат, Кēрасколыӈъят ос мо̄т па̄вланувт.
– Наӈ хотыл о̄лэ̄гын?
– Ам Кēрасколыӈъя па̄вылт яныгмасум, ётыл Ушман о̄лмыгтасӯв. Па̄в­лыг халэ̄нт ловмантем вēрыста. Омам Альбина Александровна Анямова, тав ань Ушмат о̄лы. Щар яныг увщим Татьяна Лэ̄плат о̄лы, ты о̄с ма̄ньщи па̄выл. Ня̄врамыт о̄ньщи, Полуночный школа-ин­тернатт ханищтахтэ̄гыт. Ам о̄с тот ханищтахтасум, 2010 та̄лт а̄стласум. Тувыл Екатеринбургын мина­сум ханищтахтуӈкве, тот сака са̄в олн ойтуӈкве э̄рыс, таима̄гыс Ханты-Мансийск ӯсн ёхтысум. Э̄лаль тыт технолого-педагогический коллед­жит ханищтахтасум, 2014 та̄лт а̄стласлум. 
Тувыл та̄ра амти ма̄м нупыл минасум, Ивдель ӯсн о̄лмыгтасум. Мо̄лты порат о̄йкамēнтыл Ивдельт о̄лнэ кол ёвтсумēн. А̄гирищ янмалтымēн, наме Соня, кит та̄лэ то̄влыс. Омам ма̄н палтув ёхталы, мēн пӯркит ю̄нтымēн, котыт мēнки тынтлыянмēн, йинсахтымēн, ю̄нсхаты­мēн.

Яныг ӯст о̄луӈкве ёмас кос, ос во̄рн акваг таххаты минуӈкв. Омам палт Ушма па̄вылн ва̄тихал ялантэ̄в. Ма̄хманум во̄раēгыт, хӯл алыщлэ̄гыт, акваг хӯл, матыр ӯйхул пувēгыт, ма̄н тамле тэ̄нутыл ты яныгмасӯв. 
Ам ма̄ньрищ о̄лсум, номилум, Кēрасколыӈъя па̄вылт 1990 та̄лыт порат ма̄хманув Ӯй йӣквсыт. Ань тай тамле ва̄рмаль улпыл воссыг нэ̄мхотьют ат ва̄ри. 
– Лӯсум ма̄хум о̄лнэ па̄влытт рӯпата о̄лы?
– Рӯпата а̄тюм, омам о̄с ат рӯпиты, юн колсори ва̄рим о̄лы. Ушмат лов кол ӯнлы, Кēрасколыӈъя па̄вылт улпыл са̄ткем кол о̄лы. Тэ̄лы тай ащирмаӈ, минус 40-50 пēрыгты, ак­ваг кӯр па̄лтуӈкве э̄ри, та па̄лтантэ̄гыт. Туи тай рēгыӈ, ёмас, я̄ ӯлтта ха̄пыл тахсэ̄в, унсах ат о̄ньщēв, ха̄пыл яласэ̄в. Туи тув мӯйлуӈкв ёхталэ̄н.
– Ань ты хо̄нтхатыгла­пын Ханты-Мансийскын наӈттен ёхтысын?
– Ма̄ньщи а̄ги Юлия Косухина ёт ёхтысамēн. Тав Бурмантово па̄вылт яныгмас, рӯтанэ ань пус­сын тот о̄лэ̄гыт. 
Ма̄н ма̄вт ма̄ньщи мирн нё̄тнэ кол о̄лы, рущ щирыл тох ла̄ваве: региональный общественный органи­зация «Ассоциация народа манси по Свердловской области». Тынакт пēриян ва̄рмаль о̄лыс, ам тув пуӈк­тотуӈкве паттувēсум, Юлия а̄нумн нё̄туӈкве паты. Та̄н ань пēс о̄лупсав но̄х-во̄рмалтаӈкве сака таӈ­хēгыт, то̄н та а̄ги ляпан вислум, ёмащакв рӯпиты. А̄нумн ань командан тамле ё̄р э̄лумхо̄ласыт э̄рēгыт, рӯпата са̄в о̄лы.
Тыт сака яныг форум ēмталас, ам «Школа ли­деров» площадкат о̄л­сум. Тот са̄всыр ма̄ныл о̄лум хо̄тпат потраныл хӯнтлысанум, хотьют ху­мус ха̄сы рӯпитаӈкве, маныр ва̄ри, потыртасыт. Мо̄т регионт ма̄хум тай татем ёмащакв рӯпитэ̄гыт, сака ка̄ркамыт, ва̄рум рӯпатаныл суссылтаса­ныл. 
Ма̄н, Свердловский областьт о̄лнэ ма̄ньщи ма̄хум, о̄с тох рӯпитаӈк­ве таӈхēв, тот ла̄щлакв о̄лантэ̄в, нэ̄матыр сака ат ва̄щинта̄лэ̄в, акв ма̄т нас та ӯнлэ̄в. Мēн ань суссумēн, ханищтахтасмēн, хунь юв ёхтымēн, ма̄хманамēн по­тыртыянмēн тах.
Светлана Ромбандеева
