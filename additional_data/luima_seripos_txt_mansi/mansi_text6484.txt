
Ты та̄лныл ма̄ янытыл о̄лнэ мирыт мо̄т щирыл о̄луӈкве патсыт. Ма̄хум коронавирус а̄гмыл ул вос ēмтэ̄гыт, юн о̄луӈкве акваг ла̄вавет. Та̄н хо̄т-а̄ти воссыг сака ань ат яласэ̄гыт, мо̄т хо̄н ма̄т ӯщлахтуӈкве ос щарыщн  пӯвлуӈкве ат ялантэ̄гыт. 
Ты э̄лы-па̄лт ма̄н округувт са̄всыр ӯщ­лах­тын ма̄ ва̄рвēсыт, турис­тыт сосса ма̄хум о̄лупсал пӯмщалахтуӈ­кве, няслуӈкве, во̄раяӈ­кве тув во̄выглавēсыт. 
Акв тамле ӯщлахтын ма̄ Ха̄льӯс район Саран­па̄вылт о̄лы. «Рутил» нампа пред­прия­тият рӯпитан хо̄тпат мӯй ма̄хум нё̄рн ялуӈкве во̄выглыяныл. Са̄в та̄л кӯщаиг тот Любовь Фило­ненко о̄лы. 
Ӯщ­лах­тын ма̄тэ «Нё̄ро̄йка» намаястэ. Саран­па̄выл­ныл нё̄рыт мус миннэ лё̄ӈхе 90 вēрыста. 
Ам ты ма̄ньщи нэ̄ ёт потыртасум ос ва̄рнэ рӯпатаныл урыл китыгласлум.  

– Любовь Никола­евна, ма̄хум ань ӯщ­лах­туӈкве сака ат ялан­тэ̄гыт, пуссын юн о̄лэ̄гыт. Ты та̄л на̄н хумус рӯпитасын?
– Та̄л сыс ма̄н туп ат э̄тпос рӯпитэ̄в, та̄л котиль э̄тпост, рēтыӈ ю̄свой э̄тпост, ма̄ньполь э̄тпост ос таквсы кит э̄тпос нё̄рн мӯй ма̄хум ӯщлахтуӈкве во̄виянӯв. Ты та̄л коронавирус а̄гм ма̄ньполь э̄тпос оигпан э̄лы-палт о̄выл­тахтас. Ты э̄лы-па̄лт хӯрум э̄тпос сыс ма̄н ёмащакве рӯпитасӯв. Туристыт Сыктывкар, Екатеринбург, Тюмень, Воркута, Пермь, Уфа, Магнитогорск ос мо̄т ӯсытныл тот ӯщлахта­сыт. Округувт о̄лнэ ма̄­хум нё̄рыт сунсуӈкве о̄с ялантэ̄гыт. Ты та̄л мӯй хо̄тпат Нягань ӯсныл, Ханты-Мансийск ӯсныл, Ха̄льӯсныл ёхталэ̄гыт.

Тувыл о̄йттур э̄тпост ос сӯкыр э̄тпост рӯпи­тасӯв. Туи Саранпа̄вылт о̄лнэ ма̄хум мо̄т ма̄н ӯщ­лахтуӈкве о̄с ат ялсыт. Тыима̄гсыл са̄в щēмьят ма̄н палтув ёхталасыт. Ты кит э̄тпосы̄г ма̄н о̄с мӯсхалыг рӯпитасӯв. То̄ват нас нё̄рыт нупыл сунсуӈкве ялантэ̄гыт, мо̄таныт няслуӈкве тув минэ̄гыт. Ос мо̄т хо̄тпат нё̄рытныл ха̄­пыл Саранпа̄выл мус я̄ хосыт на̄тылтэ̄гыт.
Та̄н кит э̄т тот хӯлуӈ­кве вēрмēгыт. Ты э̄лы-па̄лт ма̄хум акв хо̄тал а̄лпыл ёхталасыт, э̄т хулсыт, китыт хо̄талэ̄т ӣтипа̄лаг ювле минуӈ­кве щё̄питахтасыт. Ань ма̄хум кит э̄т тот хӯл­э̄гыт, хӯрмит хо̄талэ̄т ювле Саранпа̄вылн ми­нэ̄гыт. Хӯрум хо̄тал тот ӯщлахтуӈкве ялнэ ма̄г­сыл акв э̄лумхо̄лас кит со̄тыра 200 солко̄ви о̄йты. Ты олныл ма̄н таве тыгле-тувле ма̄шинал тотылӯв. Ӯщлахтын ма̄т пӯвлынкол ӯнттысӯв, мӯй хо̄тпат  ловтхатуӈ­кве тот вēрмēгыт. Тэ̄нут та̄н ёт тотэ̄гыт ос та̄нки па̄йтэ̄гыт. 
– Ӯщлахтын ма̄т аквторыг манаса̄вит э̄лмухо̄лас о̄луӈкве вēрмēгыт?
– Ань базат акв­торыг 24 хо̄тпа о̄луӈкве вēрмēгыт. 2016 та̄лт грант-олныл та̄стуве­сӯв. Ты олныл ма̄н кит йильпи кол ӯнттысӯв. Та ма̄т геологыт рӯпи­тасыт, па̄вланыл тот о̄лыс. Ма̄хум мо̄т ма̄н миныгласыт, ань акв кол хультыс. Ма̄н ты кол ёмащакв хот-щё̄­питаслӯв. Ӯщлахтын ма̄т хӯрум о̄лнэ кол ос пувлынкол ань о̄лы. Ма̄хум ня̄врамыӈ та̄­гыл тув ёхталэ̄гыт. Ты та̄л ма̄нь а̄гирищит, пыгрищит ё̄нгын ма̄л ва̄рсанӯв, та̄н тяттялах­туӈкве ос ёнгасаӈкве тот вēрмēгыт. 

– Ань йильпи та̄л ты ляпами, ма̄хум са̄в хо̄­тал ӯщлахтуӈкве па­тэ̄гыт. Мӯй хо̄тпат нё̄рн ялуӈкве во̄виянын?
– Та пора мус яласан лё̄ӈх тув ке ва̄раве, то̄нт рӯпитаӈкве тах патэ̄в. Ань Россия яны­тыл о̄лнэ ма̄хум акваг китыглахтэ̄гыт, ма̄н палтув ёхталаӈкве ка̄са­щēгыт. Ам та̄нанылн ла̄вēгум: «Кон ащирмаӈ ке ēмты, лё̄ӈх та̄ра ва̄раве, то̄нт ёхталэ̄н, ма̄н тах рӯпитэ̄в. Аквта щирыл ма̄лтыпыг ке паты, яласан лё̄ӈхыл ат ва̄равēв». Ос воссыг маныр та̄нанылн ла̄­вē­гум, ань туп ӯрха­туӈ­кве вēрмēв.
Ань таи ёмас, Саран­па̄вылт о̄лнэ са̄в ма̄х­манув тув ялуӈкве ка̄­сащēгыт. Ам номсэ̄гум, ты порат па̄влыӈ мир мо̄т ма̄н о̄с тах ат минэ̄гыт. Таквсы порат Ха̄льӯст о̄лнэ щēмьят хӯрум-нила хо̄тал нё̄рт ӯщлахтасыт. Ань Куль­пас, Ягримт, Ха̄льӯст о̄лнэ мирыт тыг во̄вуӈ­кве тах патыянӯв. Та па̄влыт­ныл вертолётыт Саран­па̄выл мус тылам­ла̄лэ̄гыт, та̄н ма̄н палтӯв ёхталаӈкве вēрмēгыт. Тэ̄лы порат ёмас, ма̄ши­нал яласан лё̄ӈх о̄лы,  Хулюмсӯнт па̄вылт о̄лнэ мир то̄нт ёхтуӈкве тыг о̄с вēрмēгыт. Ань районт о̄лнэ ма̄хум нё̄рт ӯщлахтуӈкве во̄вуӈкве акваг тах патыянӯв. 

– Ань нё̄рыт мус ёмас яласан лё̄ӈх ат о̄ньщегын, ты та̄рви­тыӈ ва̄рмаль урыл кӯщаитн потыртэгын?
 
– Ты ва̄рмаль урыл та̄н ва̄ганыл. Яныг таквс э̄тпост  округ кӯ­щаюв Наталья Комарова сапра̄ни ва̄рыглас ос ма̄хум экотуризм урыл потыртаӈкве во̄выгла­санэ. Ам ты сапра̄нит ищхӣпыӈ ут хосыт ты лё̄ӈх урыл ла̄всум. Ань са̄всыр нэ̄пакыт щирыл ты лё̄ӈх о̄лы.  
Ам нё̄рт ӯщлахтын ма̄ хунь ва̄рыслум, арен­да-олн ойтуӈкве патсум. Са̄ккон щирыл, ёмас лё̄ӈх ке о̄лы, ты ойтнэ олнанум акваг но̄х-нё̄та­вет. Ань ка̄сыӈ та̄лныл са̄внув олн ойтэ̄гум. Тувыл ты лё̄ӈхыл туп тэ̄лы порат ёхтуӈкве ро̄ви, мо̄т порат мӯс­халыг ат рӯпиты. 

Яныг кӯщай нэ̄н ла̄всум, ёмас лё̄ӈх ке ва̄раве, то̄нт туристыт тыг акваг ёхталаӈкве тах патэ̄гыт. Вертолёт урыл о̄с потыртасум. Саранпа̄вылт таса̄вит мир о̄лы, вертолёт са̄т хо̄тал сыс кит-хӯрум щёс туп ёхтала̄лы. 
Наталья Владими­ровна ты урыл номсах­туӈкве ла̄вхатас. Ам ты та̄рвитыӈ ва̄рмаль урыл хо̄т-а̄ти акваг потыр­тэ̄гум, кӯщаит щар ат хӯлавем. 

– Ты та̄л «Югра-тур» ос са̄в мо̄т суссылта­пыт ищхӣпыӈ ут хосыт ва̄рыглавēсыт. Наӈ тот рӯпитасын?
– Ты та̄л суссылта­пыт пуссын ищхӣпыӈ ут хосыт ва̄рыглавет. «Югра-тур» о̄лум порат кина суссылтан то̄тап хосыт хӯнтласӯв, хумус мо̄таныт рӯпи­тэ̄гыт. То̄нт са̄в ма̄хум «эко­туризмыг» ла̄внэ ва̄р­маль урыл потыр­тасыт. Ам ты тэ̄ла урыл о̄с номсахтуӈкве патсум. 
Ма̄н нё̄ранув урыл потыртаӈкве о̄с са̄в ро̄ви, манхурип тот лӯптат, йӣвыт яныг­мēгыт, манхурип ӯит, во̄руит тот о̄лэ̄гыт. Мӯй ма̄хумн ты урыл хунт­луӈкве о̄с сака пӯмащ.

«Товары земли Югорской» о̄с аквта щирыл ва̄раве. О̄влэ̄т ла̄ввесӯв, Ханты-Мансийск ӯсн во̄вавēв, суссылтап «Югра-Экспо» кол тах рӯпиты. 
Ты та̄л округув 90 та̄лэ то̄влы, тыима̄гсыл суссылпат ва̄раве. Ма̄н хот-ща̄гтсув, ӯсн ми­нуӈкве та щё̄пи­тах­та­сӯв. Ётыл ла̄тыӈ ёхтыс, суссылтап ищхӣпыӈ утыт рӯпитаӈкве тах паты. Ма̄нки суссыл­та­пув о̄с тот вос ва̄рилӯв. Тувыл та, юн та хультсӯв. 
Людмила Теткина
