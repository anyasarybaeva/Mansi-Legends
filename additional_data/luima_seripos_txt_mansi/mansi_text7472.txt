
Пēс та̄гыл Лӯсум ма̄ньщи ма̄хманув Свердловский область Ивдель ӯс ляпат о̄лэ̄гыт. Ты ӯс ма̄ньщи ла̄тӈыл Сапса ӯсыг ла̄ваве. Матыр э̄рнэ ма̄гыс та̄н ӯсн ялантэ̄гыт – тэ̄нут ёвтэ̄гыт, э̄рнэ нэ̄паканыл ка̄тын-паттыяныл, ня̄враманыл ханищтахтуӈкве тотыяныл. Ивдель ӯс ляпат Полуночный па̄выл о̄лы, ма̄ньщи ня̄врамыт тот школа-интернатт ханищтахтэ̄гыт, о̄лэ̄гыт.
Тынакт ам Лӯсум ма̄х­манув о̄лнэ ма̄н ялсум. Ивдель ӯс мирколн щалт­сасум, тот кӯщай ва̄ӈын нэ̄ Ольга Викто­ровна Меньшикова ёт потра­ма­сум. Таве ма̄ньщи ма̄хма­нув о̄вылтыт китыглас­лум, ӯст ос ма̄нь па̄влытт ма­нах хо̄тпа о̄лэ̄гыт, мата­рыл нё̄тыглавет ман а̄ти.
Нэ̄ ла̄выс, миркол нэ̄паканыл щирыл, тот ань 137 ма̄ньщи хо̄тпат о̄лэ̄­гыт. То̄ваныл Ивдель ӯсн о̄л­мыг­тасыт, янгыщ ос пēс хольт ма̄нь па̄вланылт о̄лэ̄гыт – Пума па̄вылт, Ушма, Кēра­сколыӈъя̄, Лэ̄пла, Хорпия ос мо̄т па̄влытт. 
Полуночный школа-интернатт нёлолов ня̄в­рам ханищтахты. Ка̄сыӈ та̄л та̄н Нижний Тагил па̄выл ляпат о̄лнэ «Областной специализированный центр медицинской реа­би­литации «Санаторий Руш» колн ӯщлахтуӈкве ос пусмалтахтуӈкве то­ты­главет.
Тувыл Полуночный па̄вылн ялсум, тот школа-интернат кӯщай Ольга Николаевна Галашева ёт хо̄нтхатыгласум. Тав ла̄выс, тот ань туп ма̄ньщи ня̄врамыт о̄лэ̄гыт – нила а̄гирищ, нила пыгрищ. Э̄лнаӈ ма̄ньщи мир са̄в о̄лыс, са̄в ня̄врам ханищ­тахтахтуӈкве тоты­гла­вē­сыт. 
Мощ ётылнуве ня̄вра­мыт ёт потрамасум, ща̄нь ла̄тӈаныл ва̄ганыл, пот­раныл хассанум. Ольга Нико­лаевна сака ёмас, сымыӈ нэ̄, ла̄ви, ня̄вра­мыт самыл сунсым о̄нь­щи­я­ныл, нё̄ты­яныл. Та̄н пал­та­ныл Ханты-Мансийск ӯсныл учёный ма̄ньщи э̄ква Дина Василь­евна Гера­симова ёхталы, ма̄ньщи ла̄тӈыл хансуӈ­к­ве ха­нищ­тыянэ, пēс о̄лупса урыл потырты.
Ивдель ӯст о̄лнэ ма̄ньщи ма̄хманув ёт о̄с хо̄нт­ха­тыгласум – Пакин э̄кваг-о̄йкаг, Ольга Тимофеевна ос Пēтр о̄йкатэ, мо̄лты по­рат Ивдель ӯсн Анаста­сия Анямова ва̄нтлыс. Тамара Мироновна Па­кина ос Галина Павловна Тасманова ӯсн тэ̄нут ёвтнэ ма̄гыс ёхталасы̄г, акван мощщан хо̄н­тыг­пах­тыг­ласӯв. Ты ма̄х­манув, ня̄в­ра­маквет ос школа кӯщай нэ̄ потра­ныл газетат хансыянӯв тах.
Ивдель ӯст мощ ё̄мыг­тасум, пӯмща­лахтасум, колыт ос ӯсхулыт по̄слы­санум. Историко-этно­гра­фический музейн щалт­сасум. Акв колна­ка­ныл лӯсум ма̄ньщиянув торыг ва̄рсаныл – маснут, о̄щнут, сӯмъях, са̄лыӈсун, са̄всыр алыщлапыт, хурит, та маныр, тот пуссын о̄лы. 
Ӯринэ̄ква хо̄талув ты ляпамас, школат ос музейт рӯпитан ма̄хум ты кастыл ань пуссын щё̄питахтэ̄­гыт. Тот о̄лнэ ма̄ньщи ма̄х­манув ла̄в­сыт, ты ялпыӈхо̄тал та̄н сака ӯрияныл, та̄нти ю̄нтум маснутаныл ма­сэ̄гыт, ня̄враманыл ӯст о̄лэ̄гыт те, тув ялэ̄гыт, аквъёт мӯйлуӈкве патэ̄­гыт. На̄й-О̄тыранув нупыл по̄йкщēгыт, э̄лаль пуста̄­гыл, То̄рум ёт, О̄тыр ёт вос о̄лнувӯв, вос хӯлнувӯв.
Светлана РОМБАНДЕЕВА
 
