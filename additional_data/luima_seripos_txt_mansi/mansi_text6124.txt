
Хо̄нтлын нак оигпам пāсныл ты та̄л 75 та̄лэ то̄влыс. Ты кастыл ма̄н ка̄сыӈ газетан Ха̄льӯс районныл хо̄нтлам ма̄н тотым хо̄тпат урыл потрыт хансэ̄в. На̄н ань ты урыл э̄лаль о̄с ловиньтэ̄н.
Яков Семёнович Хатанев
«Ам яныг ащо̄йкам Яков Семёнович Хатанев, ёмас хо̄тпаг о̄лыс, па̄влыӈ мирн сака янытлавес. Тав Я̄сунт па̄вылт самын патыс. Пēс порат ты па̄выл Хатань па̄выл нам о̄ньщис. Тот пēс йис та̄гыл Хатаневыт ма̄хум о̄лсыт. 
Яков Семёнович хӯл алыщлан ос во̄раян хумыг о̄лыс. Тав нэ̄пакыт щирыл такви ханищтах­тас, о̄лмēт са̄всыр мо̄т ла̄тӈыл потыртаӈкве ха̄сыс. Хум Я̄сунт па̄выл ла̄пкат рӯпитас. Тав э̄кватэ наме Домна Леонтьевна Сайнахова о̄лыс. Тэ̄н аквъёт нила ня̄врам о̄щсы̄г: Варвара, Андрей, Александра ос Елена. 

1941 та̄лт таквсы порат тав ва̄т нупыл нёлолов та̄лэ то̄влыс. То̄нт ты хо̄нтлын ма̄н вуйвес. Анēквам таве Саранпа̄выл мус ма̄нь­ха̄пыл товим тотыстэ. Тувыл элаль ос па̄влыӈ хумыт ёт на̄иӈха̄пыл минас. Та порат лӯи­ма̄т о̄лнэ во̄раян сосса хумыт пуссын щар та̄р­витыӈ хо̄нтлын ма̄н, Ленинградский фрон­тын кēтыглавēсыт. Та̄к­сар хумыт блокадный Ленинград ӯс ӯргала­сыт, тув тэ̄нут-пормас тотсыт. 
Ётыл рӯтанум палт нэ̄пак юв ёхтыс. Тот тамле потыр хансым о̄лыс: «Яков Семёнович 1942 та̄лт яныгпо̄ль э̄тпос са̄тыт хо̄талт Ленин­градский областьт хо̄нтлыматэ порсыс». 
Ань та̄н ка̄сыӈ та̄л яӈк на̄тнэ э̄тпост онто­ловит хо̄талэ̄т Писка­рёвский мемориалн хо­рамыӈ лӯптат пинуӈкве ялантэ̄гыт. Тот 1942 та̄лт хо̄нтлум са̄в ма̄ньщи салта̄тыт ёл-щё̄­пи­та­вēсыт. 
Яныг ащо̄йкам урыл яныг анēквам Домна Леонтьевна са̄в потыр потырта̄лыс. Та порат тав ос маткем та савалас, тав ня̄враманэ такви ё̄рēт янмалтасанэ, та̄р­витыӈ рӯпата ва̄рыс». 
Ты потыр Яков Семёнович апге Екате­рина Алексан­дровна Гоголева тав рущ ла̄т­ӈыл хансыстэ. 
Сергей Егорович Хатанев
Сергей Егорович Хатанев Ха̄льӯс район Я̄сунт па̄вылт 1917 та̄лт самын патыс. Тав омаге-а̄тяге са̄лыӈ хо̄тпаг о̄лсы̄г. Сергей Егорович Сӯкыръя а̄ги Вера Николаевна Сайнахова нэ̄г тотыстэ. 
Война э̄лы-па̄лт тэ̄н хо̄т ня̄врамēн самын пат­сыт. Ос та̄н матыр а̄гмыл ēмталасыт. Ты хосыт туп акв а̄гитэ̄н Мария хультыс. Ань Мария Сергеевна Ме­рова яныгпа̄лаг ēмтыс, Ханты-Мансийск ӯст а̄гияге палт о̄лы. 
Сергей Егорович кол­хозт са̄лыт ӯрим рӯ­пи­тас, та торыг ос зоотех­никыг ханищ­тахтас. Хум 1941 та̄лт хо̄нтлын ма̄н тотвес. Тав 169 стрелко­вый пирка̄тат хо̄нт­лыс. Тав э̄кватэ̄н Вера Нико­лаевна, ню̄сум о̄йкатэ Николай Ивано­вич ос ва̄псэ Василий Андре­евич палт матах­мат пищма юв кēтыглас. 

Ты коныпал хум пӯ­льницаныл кит пищма юв хансыглас. Ётыл ос нэ̄пак ёхтыс, тав хо̄нтлын ма̄т порслувес. Вера Николаевна о̄йкатэ хансум пищмат сака ӯргалым о̄щсанэ. Ос хунь нэ̄ а̄тимыг ēмтыс, ты пищмат а̄гитэ Мария Сергеевна Мерова такви палтэ висанэ. Ань ос тав ӯргалым о̄ньщиянэ.
Сергей Егорович 1944 та̄лт ма̄нь таквс э̄тпос о̄выл хо̄талэ̄т Грозный ӯс пӯльницаныл кēтум акв пищматэ̄т тох хан­сыс: «Ам атыт э̄тпос пӯльницат пусмал­тах­тэ̄гум. А̄нум ул са̄литэ­лы̄н. Э̄квамныл матрыг нэ̄матыр пищма ат ёхталы.
Сергей Егорович Хатанев 1944 та̄лт Грозный ӯс пӯльницат ма̄нь таквс э̄тпост хо̄т­хуйплов хо̄талт ня̄лн сакватым нюлмиянэ паттат а̄тимыг ēмтыс. 

Ты потрыг «Птицы светлой памяти» нампа нэ̄пакт хансым о̄лэ̄г, ма̄ньщи ла̄тӈыг Н. МЕРОВ хассаге
