
Югорск ӯс ляпат о̄лнэ музейт сун­сыглахтын нё̄тнэ ма̄ щё̄пи­тавес, тув ёхта­лан ма̄хум ма̄гыс «Сохра­няя прошлое, смотрим в будущее!» нампа выставка рӯпи­таӈкве о̄вылтахтас. 
Ань тув атым са̄всыр пормасыт XV-XVI нотыт ва̄римат, ты тулят ос са̄всыр хорамыт Югорск ӯст о̄лнэ хум Геннадий Григорьевич Духанов тав хо̄нтсанэ. То̄нт 1985 та̄лт Югорск ӯсныл (та порат Комсомольский па̄влыг ла̄ввес) 21 вēрыстат Эсс я̄ ва̄тат ты тулят хум хо̄нт­санэ. 
Та̄наныл архео­ло­гы­тын мисанэ, учёныит ём­щакв сунсыгла­саныл, ханищтасаныл ос ювле ма̄н ма̄вн история ос этнография Музейн мӯй­луптасаныл. Ань ты сус­сылтап «Эсский пер­стень - больше, чем легенда» намтсаныл. Ты коныпал ма̄ньщи мир ка̄нащит о̄ньщум пормасыт сус­сылтавет, ты лахрыт, тēн­тыт, сыраит ос мо̄т са̄всыр пормасыт о̄лэ̄гыт.
Пуссын ты суссылта­пыт щё̄питан ма̄гсыл «Музейная инициатива» акв некоммерческий организация 2023 та̄лт 1 млн 500 со̄тыра сол­кови грант-олныл май­вес, та̄н ты олнытыл ты­са̄вит ёмас рӯпата ва̄р­сыт. Ань ханищтахтын ня̄врамыт, яныгхо̄тпат ты суссылтапын тотыглавет, потыртавет, то̄ват хурит по̄слуӈкве ка̄сащēгыт. 
Ос 2022 та̄лт музейт рӯпитан ма̄хум каснэ ма̄н нэ̄паканыл майлысаныл, тот «Культура» нацио­нальный проект щирыл та̄н 9,8 млн солковил та̄стувēсыт. Ты олнытыл пормас пиннэ кумыска нормат, йильпи ищхӣпыӈ утыт ёвтсыт, та̄кыщ пос­тын на̄итыл ос са̄в мо̄т э̄рнутыл ва̄рвēсыт. Ōвыл ёхтум ма̄хум хот-ща̄гтсыт, музей татем нё̄тнэг та ва̄рим, ня̄врамыт тот пӯмщалахтым ё̄мыгтасыт, хурит по̄слысыт ос ён­галтавēсыт. 
Надежда Костылева, музейт рӯпитан нэ̄, тēтум потыр ма̄ньщи ла̄тӈыл Галина КОНДИНА хансыстэ  
