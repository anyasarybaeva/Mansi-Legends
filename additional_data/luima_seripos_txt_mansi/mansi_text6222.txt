
Ма̄ньщи ма̄хманув урыл потрыт э̄лаль тотыянӯв. Ва̄йхатэ̄н, тыи Клавдия Даниловна Селяева, такви а̄ги о̄парищ наме Сайнахова. Тав Сӯкыръя па̄вылт самын патыс, тот яныгмас ос школат ханищтахтаме порат мо̄т а̄гит-пыгыт ёт Саранпа̄выл мус ла̄глыл  ха̄йтсыт. Ос ёмас лё̄х а̄тим порат, тэ̄лы ащирмат та̄н Саранпа̄выл интернатн тотыглавēсыт.
Клавдия Данило­вна омаге-а̄тяге сас Сӯкыръ­яныл о̄лсы̄г, оматэ Аку­лина Марты­новна Вьют­кина Саран­па̄­вылт ӯйхул янмалтан фермат рӯпитас, тот ох­сарыт тэ̄нутыл па̄йтсанэ ос тыттысанэ. А̄тятэ Данил Александрович Сайнахов хӯл а̄лыщлан ос во̄раян хо̄тпаг о̄лыс. Тэ̄н хӯрум ня̄врам янмалтасы̄г, кит пыг ос акв а̄ги. Э̄кваг-о̄йкаг хосат а̄тимыг ēмтсы̄г, акв пыгēн о̄с а̄тим. Клава ос Толик щēмьяӈ та̄гыл Саран­па̄вылт о̄лэ̄гыт.  

Ты э̄лы-па̄лт Клавдия Даниловна щēмьятэ ёт Казахстаныт о̄лсыт, ты Владимир Викторович Селяев о̄йкатэ о̄лнэ ма̄тэ. Селяев щēмья 2000 та̄лт ущ Сӯкыръян о̄луӈкве ва̄нтлысыт. Нэ̄г-хумыг кит пыг ос акв а̄ги ян­малтасы̄г. Александр пыгēн ос Евгения а̄гитэ̄н тэ̄нки щēмьяӈыг ēмтсы̄г, ма̄ньнув пыгēн Витя иӈ школат ханищтахты.
Евгения щēмьятэ ёт Ягрим па̄вылт о̄лы, рӯпиты ос ня̄врамаге ва̄тихал анēква­тэ̄н-ащ­о̄й­катэ̄н палт Саран­па̄вылн тотыг­лыяге. Клавдия Даниловна ос Владимир Викторович ат апыг о̄нь­щēг. Акв Алина апгēн тэ̄н ётэ̄н о̄лы, тыи Александр пыген а̄ги. Та̄н пуссын акван-нё̄тха­тэ̄гыт. 

Клавдия Даниловна тэ̄нут па̄йтнэ нэ̄г ха­нищтахтас ос тувыл са̄всыр ма̄т рӯпитас. 
Нэ̄ ла̄выс, тавēн тэ̄нут па̄йтуӈкве сака мӯсты. Тав са̄в ма̄хум атыӈ тэ̄нутыл па̄йтсанэ ос тыттысанэ, ань пенсиян патхатас. Ань такви колта̄гыл ма̄хманэ ма̄гыс атыӈ тэ̄нут па̄йты, та̄наныл ща̄гылттыянэ. О̄йкатэ иӈ рӯпиты, тав токарь-фрезеровщик хо̄тпаг о̄лы. О̄влэ̄т Саранпа̄вылн ёхтумēн порат мощ та̄рвит о̄лыс, са̄всыр э̄рнэ нэ̄пакыт щё̄питаӈ­кве э̄рыс ос таима̄гыс рӯпата та̄л ӯнлы­сыт. Тувыл нэ̄пака­ныл пус­сын э̄рнэ щирыл ва̄р­вē­сыт, ань тай ёмас. 

Селяев нэ̄г-хумыг туи ман тэ̄лы хӯл няслуӈ­кве ялапа̄лэ̄г. Мо̄лал щēмьяӈ та̄гыл Нё̄рн ӯщлахтуӈкве ялсыт. Тот та̄нанылн такем мӯстыс, ань тыг мус ты пора номылматыгла̄лыяныл. Ня̄врам­ак­вет тув акваг вора­тэ̄­гыт, тот, со̄ль сака нё̄тнэ ма̄. Ащо̄йка­ныл-о̄паныл о̄лнэ ма̄ ка̄салаӈкве о̄с тахнувыт кос, туп ань лю̄ль а̄гм ма̄гыс мори яласаӈкве сака ат та̄р­тавēт.

Тамле щēмья урыл ам на̄нан та потыртасум, пуста̄гыл та̄н вос о̄лэ̄гыт, нэ̄мат та̄рвит ул вос о̄щсыт. 
Тамара МЕРОВА
 
