
Тэ̄рпиӈ ю̄нтпыл вос тӯщтавēн
Грипп а̄гмыл ӯргалахтын ма̄гсыл Югра ма̄в янытыл ма̄нь таквс э̄тпос сыс лēккарыт ма̄хум тэ̄рпиӈ ю̄нтпыл тӯщтыяныл. 
Кондинский район Мулымья па̄вылт пӯльницат рӯпитан лēккарыт па̄влыӈ ма̄хум ёт акваг потыртэ̄гыт, та̄н ня̄враманылн ос та̄нтина̄нылн тэ̄рпиӈ прививка ва̄руӈкве вос ка̄сащēгыт, тох та̄н а̄гмыл арген ат ēмтэ̄гыт. 
Са̄выӈпа̄лэ ма̄нь ня̄врамыт, ханищтахтын ня̄врамыт ос яныгпа̄лаг ēмтум хо̄тпат тэ̄рпил вос тӯщтавет. Тамле ня̄врамыт ос яныгма̄хум грипп-а̄гмыл те ēмтэ̄гыт, хоса пусмалтаӈкве ат вēрмавет. Тэ̄рпил маттем та айтавет. 
Па̄влыӈ пӯльницанылт «Совигрипп» вакцина-тэ̄рпи са̄в со̄паслым о̄лы. Ты тэ̄рпил титсыр грипп-а̄гмыл ӯргалахтуӈкве ро̄ви. Та̄н янге-ма̄нин ва̄руӈкве ро̄вēгыт. 
Ань та Мулымья па̄вылт ниласа̄т онтырса̄т яныг э̄лумхо̄лас ос хӯрумса̄т ня̄врам тэ̄рпиӈ уколыл ва̄рвēсыт, тот ань па̄влыӈ мир са̄выӈпа̄лэ ты а̄гмыл тах ат ēмтэ̄гыт.
Ня̄врамыт лēккарлахтуӈкве ханищтавет
Ань ты накт Урай ӯс пӯльницат рӯпитан лēккарыт та̄нти ва̄рнэ рӯпатанылн ня̄врамыт ханищтасыт. Тот №2 школат ня̄врамытын потыртасыт, хумус МЧС, ГИБДД, на̄й ха-рыгтан ма̄хум ос ма̄шинал ёхтыгпан лēккарыт рӯпитэ̄гыт. Хумус та̄н молях э̄лумхо̄лас лылытэ нэ̄гылттаӈкве ква̄лапēгыт. 
Марина Шипцова, ня̄врамыт ханищтан нэ̄, ла̄выс: «Ты ва̄рмаль ня̄врамытын сака пӯмыщ о̄лыс. Ка̄сыӈ ма̄т та̄н кастыланыл ма̄шина ӯнлыс, тот рӯпитан хо̄тпат та̄нанылн по-тыртасыт ос суссылтасыт, маныр ва̄руӈкве э̄ри. 
Хумус на̄й харыгтаӈкве, сыме лю̄лиг ēмтум э̄лумхо̄ласн нё̄туӈкве манос лё̄ӈхыт ма̄шинат акван-пēлхатнэ порат маныр ва̄руӈкве э̄ри».
А̄гирищит-пыгрищит тот рӯпитан ма̄шинат ёмщакв сунсыгласаныл, тӣвырт маныр о̄ньщēгыт — сунсыглаӈкве вēрмысаныл. Ка̄сыӈ ма̄шина такви хурип ро̄хсуй о̄ньщи, та суе щирыл мир торгамтыяныл, матыр о̄выл та ēмтыс. 
Ма̄шинал молях ёхтыгпан лēккарыт палт кӯщаиг рӯпитан хум Денис Коглик ня̄врамытын потыртас, хумус лēккарыӈ ма̄шина во̄вуӈкве э̄ри, хоталь свонитаӈкве. Ты ханищтап юи-па̄лт ня̄врамыт титыглавēсыт, хотьют ёмщакв потыртас ос са̄в ва̄ӈкве патыс, та̄н «Звезда спасения» по̄сыл майвēсыт. 
Та̄к сым — ты э̄лумхо̄лас яныг щуне, таве ӯргалэлы̄н
Сым ос тēлпта̄рс а̄гм мир янытыл щар о̄вылт о̄лы. Тамле а̄гмыл во̄иӈ хо̄тпат, са̄всыр во̄иӈ, са̄ритым тэ̄нут тэ̄нэ э̄лумхо̄лас, вина айнэ, хохса хартнэ хо̄тпат ēмтэ̄гыт. 
Лēккарыт ла̄внэ̄ныл щирыл, э̄лумхо̄лас такви ва̄рнэ рӯпататэ нупыл номтэ ат те паты, тав о̄с тамле а̄гмыл ēмтуӈкве вēрми. 
Мегион ӯс пӯльницат акв э̄тпос сыс «Та̄к сым — ты э̄лумхо̄лас яныг щуне, таве ӯргалэ̄лы̄н» тамле ханищтап ва̄рыглавес. То̄нт ёхталам мир лēккарытын потыртавēсыт, хумус сыманыл ӯргалаӈкве э̄ри, маныр тэ̄нут тэ̄ӈкве ро̄ви. Ма̄нь нэ̄пак-ло̄мтытыл майвēсыт, тот ос хӯлтыглахтын потрыт хансым о̄лсыт. 
Сым пусмалтан лēккар палт хасхатнэ та̄л щалтсуӈкве ро̄выс, давленияныл сусвēсыт, сыманыл хӯнтлувēсыт. Хоты хо̄тпат ёхталаӈкве ат вēрмысыт, та кастыл та̄стым телефон хосыт лēккарыт ёт потыртасыт. 
Сым лēккарыг рӯпитан нэ̄ Айпери Шакенова ла̄выс: «Щар ёмасыг та ва̄рмаль о̄лы, хунь сым ос тēлпта̄рс а̄гм са̄ртын хо̄нтаве. Тох са̄в мир пӯльницан во̄вим, ма̄н ущ а̄гмыл ēмтнэ э̄лумхо̄лас та̄ра пусмалтаӈкве о̄вылтылӯв. Та̄л сыс матахщёс уральтахтуӈкве тах во̄виньта̄лылӯв». 

Мир пусмалтан департаментныл тēтым ля̄ххал ма̄ньщи ла̄тӈыг Галина КОНДИНА толмащластэ. 
