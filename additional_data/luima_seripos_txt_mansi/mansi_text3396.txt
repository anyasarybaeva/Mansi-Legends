

	Молты тэ̄лы-тӯяг Лӯсум ма̄хум палт ялмум порат акв ма̄ньщи пыг ёт о̄с хо̄нтхатыгласум. Тав наме Евгений Юрьевич Анямов, ты пыг Кēрасколыӈъя̄ па̄вылт самын патыс, тот яныгмас. Ты па̄выл Нё̄р ма̄т ӯнлы. 

	 


		Тав ань анēкватэ Альбина Александровна палт Висумтыт па̄вылт о̄лы. Тот тавēн нё̄ты, на̄йив аты, вит тоты ос мо̄т са̄в-сыр та̄рвитыӈ рӯпата ва̄ри. Ома-тэ Татьяна ос Лэ̄пла па̄вылт о̄лы. Тот хум ва̄рыс. О̄йкатэ Владимир Тасманов во̄раян хум, тэ̄н аквъёт са̄в та̄л о̄лэ̄г.

		Евгений ка̄сыӈ хо̄тал во̄раим яласы. Нёхыс алыщлы, со̄выр лэ̄с ӯнтты ос щёпыр па̄тлупты. То̄ванакт со̄тыл пинаве, со̄рп ка̄тын-патты. Ты коныпал пыг ка̄тыл алыщлап пормасыт ма̄щтырлы, матыр-а̄ти пуссын ва̄руӈкве ха̄сы. 

		Ам мӯйлуӈкве тув ёхталамум порат, тав а̄нум «Бураныл» тотыгластэ. Саквалам щаӈква-нэ о̄с такви хот-щё̄питыянэ. Ма̄ньлат хум тох ла̄выс: «Ӯсн мощщан ялэ̄гум, па̄влум та̄л та̄ра ка̄сум холы. Сымум о̄лнэ ма̄мн во̄вхаты. Ам ӯст о̄луӈкве щар ат таӈхēгум. Тот рӯпата а̄тим, нэ̄матыр ва̄руӈкве. Па̄влумт ам рӯпата та̄л щар ат ӯнлэ̄гум, акваг матыр ва̄рēгум. Тыт лылыēп сыстам, нэ̄матыр суй а̄тим, а̄нумн тыт сака мӯсты».  

		Евгений Полуночный па̄выл школа а̄стламе юи-па̄лт та̄ра такви о̄лнэ ма̄тэ̄н ёхтыс. Ивдель ӯст ма̄шинал яласаӈкве ханищ-тахтас. Тыгыл э̄лаль во̄рт яласан ма̄гыс матыр ма̄шина ёвтуӈкве номсы. Тамле ты ка̄ркам ма̄ньщи пыг Нё̄р ляпат о̄лы.

 
