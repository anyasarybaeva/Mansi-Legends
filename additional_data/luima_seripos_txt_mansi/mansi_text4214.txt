
Мо̄лты та̄л Ханты-Мансийский район Кышик па̄вылныл акв щēмья са̄лыӈ та̄гыл Ханты-Мансийск ӯсн мӯйлуӈкве ёхталас — тыи Василий Геннадьевич ос э̄кватэ Антонина Николаевна (Волдина) Никоновыг. Тэ̄н ка̄сыӈ та̄л ӯст тэ̄нут-пормас тыналэ̄г.
Ам ё̄рнкол по̄хыт хум хо̄тпа мощ китыгласлум. Тав такви о̄лупсатэ урыл а̄нумн потыртас. Тав ла̄выс, Кышик па̄вылт ань нёлоловса̄ткем э̄лумхо̄лас о̄лы. Та̄н халанылт са̄выӈпа̄лэ ханты ма̄хум. То̄ват та̄нки йис ма̄нанылт хӯл алыщлым, во̄раим ос са̄лы ӯрим о̄лэ̄гыт. Па̄выл ляпат пуссын аквъёт яныгса̄т арыгтем са̄лы са̄всыр ма̄тт о̄ньщаве. Никоновыт щēмья о̄с са̄лы ӯрим о̄лэ̄гыт.
Василий Геннадьевич рущ о̄йка, ма̄н округувн 1980 та̄лт ёхтыс. Тэ̄н э̄кватэ̄нтыл я̄нас во̄ркол 1992 та̄лт ӯнттысы̄г, та па̄сныл во̄рт о̄луӈкве патсы̄г. Антонина Николаевна ханты нэ̄, са̄лыӈколт яныгмас. Тав ща̄няге-а̄щаге тэ̄нки са̄лыянэ̄н о̄щсы̄г. Ань ты нэ̄г-хумыг во̄рт о̄луӈкве хунь патсы̄г, тэ̄нки о̄с мощ са̄лы ёвтсы̄г. Ты накт са̄лыянэ̄н мощ са̄вмысыт.
Хум ла̄выс, во̄р ма̄т сака са̄в са̄лы о̄ньщуӈкве ат а̄ртми. Па̄сгыт пупа̄пщиквен понигтавет. То̄ва ма̄колыӈо̄йкат щар ат пилэ̄гыт, кол ляпан ёхталэ̄гыт. Са̄лы о̄щнэ ма̄ ты кос пӯсасыл лап-ва̄рим о̄лы, тох та тыгле-тувле яласэ̄гыт. Тувыл ос акв ма̄т са̄в са̄лы о̄щнэ порат, та̄н тэ̄пыл ат товлавет, сака э̄л минуӈкве о̄с ат вēрмēгыт. Ос тэ̄н тох ла̄всы̄г: «Манса̄вит са̄лы о̄ньщимēн, ты урыл потыртаӈкве ат патымēн. Манса̄вит о̄лы, таса̄вит та о̄лы».
Нэ̄г-хумыг ка̄сыӈ та̄л Ханты-Мансийск ӯст «Югра-Экспо» тыналахтын кол э̄лы-па̄лт кит ё̄рнкол тӯщталэ̄г. Ань тэ̄лы порат о̄с тыг ёхталасы̄г. Тот тэ̄н атыӈ хӯл исмит, нё̄выль исмит па̄йтыгласы̄г, мӯй ма̄хум олн ма̄гыс тыттысанэ̄н.
Акв са̄лыӈсун ёт тотыгласы̄г. Ма̄хум та̄н по̄ханылт пӯмыщ ма̄гыс о̄с по̄слахтасыт, хотьют ка̄сащас, са̄лыӈ суныл тотыглавес. Ты коныпал тот ка̄сащан хо̄тпат хорамыл ю̄нтым сосса ма̄хум маснутыл по̄слахтасыт. Акв хури по̄слын ма̄гыс э̄лумхо̄ласныл яныгса̄т солко̄ви вуйласы̄г. Тувыл тэ̄н во̄рт атум пиланэ̄н, ка̄тыл ва̄рум пормасанэ̄н о̄с тыналасанэ̄н. Ты хосыт сакати мощ олн сэ̄лсы̄г.
Василий Геннадьевич Антонина Николаевна э̄кватэ̄нтыл са̄лы ӯрим во̄рт тэ̄нккēтэ̄н о̄лэ̄г. Тэ̄н а̄гитэ̄н Анастасия ӯщлахтын хо̄талытт Кышик па̄вылныл пыге ёт ва̄тихал во̄рн ёхталы. Тэ̄натэ̄н тот ӯщлахтуӈкве сака ёмас. Во̄ркол по̄хыт са̄лыт ё̄мыгтэ̄гыт, тот лылыēп сыстам, ня̄врамн тот ёнгасаӈкве ос нас ха̄йтыгтаӈкве сака мӯсты.
Э̄кваг-о̄йкаг са̄лы ӯрнэ коныпал хӯл алыщлым о̄лэ̄г. Ма̄тэ̄н торыг Ить-Ях я̄ овты. Тот щапак, сымри, сорт, сыг хӯл пувēг. Та я̄т хӯлпыт ӯнттысы̄г ос а̄рпит ва̄рсы̄г. Са̄лыт щапак хӯл тэ̄ӈкве сака ханьщувласыт. Таима̄гыс тэ̄н са̄в хӯл пувēг, ёхул ва̄рēг ос са̄лыянэ̄н тыттыянэ̄н. Па̄вылн мо̄рсыӈ порат тэ̄нут-пормас ма̄гыс ялантэ̄г. Янгыщ во̄рт са̄лыянэ̄н ӯрим о̄лэ̄г.
