
Лӯпта э̄тпос онтоловхуйплов хо̄талэ̄т лēккарыт янытлан хо̄талыг о̄лыс. Ты кастыл округ
янытыл са̄всыр ма̄ныл лēккар хо̄тпат Ханты-Мансийск ӯсн мӯйлуӈкве ёхталасыт. Та̄н «Югра Классик» нампа колт акван-атхатыгласыт. Та хо̄талт лēккарыт янытлан ма̄гыс са̄в кӯщаит ёхталасыт. Хотьют янытлавес, на̄н ты
урыл э̄лаль ловиньтэ̄н.
Округувт мир пусмалтым пуссын аквъёт атпан нупыл нёлолов со̄тыра арыгтем хо̄тпа пӯльницат рӯпиты. Та̄н халанылт нёлолов со̄тыра арыгтем лēккар ос ва̄т нупыл хӯрум со̄тыра арыгтем ма̄нь лēккар тыт о̄лнэ мирн нё̄тмил ва̄рēгыт.
Ты хо̄тпат янытлан ма̄гыс округ кӯщай ва̄ӈын хум Алексей Путин, Дума кӯщай ва̄ӈын хум Сергей Дектярёв, мир пусмалтан департамент кӯщай Алексей Добровольский ос мо̄таныт ёхталасыт. А. Путин тамле ла̄тыӈ ла̄выс: «Округ губернаторув Наталья Комарова ос мирколт рӯпитан кӯщаит ма̄н аквъёт лēккарыг рӯпитан хо̄тпат ялпыӈ хо̄талыл янытлыянӯв. Ань Югра ма̄т пӯльницат пуссын ищхӣпыӈ утыл та̄стым о̄лэ̄гыт. Тыт рӯпитан лēккаранув ань са̄всыр а̄гм пусмалтаӈкве вēрмēгыт. Та̄н акваг э̄лаль ханищтахтэ̄гыт.
Ты та̄л пусмалтан ва̄рмаль ма̄гыс мощщанув олн та̄стыглавес. Та сыс Сургут ос Нижневартовск ӯсыгт йильпи пӯльницаг ӯнттавēг. Мо̄тыт та̄лт ты пӯльницаг а̄стлан щирыл о̄лэ̄г. Ам лēккар хо̄тпат ёмщаквег ва̄рнэ рӯпатаныл ма̄гыс сака янытлыянум, на̄нан яныг пӯмащипа ла̄тыӈ ла̄вēгум».
Кӯщай хум потре юи-па̄лт мир пусмалтан Министерства па̄лыл ма̄гылн тагатан по̄сытыл ты хо̄тпат мисанэ:
- Татьяна Анатольевна Калганова, Сургут ӯст ӯлщ пуӈк пусматан пӯльницат рӯпитан нэ̄;
- Елена Геннадьевна Качарина, Советский район Коммунистический па̄вылт участковый пӯльницат рӯпитан нэ̄;
- Дмитрий Альфредович Линин, Сургут ӯст сым а̄гм пусмалтан пӯльницат рӯпитан хум.
Мир пусмалтан Министерства па̄лыл Почётный Грамота нэ̄пакыл ос ты хо̄тпат мисанэ:
- Антонина Васильевна Шикова, Нягань ӯс пӯльницат фельдшерыг рӯпитан нэ̄;
- Гульчичай Фаниловна Михеева, Нижневартовск ӯст психоневрологический пӯльницат рӯпитан нэ̄;
- Елена Юрьевна Золоторева, Сургут ӯст а̄гмыӈ ма̄хум палт ма̄шинал яласан лēккар нэ̄.
Округ губернатор па̄лыл са̄в та̄л ёмщакв рӯпитан ма̄гыс ос ты хо̄тпат янытласанэ:
- Галина Даниловна Яковлева, Нижневартовск ӯс пӯльницат акушерыг рӯпитан нэ̄;
- Геннадий Павлович Шлыков, Лангепас ӯс пӯльницат ма̄шинал а̄гмыӈ хо̄тпат тотыглан хум.
Лēккарыт кӯщай Алексей Добровольский ос янытлан ла̄тыӈ ла̄выс: «Лēккарыт коныпал, хотьют пусмалтан ва̄рмаль ма̄гыс рӯпата ва̄ри, ам ты ма̄хум пуссын ялпыӈ хо̄талыл янытлыянум. Хотьют тэ̄рпи ва̄ри, ищхӣпыӈ ут щё̄питы, та̄наныл ам о̄с янытлыянум. Ань округувт яныгса̄ткем пӯльница ӯнттым о̄лы. Та̄н пуссын ёмщакв рӯпитэ̄гыт. Тот хо̄тпан нупыл кит со̄тыра хо̄тпа мир пусмалтэ̄гыт. Ты хо̄тал ам на̄нан пуста̄гыл о̄лнэ ла̄тыӈ ла̄вēгум. На̄нки рӯпатанын мӯсхал щирыл ва̄рēн. Ты тэ̄лан акваг э̄лаль ханищтахтэ̄н. Колта̄глынт, рӯтанын ёт ща̄гтым ос э̄руптахтым о̄лэ̄н. Аквъёт рӯпитан хо̄тпаны̄н ёмщакв вос янытлавēн».
Ты кӯщай хум лēккарыт о̄с янытлан нэ̄пакытыл мисанэ. Тав юи-па̄лэ̄т округ Дума кӯщай ва̄ӈын хум Сергей Дектярев янытлан ла̄тыӈ ла̄выс. Тав о̄с мӯй хо̄тпат янытлан нэ̄пакытыл мисанэ. Та юи-па̄лт концерт ва̄рвес, лēккарыт ма̄гыс ма̄хум э̄ргысыт ос йӣквсыт.
