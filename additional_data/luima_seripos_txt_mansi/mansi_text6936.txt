
О̄йттур э̄тпос нёлолов щислат щēмья янытлан хо̄тал о̄лыс. Округ кӯщай нэ̄ Наталья Комарова щēмьяӈ ма̄хум янытлан нэ̄пакытыл мӯйлуптасанэ ос та̄нанылн са̄в сымыӈ ла̄тыӈ ла̄выс. Ты ва̄рмаль то̄ва хо̄тпат ищхӣпыӈ ут хосыт мо̄т ӯсытныл ос па̄влытныл суссаныл.
Кӯщай нэ̄ Наталья Комарова округувт о̄лнэ ма̄хум янытласанэ. Тав ла̄выс:
– Колта̄гыл янытлан хо̄талт ма̄н Югра ма̄т о̄лнэ това щēмьяӈ хо̄тпат мӯйлупсал щё̄питасанӯв, хотьют о̄лупсав ёмасыг о̄лнэ ма̄гыс са̄в э̄рнэ рӯпата ва̄ри. Россия Пре­зидентув хӯлтнэ ла̄тӈе щирыл «Родительская слава» орденыл Екате­рина Анатольевна ос Алексей Михайлович Вертковыг мӯйлуптаса­гӯв, тэ̄н Ха̄льӯст о̄лэ̄г. Э̄кваг-о̄йкаг аквъёт са̄т ня̄врам янмалтэ̄г. Ня̄вра­манэ̄н пуссын ёмас хо̄т­паг яныгмēгыт. 
Округувт социально-культурный инициатива фондыт рӯпитан ма̄хум «За любовь и верность» нампа ма̄гылн тагатан по̄сыл са̄тлов щēмьят мӯйлуптасаныл. Ты кол­та̄глыт са̄в та̄л акван-нё̄тхатым, юртыӈыщ ос э̄руптахтым о̄лэ̄гыт. Та̄н нэ̄матыр лю̄ль тэ̄ла ат о̄ньщēгыт. 
Ты хо̄тпат халт Анна Александровна ос Антон Владиславович Носовыг, Елена Васильевна ос Николай Георгиевич Тибиревыг, ты щēмьяг Ханты-Мансийск ӯст о̄лэ̄г. Та̄н колта̄гланылт халанылт ӯргалахтым о̄лэ̄гыт, ма̄­хумн сака янытлавет. 

Тувыл са̄т са̄в ня̄вра­мыӈ щēмьят ма̄гылн тагатан «Материнская слава» нампа по̄сыл мӯй­луптавēсыт. Та̄н пуссын ат, хо̄т ос са̄т ня̄врам о̄ньщēгыт. Ты колта̄глыт ня̄враманыл ёмас хо̄тпаг янмалтыяныл. А̄гияныл-пыганыл школат ёмщакв ханищтахтэ̄гыт, са̄всыр касылыт о̄лыглан порат, ва̄тихал но̄х-патыглэ̄гыт. 
Ань ты Совет о̄лум порат Юван Шесталов намыл маим округ мир­кол премиял ты сосса хо̄т­пат майвēсыт: 
– Павел Янчевич Айваседа, Нижневартов­ский район Варъёган пāвылт о̄лнэ ё̄рн хум. Тав ка̄тыл са̄всыр пормасыт ма̄щтырыг ва̄ри. Хум сосса мир пēс йис о̄лупса э̄лаль тоты; 
– Надежда Алексеевна Гришкина, тав Белоярский район Тугияны па̄вылт о̄лы. Нэ̄ культура кол кӯщаиг са̄в та̄л рӯпиты. Тот ня̄врамыт ёт сосса ялпыӈ хо̄талыт ва̄рыглы, та̄наныл ща̄нь ла̄тӈыл ханищтыянэ. Тав сака ма̄щтыр нэ̄, а̄гит-пыгыт ка̄тыл са̄всыр пормасыт ва̄руӈкве ханищты. Ты вāрум утаныл акваг ка­сылытн кēтыгла̄лыяныл. 
Тыима̄гыс са̄в щёс мӯй­лупсал майлувēсыт.
– Раиса Талгатовна Альмухаметова, ты нэ̄ Белоярский район Полноват па̄выл школат рӯпиты. Ты школат ня̄в­рамыт сосса мир о̄лупса, о̄лнэ-хӯлнэ накыт ос ханты ла̄тыӈ ханищтэ̄гыт. Та̄н са̄всыр касылн та̄нки потраныл кēтыглэ̄гыт, о̄с са̄в щёс но̄х-патыгласыт. 
Ты та̄л «Югра ма̄т яныг­мēгум» нампа касылт хо̄т­са̄т арыгкем э̄лумхо̄лас кассыт. Ня̄врамыт щēмьяӈ хурит ка̄тыл по̄слысыт. Ка̄сыӈ ня̄врам колта̄глэ такви щирēтыл по̄слыстэ. Ты касыл ань хӯрмит щёс ва̄рыглавес. Округувт о̄лнэ мир ищхӣпыӈ ут хосыт щар ёмас хурит пēрия­саныл. Наталья Комарова хурит по̄слын ня̄врамыт о̄с пуссын янытласанэ.
Тувыл кӯщай хо̄тпат щēмья ӯргалан ос нё̄тми­лыл ва̄рнэ урыл э̄лаль по­тыртасыт. Ань ня̄врамыӈ щēмьят ма̄гыс округувт атпан са̄вит са̄всыр нё̄т­мил о̄лы. Тыгыл хо̄тхуй­плов нё̄тмил хӯрум та̄л ювле хультум порат щё̄­питавēсыт. 
2020 та̄лт «Югра ма̄т яныгмē­гум» нампа проект хосыт онтоловхуйплов со̄тыра щēмьят мӯйлуп­сал майвēсыт. Тувыл «Югорский семейный капитал» нё̄тмил хосыт ань са̄внув олн ойтаве. Ты тэ̄ла щирыл ва̄т нупыл нёлолов со̄тыра арыгтем э̄лумхо̄лас нё̄твēсыт.
О̄йттур э̄тпос о̄выл хо̄­талныл «Омаг ēмтэ̄гум» нампа нё̄тмил нэ̄пак щё̄­питавес. Ты нэ̄пак та̄р­витыӈ о̄лупсал о̄лнэ нэ̄т, хотьют ня̄врам самын паттуӈкве ка̄сащи, тав нё̄туӈкве патаве. Ты тэ̄ла ма̄гыс соцзащита колн заявка-нэ̄пак хансуӈкве э̄ри. Кит нэ̄г тамле нэ̄па­кыл ань майвесы̄г, хо̄т нэ̄квет иӈ минэ щирыл о̄лэ̄гыт.
Николай МЕРОВ
