
Ты э̄тпос 15 хо̄талэ̄т Ханты-Мансийск ӯст о̄лнэ РИЦ «Югра» колт пēриян ва̄рмаль палт пуӈк тотнэ ма̄хум ёт хо̄нтхатыглап о̄лыс. Округув янытыл ты тэ̄ла кӯщаиг Андрей Павкин паттувес, тав ва̄ӈын хо̄тпаге Денис Корнеев ос Ксения Дмитриева.

	Ля̄ххал тотнэ хо̄тпатн та̄н та урыл китыглавēсыт, ань пēриян ва̄рмаль кастыл хумус щё̄питахтэ̄гыт, манах хо̄тпа наманыл ос манах партият тув хасвēсыт?

	Андрей Павкин тох ла̄выс: «Ма̄н ань э̄рнэ щирыл ты рӯпитэ̄в. Юи-о̄выл э̄тпос тав ма̄к та̄рвитыӈ, пēрияпын пēтхатам хо̄тпат ос ты тэ̄ла уральтан ма̄хум ань ущпылнэ̄г са̄в рӯпитэ̄гыт. Округувт 701 ма̄т ма̄хум пēрияӈкве патэ̄гыт, 7 со̄тыра 308 по̄сыӈ хо̄тпа ос нас нё̄тмил ва̄рнэ мир тот рӯпитаӈкве патэ̄гыт. Таи ма̄кыг о̄лы, ань пēриян ма̄хум пилта̄л, роттыг вос пēриēгыт, нэ̄матарыл ул вос пилэ̄гыт. Таи ма̄гыс ка̄-сыӈ ма̄ ёмащакв ӯргалаӈкве, уральтаӈкве патаве. Округув янытыл 1 млн. 281 со̄тыра 47 хо̄тпа пēрияӈкве вēр-мēгыт, ма̄н номсытēвт та̄н пуссын ёхтэ̄гыт».

	О̄йка ла̄вме щирыл, ты пēрияп ва̄рнэ кастыл та̄н та̄л палыт рӯпитасыт, таи ма̄гыс са̄в йильпи тэ̄ла ман хащта̄л матыр та̄ра-паттысыт. Ань ты пēрияп сака та̄рвитыӈыг паты, сака са̄в хо̄тпа наманыл хансым о̄лэ̄гыт. Государственный Думан – 18 хо̄тпа, округ Думан – 81 хо̄тпа, Тюмень ӯс Думан – 37 хо̄тпа, ок-руг янытыл о̄лнэ ӯсытн ос па̄влытн – 1 со̄тыра 44 хо̄тпа. 

	Ты та̄л кит йильпи партияг хасвесы̄г – «Партия роста» ос «Коммунисты России», тэ̄н палтэ̄н хансым хо̄тпат округ Думан пēрияӈкве патавет. Пēрияп щё̄питан ма̄хум ань ты э̄тпос 28 хо̄талэ̄ныл э̄лынт о̄лнэ ма̄хум ёт рӯпитаӈкве патэ̄гыт. Ма̄нь па̄влытытн ман са̄лыӈ-колыӈ ма̄хум палт ялэ̄гыт, та̄н ка̄тпос ань вос пинэ̄гыт. Атиӈк ат а̄лымēгыт, таима̄гыс о̄влэ̄т та ма̄хум пēриēгыт. 

	 

	Светлана Ромбандеева

	 
