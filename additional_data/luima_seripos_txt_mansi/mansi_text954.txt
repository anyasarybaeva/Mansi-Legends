

	2008 та̄лт Россия Президентув Указ хансыс, ань яныг хо̄нт порат хо̄нтлум ка̄сыӈ хо̄тпа, «Жителю блокадного Ленинграда» ма̄глын тагатан по̄с о̄щнэ ма̄хум, та̄н э̄кваныл пуссын о̄лнэ колыл вос мивет. 

	О̄лнэ кол ёвтнэ ма̄гыс государствавн та̄н 1 миллион 917 со̄тыра 741 солко̄вил мивет. Ты коныпал ань йильпи са̄ккон щирыл, та̄н ты олнаныл мощ но̄хнув нё̄тавет, ты ма̄гыс 36 миллион 264 со̄тыра солко̄ви та̄стувес. 

	Олныт ветераныт о̄лнэ ма̄нанылн кēтавет: Ханты-Мансийск, Нефтеюганск, Нижневартовск, Когалым, Нягань, Пыть-Ях ос Югорск ӯсытн, Сургутский ос Советский районыгн. 

	2005 та̄л мус округув янытыл очередин 530 хо̄тпа хансым о̄лсыт. Ты та̄лыт сыс 456 хо̄тпа о̄лнэ колыл майвēсыт, 36 - а̄тимыг ēмтсыт, 15 – хот-щуртумтавēсыт (та̄н кол о̄щнэ̄ныл). Ань ты хо̄тал мус 23 хо̄тпа кол ӯрēгыт. Диана Юрьевна ла̄вме щирыл, ань тай олн то̄вылхаты, ка̄сыӈ хо̄тпа о̄лнэ колыл миве. 

	Тувыл нэ̄ Чечнян ялум ма̄хум урыл потыртас. Округ янытыл ань 3 со̄тыра 725 хо̄тпа очередин хансым о̄лэ̄гыт. Та̄н о̄с пуссын нё̄тавет. 2013 та̄лт 635 хо̄тпа о̄лнэ колыл майвēсыт, тыгыл э̄лаль ла̄щал-ла̄щал о̄с тах миӈкве патавет, кол та̄л нэ̄мхотьют ат хульты.

	Светлана хозумова
