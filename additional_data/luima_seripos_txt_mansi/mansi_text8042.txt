
Тāл котиль э̄тпост 13 щислат Ханты-Мансийск ӯст пресс-конференция ōлыс, тот Югра мāв Социальный фондыт рӯпитан кӯщай нэ̄ Татьяна Зайцева ля̄ххал тотнэ хо̄тпат ёт хо̄нтхатыглас ос мирн нё̄тмил олныт урыл потыртас. 
Кӯщай нэ̄ тох ла̄выс: 
– Пенсия-олн винэ хо̄тпат йильпи тāл ōвыл­тахтам порат пенсияныл нōх-нё̄твес, ты рӯпата мāн тāл оигпан порат вāрыс­лув. Пенсият 4,8% но̄х-нё̄твēсыт, страховой пен­сия ойтнэ олн - 1 со̄тыра 326 солкōви сāвитыг ēм­тыс, округув янытыл пен­сия олн 28 со̄тыра 951 солкōви сāвиттēмыл мā­хум ойтавет. 
Татьяна Сергеевна э̄лаль ос тох ла̄выс, хумус ня̄врамыт мāгыс йильпи щирыл олн ойтуӈкве патвес: 
– Ты тāл мāхманув акв нё̄тмил виӈкве патэ̄гыт. Акв йильпи нё̄тмил вāрсӯв, тав ня̄врамыӈ щēмьят мāгыс ōлы, кит нё̄тмил: – ōвыл ос хӯрмит ня̄вра­маныл мāгыс, хотьют хӯ­рум тāлэ иӈ ат тōвлыс.
Кит нё̄тмил – 3 та̄лныл ос 7 та̄л яныт ня̄врамыт мāгыс, 8 та̄лныл ос 17 та̄л яныт āгит-пыгыт мāгыс. Атыт нё̄тмил – тāрвиты­ӈ­ыщ ōлнэ нэ̄ рӯпататэ̄т мощща олн те сэ̄лы, тав олн-нё̄тмилыл ка̄сыӈ э̄тпос ойтаве.
Пуссын ты ат нё̄тмил акван-атсанӯв, тāнаныл акв хурипа заявление-нэ̄пак щирыл хансуӈкве ос кēтуӈкве рōви. Мощща олн сэ̄лнэ щēмьят ка̄сыӈ э̄тпос ма̄нь ня̄враманыл ма̄гыс акв олн-нё̄тмилыл мивет. Округувт 2023 тāлт прожиточный минимум 19 со̄тыра 680 солкōви сāвитыг о̄лы. Ня̄врамыт мāгыс ты пособие 100%, 75% манос 50% сāвит щирыл ойтаве. Кāсыӈ щēмья рӯпата олнанэ я̄нас уральтавет.
Мāхманув ты э̄тпост 16 со̄тыра заявление-нэ̄пак кēтсыт ос 6 со̄тыра нэ̄пак суссылтасыт. Хотьют мāнь прожиточный минимум ōньщи, нуса тотнэ хōтпат мāгыс тāл котиль э̄тпос 13 щислат нё̄тмил-олн ойтвес.
Ты коныпал иӈ сāв кēтым заявление-нэ̄пак ōлы, ты мāхум ювле «Гос­услуги» нампа ищхӣпыӈ ло̄пс хосыт кēтсанув. Тот хансым ōлы, манрыг та̄­нанылн ат рōви олн-нё̄т­мил ойтуӈкве. 
Мāн сунсэ̄в, манса̄вит олн рӯпатаӈ мāт ойтавет, щēмья ōньщи ман āти о̄лнэ кол ос мāшинат. Мāхум кēтум заявления­ныл лов рӯпитан хōталыт сыс сунсыянув.
2023 тāлт мир пусмал­тым рӯпитан хōтпат мā­гыс щар йильпи нё̄тмил ойтуӈкве патаве, Татьяна Зайцева ты урыл тох лāвыс: «Мир пусмалтым рӯпитан хōтпат мāгыс йильпи олн-нё̄тмил рēтыӈ ю̄свой э̄тпост ойтуӈкве патэ̄в.
Мир пусмалтан колыт ма̄навн нэ̄пакыт кēтэ̄гыт. Тот лēк­карыт ос мāнь лēк­карыт урыл хансым паты, тāн мāгсыланыл ка̄сыӈ э̄тпос 4,5 сōтыраныл ос 18,5 сōтыра солкōви мус ойтуӈкве патэ̄в.
Лēккарытн ос мāнь лēккарытн тāнкинāнылн заяление-нэ̄пак кēтуӈкве ат э̄ри, мир пусмалтан колытт рӯпитан хōтпат урыл тāнки э̄рнэ нэ̄пакыт кēтэ̄гыт.
Йильпи олн-нё̄тмил обязательный медицин­ский страхование-кол­ныл тāставе ос э̄лаль Социальный фондын ёхтэ̄гыт, тыгыл э̄лаль мāхумн ма̄н ойтэ̄в».
Оксана АЛБИНА
