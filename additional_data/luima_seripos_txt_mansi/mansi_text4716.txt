
Государственный  Думан  мирн пēриим  хо̄тпав  Татьяна  Гоголева ос тавēн  нё̄тнэ  нэ̄  Надежда  Алексеева Ха̄льӯс  район  ма̄нь  па̄влытын  туи-таквс  ялсы̄г.  Тэ̄н  о̄влэ̄т  Тӯрва̄тн  минасы̄г, тувыл  Ня̄хщамво̄льн  ос  Хулюмсӯнтын  хо̄игласы̄г.  Ань  сосса  ма̄хманув хумле  тот  о̄лэ̄гыт,  ты  тэ̄лат  о̄вылтыт потыртаӈкве  тэ̄н  Ханты-Мансийск  ӯст о̄лнэ  ма̄ньщит  акван-атыгласанэ̄н. Тувыл  пуссын  аквъёт  ос  матыр-а̄ти тэ̄лат  э̄лаль  ва̄рнэ  ма̄гыс  потыртахтасыт.
Татьяна Степановна сосса ма̄хум та̄рвит тэ̄ланыл пуссын оснпаттыянэ ос та̄нанылн мощ кӯпнитнувег ва̄рнэ ма̄гыс са̄кконыт щё̄питан порат тув э̄рнэ ла̄тыӈ хӯлты. Ань сосса мир о̄лупсаныл но̄хво̄р-малтан ма̄гыс хӯрум са̄кконыт государствав па̄лыл пирмайтым о̄лсыт - тыи «О гарантии прав», «Об общинах» ос «О территориях тра-диционного природользования». Та̄н ань нэ̄мхотталь ат хо̄йха-тэ̄гыт, пуссын пēсыг ēмтсыт. Та̄н пирмайтыманыл юи-палт мо̄т хӯрум кодексыг ло̄внэ сāкконыт щё̄питавēсыт: во̄р, ма̄ ос вит урыл хасвēсыт. Та хо̄тпат пуссын ма̄н сосса депутатанув ты са̄кконытын хансум ла̄тӈаныл щар ат хӯнтлысаныл, мо̄т щирыл щё̄питаманыл. Сосса ма̄хманув во̄раян ос хӯл алыщлан порат са̄в та̄рвитн я̄рмēгыт, э̄рнэ торыг нэ̄паканыл ёмщакв щё̄питаӈкве ат вēрмēгыт. Та̄нки во̄раян ма̄нанылт пувавет ос наска̄ссыг та сутытавет.  
Тамле лю̄ль тэ̄лат воссыг ул вос ēмталасыт, Татьяна Степановна ань ИЗИСП колт рӯпитан юристыт ёт акван-нё̄тхатым са̄кконыт щё̄питаӈкве по-тыртахтас. Рущ ла̄тӈыл та кол «Институт законодательства и сравнительного правове-дения при Правительстве РФ» ла̄ваве. 
Надежда Геннадьевна Тӯрва̄тн ос мо̄т па̄влытн ялум о̄вылтыт потыртас. Самбиндаловыт пуста̄гыл о̄лэ̄гыт, пуссын та̄нки матыр рӯпатаныл ва̄рēгыт. Татьяна Владимировна са̄ккар ёт пил па̄йтум, нё̄влиӈ па̄нкат ва̄рум. Олег квадроциклэ акв щаӈкве хотум ēмтум, тав такви ёмщакв щё̄питастэ. Илья во̄раян ос алыщлан ма̄тэ̄т кол ӯнттуӈкве минам, Ӯнтари туристат Ма̄нь Пупыг Нё̄рн тотыглыянэ. Тавēн щēпт о̄щнэ телефон хосыт румат ӯсныл свонитэ̄гыт ос та ма̄н ялуӈкве потыртахтэ̄гыт. Та щирыл тав олн мощ сэ̄лы. 
Ня̄хщамво̄ль па̄вылт Татьяна Гоголева ос Надежда Алексеева школан ялсы̄г. Ня̄врамыт о̄выл ханищтахтын хо̄таланыл о̄лыс. Тот са̄витэ̄т 77 ня̄врамыт ханищтахтэ̄гыт. Татьяна Степановна тув ма̄ньщи ла̄тыӈ ханищтан йильпи нэ̄пакыт тотыс, тот ня̄врамыт ща̄нь ла̄тӈын Наталья Константиновна Тасманован ханищтавет.
Нэ̄г Ня̄хщамво̄льт ос Хулюмсӯнтыт о̄лнэ ма̄хум ёт хо̄нтхатыг-ла̄лсы̄г, та̄н та̄нки о̄лупсаныл урыл тэ̄натэ̄н потыртасыт. Ха̄льӯс районт о̄лмēн сыс тэ̄н ва̄тахкем сыресыр тэ̄лат щё̄питан ма̄гыс нэ̄пакн хассы̄г. Хулюмсӯнтыт йильпи школа иӈ ат та а̄стлаве, тувыл па̄выл лё̄ӈханыл мӯсхалыг щё̄питаӈкве э̄рēгыт. Та порат ма̄хум па̄влыӈ кӯщай пēрияӈкве щё̄питахтасыт. Ты та̄л Светлана Омельченко, ма̄ньщи нэ̄, па̄влыӈ кӯщаиг пēрияхтуӈкве нэ̄паканэ майлысанэ, тэ̄н тав ётэ о̄с хо̄нтхатыгласы̄г. Татьяна Степановна пēс ма̄ньщи накыт ва̄нэ хум Николай Пеликов палт щалтсас. Таве о̄лупсатэ урыл китыгластэ ос тувыл Ӯй йиквнэ о̄вылтыт потыртасы̄г. Ма̄ньщи ма̄хманув хосат та̄гыл акван ат атыглавēсыт, акван-хо̄нтхатыглаӈкве э̄ри кос.
Ты нэ̄г потыртамēн юи-па̄лт Денис Комков, ма̄ньлат пыг, такви о̄вылтам тэ̄латэ урыл китыглавес. Денис ла̄выс, тав ма̄ньщи ла̄тыӈ э̄лаль ханищтан ма̄гыс ищхӣпыӈ утыт ла̄тыӈ толмащлан ло̄пс щё̄питы. Рущ ла̄тӈыл «переводчикыг» ла̄ва-ве, ань щēпт ощнэ те-лефонын тамле программа ва̄регы̄т ке, щар ёмас о̄лнув. Ма̄н ань сака ӯрхатэ̄в, ос матыр нё̄тмил э̄ри ке, тавēн нё̄тэ̄в. 
Тувыл Татьяна Гоголева тамле ла̄тыӈ ла̄выс, ма̄нь таквс э̄тпост 26-27 хо̄таланэт Эстоният Тарту ӯст финно-угор ма̄хум ма̄гыс конференция ва̄раве. Тув хӯрум ма̄ньщи хо̄тпан ялуӈкве э̄ри. Ань ты сапра̄нит Татьяна Гоголева, Надежда Алексеева ос Денис Комков тув миннэ щирыл пēриясанӯв. Тот сыресыр ва̄рмалит урыл тах потыртэ̄гыт. 
