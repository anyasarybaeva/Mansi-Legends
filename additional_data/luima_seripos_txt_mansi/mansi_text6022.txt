
Ты та̄л я̄ӈк на̄тнэ э̄тпос 9 хо̄талэ̄т яныг хо̄нт пора оигпам па̄сныл 75 та̄лэ ань ты то̄влыс. То̄нт 1941 та̄лт са̄в па̄влытныл ма̄ньщи хо̄тпанув ты пилыщмаӈ ва̄рмальн тотвēсыт. 
Ма̄н №8 газетавт хо̄нтлам ма̄ньщи ху­миянув урыл хансуӈкве о̄вылтахтасӯв. Ты тэ̄лав э̄лаль тотуӈкве патылӯв. Ань ос Ха̄льӯс район Мувынкēс па̄выл хумыт урыл потыр ловиньтэ̄н. 
Василий Никитич Меров 
Ха̄льӯс район Мувын­кēс па̄вылт 1911 та̄лт са­мын патыс. Тав омаге-а̄тяге Никита ос Елена Меровыг о̄лсы̄г. Рудольф пыгēн ма̄нь а̄гитэ Галина Рудольфовна Кондина (Мерова) потре щирыл, о̄патэ кит увщи, акв каӈк о̄ньщис: Екатерина, Прасковья ос Дмитрий. 
Василий Никитич э̄кватэ наме Мария Николаевна Гоголева о̄лыс. Таве Ха̄льӯс район Кӯртъя па̄вылныл нэ̄г тотыстэ ос тэ̄н Хо̄сло̄х па̄вылт о̄лсы̄г. Э̄кваг-о̄йкаг аквъёт са̄т ня̄врам янмалтасы̄г: Сергей, Владимир, Дмитрий (тав ма̄нь порат а̄ти­мыг ēмтыс), Рудольф, Анатолий, Василий ос Ольга.
 
Василий Никитич 1941 та̄лт хо̄нтлын ма̄н тотвес. Тав Ленинград­ский фронтыт хо̄нтлыс, писалил ёмщакв па̄т­луптаме ма̄гыс снай­перыг о̄лыс. Акв порат хо̄нтлыматэ ка̄тлуваге сас ня̄лын сакватаве­сы̄г. Хум 1943 та̄лт пӯльницат мощ пусмалтавес ос юв кēтвес. 
О̄выл та̄лытт юн о̄лме порат ка̄тлуваге акваг лоӈхитавесы̄г. Э̄кватэ Мария Николаевна таве юн пусмалтастэ. 1955 та̄л мус ка̄таге марляӈ то̄рыл пēрыгтым о̄щ­саге. Тувыл хунь ка̄таге ёмщакв та̄кмысы̄г, тав ма̄ньха̄пыт, ёсат ос мо̄т пормасыт ма̄щтырлаӈ­кве патыс. 
Хум Хо̄сло̄х па̄вылт матахмат та̄л колхоз кӯщаиг рӯпитас. Тувыл во̄раим яласас. Ётылнув пенсиян патме мус на̄й харыгтан хо̄тпаг акваг рӯпитас. Тав хо̄нтлуме ма̄гыс ма̄гылн тагатан са̄в по̄сыл майлувес. Колхозт ёмщакв рӯпи­таме ма̄гыс о̄с янытлавес. Василий Никитич 1983 та̄лт лӯпта э̄тпос хо̄тыт хо̄талэ̄т а̄тимыг ēмтыс, Хо̄сло̄х па̄вылт ёл-щё̄пи­тавес.

Василий Андреевич Ромбандеев 
Ха̄льӯс район Мувын­кēс па̄вылт 1912 та̄лт самын патыс. А̄тятэ Андрей Петрович Ром­бандеев о̄лыс. Василий Андреевич э̄кватэ Прасковья Михайловна Хозумова ёт хӯрум пыг янмалта­сы̄г: Дмитрий, Сергей ос Федот. 
Хум Ха̄льӯс военко­матыл хо̄нтлуӈкве тот­вес. Тав 518-стрелковый полкыт хо̄нтлым яласас. Василий Андреевич 1942 та̄лт яныг таквс э̄тпос аквхуйпловит хо̄талэ̄т порславес. Мо̄т потыр тав урēтыл нэ̄мхо̄т а̄тим. 
Василий Ефимович Ромбандеев 
Ха̄льӯс район Мувын­кēс па̄вылт 1895 та̄лт самын патыс. Э̄кватэ Агафья Алексеевна Ром­бандеева о̄лыс. Тэ̄н кол­та̄глэ̄нт ат ня̄врам яныг­масы̄г: Мария, Дарья, Ольга, Владимир, Алексей.
Василий Ефимович 1942 та̄лт о̄йттур э̄тпос атхуйпловит хо̄талэ̄т Ханты-Мансийск ӯс военкоматыл хо̄нтлын ма̄н тотвес. 1944 та̄л о̄йттур э̄тпост хум хотты ма̄т ва̄нэта̄л та хультыс. Ань ты хо̄тал мус тав урēтыл нэ̄матыр ат ва̄ве. 
Иван Петрович Ромбандеев 
Ха̄льӯс район Мувыӈ­кēс па̄вылт 1917 та̄лт самын патыс. Э̄кватэ наме Акулина Викторо­вна Анямова о̄лыс, тэ̄н хӯрум ня̄врам о̄щсы̄г: Зоя, Василий ос Елена.
Хум Ха̄льӯс военко­матыл хо̄нтлын ма̄н тотвес. Иван Петрович 1942 та̄лт ва̄т са̄грап­нал э̄тпос онтоловит хо̄талэ̄т порславес. Тав Ленинградский область ма̄т ёл-щё̄питавес. Нэ̄ма­тыр потыр воссыг тав урēтыл а̄тим.  
Илья Петрович Ромбандеев 
Ха̄льӯс район Мувын­кēс па̄вылт 1897 та̄лт самын патыс. Тав Хо̄рыӈпа̄выл Волкова нэ̄ ёт о̄лыс, наме ат ва̄ве. Ты щēмья кит пыг ос кит а̄ги янмалтасы̄г: Иван, Артём, Пелагея ос Ульяна. 
Илья Петрович Ха̄льӯс военкоматыл хо̄нтлуӈкве тотвес. Хум 1942 та̄лт ма̄ньполь э̄т­пос хо̄тхуйплов хо̄талэ̄т хо̄нтлын ма̄т порславес. Тав Ленинградский областьт ёл-щё̄питавес. Мо̄т потыр тав урēтыл а̄тим.
Константин Андреевич Ромбандеев
 Ха̄льӯс район Мувын­кēс па̄вылт 1918 та̄лт самын патыс. Тав а̄тятэ наме Андрей Петрович Ромбандеев о̄лыс. Константин Андреевич 1941 та̄лт о̄йттур э̄тпост Ханты-Мансийск ӯс военкоматыл хо̄нтлуӈ­кве тотвес. Хум 1941 та̄лт ва̄т са̄грапнал э̄тпост хотты ма̄т ва̄нэта̄л та хультыс. Ань ты хо̄тал мус тав урēтыл нэ̄матыр потыр а̄тим. 
Леонид Александрович Ромбандеев 
Ха̄льӯс район Мувын­кēс па̄вылт 1906 та̄лт самын патыс. Тав ща̄няге-а̄щаге Елена Павловна ос Александр Ромбандеев о̄лсы̄г. Хум э̄кватэ наме Елена Фотеевна Мерова о̄лыс. 
Леонид Александро­вич Ха̄льӯс военкома­тыл хо̄нтлуӈкве тотвес. Тав 1943 та̄лт ма̄ньполь э̄тпос са̄тыт хо̄талэ̄т порславес. Война порат Ленинградский область Подолжино па̄вылт ёл-щё̄питавес. Тувыл ётылнув та савынкант ёл-щё̄питым салта̄тыт Новгородский область Старорусский район Залучье па̄вылн тот­вēсыт, тот ёл-щё̄пи­та­вēсыт. Мо̄т потыр тав урēтыл а̄тим.
Михаил Петрович Ромбандеев 
Ха̄льӯс район Мувын­кēс па̄вылныл о̄лыс. Тав самын патум ос а̄тимыг ēмтум хо̄таланэ ат ва̄вет. А̄тятэ наме Петр Яковлевич Ромбандеев о̄лыс. Хо̄нтлын нак ēмтум э̄лы-па̄лт тав Хо̄рыӈпа̄вылт о̄лум Анна Михайловна Хозумова нэ̄г тотыстэ. Ты щēмьят нила ня̄врам яныгмас: Домна, Аксинья, Лазарь ос Варвара.
Михаил Петрович Ха̄льӯс военкоматыл хо̄нтлуӈкве тотвес. Ма̄н ма̄в пилта̄л вуянтыматэ хотты ма̄т порславес, ва̄нэта̄л та хультыс. 
Павел Ефимович Ромбандеев 
Ха̄льӯс район Мувын­кēс па̄вылт 1905 та̄лт самын патыс. Война э̄лы-па̄лт Дарья Осипо­вна Са̄йнахова нэ̄г то­тыстэ. Тэ̄н са̄т ня̄врам о̄щсы̄г: Прасковья, Роман, Татьяна, Матвей, Матрёна, Осип ос Георгий. 
Павел Ефимович 1941 та̄лт ма̄нь таквс э̄тпост Ханты-Мансийск ӯс военкоматыл хо̄нтлуӈ­кве тотвес. Та па̄сныл юв пищма ат кēтыглас. Хум 1941 та̄лт ва̄т са̄г­рап­нал э̄тпост хотты ма̄т порславес, тав о̄с ва̄нэта̄л та хультыс. Тав урēтыл воссыг нэ̄матыр потыр а̄тим. 
Семен Александрович Ромбандеев 
Ха̄льӯс район Мувын­кēс па̄вылт 1916 та̄лт самын патыс. Тав омаге-а̄тяге Елена Павловна ос Александр Ромбан­де­евыг о̄лсы̄г. Семен Александрович э̄кватэ Анна Кузьмовна Гындыбина о̄лыс. 
Семен Александрович Ха̄льӯс военкоматыл хо̄нтлын ма̄н тотвес. Хум 1944 та̄лт та̄л ко­тиль э̄тпос хо̄тхуйплов хо̄талэ̄т хо̄нтлым порс­лавес. Тав Ленинград­ский областьт ёл-щё̄­пи­тавес.
Семен Петрович Ромбандеев 
Ха̄льӯс район Мувын­кēс па̄вылт 1910 та̄лт самын патыс. Тав а̄тятэ Петр Яковлевич Ромбан­деев о̄лыс. Э̄кватэ Хаӈла па̄выл нэ̄ Ромбандеева Д.П. о̄лыс.
Семен Петрович 1941 та̄лт яныг таквс э̄тпост Ха̄льӯс военкоматыл хо̄нтлуӈкве тотвес. Хум 1942 та̄лт та̄л котиль э̄тпост хотты ма̄т порс­лавес, ва̄нэта̄л та хуль­тыс. Воссыг тав урēтыл нэ̄матыр потыр а̄тим.
Николай МЕРОВ
