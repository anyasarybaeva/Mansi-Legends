
Ня̄врамыт ханищтан колыт округув янытыл пуссын уральтавēсыт. Та̄н пуссын ёмщакв щё̄питым о̄лэ̄гыт, тамле ля̄ххал округ кӯщай нэ̄ Наталья Комарова яныг сапра̄ни порат ла̄выс. Щар сэ̄ръёр ва̄рмалиг ань таи о̄лы, ты колытт ня̄врамыт та̄кыщ ӯргалым вос о̄ньщавет. 
Ханты-Мансийский районт кӯщай хум Кирилл Минулин ла̄выс:
– Ханищтахтын колыт са̄в­сыр э̄рнэ утыл ём­щакв щё̄пи­тым вос о̄лэ̄гыт – тыи тэ̄нут па̄йтнэ ос тэ̄нэ колнакыт акваг сыстамыг вос о̄лсыт, та̄лэ-туве сыс рēг ва̄рнэ ос вит тотнэ тӯрпат мӯсхалыг вос рӯпитасыт, са̄всыр лю̄ль, пилыщмаӈ накыт ēмтнэ манос на̄й но̄х-пēламлан порат ня̄врамыт молях кон вос ха̄йтэ̄гыт. 
Округувт 758 ханищ­тахтын колыт рӯ­питэ̄гыт. Тыгыл 755 колыт комис­сиян уральтавēсыт, та̄н та̄ра ёмщакв щё̄пи­тавē­сыт. Тувыл тамле колытт а̄гмыӈ-мосыӈ, сакватах­там ня̄врамыт ма̄гыс та̄­на­нылн э̄рнэ утыт ва̄ра­вет. Ань 313 шко­латт 214 со̄тыра 938 ня̄врамыт ханищтах­туӈкве патсыт. 
«Ханищтап» нампа проект щирыл 2024 та̄л оигпан мус округувт иӈ 14 йильпи школат тах ӯнттавет, тувыл кит школаг мо̄т щирыл щё̄питавег тах. 
Тамле тэ̄лат о̄вылтыт Кирилл Минулин о̄с по­тыртас, Нижневартовск ӯст 1 со̄тыра 125 ня̄врам ма̄гыс йильпи школа па̄­лыг-пунсаве, тот ня̄вра­мыт ма̄гыс э̄рнэ утыт ва̄р­вēсыт. Урай ӯст о̄лнэ №6 школа ань ёмщакв щё̄питавес. Ос Ханты-Мансийскат гимназия по̄хат китыт йильпи кол ӯнттын ма̄ныл ты а̄стлаве. 
Кӯщаит сапра̄нит ня̄в­рамыт ханищтан хо̄тпат урыл о̄с потыртасыт. Ань округувт 25 со̄тыра 994 э̄лумхо̄лас са̄всыр ханищтахтын колытыт рӯпитэ̄гыт. Та̄н пуссын номтыӈыт ос рӯпатаныл ма̄щтырыг ва̄рияныл. 13 со̄тыра 848 хо̄тпа шко­латн рӯпитэ̄гыт ос 8 со̄­тыра 333 – ма̄нь ня̄врамыт ӯрнэ колытт. Ос 3 со̄тыра 812 педа­гогыт я̄нас ха­нищтан ма̄тт рӯ­пи­тэ̄гыт.
Образование ос наука департамент кӯщай хум Алексей Дренин тох ла̄­выс, хо̄н­тым са̄всыр лю̄ль тэ̄лат та̄н ань ёмщакв щё̄пита­саныл, воссыг та̄рвитыӈ ва̄рмаль а̄тим. Ня̄врамыт пилта̄лыг о̄л­нэ̄­ныл ма̄гыс та̄н сыре-сыр тэ̄лан ха­нищ­тавет, МВД, Росгвар­дия ос МЧС па̄лыл нё̄та­вет ос по̄слым хурил ос ма̄нь кинал суссылта­вет. 
– Ос та урыл ла̄вуӈкве таӈхēгум, школат пус­сын э̄рнэ ханищтан нэ̄пакыл ёвтсанӯв. Ань ма̄н федеральный са̄ккон хосыт пуссын аквхурип йильпи учебник-нэ̄пакыл хасвесӯв. О̄выл хансым нэ̄пак – тыи 10-11 классыт ма̄гыс история-учебник. Нэ̄па­кыт тыг кēтвēсыт ос школан тотвēсыт. 
«Земский учитель» программа кас­тыл Югран 17 ханищтан хо̄тпат мо̄т регио­нытныл ёхтэ̄гыт. Алексей Дренин ань районыт ос ӯсыӈ кӯщаит «целевой ханищ­тан ва̄рмаль» ма̄гыс ма̄нь­лат хо̄тпат хотталь-а̄ти кēтуӈкве ла̄всанэ. 
Ка̄сыӈ ма̄ныл та̄нки о̄лнэ тэ̄ла­ныл о̄вылтыт ма̄хумн ла̄тыӈ ва̄рсыт. Та̄н ла̄всыт, ханищтахтын колыт ёмащакв рӯпитэ̄гыт. 
Н. Комарова тэ̄лат пуссын акваг уральтаӈ­кве ос мӯсхалыг э̄лаль тотуӈкве та̄наныл ла̄в­санэ: 
– Ка̄сыӈ ханищтахтын кол э̄рнэ рӯпитан хо̄тпал вос то̄влаве, ань сыре-сыр программат йиль­пииг щё̄питавет. Ос ня̄в­рамыт ищхӣпыӈ утыл акваг ханищтаӈкве пат­вēсыт. 
Акв касылт 32 э̄лум­хо̄лас но̄х-патсыт. Феде­ральный касылн 37 заявкат э̄лаль кēтвēсыт. Тот но̄х-патум хо̄тпат наманыл ма̄нь таквс э̄т­пос 15 хо̄талэ̄т тах ла̄ва­вет. Ма̄н пуссын РФ Пре­зидентув ла̄вум проек­танэ тэ̄лаг ва̄риянӯв. 
Округ мирколныл кēтым ля̄ххал ма̄ньщи ла̄тӈын Тамара МЕРОВА толмащластэ
 
