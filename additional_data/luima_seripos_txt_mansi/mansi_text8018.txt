
Россият пēс йис пормасыт ӯргалан ос пēс накыт но̄х-во̄рмалан ма̄гыс са̄всыр ханищтапыт, суссылтапыт ва̄рыглавет. Ты кастыл ва̄т са̄грапнал э̄тпост ЮГУ колт мирхал конференция ōлыс. 
Тав рущ щирыл «Акту­альные вопросы сохра­нения культурного нема­териального наследия коренных народов: инно­вационные, эконо­миче­ские и цифровые аспе­к­ты» намтым о̄лыс. Тамле сэ̄ръёр нак ЮГУт ханищ­тан хо̄тпат, финно-угор­ский ла̄тӈыт ханищтан универ­ситетыт, тот рӯпи­тан ассо­циацияныл щё̄­питасыт ос та̄н пуссын округ мирколныл матыр-а̄ти ва̄руӈкве нё̄твēсыт.
Ань ты ханищтапын то̄ват мōт хо̄н ма̄ныл ищ­хӣ­пыӈ ут хосыт акван-атыг­лавēсыт, тыи Венгрия, Замбия, Казахстан, Китай ос Узбекистан. Россия янытыл ма̄хум лов регио­нытыл акван-хо̄нтхатыг­ласыт, тыи Карелия, Коми, Марий Эл, Мордовия, Удмуртия ос Саха (Якутия) республиканыл, Сверд­ловский ос Магаданский областьныл, тувыл Югра ос Ямал автономный округыгныл. 
О̄влэ̄т пуссын ты ма̄хум ёт Елена Шумакова, обществен­ный, внешний связь ос ма̄ньлат хо̄тпат тэ̄­ланыл ёт рӯпитан депар­тамент кӯщай нэ̄ ла̄выс, ма̄хум акван-юрщ­хатым ос акван-нё̄тхатым ща̄нь ла̄тӈа­ныл ос пēс наканыл э̄лаль тотым вос о̄лэ̄гыт. Ань тахольт ищхӣпыӈ ут хосыт са̄в тэ̄лат ханищ­таӈ­кве ос э̄лаль тотуӈкве вēрмēв. 
Югравн БРИКС ос ШОС са̄в ма̄ныл мӯй ма̄хум ёхталэ̄гыт, та сыс са̄всыр мирыт культура­ныл ос о̄лупса­ныл сун­савет. ЮНЕСКО кол ёт акван-ва̄йхатым тэ̄лат о̄с ва̄рē­гыт. 
Александр Скурихин, внутренний политика департаментыт кӯщай хум, о̄с потыртас. Тав э̄лн о̄лнэ ма̄нь па̄влыт ищхӣпыӈ утыл ва̄рим тэ̄ла урыл ос са̄всыр мирыт пēс наканыл акв ма̄н хансум реестр о̄вылтыт потыртас.  
ЮГУт о̄лнэ кӯщай хум Роман Кучин ос «Югра лылыēп» ассоциацият кӯщай нэ̄ Людмила Алфёрова ма̄­хум ёт пащалахтасы̄г. Та юи-па̄лт финно-угорский рӯт мирыт о̄лнэ ма̄ныл ла̄тыӈ ла̄всыт. Та̄н та̄нки палтаныл пӯмыщ тэ̄лат та̄ра-паттысыт ос ма̄навн потыртасыт. 
Татьяна Молда­нова, ханты учёный нэ̄, обско-угорский ма̄хум о̄лупса урыл вēщкат ла̄тыӈ по­тыртас. Тав сосса ма̄хум хумус кит кон­вен­цияг хансым халт о̄лсыт, таи та̄ра-паттыс. Ань йильпи порат о̄лнэ сосса хо̄т­пат пēс накыт нупыл мо̄т щирыл сунсэ̄гыт ос мо̄т номтыл о̄лэ̄гыт. Тувыл са̄ртын кол ма̄гыс пор­ма­сыт та̄нки ма̄гсыланыл ва̄рсаныл, ань са̄в пормас тыналан ма̄гыс ва̄рēгыт. Тот щар ма̄кыг пēс щи­рыл ва̄рим ут мощща о̄лыглы.
Пуссын акван-атхатыг­лам ма̄хум кит секциян ла̄кква-уртхата­сыт ос тот та̄нки докла­даныл ловинь­тасаныл. 
Ётыл ханищтап оигпан порат ЮГУт доцентыг о̄лнэ нэ̄ Татьяна Дятлова таи ла̄выс: 
– Пēс накыт ӯргалан ос э̄лаль тотнэ ма̄гыс тамле ханищтапыт ма̄хумн щё̄­питаӈкве акваг э̄рēгыт. Мирхал ма̄хум акван-юрщхатым манхурип тэ̄­лат йильпииг э̄лаль ва̄­руӈкве аквъёт номсах­тэ̄гыт тах. Ка̄сыӈ ма̄т мирыт та̄нки эконо­мика­нылт вēрмхатнэ щирыл о̄лэ̄гыт, ань та̄нки хала­нылт ёмщакв потыртах­тэ̄гыт ке, акван-нё̄тхатым о̄луӈкве патэ̄гыт. 
Тувыл ханищ­тапытн са̄в ма̄нь­лат хо̄тпат ак­ван-аты­глаӈ­кве вēрмēв, то̄нт та̄н та̄нки халанылт ва̄йха­тэ̄гыт ке, сака ёмас о̄лнув. Та̄н ищхӣпыӈ ут хосыт матыр ма̄щтырлан накыт суссыл­таӈкве вēр­мынувыт.
Ты ханищтап Россият о̄лнэ мирыт культурный наследие э̄лаль тотнэ та̄­лув кастыл ва̄рыгласлӯв. Кит секцияг рӯпитанэтэ̄н сыс ма̄н 50 потрыт хӯнтлысӯв ос са̄всыр ва̄р­малит о̄вылтыт по­тыр­тасӯв, то̄ва порат э̄рнэ ла̄тыӈ тув хӯлтсув манос хотты порат вори­тотсӯв. Тамле ханищ­тапыт ань ма̄н кит та̄л сыс аквщёс ва̄ры­глаӈкве потыртахт­асӯв. 
Тамара МЕРОВА
