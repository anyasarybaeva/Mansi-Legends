

	Ты э̄тпос о̄вылтахтам порат Наталья Комарова губернаторув райо-нытыт ос ӯсытыт о̄лнэ ма̄хум ёт кина суснэ то̄тап хосыт потыртас. Тыт о̄лнэ са̄всыр мирыт халанылт хумус о̄лэ̄гыт, пēс йис ва̄рмаляныл, ща̄нь ла̄тӈаныл э̄лаль тотэ̄гыт ман а̄ти, та урыл потраныл о̄лыс. 

	Наталья Комарова ла̄выс: «Тыт о̄лнэ мирыт ул вос воритотэ̄гыт, та̄н по̄ханылт о̄лнэ мо̄т мирыт вос янытлэ̄гыт, ка̄сыӈ районт ос ӯст яныг рӯпата ва̄раве. Ты рӯпата ва̄рнэ ма̄хумн та̄нки халанылт о̄с ханищтахтуӈкве э̄ри, пӯмщалахтуӈкве, ман-хурип ялпыӈ хо̄талыт манос проектыт районыт, ӯсыт ва̄рыглавет. 

	Ма̄нь таквс э̄тпост Пермь ӯст Всероссийский форум рӯпитас. Ма̄н округ ма̄хманув о̄с тув во̄виньта̄лвēсыт. Осман Имамерзаев та сапра̄нит янытлавес. Тав «Центр объединения народов Дагестана «Дружба народов» нампа организацият кӯщаиг о̄лы. Хум касылт но̄х-патыс ос китыт местал майвес. Тамле хо̄тпатныл ань ханищтахтуӈкве э̄ри».

	Сапра̄нит кӯщаит ос мо̄т хо̄н ма̄ныл ёхтум мирыт урыл потыртасыт. Та̄н пуссын олн сэ̄луӈкве тыг ёхтэ̄гыт. Тувыл тыт о̄луӈкве хультэ̄гыт, щēмьяӈыг, ня̄врамыӈыг ēмтэ̄гыт. Та̄н хумус ань нё̄тавет, са̄всыр организацият рӯпитан хо̄тпат о̄с потыртасыт. 

	 

	Людмила Алгадьева
