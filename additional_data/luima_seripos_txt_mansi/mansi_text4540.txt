
Ха̄льӯс район Ягрим па̄вылт о̄лнэ политехнический колледж рӯпитанэ̄тэ па̄сныл ты та̄л 25 та̄лэ то̄влыс. Са̄в та̄л кӯщаиг тот Тамара Александровна Грудо рӯпиты.
Ягрим ялмум порат ам ты кӯщай нэ̄ ёт хо̄нтхатыгласум ос рӯпататэ урыл китыгласлум. Тамара Александровна тох потыртас: 
— Ма̄н ань «ГазпромтрансгазЮгорск» нампа организацият ёт рӯпитэ̄в. Ос та̄н ма̄гсыланыл са̄всыр рӯпата ва̄рнэ хо̄тпат тыт ханищтэ̄в. Ты э̄лы-па̄лт ма̄ньлат хо̄тпат маснут ю̄нтуӈкве, йӣвныл са̄всыр а̄ньщарыт ёргуӈкве ос мо̄т рӯпата ва̄руӈкве ханищтасанӯв. 
Ма̄н ищхӣпыӈ утыт я̄нас ло̄пс о̄ньщēв, рӯпатав урыл тот пуссын хансым о̄лы. Онтолов класс а̄стлам ня̄врамыт нила арыгкем та̄л тыт ханищтахтэ̄гыт, 11 класс а̄стлам а̄гит-пыгыт — кит та̄л.
Ань колледжит 420 ня̄врам ханищтахты. Та̄н пуссын округ янытыл ос Казахстан, Белоруссия, мо̄т хо̄н ма̄ныл тыг ёхталэ̄гыт. Тыт ханищтахтынэ̄ныл ма̄гсыл та̄н олн щар ат ойтэ̄гыт. Мо̄т ӯсытныл ос па̄влытныл ёхтум а̄гит-пыгыт пуссын общежития-колт о̄лэ̄гыт.
2010 та̄лт ма̄н яныг кирпащ колн ва̄нтлысӯв, ань ня̄врамыт тот акв палъēрт ханищтахтэ̄гыт, мо̄т палъēрт о̄лэ̄гыт. Акв колнакт кит манос хӯрум ня̄врам о̄лы. Ос тот о̄лнэ̄ныл ма̄гсыл мощща олн ойтэ̄гыт, та̄нанылн па̄влувт о̄луӈкве сака мӯсты.
Ёмащакв ханищтахтын а̄гит-пыгыт акв со̄тыра арыгкем солко̄ви стипендия-олныл ойтыянӯв. Нуса тотнэ щēмьятт о̄лнэ ня̄врамыт «социальный» ла̄внэ стипендиял мивет, ты - кит со̄тыра 800 солко̄ви. То̄ват са̄всыр нё̄тмилыл майлавет, акв э̄тпост та̄н 20 со̄тыра солко̄вил та̄стыглавет. Ма̄ньщи, ханты ос ё̄рн ня̄врамыт нусаг тотнэ щēмьят ке о̄лэ̄гыт, ты нё̄тмилыл о̄с мивет. 
— Ты кол а̄стлан а̄гит-пыгыт рӯпата та̄ра хо̄нтэ̄гыт?
— Ка̄ркам ма̄ньлат хо̄тпанув та̄ра рӯпитаӈкве о̄вылтахтэ̄гыт. Ань то̄ва а̄гит-пыгыт «ГазпромтрансгазЮгорск» нампа организациян рӯпитаӈкве вивет. Та̄н о̄влэ̄т практикан тув ялантэ̄гыт ос тувыл рӯпитаӈкве тот хультэ̄гыт. Та̄н ань Белоярский ос Ха̄льӯс районыгт о̄лнэ газокомпрессорный станциятн кēтавет. 
То̄ва ня̄врамыт договор-нэ̄пак щирыл тыт ханищтахтэ̄гыт ос колледж а̄стлан юи-палт ты организацият та̄ра рӯпитаӈкве о̄вылтахтэ̄гыт. Тāн тувыл о̄с ёмас стипендияолныл ойтавет. Са̄в ма̄ньлат хо̄тпат Сургут ӯст ма̄-во̄й но̄х-винэ компаниян рӯпитаӈкве минэ̄гыт.  
— Са̄в ма̄ньщи, ханты ос ё̄рн ня̄врам тыт ханищтахты?
— Ты та̄л 66 сосса ня̄врам колледжит ханищтахты. А̄гит-пыгыт  Ха̄льӯс район Кульпас, Саранпа̄выл, Кимкъясуй, Хулюмсӯнт па̄вылныл тыг ёхтэ̄гыт. Та̄н пуссын ёмас, нёмса ня̄врамыт. Пыгыт хӯл алыщлаӈкве тыт ялантэ̄гыт, тувыл общежитият хӯл ӣсмит па̄йтэ̄гыт. Са̄в хӯл ке пувēгыт, э̄лаль тыналэ̄гыт. Та̄н халанылт са̄в а̄гит-пыгыт нё̄тавет, та̄н о̄с са̄всыр пособия-олныл, стипендиял ойтавет. 
О̄выл курсыт ос маснут ёвтнэ ма̄гсыл олныл та̄стыглавет. То̄ват о̄влэ̄т сака ёмащакв ханищтахтэ̄гыт, тувыл юв ялнэ̄ныл юи-па̄лт тыт о̄луӈкве воссыг ат ка̄сащēгыт. Мо̄таныт колледж ёмащакв а̄стлэ̄гыт ос э̄лаль рӯпитэ̄гыт.
— Сосса ма̄ньлат а̄гит-пыгыт ма̄ньщи манос ханты ла̄тыӈ тыт ханищтэ̄гыт?
— Ня̄врамыт ща̄нь ла̄тӈын туп школат ханищтавет. Тыт рущ, хатань, ма̄ньщи, ханты, ё̄рн ос мо̄т ма̄хум олэ̄гыт. Ты а̄гит-пыгыт та̄нки халанылт вос юрщхатасыт, вори ул вос тотсыт, ма̄н са̄всыр ялпыӈ хо̄талыт ва̄рыглэ̄в.
Ты та̄л акв пӯмащ щё̄пита̄лсӯв. Ат хо̄тал сыс туп рущ ма̄хум пēс йис ва̄рмаляныл урыл потыртасӯв, тэ̄нэ колт ня̄врамыт рущ тэ̄нутыл тыттысанӯв, са̄всыр касыл та̄н ма̄гсыланыл ва̄рыгласӯв. А̄гит-пыгыт концерт суссылтасыт ос рущ э̄рыг э̄ргысыт, йӣквсыт.
Мо̄т ат хо̄тал ос хатань ма̄хум культураныл урыл потыртасыт ос та̄н тэ̄нутаныл а̄рталасыт. Ня̄врамытн ты ва̄рмаль сака мӯстыс, йильпи ханищтахтын та̄лт тамле пӯмащ ва̄рмаль о̄с тах щё̄питāлэ̄в. А̄гит-пыгыт мо̄т мирыт культураныл урыл са̄внув вос ва̄гыт.
— Ты колледжин ня̄врамыт ханищтахтуӈкве вос ёхтэ̄гыт, округувт о̄лнэ школат ёт рӯпитэгы̄н?
— Ты колув 25 та̄л сыс рӯпиты, Ха̄льӯс районт о̄лнэ ма̄хум ма̄н рӯпатав урыл пуссын ва̄гыт. Тувыл школат ёт ма̄н акваг рӯпитэ̄в, ма̄ньполь э̄тпост Советский, Октябрьский ос Ха̄льӯс районытн ялантасӯв ос са̄всыр па̄влытт ма̄нки колледжув урыл потыртасӯв. Ань ня̄врамыт пуссын яныг ӯсн минэ̄гыт, то̄ва порат мощща э̄лумхо̄лас ханищтахтуӈкве тыг ёхтэ̄гыт. Юи-о̄выл та̄лытт са̄внув ма̄ньлат хо̄тпат та̄нки нэ̄паканыл ма̄н палтув кēтыяныл.
Ягрим па̄вылт кит школа рӯпитэ̄г, ка̄сыӈ та̄л тот са̄в ня̄врам ханищтахтуӈкве а̄стлэ̄гыт. То̄ват ща̄нянылн-а̄щанылн э̄лн ат та̄ртавет ос нэ̄паканыл ма̄н палтув тыг та то-тыяныл. Ты та̄л школа а̄стлан ня̄врамыт та̄нки нэ̄паканыл лӯпта э̄тпос о̄выл хо̄талныл во̄ртур э̄тпос 15 щисла мус ма̄н палтув тотуӈкве вēрмēгыт.
— Манхурип та̄рвтыӈ ва̄рмаль на̄н ань о̄ньщегы̄н?
— Ма̄н математика, физика, английский ла̄тыӈ ханищтан хо̄тпат ань ат о̄ньщēв. Ягрим яныг па̄выл ос ма̄хум тыг рӯпитаӈкве сака ат ювыт. Психолог-хо̄тпа тыт о̄с атим. Тыт 9 класс а̄стлам са̄в ня̄врам о̄лы. Тыг ёхтынэ̄ныл порат то̄ват лю̄ньщēгыт, юв воратэ̄гыт, та̄н ётаныл акваг потыртаӈкве э̄ри. Та̄нанылн нё̄тнэ психолог-хо̄тпат мощ рӯпитэ̄гыт ос по̄хын та минэ̄гыт.
Химия ханищтан кабинет ань ты мус ат о̄ньщēв. Ты колнак ва̄рнэ ма̄гсыл хӯрум арыгкем млн. солко̄ви э̄ри. Ма̄н са̄всыр кӯщаитн такос хансэ̄в, ты мус олныл аты та̄стувесӯв.
Ты колт ам Елена Хозумова ёт ва̄йхатасум. Ма̄ньщи а̄ги такви урыл тох потыртас: «Ам китыт курсыт тэ̄нут па̄йтнэ хо̄тпаг ханищтахтэ̄гум. Амки Ло̄пмус па̄вылныл о̄лэ̄гум. Онтолов класс Кульпаст а̄стласум ос тыг ханищтахтуӈкве ёхтысум. Тыт ам общежитие-колт о̄лэ̄гум. О̄влэ̄т юв сака тахсум, ань мощ ханьщувласум, ханищтахтуӈкве а̄нумн тыт мӯсты».
Елизавета Хорова ос китыт курсыт ханищтахты. Ханты а̄ги тох лавыс: «Ам Ханты-Мансийский район Кышик па̄вылныл тыг ёхтысум. Лов класс а̄стласум, тувыл 11 классыт ханищтахтуӈкве ат тахмаясум ос амки нэ̄паканум тыг кēтсанум. Юрт а̄гиянум тыт ханищтахтэ̄гыт, та̄н а̄нумн колледж урыл потыртасыт. Ма̄н группавт 20 э̄лумхо̄лас, пуссын юртыӈыщ о̄лэ̄в, тыи ма̄гсыл а̄нум тыт о̄с сака мӯсты».
Олеся Нахрачёва Ягрим па̄вылт о̄лы, тав мощēрт колледж ты а̄стлы. Ма̄ньщи а̄ги ла̄выс: «А̄нум тыт ханищтахтуӈкве сака пӯмащ о̄лыс. Ань лов а̄ги āстлэ̄в. Диплом-нэ̄пакумт хансым паты: «Документационное обеспечение и архивное дело». Ам ань э̄лаль ЮГУ колн нэ̄паканум кēтуӈкве номсэ̄гум».
