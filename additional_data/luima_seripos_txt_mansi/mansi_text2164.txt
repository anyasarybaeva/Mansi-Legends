

	Ханты-Мансийск ӯс ляпат Кышик нампа ма̄нь па̄выл ӯнлы. Тот ань са̄выӈпа̄лэ А̄с ма̄хум о̄лэ̄гыт. То̄ват ханты ла̄тӈыл халанылт потыртэ̄гыт. Ос ня̄врамыт ла̄тыӈ ва̄ӈкв щар ат ка̄сащēгыт.

	Ты урыл анумн Мария Харанзеева потыртас. Тав тох ла̄выс:

	- Ам са̄в та̄л школат ня̄врамыт ханищтасум. Юи-о̄выл нила та̄л 

	нэ̄пак ловиньтан колт библиотекариг рӯпитэ̄гум.  Школат ам ма̄нь ня̄врамыт ханищтасанум. Тувыл э̄лаль ханищтахтуӈкв ялсум ос яныг классыт ня̄врамыт ханты 

	ла̄тӈыл ханищтаӈкв патсанум.

	Школат рӯпитаӈкв ань та̄рвитыӈ, ня̄вра-мыт ханты ла̄тӈыл потыртаӈкв ос ща̄нь ла̄тӈаныл ва̄ӈкв щар ат ка̄сащēгыт. Ос ты ва̄рмаль таима̄гыс осн-нэ̄глыс, юн ща̄няныл-а̄щаныл ханты ла̄тӈыл халэ̄нт ат те потыртэ̄г, ня̄враманэ̄н ла̄тыӈ хӯлуӈкв о̄с тах ат ка̄сащēгыт.  

	Ва̄им, ка̄сыӈ щēмья урыл тох ла̄вуӈкв ат ро̄ви. То̄ва колта̄глыт ёмащакв о̄лэ̄гыт, ма̄н мирув пēс ва̄рмалитыл, пēс накытыл сака пӯмщалахтэ̄гыт, пēс о̄лупса э̄лаль тотуӈкв ка̄сащēгыт. Ань тамле хо̄тпа са̄внув ēмтыс, тох э̄лаль те мины, то̄нт э̄рыӈ, со̄ль, ма̄н соссаӈ ма̄хум пēс о̄лупсав но̄х-во̄рмалтылӯв ос 

	э̄лаль тах тотылӯв.

	Па̄влувт ялпыӈ хо̄талыт акваг ва̄-рыглавет, ма̄н тот мӯйлэ̄в, ӯщлахтэ̄в. Ма̄щтырлаӈкв ка̄сащан нэ̄ хо̄тпат я̄нас атхатыглэ̄гыт, супыт, нуй сахит ю̄нтуӈкв ханищтахтэ̄гыт. 

	Ам ма̄нь а̄гим хо̄т та̄лэ то̄влыс, ань ты таквсы школан тах мины. Пыгум яныг, тав ма̄н 

	мирув нупыл номтэ  ёмас. Ма̄нь та̄
	гыл «Мощ хот» нампа э̄ргын ос йӣквнэ колн ялантас, та ня̄врамыт ёт хо̄т-а̄ти йӣквыс, э̄ргыс. Ань ты кол ат рӯпиты, кӯщаяныл ӯсн о̄лмыгтас. Ня̄врамыт ёт ань нэ̄мхотьют ат рӯпиты.

	Ам ханты ла̄тӈум ёмащакв ва̄глум, «Ханты ясанг» нампа газета акваг ловиньтылум. Ща̄нь ла̄тӈув э̄лаль тотуӈкв э̄ри, ань ла̄тыӈ ва̄нэ ма̄хум ня̄врама
	ныл потыртаӈкв вос 

	ханищтыяныл. Ма̄н ма̄нти нэ̄матыр ат те ва̄рēв, ла̄тӈув та 

	мины.

	Тамле ты ёмас потыр ханты нэкве потыртас. Та̄н На̄й-О̄тыранылн ла̄тӈаныл э̄лаль тотнэ магыс вос нё̄тавет, пуста̄гыл вос о̄лэ̄гыт.

	Валентина 

	Хозумова 
