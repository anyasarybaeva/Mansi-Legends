
Ханты-Мансийск ӯст о̄выл щёс «Культура и развитие» нампа форум ва̄рыглавес. Культура тэ̄лат хосыт рӯпитан ма̄хум тыг акван-атхатыгласыт. Хӯрум хо̄тал сыс э̄ргын ос йӣквнэ ханищтапыт, суссылтапыт, касылыт ос концертыт ва̄рыглавēсыт.О̄выл хо̄талт ӯсыӈ манос районыӈ культура колытт рӯпитан кӯщаит ēӈта пасан ва̄тан атыглавēсыт. Тот 2014 та̄л «Культура та̄лыг»  намаим о̄вылтыт ла̄ввēсыт. Ты кастыл манхурип тэ̄лат ва̄рыглаӈкве ос 
хоталь са̄внув олн холтуӈкве э̄ри, хоты ӯст манос па̄вылт  йильпи культурный центрыт, клубыт ӯнттуӈкве ро̄вēгыт, ос театрыт манос э̄ргын-йӣквнэ хо̄тпатын яласан ма̄гыс хотыл олн виӈкве, пуссын ты о̄вылтыт  аквъёт потыртасыт. 
Тувыл са̄в мирыт 
та̄нки халанылт юр-тыӈыщ о̄луӈкве вос ха̄ссыт, ты о̄вылтыт о̄с я̄нас потрамасыт. Са̄всыр мирыт культураныл щирыл акван-юрщхатым о̄с акван-нё̄тхатэ̄гыт ке, ты сака ёмас о̄лнув. Рущ щирыл тыи «толерантность» ла̄тӈыг ла̄ваве. Округувт 130  са̄вит са̄всыр мирыт о̄лэ̄гыт, та̄н тыт та̄нки йӣкваныл, э̄рганыл э̄лаль суссылтаӈкве о̄с 
вос вēрмияныл. Таи-ма̄гыс ня̄врамыт, ма̄нь-лат хо̄тпат ма̄гыс касылыт, фестивалит вос ва̄рыглавет. То̄нт э̄ргын-йӣквнэ  ма̄хум та̄нки халанылт  ва̄йхатуӈкве патэ̄гыт, ос матыр яныг номтыӈ тэ̄латытн аквъёт ханищтахтэ̄гыт. 
Ань округув янытыл о̄лнэ са̄всыр ӯсытныл манос па̄влытныл 24 э̄ргын-йӣквнэ коллективыт ёхталасыт. Та̄н тыт «Возьмёмся за руки, друзья»  нампа фестивальт кассыт. Ты коныпал та̄н са̄всыр ханищтапын, суссылтапын во̄виньта̄лвēсыт.  «Академический вокал» нампа ханищтап Ольга Кондина ва̄рыглас. Ты нэ̄ Мариинский театрыт нё̄тнэ турсуил э̄рги. Ос мо̄т хо̄тпат ма̄хум йӣквуӈкве, са̄ӈквылтан утыл ёнгуӈкве ханищтасаныл. Тамле ханищтапыт «Центры искусств Валерия Гергиева для юных дарований России» нампа проект щирыл ва̄рыглавет. Ты э̄тпос са̄т щисланыл ос лов щислатэ мус Сургут ӯст о̄с акв ханищтап тах ва̄раве. Тув культурат рӯпитан ма̄хум  атыглавет, та̄н  «Мир через культуру» урыл тах потыртэ̄гыт. Андрей Петренко, Мариинский театрыт хормейстерыг о̄лнэ хум, тот ма̄хум ханищтаӈкв патыянэ. 
Тувыл 2012 та̄л сыс  «Событие» нампа касылыт но̄х-патум хо̄тпат э̄сгувēсыт. «Время молодых»  ос Н.В. Лангенбах намыл пиным библиотечный тэ̄лагт касум ос но̄х-патум хо̄тпат олн-нё̄тмилыл мӯйлуптавēсыт. Ты олн-нё̄тмилыл ва̄рнэ рӯпатаныл та̄н аквтох вēщкатыг э̄лаль вос тотыяныл.
«Возьмёмся за руки, друзья» касылыт са̄всыр ма̄ныл ёхталам хо̄тпат халт «Лылыӈ союм» ос «Са̄лы лё̄ӈх»  э̄ргын-йӣквнэ ня̄враманув са̄в номинациятт э̄сгувēсыт ос дипломыл майвēсыт. Гран-При яныг мӯйлупса «Кавказ» нампа коллективын мӯйлуптавес. Та̄н российский фестивальн ялнэ путёвкал майвēсыт. Ма̄ньлат а̄гит-пыгыт Нижневартовсканыл тыг ёхталасыт, кӯщаяныл Ибрагим Ибрагимов та ӯст о̄лнэ университетыт рӯпиты. 
 
 
