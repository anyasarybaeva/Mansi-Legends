
Сосса нэ̄  Наталья Аркадьевна Рауданен Ха̄льӯст о̄лнэ краеведческий музейт рӯпиты. Ам таве Ханты-Мансийскыт «То̄рум Маа» музейт мирхал конференция о̄лум порат ва̄слум. Тав «Тамги на экспонатах Берёзовского музея» нампа выставка щё̄пита̄лыс. Нэ̄ ты урыл сака пӯмщиг потыртас. Мо̄т пормас о̄с тотыглас — ка̄тыл ва̄рим са̄с хусапсовыт, са̄всыр а̄ны-са̄ныт. Ма̄хум маттем та пӯмщалахтасыт. Ам таве ка̄тпосыт урыл китыгласлум, манах ка̄тпос та̄н та̄ра-паттысыт. На̄н ань э̄лаль Наталья Аркадьевна потре ловиньтэлы̄н.
— Ха̄льӯс музейт 13 ка̄тпосыӈ пормас о̄ньщēв, то̄ват са̄с тармыл щуртым о̄лэ̄гыт, то̄ват ос йӣв тармыл са̄гримат. Сосса ма̄хум тув та̄нти ка̄тпосаныл пинманыл. Рущ ла̄тӈыл тав ла̄ваве — «Тамга» манос «Родовой знак». Пēс порат ка̄сыӈ колта̄гыл такви ка̄тпос о̄ньщас. Ка̄тпосэ щирыл та̄ра-паттуӈкве ро̄выс, хо̄тпа хо̄т яныгмас, хоты рӯтныл о̄лы. Э̄лумхо̄лас такви ка̄тпосэ э̄рнэ нэ̄пакыт палт пиныстэ. Хум хо̄тпа алыщлапанэ палт, нэ̄ хо̄тпа ос ка̄тыл ва̄рум хусапсованэ манос а̄ны-са̄нанэ палт щуртсанэ.
Сосса ма̄хум во̄рт ка̄тпосыл тыт-тот по̄стысыт, ты хосыт пуссын на̄ӈкыс, тыт хотьют во̄раи, во̄раян ма̄нанэ хота мус о̄лэ̄гыт. Ка̄тпосэ по̄хат са̄грыс манах са̄лыл алыщлаӈкв ялыс, манах лэ̄ӈын ос янгӯй ка̄тын-паттыс.
— Сосса ма̄хманув ка̄тпосыл ань иӈ по̄стэ̄гыт?
— Ань тай а̄ти, воссыг тох ат ва̄рēгыт. 1970-1990 та̄лыт порат яныг учёный нэ̄ Елена Геннадьевна Фёдорова ты тэ̄ла та̄ра-паттын ма̄гыс Ха̄льӯс районув янытыл яласас. Сосса ма̄хманув ёт хо̄нтхатыглас, китыгласанэ, колта̄гланыл ка̄тпос о̄ньщēгыт ман а̄ти, хоталь по̄стыяныл. То̄нт ма̄хманув та̄нти ка̄тпосаныл ва̄саныл, то̄ва хо̄тпат во̄рт йӣвн са̄грысаныл, э̄рнэ нэ̄пакн иӈ пинсыт. Ка̄сыӈ ка̄тпос манхурипа ос хотьют ка̄тпосэ, халанылт ва̄саныл.
Та порат мир мо̄т ма̄н сака ат ва̄нтлыс, ма̄хум янгыщ акв ма̄т о̄лсыт. Э̄лы хо̄н ма̄хум ма̄н ма̄вн о̄с сака мат ат ёхталасыт. Ётыл колхозыт ва̄рвēсыт, ма̄хум тыгле-тувле нё̄ргата̄луӈкве патвēсыт, нэ̄пак ос хаснэйӣв ква̄лтапаптувес, пуссын грамотныиг ēмтапасыт. Тувыл та, ка̄тпосыт воссыг ат э̄рмыгласыт, ла̄щал-ла̄щал ёрувлаӈкве та патвēсыт.
Ты тэ̄ла ма̄н ань мӯсхал щирыл ханищтылӯв, ты урыл яныг учёный ма̄хум ёт потыртэ̄в, тувыл ма̄нти о̄с научный потрыт щё̄питэ̄в. Ам ань тыт Елена Геннадьевна Фёдорова ёт хо̄нтхатыгласум. Тав исторический наукат кандидат нам о̄ньщи, Санкт-Петербург ӯст «Музей антропологии и этнографии им. Петра Великого (Кунсткамера) РАН» колт старший научный сотрудникыг рӯпиты. Нэ̄кве ам ётум татем сымыӈыщ потыртас, ка̄тпос урыл хоты нэ̄пакыт ловиньтаӈкве, хӯлтыс. Тавēн ам яныг пӯмащипа ла̄тыӈ ла̄всум.
— Наталья Аркадьевна, наӈ ва̄рнэ тэ̄лан сосса мирн яныг па̄рыс тоты, матъёмас тув вуйхатасын. Ня̄врамыт ёт улпыл о̄с рӯпитэгы̄н?
— Ха̄льӯс музейт ам 2003 та̄л па̄сныл рӯпитэ̄гум, пормасыт суссылтан колнак тармыл пуӈктотэ̄гум. Са̄всыр выставкат щё̄питэ̄в, музейн щалтсан ма̄хум ёт потыртэ̄в. Музейт о̄щнэ то̄ва пормасыт суссылтан ма̄гыс мо̄т ӯсытын манос па̄влытын тотыглыянӯв, э̄лын о̄лнэ мир та̄наныл о̄с вос ка̄салыяныл, пӯмщалыяныл.
Сосса ма̄хманув пēс о̄лупсаныл ханищтылӯв, хумус та̄н о̄лсыт, манарыл яласасыт, манхурип маснутыл о̄лсыт. Оссувлым пēс па̄влыт та̄ра-паттэ̄в, пуссын нэ̄пакын хансыянув, манах хо̄тпа тот о̄лыс, манах колта̄гыл, о̄парищ наманыл пыссын хансыянӯв.
 Ня̄врамыт ма̄гыс са̄в тэ̄ла ва̄рēв — ка̄сыӈ ялпыӈ хо̄тал кастыл суссылтапыл щё̄питыянӯв, та̄н ётаныл потрамēв. Ёнгын паттыиг китыглан ла̄тӈытыл хансыянӯв, та̄нти о̄лнэ ма̄наныл ва̄ганыл ман а̄ти, хотьют молях ля̄галы тав та но̄х-паты. Ня̄врамытын атхунь пӯмыщ, музейн та̄н ща̄гтым ёхтыгпа̄лэ̄гыт.
Яныгнув ня̄врамыт ма̄гыс ма̄н «Краеведение» тэ̄ла ва̄рыглэ̄в. Кит та̄л сыс акв щёс «От краеведения к краеведению» нампа хо̄нтхатыглап щё̄пита̄лэ̄в. Район янытыл о̄лнэ ня̄врамыт ёт потыртэ̄в, та̄н ань исследовательский рӯпата вос ва̄рēгыт. Тувыл хотьют ва̄ри, музейн ёхталы, хансум потре ловиньтытэ. Ма̄н ня̄врамытын о̄с нё̄тэ̄в, хӯлтэ̄в, хумус э̄рнэ нэ̄пакыт пēрияӈкве э̄ри.
— Наӈ хо̄т самын патсын, яныгмасын?
— Ам Ха̄льӯс район Сортыӈъя па̄вылт самын патсум. Омам ханты нэ̄ Людмила Ефремовна Рауданен, а̄ги о̄парищ наме Новьюхова. Тав Тэ̄к па̄вылныл о̄лы, тот яныгмас. А̄тям Сортыӈъя па̄вылныл о̄лы. Хунь са̄т та̄лум то̄влыс, ма̄н Кульпасн ва̄нтлысӯв. Школа а̄стламум юи-па̄лт, 1998-2003 та̄лытыт Санкт-Петербург ӯст Герцена нампа университетт культурология факультетт ханищтахтасум. Тувыл та̄ра Ха̄льӯсн минасум, музейн патхатасум.
___________________
Ань потрумēн та оигпас. Наталья Аркадьевна сосса ма̄хманув ма̄гыс ос Ха̄льӯс район янытыл о̄лнэ мирн э̄рнэ тэ̄ла ва̄ри, матыр-а̄ти та̄ра-патты, ты урыл потырты, наукан нё̄ты. Тав сака ка̄ркам, потрыӈ, сымыӈ нэ̄кве. Колта̄глэ ёт пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
