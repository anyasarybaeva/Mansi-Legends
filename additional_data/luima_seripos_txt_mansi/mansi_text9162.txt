
Ты хуритыт Сакв ма̄хум ня̄враманыл по̄слым олэ̄гыт. Ань тынакт Ха̄льӯс район Ло̄пмус па̄выл ма̄хум мӯйлысыт, па̄вланыл янытласаныл. Э̄ргын-йӣквнэ яныгхо̄тпат халт ма̄ньщи а̄гирищит ос пыгрищит э̄ргысыт, йӣквсыт, стихыт ловиньтасыт.
Юрт а̄гирищиг Евгения Сайна­хова ос Ира Таратова нё̄тнэ супыл масхатым о̄лсы̄г – Женя ма̄ньщи супыл ё̄ӈхатахтыглас, ма̄ньщи сагыл сагвес, Ира ос саран супыл о̄лыс.   
Евгения омаге-а̄тяге ёт Саран­па̄вылныл ёхталас, сценат «Со̄выркве» э̄рыг э̄ргыс. А̄тятэ Олег Ло̄пмус па̄выл хум, оматэ Татьяна Саранпа̄вылт яныгмас. А̄гирищ каӈкыг-увщииг о̄ньщи, Витя ос Юля. Женя ла̄выс, ма̄ньщи ла̄тыӈ ханищты, ма̄ньщи э̄ргыт ос йӣквыт ханищтан колн яланты.
Ира а̄тятэ Александр Таратов Ло̄пмуст яныгмас, оматэ Надежда Саранпа̄вылныл о̄лы. А̄гирищ оматэ̄н саран супыл ю̄нтвес, ла̄ви, тамле маснутыл о̄луӈкве сака ёмас, кӯстыр. 
Ло̄пмус а̄гирищ Кристина Ромбандеева ла̄выс, ты сака ёмас ялпыӈ хо̄тал. Тэ̄н Межгона юрт а̄гитэ ёт «батут» нампа ут тармыл поргысы̄г, а̄кань ю̄нтсы̄г, сосса ма̄хум ёнгынутытыл ёнгасасы̄г. А̄тятэ наме Сергей, тав акваг потырта̄лы, э̄лнаӈ ма̄ньщи ма̄хум хумус о̄лсыт, ня̄враманыл хумус ёнгалтасаныл. Ань Кристина то̄ва ёнгилыт ка̄саласанэ, пӯмща­ласанэ, ня̄врамыт ёт мощ ёнгасас. Тав каӈ­кыг-а̄пщииг о̄ньщи – Рома ос Миша. 
Пыгрищ Максим Вадичупов сака ёмас стих ловиньтас, ань ма̄хум халанылт акван-нё̄тхатым ос юртыӈыщ вос о̄лэ̄гыт. Максим хо̄т та̄лэ то̄влыс, ты та̄л школан мины. Оматэ наме Татьяна.
Юрт а̄гирищиг Дарина Хозумова ос Ариадна Анямова нё̄тнэ йӣкв йӣквсы̄г. Тэ̄н Кульпас школат ханищтахтэ̄г, каникулыт порат юн о̄лэ̄г. Дарина 12 та̄лэ то̄влыс. Оматэ наме Анна, ань ма̄ньщи нэ̄т ёт о̄с э̄ргыс. А̄гирищ ла̄выс, ща̄нь ла̄тыӈ мощ торгамты, «Лӯима сэ̄рипос» газета юн ловиньтыяныл.  
Ариадна 13 та̄лэ то̄влыс. Тав Кульпаст ансамблит э̄рги, йӣкви. Оматэ наме Ирина, тав э̄рыг-йӣкв тотнэ нэ̄, ялпыӈ хо̄талыт о̄лыгланэ̄нылт акваг выступайты. Ариадна увщииг-каӈкыг о̄ньщи – Лиана ос Ростислав. 
Матъёмас ма̄ньщи мирув халт тамле ка̄ркам ня̄врамыт о̄лэ̄гыт. Та̄нанылн ма̄н са̄в ёмас, сымыӈ ла̄тыӈ кēтэ̄в. Туи ёмащакв вос ӯщлахтэ̄гыт, ома-а̄тянылн вос нё̄тэ̄гыт, э̄ргыт ос йӣквыт вос ханищтэ̄гыт. Пуста̄гыл вос о̄лэ̄гыт, со̄тыӈыщ вос яныгмēгыт!
Ня̄врамыт ёт Светлана РОМБАНДЕЕВА потыртас
