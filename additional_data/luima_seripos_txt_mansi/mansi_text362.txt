
Э̄ква-пыгрищ ща̄няге-а̄щаге мēӈквын алвесы̄г ман та̄йвесы̄г. Тав савалап пыгрищ а̄квынэ̄кватэ̄н янмалтавес. Тувыл яныгмас, манарас, а̄квынэ̄кватэ̄н кон ат та̄ртаве ла̄ви: 
- Э̄л ул минэн, тыт мēӈквыт о̄лэ̄гыт манса̄вит. А̄щагын ща̄нягын мēӈквытын алвесы̄г, та̄йвесы̄г.
Та в ё̄рыг ēмтыс, мēӈкв хо̄лат пуссын тав ты по̄кыльтасанэ алыщласанэ. А н ь а̄квэ̄кватэ̄н хунь хӯнтлы, акв ла̄гылсорēныл ня̄л ва̄рыс, мо̄т ла̄гылсорēныл ё̄вт ва̄рыс, сорлувēныл. Тувыл а̄квэ̄кватэ нупыл ла̄ви:
- Ам кон ква̄ллэ̄гум, кон ёнгēгум, ӯйрищит матыр па̄хвтэ̄гум, алыщлэ̄гум. 
А̄квэ̄кватэ̄н ат та̄ртаве:
- Ул минэн, ул минэн, э̄л ул минэн! Мēӈквын хо̄нтавен тах, алавен!
Тав ка̄сыӈ хо̄тал та яласы, ӯйрищит алыщлы, та мaныр, ё̄мыгты. Мощ э̄лнув, мось э̄лнув, тоха та э̄лаль мины. Аквматэ̄ртн хӯрмит хо̄талыг ēмтыс, а̄квēн ты тыпылтавес. Лю̄ньщим кинсытэ, ё̄мыгты. А тав, Э̄ква-пыгрищ, э̄лнув минас, хӯрмит хо̄тал, сунсы, мēӈкв о̄йка ты ё̄ми, пувумтавес, лапаяптувес, такос щисги, ро̄ӈхи, та тотаве. Тувыл тотвес, хоса ман ва̄ти тотвес, со̄ль аквмат колрищин ты тӯлвес. Та мēӈкв о̄йка а̄гирищиг-пыгрищиг о̄ньщи, ань хот-ща̄гтсы̄г, ла̄вēг:
- А̄щмēн лылыӈ кēлп ман лылыӈ нё̄выль тотыс. 
А тав, Э̄ква-пыгрищ, ла̄ви:
- Наӈ тай а̄нум ань ул алэ̄лн, сунсэн, ам урум ман мaныр. Нё̄влюм ман нё̄выль атыл пасы, мущ о̄ньщēлн тувыл ущ алэ̄лн а̄нум. 
Тувыл мēӈкв о̄йка номсы: «Тав со̄ль, мощ тыттылум, тах нё̄вле-тēлпе атыӈыг ēмты, ёмасыг ēмты». Ёл-хуясыт. Ань Э̄ква-пыгрищ ул вос ояс, мēӈкв о̄йкан такви пӯтитэ̄н хуюптавес. Таяныт мēӈкв поталы, лылыēпе та хурип та, торгиньты ман лылы хасумты, юв а̄лты аялаве, тот та тыг-тув хартата̄лаве лылтнэ̄тэ мус. Хотмус хуясыт ман манарасыт, а̄лпылыг ēмтыс. Мēӈкв хотталь минуӈкве ты щё̄питахты, улпыл о̄с алыщлаӈкве хотталь во̄рн мины, матыр ӯйхул ма̄гыс. Э̄ква-пыгрищ та̄кыщ ёл-пēрсаластэ, тыттыстэ, ня̄врамагēн ла̄выс:
- Сунсэ̄н, хот ул та̄ртэлы̄н! Хот те та̄ртылы̄н, нэ̄н тах алавēн. Тав, Э̄ква-пыгрищ, мӯтраӈ, вēрми матыр ва̄рапаӈкве.
- А̄ти, мēн ат та̄ртыламēн. 
Тувыл та минас во̄рн ё̄мыгтаӈкве, ёсаге масыс. Э̄ква-пыгрищ тэ̄натэ̄н китыглыяге:
- Нэ̄н, а̄гирищиг-пыгрищиг, ӯмпи матыр о̄ньщегы̄на?
- А мēн ӯмпил маныр ва̄римēн. 
- А̄нум алэгы̄н тах, исум тēлп ман маныр аюӈкве. 
- А̄ти, ат о̄ньщимēн. 
- Ат те о̄ньщегы̄н, ам ха̄сэ̄гум, нэ̄нанн ӯмпил матарыл ва̄риягум. А̄щин матыр са̄грап-касай о̄ньщи?
Тэ̄н ва̄гтэ̄н, ла̄вēг: 
- О̄ньщи. 
- О̄ньщи те, тотэ̄н сaграп-касай, пēлпыт? Ам нэ̄нанн тēлп аюӈкве ӯмписовыл ва̄риягум, а̄нум алэгы̄н, тēлп аюӈкве патэгы̄н. 
- Тав со̄ль, йильпи ӯмпил тēлп айимēн. 
- А̄нум хот-та̄ртэлы̄н, нэ̄нанн ӯмпил ва̄риягум, тувыл а̄нум тах ущ ёл-нэ̄гелы̄н. О̄влэ̄т са̄грап-касай тотэ̄н, ӯмпи ва̄руӈкве э̄ри, ӯмпи ва̄руӈкве патэ̄гум. 
Тэ̄н маныр, номсэ̄г со̄ль, ха̄йтсы̄г, са̄грап-касай тотсы̄г. Э̄ква-пыгрищ лави: 
- Ань а̄нум хот-та̄ртэлы̄н, а̄щин ялнэ̄тэ сыс ам нэ̄нанн ӯмпил ва̄риягум тēлп аюӈкве. 
Номсэ̄г со̄ль тав тах, тувыл хот-та̄ртвес. Э̄ква-пыгрищ йӣв са̄грыс, йӣвсупыт пиныс, ла̄ви:
- Тыг хуигпа̄лэрищин, ам нэ̄нан мо̄ртым ӯмпи ва̄рēгум. Ам нэ̄нан мо̄ртыягум, тыг йӣвсупыт палт хуигпēн, ман яныт э̄ри, ам мо̄ртэ̄гум. 
Тувыл акватэ та хуигпас, хуигпас, сыплуве супыг та са̄грапастэ. Мо̄танэ̄н о̄с ла̄выс хуигпаӈкве, тувыл таитэ хуигпас, о̄с пуӈке мaн сыплуве хот та са̄грапастэ. Тувыл маныр ва̄руӈкве, пуӈканэ̄н висаге, колошкаг ва̄рыс. (Мēӈкв о̄йка аман хоталь ё̄мыс, аман йӣв са̄грыс-ёргыс). Тув а̄ӈквал тӯщтыгпас, а̄ӈквал пуӈк паттан пуӈканэ̄н тув мастысаге, вильтанэ̄н а̄щēн йинэ лё̄ӈх ляльт тӯщтыгпасаге. Тувыл молямтахтым нё̄выль якытлапыс, на̄лув па̄йтлыгтас, мощ па̄йтахтас ман манарас. Мощēртын мēӈкв хо̄ла ты ёхты, молям-тахтым а̄ны хӯнумтас, тав йӣнэ лё̄ӈх сӯнтэ̄н тув ӯнттыгпастэ. 
Та  торыг мēӈкв о̄йка тув нэ̄глапамисум а̄ны, исум пӯт ӯнттымаг, сэ̄ӈвкыл иӈ па̄йтахтэ̄г. Номсалы: «Ты улпыл а̄гирищагум-пыгрищагум Э̄ква-пыгрищ аластэ̄н, па̄йтыстэ̄н, тыг ӯнттыгпасыг а̄ны». Тувыл ёмас щирыл нё̄выльло̄мт вис, та то̄втытэ. Илттыг кон-салямитэ, ла̄ви:
- А-на-на̄, амти лувум-нё̄влюм атыл пасы. 
Мо̄т а̄ны атыньты, пуссын такви луве-нё̄вле атыл пасы. Тувыл номсахты: «Тэ̄н улпыл Э̄ква-пыгрищ хот-та̄ртыстэ̄н, ня̄врамагум алвесы̄г». Ань пуӈканэ̄н та ма̄ныр хо̄нтсанэ, такви ня̄врамаге пуӈкы̄г. Та кантмувес, а-а, Э̄ква пыгрищ хот та оигпас. Лю̄ньщим-тыстым юв ты щалты, со̄ль ня̄врамаге а̄тимыг. 
Та халт Э̄ква-пыгрищ ойи юв колэ̄н, юв щалты а̄квынэ̄кватэ̄н хо̄нтаве, та аниглаве: 
- Ма̄ныр ты палыт сыс во̄рт ва̄рсын? 
- Ам мēӈквын пувиньтавēсум, а̄лты алвēсум тэ̄ӈкв. Ам по̄йкыслум таве, тувыл хультуптавēсум. Нё̄влюм, ла̄вēгум, маныр атыл пасы, мощ о̄ньщēлын, ам тах нё̄влюм ялты, ёмащакв тыттэ̄лын, ущ а̄нум алэ̄лын, по̄йкщислум. Хунь ёл-хуясув, тав лылты-торгиньты, ам тыг-тув та нуйгата̄лавем, лылаянэ̄тэ сыс а̄лты юв-аялавем. Тувыл а̄лпыл ёл-нэ̄гсалавēсум, такви во̄рн минас, та сыс ам ня̄врамаге аласагум, амти оясум. 
А̄квēн аниглаве-сыпгаве, та лю̄ньщи:
- Ам ты ла̄вēгум воссыг э̄л ул минэн .
Тав Э̄ква-пыгрищ та кантмувес, воссыг а̄кве ла̄тыӈ хӯнтлуӈкве ат патыс. Акв хо̄тал о̄лэ̄г, о̄с э̄л ат та̄ртаве а̄квēн, атав ва̄гтэ мēӈкв о̄йка лё̄ӈх, хоталь тотвес, колэ хо̄т о̄лы. Э̄типа̄лаг а̄квēн о̄с та тыпылтавес, тыстылю̄ньщи, номсы: «О̄с та пуввес апыгтем, алаве тах». 
 Э̄ква-пыгрищ мēӈкв о̄йка колэ̄н ёхтыс, юн а̄тим, хотталь минам. А̄ращēныл вēтра выг, хӯлюм вēтран пины та̄глэ̄кв, но̄х колалан та ха̄хтытэ. А̄лпыл хӯнтлы ты йинэ̄т суйты, хот-тӯйтхатас, тув-щакыртахтас. Пēс ань щовалыт о̄лсыт, а мēӈкв о̄йка колэ щовалыӈ, тувыл щовал сӯнтын тув хотталь тӯйтхатас, я̄ртхатас. Мēӈкв о̄йка ос юн тэ̄нут ва̄рыс, ӯй ман матыр алам, па̄йты. Тав ос Э̄ква-пыгрищ хунь пилы, сэ̄й хулюм кос та̄гыл выг, щовал ас хосыт сӯнтыл юв та та̄рталы, пӯт сӯнтэ̄н та патыглэ̄гыт. Пӯтэ мощ па̄йтахты, а̄рталытэ: «Я а, манырман сэ̄й ман ма̄ныр, аман витум тамле». Та̄глэ̄кв утыстэ, тэ̄нэ хурип пыл а̄ти .
Тавагт, такви тувыл аман ояс, ат номилум. Мēӈкве аман та̄ра алыстэ, манос ётыл ёхтыс, ня̄лыл вусщкасастэ. 
 
 
 
