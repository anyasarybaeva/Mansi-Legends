
Ты э̄тпос 21 хо̄талэ ЮНЕСКО организациян ща̄нь ла̄тыӈ хо̄талыг намаявес. Ка̄сыӈ та̄л ты хо̄талт ма̄ янытыл о̄лнэ мирыт та̄нти ла̄тӈыл потыр хансэ̄гыт. Округувт о̄лнэ ма̄ньщиянув тамле хо̄нтхатыглап о̄с ва̄рыглэ̄гыт. Ма̄н ма̄вт са̄в мирыт о̄лэ̄гыт, ка̄сыӈ такви ла̄тӈе э̄руптытэ, мире янытлытэ.
Ам ань киргизка нэ̄ урыл потыртэ̄гум, наме Курманбюбю. Тав ётэ са̄в мирыт аквъёт мӯйлын ялпыӈхо̄тал порат ва̄йхатасум. Нэ̄ татем нё̄тнэ маснутыл о̄лыс, хораманэ щар со̄рни хольт нас вольгēгыт. О̄лупсатэ урыл китыгласлум, хотыл о̄лы, колта̄гыл ма̄хманэ юн 
ща̄нь ла̄тӈыл потыртэ̄гыт ман а̄ти. Курманбюбю тох ты ла̄выс:
— Юн ма̄н ма̄нти ла̄тӈувтыл потыртэ̄в. Ам киргизский э̄рыг са̄в ва̄гум, э̄ргēгум. Пēс йис мо̄йтанув ёт яныгмасум. Ка̄сыӈ ма̄т ня̄врам 
ща̄нь ла̄тӈыл мо̄йт хӯнтлым яныгми, мо̄йт та̄л ня̄врам хунь о̄лы.
— Наӈ хо̄т яныгмасын?
— Ам Киргизият Чуйский район Шанси па̄вылт 1959 та̄лт самын патсум, тот яныгмасум. Ань ма̄н ма̄в Кыргызстаныг ла̄ваве. Курман Байрам нампа сака яныг ялпыӈ хо̄талт самын патсум, таима̄гыс тох намтвēсум. Омам ат номилум, ам иӈ ма̄ниг о̄лмум порат тав а̄тимыг ēмтыс, а̄гмыл хартыс. Кит каӈк, кит увщи о̄ньщēгум. А̄тяв яныг хо̄нтын ялыс, тувыл ёхтыс, ма̄нав тактēт янмалтасанэ. Ам «Ома» ла̄тыӈ ат та ла̄всасум, туп а̄тямн нёвитавēсум. 

Ам яныгмамум порат Советский Союз о̄лыс, ма̄н пуссын кит ла̄тӈыл потыртасув – киргизский ос рущ ла̄тӈыл. Школат рущ ос ма̄нти ла̄тӈувтыл ханищтахтасув. Ма̄н, киргиз ня̄врамыт, рущит ёт яныгмасув, аквъёт ёнгасасув, алхатасув. Ам рущ юртнэ о̄ньщēгум, Омск ӯст о̄лы, ань ам палтум мӯйлуӈкве ёхтыс, са̄в та̄л юртыӈыщ о̄лымēн.
— Хунь тыг о̄лмыгтасын?
— Россиян ам 1977 та̄лт ёхтысум. Брянск ӯст хӯрум та̄л ханищтахтасум. Тот хум ва̄рсум, наме Вадим. Тав ётэ Чита ӯс нупыл минасамēн, тот Краснокаменск ӯст аквхуйплов та̄л о̄лсумēн, аквам шахтат рӯпитас. Кит а̄ги янмалтасмēн, Мерим ос Алина. Хунь Советский Союз ла̄кква-патыс, ма̄н тыгле ва̄нтлысув. О̄йкам тыт хотталь щалтыс. А̄гиягум сас рӯпитэ̄г, щēмьяӈыг ēмтсыг.  Ам ань ат апыгрищ о̄ньщēгум. 
— Курманбюбю, наӈ татем нё̄тнэ маснутыл о̄лэ̄гын. Тамле маснут на̄н туп ялпыӈхо̄талт масыглэгы̄н?
— Ты то̄рсахиянув ла̄виянув — чапан. Маснутанум-кēнтанум пуссын Киргизстанын ю̄нтылта̄лсанум. Кēнтум кос юн, кос ялпыӈхо̄талыт порат пинтлылум. Ма̄н са̄всыр супыт, юбкат о̄ньщēв. 
Ма̄н о̄лнэ ма̄вт ка̄сыӈ щēмья юн тамле пӯтыскат о̄ньщи. Нэ̄ такви ка̄тыл ю̄нты, ва̄тал тохритэ. Кол-канын пиныянув, тох ӯнлахо̄лэ̄в, ӯщлахтэ̄в, хуйгала̄лэ̄в. Ты пӯтыскаг Мерим а̄гим тав ю̄нтыс. Кит апыгрищагум «Лылыӈ со̄юм» колн ялантэ̄г, тот ма̄ньщи йӣквыт ос э̄ргыт ханищтэ̄г. 

Курманбюбю апыгрище наме Назик, 11 та̄лэ то̄влыс. А̄гирищ ла̄выс, ма̄ньщи ня̄врамыт ёт ёнгасаӈкве ос ханищтахтуӈкве тавēн сака пӯмыщ, аквъёт йӣквēгыт, маснут сагēгыт, сакныл матыр хорам хартэ̄гыт. 
Матъёмас ма̄н ма̄вт о̄лнэ мо̄т хо̄н ма̄хум тамле сымыӈ хо̄тпат, та̄нти ла̄тӈаныл э̄руптыяныл, ма̄н ла̄тӈув янытлыяныл, ма̄н мирув ёт юртыӈыщ о̄лэ̄гыт.
