

	Ха̄льӯс район Саранпа̄выл совхозт ма̄ньщи хум Данил Вынгилев са̄лыт пусмалтым рӯпиты. Та̄л котиль э̄тпост ты хум ос акв саран нэ̄ Наталья Толстова, са̄лы нё̄выль тыналаӈкве Ханты-Мансийск ӯсн машинал ёхталасы̄г. Тыт олмēн сыс ам Данил о̄йка ёт хо̄нтхатыгла̄лсум, рӯпататэ урыл мощ китыгласлум. На̄н тав потре э̄лаль ловиньтэлы̄н:


		«Ам Нё̄рт Талья тальхыт са̄лыӈколт самын патсум. Ань та ма̄т Приполярный па̄выл ӯнлы. Са̄ртын та па̄выл тот а̄тим о̄лыс. Тот Кимкъясуй ма̄хум совхоз са̄лыӈколаныл яласасыт. Ам тот ты са-мын патсум. А̄тям наме Василий Селивёрстович Вынгилев, омам ос Домна Гавриловна Вынгилева о̄лсы̄г. Тэ̄н са̄лы ӯрнэ хо̄тпаг тот рӯпитасы̄г. То̄нт ма̄нки о̄с са̄в са̄лы о̄щсӯв. Ань ты порат са̄лыянум мощ иӈ о̄лэ̄гыт. 

		Ма̄ньта̄гыл акваг Нё̄рт яласасум. Са̄лыӈ ма̄хум рӯпата ёмщакв ва̄глум. Хунь янгыг ēмтсум, са̄лы пусмалтан хо̄тпаг ēмтуӈкве номылматсум. Таима̄гыс школа а̄стламум юи-па̄лт та̄ра Салехард ӯсн ӯйхул пусмалтан хо̄тпаг э̄лаль ханищтахтуӈкве минасум. 1985 та̄лт ханищтахтын ма̄ныл а̄стысум, ювле па̄вылн о̄луӈкве минасум. 

		Саранпа̄вылн ёхтысум, та̄ра совхозн зоотехникыг рӯпи-таӈкве патхатасум. Та па̄сныл акваг тот ты рӯпитэ̄гум. Армиян ялсум, юв ёхтысум ос акв тув минасум. Аквматнакт ос са̄лы ӯрим рӯпитасум. Тувыл ос ювле зоотехникыг патхатасум. 

		Тӯяг нэ̄ви-са̄лыт  ӯнттын порат тув ялантэ̄гум. Яныг таквс ос ва̄т са̄грапнал э̄тпосыгт са̄лы нё̄выль ва̄рēв. То̄нт о̄с тув ялантэ̄гум, са̄лыт ловиньтыянум, тэ̄рпиӈ уколыл тӯщтыянум. Та̄л палыт акваг уральтыянум.

		Ань Саранпа̄вылт нила са̄лыӈкол хультыс. Тот пуссын аквъёт хӯрумхуйплов со̄тыра са̄виткем са̄лы о̄ньщаве. Ты са̄виткемыл акваг ӯрилӯв. Тӯяг са̄лыянув манса̄вит па̄сыг ӯнттэ̄гыт, таса̄вит нё̄выль таквсы ва̄рēв. Ты та̄л па̄влувт са̄тлов тонна нё̄выль ва̄рсӯв. Аньты нё̄влянув са̄всыр ма̄т тыналыянӯв. Мӯй хо̄тпат Свердловский областиныл, Пермский крайныл, Тюмень ӯсныл Саранпа̄вылн нё̄выль ма̄гыс та̄нки ёхталэ̄гыт. Манаса̄вит э̄ри, выгыт. Ты коныпал са̄всыр туристыт па̄вылн ёхталэ̄гыт. Та̄н о̄с са̄лы нё̄выль ёвтэ̄гыт.

		Са̄ртын ма̄н са̄лы нё̄выль Ха̄льӯсн тыналаӈкве тотыгласӯв. Ань ты та̄л о̄выл щёс Ханты-Мансийск ӯсн а̄рталахтын ма̄гыс ёхтысӯв. Нё̄влянув ёмщакв ёвтуӈкве патавет ке, акваг тыг ёхталаӈкве патэ̄в. Нё̄выль коныпал ма̄н пӯркат, юн ё̄мыгтан хопит, са̄лы котыт ос ка̄тыл ва̄рим са̄всыр пормасыт тыналэ̄в. Мощ хосатнув совхозт пормас ю̄нтнэ цех рӯпитас. Та цех ань ат рӯпиты. Ань ма̄хум пормасыт юн ю̄нтэ̄гыт. Та цех о̄лум порат са̄в пӯрка ю̄нтыглавес. Ань та пӯр-кат иӈ о̄лэ̄гыт, ла̄щал-ла̄щал тыналыянӯв. 

		Са̄лыӈ хо̄тпат рӯпата олнаныл юв ат пувавет, та̄ра ойтавет кос, ос  яныт та̄рвит о̄лы –  рӯпатат сака мощща олн ойтаве. Таима̄гыс ма̄ньлат ма̄хум тот рӯпитаӈкве ат таӈхēгыт. Та̄л палыт э̄тэ-хо̄талэ рӯпитэ̄гыт, олнаныл но̄х ат нё̄тавет. То̄ва хо̄тпат ат вēритэ̄гыт, на̄лув ва̄глэ̄гыт, па̄вылт рӯпата кинсэ̄гыт. Ань са̄лыӈ-коланувт са̄лы ӯрнэ хо̄тпа ат то̄вылхаты. Ты урыл осэ-ва̄тал потыртэ̄в, нэ̄мхотьютн ат хӯлавēв. Тыщир э̄лаль акваг паты ке, са̄лы ӯрнэ хо̄тпа ат хульты».

		Данил Васильевич ла̄вме щирыл, хота мус са̄лы ӯрнэ хо̄тпат рӯпата олныл мощща ойтуӈкве патавет, та мус ма̄хум тув минуӈкве ат ка̄сащēгыт. Ань акв э̄тпос сыс э̄лумхо̄лас хус со̄тыра са̄виткем солко̄вил ойтаве. Тыса̄вит олн ма̄гыс тот по̄льтахтуӈкве ат хо̄йхаты. Са̄лы са̄вмалтан урыл потыр а̄тим, ань о̄щнэ са̄лыт аквты са̄витыг вос хультнувыт. 

		 

		Николай МЕРОВ

 
