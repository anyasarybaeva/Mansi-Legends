
Та э̄тпос ва̄т нупыл ат хо̄талэ̄т округ Думан пēриим ма̄хум акван-атхатыгласыт. Борис Хохряков, округ Дума кӯщай, о̄влэ̄т 2015 та̄л сыс  ва̄рум рӯпатаныл о̄вылтыт ла̄тыӈ ла̄выс. 

	Мо̄лты та̄лт депутатыт китхуйплов щёс сапра̄ниян акван-атхатыгла̄лсыт ос 137 са̄кконыт пирмайтасыт. То̄нт 18 йильпи са̄ккон щё̄питасыт, 119 о̄лнэ са̄ккон палт то̄ва тэ̄лат мо̄т щирыл хӯлтсаныл ос 411 постановление ва̄рсыт. Та̄н халанылт са̄выӈпа̄лэ са̄кконыт округт кӯщайлахтын тэ̄лат  э̄лаль тотнэ  ма̄гыс хасвēсыт, мо̄таныт округ бюджет ос ма̄хум о̄лупсаныл ӯргалан ва̄рмалит о̄вылтыт хансым о̄лсыт.

	Ка̄сыӈ сапра̄ни э̄лы-па̄лт депутатыт акв хотты партиян хасха-там ос округ мирколт манос департаментыт рӯпитан кӯщаит ёт хо̄нтхатыглэ̄гыт ос са̄всыр хӯлтыглан ла̄тӈыт урыл потыртэ̄гыт. То̄ва са̄кконыт манос постановленият пирмайтан ма̄гыс ёмщакв номсахтуӈкве э̄рыс. 

	Мо̄т хо̄н ма̄т па̄лыл санкцият хунь ва̄рвēсыт, Россиявт  олныт сэ̄лнэ тэ̄лат та̄рвитыӈнувег ēмтсыт. Округ правительство  колт ос Думат рӯпитан хо̄тпат мир о̄лупсаныл ёмщакв миннэ̄ныл ма̄гыс номтыӈ тэ̄лат ва̄рсыт. 

	Та̄л сыс депутатыт округувт о̄лнэ ма̄хум ёт са̄в ӯсытт ос па̄влытт акван-хо̄нтхатыгласыт. 2015 та̄л сыс та̄н палтаныл 4 со̄тыра 467 китыглахтын ла̄тыӈ ва̄рвес. То̄ва ма̄хум та̄нки депутатыт ёт потыртаӈкве ёхталасыт, мо̄таныт нас пищма кēтыгласыт. Атпан хо̄т-па пищманыл китын-тыг кēтыгласаныл, ос яныгса̄т налыман нупыл са̄т пищмат кол-лективныл кēтыглы-мат. 

	Ма̄хум потырта̄-лум манос хансум ва̄рмаляныл пуссын та̄ра-паттувēсыт ос ёмас щирыл щё̄питавēсыт, туп 147 тэ̄лат ёт депутатыт иӈ э̄лаль рӯпитэ̄гыт. Тох Дума па̄лыл 336 хо̄тпа олн-нё̄тмилыл майвēсыт, тув лов миллион солко̄ви минас. Ты коныпал  «О ветеранах»  федеральный са̄ккон щирыл о̄лнэ колыт ёвтнэ ма̄гыс 22 миллион солко̄ви холтвес. Тувыл Победа ялпыӈ хо̄тал кастыл 15 миллион солко̄ви нё̄тмил ва̄рнэ ма̄гыс та̄стым о̄лыс.

	Ты сапра̄нит депутатыт федеральный са̄кконытытн хансым ла̄тӈыт ма̄гыс округ са̄кконанувн о̄с йильпи хӯлтыглан ла̄тӈыт хассыт. Тох округ промышленный политика урыл са̄ккон, ма̄-вит ос пēс йис культура ӯргалан тэ̄лат, тувыл ма̄ ло̄мтыт государство нупыл хаснэ о̄вылтыт, тот колыт ӯнттын ма̄гыс, колыт щё̄питан я̄нас тэ̄лат ос сыресыр мо̄т са̄кконыт ёмщакв хасвēсыт. 

	Та̄н пуссын китыӈтыг ловиньтавет,  матыр-а̄ти та̄ра-паттаве ке, ос тувыл ущ са̄ккон пирмайтэ̄гыт. То̄ва ӯсыӈ ма̄т мировой сӯтьяг о̄лнэ хо̄тпат пēриявēсыт. 

	Таквсы порат ма̄хум округ Думан мо̄т депутатыт пēрияӈкве патэ̄гыт тах. Туи ты депутатанув  рӯпатаныл тах та оигпи. Ань та̄н йильпи пēрияп урыл потыртасыт. 

	Ат та̄л сыс ма̄н ма̄вт о̄лнэ мир са̄внувег ēмтыс, тыг 200 со̄тыра са̄вит э̄лумхо̄лас о̄луӈкве ёхтысыт. Та щирыл мо̄т Думан 35 ань рӯпитан депутатыт пēнтсыл 38 хо̄тпа пēрияӈкве патаве.  

	Тыгыл 19 кандидатыт одномандатный нэ̄пак щирыл пēриявет ос 19 партийный список (многомандатный нэ̄пак) щирыл пēрияӈкве патавет. Ка̄сыӈ кандидат манос списокн хансым  хо̄тпат пēриян ма̄гыс я̄нас участкат ва̄равет. Тамле участкат 58 со̄тыра са̄вит э̄лумхо̄лас ловиньтахты. 

	Тувыл депутатыт э̄лы-палт округ МВД кӯщай хум В.И. Романица  ва̄рнэ рӯпатаныл урыл потыртас. Та̄н округувт са̄в та̄рвит ос пилыщмаӈ тэ̄лат осн-паттысыт. 

	Ты халт лю̄ль тэ̄рпи тыналан са̄в хо̄тпат хо̄нтвēсыт, наркотик ёвтнэ хо̄тпат ос сыресыр писалит, яныг касаит о̄щнэ хо̄тпат пуввēсыт. Матахмат хо̄тпа Сириян лю̄ль ма̄хум палт хо̄нтлуӈкве во̄вимат.  Та̄н та̄рвитыӈ рӯпатанылт са̄в участковый-хо̄тпат э̄рēгыт кос, ос ань тамле хо̄тпат ат то̄вылхатэ̄гыт. Рущ щирыл та̄н «сокращениян» патсыт. Ань э̄лаль тох ул вос ēмтыс, депутатыт ты ва̄рмалит уральтаӈкв патыяныл. Ты кӯщай хум потре янытэ̄тыл ам мо̄т щёс на̄нан хансылум тах. 

	Дума тармыл ма̄ньлат ма̄хум палатат кӯщаиг о̄лнэ хум Константин Репин та̄нки рӯпатаныл о̄вылтыт о̄с потыртас. Та̄н о̄с мӯсхалыг тэ̄ланыл ва̄рияныл, то̄ва са̄кконыт палт э̄рнэ ла̄тыӈ хӯлтэ̄гыт ос ма̄ньлат ма̄хум ёт юртыӈыщ ос акван-нё̄тхатым рӯпитэ̄гыт.

	 

	Тамара Мерова

	 
