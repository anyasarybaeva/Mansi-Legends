
Белоярский район Касум па̄вылт са̄в та̄л «Казымский рыбкооп»  рӯпиты. Та̄л арыгкемыг кӯщаиг тот Константин Сергеевич Татарников паттувес. Тав ётэ хо̄нтхатыгламум порат ам рӯпатаныл урыл китыгласлум. 
– Константин Сер­геевич, хумус рыбкооп ань рӯпиты?
– Ма̄н Касум, Юильск, Нумто па̄влытыт ла̄п­канув рӯпитэ̄гыт, тот са̄всыр тэ̄нут ос пормас тыналэ̄в. Ты ма̄нь па̄в­лыг мус ёмас лё̄ӈх а̄тим, тэ̄нут, пормас тув тотуӈ­кве сака та̄рвитыӈ, ос са̄в олн э̄ри. 
Та ма̄т мощща ма̄хум о̄лы, таима̄гсыл тэ̄нут, пормас тыналым, са̄в олн тот ат сэ̄лэ̄в. 20-30 та̄л ювле хультум порат рыбкооп са̄в пил, ла̄хыс, хӯл пирмайтас, са̄всыр тэ̄нут ва̄рвес. То̄нт са̄в ма̄хум рӯпитас, та̄н ёмас олн сэ̄лсыт. Ань ма̄н мо̄т ма̄т ёвтум тэ̄нутыт, пормасыт ла̄пканувт тыналэ̄в, ма̄нки тэ̄нут щар ат ва̄рēв. Ма̄нь па̄­вылквет ос пēс йис ма̄т о̄лнэ ма̄хумныл пил, ла̄­хыс, хӯл пир­майтэ̄в ос э̄лаль ты­на­лы­янӯв.
– Са̄в пил ос хӯл пирмайтэгы̄н?
– Хунь са̄в пил о̄лы, то̄нт ма̄н Касум па̄вылт кит арыгкем тонна пил пирмайтэ̄в. 2018 та̄лт Нумто, Юильск, пēс йис ма̄т о̄лнэ сосса щēмьят пуссын аквъёт о̄с кит арыгкем тонна пил ва̄тсыт. Ты пилыт ма̄н Касум, Белоярский ӯст ос мо̄т па̄влытыт о̄лнэ ня̄врамыт ӯргалан колытын тыналыянӯв, Екате­ринбург ос мо̄т  яныг ӯсытын кēтыянӯв. 
Ма̄н о̄лнэ ма̄вт хӯл туп тэ̄нэ ма̄гсыл пувуӈкве ро̄ви, тыи ма̄гсыл мощ­ща хӯл пирмайтэ̄в. Ос ма̄нки ла̄пканувт э̄лаль тыналылӯв. Мо̄лты та̄л пил мощща о̄лыс, мощ­ща пил пирмайтасӯв. 
- Са̄в хо̄тпа ань рыбкоопт рӯпиты?
– Ань тыт 22 э̄лум­хо̄лас рӯпитэ̄гыт, ты коныпал са̄т хо̄тпа договор-нэ̄пак щирыл тэ̄лы ос туи порат рӯ­питаӈкве во̄выглыянӯв. Ма̄хманӯв акв э̄тпос сыс 27 со̄тыра солко̄ви сэ̄лэ̄гыт. Са̄внув тэ̄нут, пормас хунь тыналэ̄в, то̄нт премия-олныл ой­тыянӯв. Та̄н халанылт са̄в сосса хо̄тпат о̄лэ̄гыт. 
Юильск ос Нумто па̄влыгт о̄лнэ хо̄тпат ма̄н палтув о̄с рӯпи­тэ̄­гыт. Тот рӯпитан ма̄ вос­сыг а̄тим. Ханты ос ё̄рн ма̄хум халт са̄в ма̄щтыр хо̄т­пат о̄лэ̄гыт, та̄н са̄в­сыр нё̄тнэ пормасыт ю̄нтуӈ­кве сака ха̄сэ̄гыт. 
Ма̄н ань та̄н палта­ныл ты пормасыт ос нё̄тнэ сувенирыт ёвтэ̄в ос ма̄нки ла̄пкавт Касум па̄вылт э̄лаль тына­лы­янӯв, то̄ват яныг ӯсын кēтыянӯв. Ма̄нь па̄выл­квет о̄лнэ са̄в ма̄хум рӯпата та̄л ӯнлэ̄гыт, ю̄нс­хатым мощ о̄лн сэ̄­лэ̄­гыт.
– Пилыл, ла̄хсыл ос хӯлыл са̄всыр тэ̄нут ва̄руӈкве ат номсэгы̄н?
– Ты рӯпата ма̄н ва̄руӈкве ка̄сащēв кос. Рыбкооп хосат та̄гыл рӯпиты, холодильникыт ос мо̄т э̄рнэ утыт кос о̄ньщēв, тувыл то̄ват сакваласыт, мо̄таныт пēсыг ēмтсыт. Район­ный миркол кӯщаит ёт ань потыртахтэ̄в, э̄рнэ утыл ёвтуӈкве вос нё̄тавēв. 
Ма̄н округувт са̄всыр тэ̄нут ва̄рнэ предприя­тият са̄в субсидия-олныл ань та̄стыглавет. Ты олн ма̄гсыл ма̄нки нэ̄паканӯв кēтуӈкве кос ка̄сащēв. Тувыл акв ва̄рмаль о̄лы, ма̄н ла̄пкат вина тына­лэ̄в, тамле организацият субсидия-олныл ат нё̄­тавет. Вина тыналаӈкв ке по̄йтэ̄в, тувыл ты субсидия-олныт касыл щирыл ат ке мивет, то̄нт щар олн та̄л хультэ̄в ос э̄лаль рӯпитаӈкве вос­сыг тах ат вēрмēв. 
Ма̄нь па̄вылквет о̄лнэ то̄ва ма̄хманув рӯпата ос ла̄пкат та̄л хультэ̄гыт. Ань районный миркол кӯщаит ёт аквъёт ном­сахтэ̄в, хумус э̄лаль ёмас­нувег ва̄руӈкве, хумус э̄лаль олн сэ̄луӈкв. 
– Касум па̄вылт о̄лнэ совхоз ёт рӯпитэгы̄н?
– Совхоз ёт ма̄н туп акв та̄л сыс рӯпитэ̄в, та̄н палтаныл са̄лы нё̄выль ёвтэ̄в ос э̄лаль ма̄нки тыналэ̄в. Тыт са̄в са̄лыӈ ма̄хум о̄лы, та̄н та̄нки нё̄выль о̄с тыналэ̄гыт. Тыима̄гсыл ла̄пкат ты тэнут сака ат ёвтаве. Ма̄н ма̄нь цех о̄ньщēв, са̄лы нё̄влил тот палиӈ ня̄нь, сакватым нё̄выль ос мо̄т тэ̄нут ва̄руӈкве патэ̄в. Ам ном­сэ̄гум, тамле тэ̄нут ма̄хум тах ёвтэ̄гыт.
– Ка̄сыӈ та̄л «Товары земли Югорской» нампа суссылтап Ханты-Мансийск ат ва̄рыглаве, тув яланта̄лэгы̄н?
– Тамле суссылта­пын ма̄н акваг во̄выглавēв. Тот пиланув, ла̄хсанув ос хӯланув тыналэ̄в. Тот о̄лнэ̄в порат э̄рнэ ханищтапыл ва̄рыглавēв. Субсидия-олн ма̄гсыл нэ̄пакыт э̄рнэ щирыл хумус хансуӈкве э̄ри, хумус на̄лок-олн ойтуӈ­кве ос са̄в мо̄т э̄рнэ ва̄р­малит урыл тот по­тыр­тавēв. 
Тув округ янытыл са̄в ма̄хум ёхталэ̄гыт, та̄н ётаныл потыртэ̄в, рӯпа­таныл урыл пӯмщалах­тэ̄в. Та̄н манхурип тэ̄нут ва̄рēгыт, хоталь э̄лаль тыналэ̄гыт, та урыл ки­тыглахтэ̄в. Выставкат рӯ­питанэ̄ныл порат сака са̄в э̄рнэ ва̄р­малит урыл хӯлуӈкве ро̄ви. 
Людмила ТЕТКИНА
