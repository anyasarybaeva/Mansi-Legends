

	Округ губернатор Наталья Комарова Ха̄льӯс районын ялме порат Ягримт о̄лнэ ма̄хум ёт хо̄нтхатыглас. Сапра̄нит 60 арыгкем э̄лумхо̄лас о̄лыс. Яныг кӯщай нэ̄н та̄рвитыӈ ва̄рмаляныл урыл потыртаӈкве  Приполярный, Светлый, А̄нъя ос Восыӈтӯр па̄вылныл ма̄хум ёхталасыт. 


		Ягрим па̄вылт о̄лнэ хум Дмитрий Чесноков ты сапра̄нин о̄с ялыс. Ма̄ньлат хум акв э̄рнэ тэ̄ла урыл Наталья Комарован потыртас. Тав ла̄выс, па̄вылт акв яныг склад о̄лы. Хосат та̄гыл та яныг кол тэ̄ла та̄л ӯнлы, Дмитрий Чесноков ня̄врамыт ос ма̄ньлат хо̄тпат ма̄гсыл тот каснэ кол ва̄руӈкве таӈхи. Тамле кол рӯпитаӈкве ке паты, а̄гирищит-пыгрищит спортыл пӯмщалахтуӈкве тах патэ̄гыт. 

		Наталья Комарован ты тэ̄ла сака мӯстыс. Тав ювле ла̄выс, ты э̄лы-па̄лт ты кол ёмащакв сунсыглаӈкве ос уральтаӈкве э̄ри, ня̄врамыт ма̄гсыл тамле кол ва̄руӈкве тот ро̄ви ман а̄ти. Ты рӯпата ма̄гсыл олн миӈкве ла̄вхатас. 

		Дмитрий Чесноков ла̄выс: «Олныл ке мивēв, ам ты ва̄рмаль хосыт э̄лаль рӯпитаӈкве тах патэ̄гум. Ягримт о̄лнэ ма̄ньлат хо̄тпанув ос ня̄враманув вина нупыл ос мо̄т лю̄ль пищ нупыл ул вос сунсэ̄гыт ос касуӈкве ты колн вос ёхталэ̄гыт».

		Сапра̄нит о̄лум ма̄хум та̄нки та̄рвитыӈ ва̄рмаляныл урыл Наталья Комарован потыртасыт. Та̄н яласан лё̄ӈх урыл, рēг, вит ма̄гсыл ойтхатнэ ва̄рмалит ос са̄в мо̄т тэ̄лат урыл китыглахтасыт. Кӯщай нэ̄ ты та̄рвитыӈ ва̄рмалит та̄ра тах паттыянэ. 

		 

		Округ кӯщай пресс-службатэ кēтум ля̄ххал 

		ма̄ньщи ла̄тӈыл Людмила Алгадьева хансыстэ  


	 
