
Хо̄нтаӈ ма̄ньщит о̄лнэ ма̄т акв ёмас ва̄рмаль ва̄рыглавес, рущ ла̄тӈыл тащир ла̄всаныл – «От камки до камакана». Ты фестивальн са̄в па̄лыл Половинка павылн о̄йттур э̄тпос оигпан хо̄талыт порат мир атхатыгласыт, та̄н нё̄выльныл ос хӯлныл са̄всыр тэ̄нут ва̄рсыт. 
Па̄выл на̄лми ва̄танылт а̄лпыл та̄гыл са̄в палаткат тӯщтувēсыт, пасаныл ӯнттувēсыт, ма̄хум тэ̄нут ва̄рнэ ма̄л хӯлтвēсыт ос хӯл щё̄питаӈкве, нё̄выл яктуӈкве та о̄вылтахтасыт. Ты фестиваль таима̄гыс тыщир намтсаныл: камка тай ма̄ньщи хо̄тпат ва̄­ганыл, тавēтыл хӯл алыщ­лэ̄гыт, камакан – ты насати хо̄нтаӈ ма̄т ня̄нь ва̄рнэ кӯр тох ла̄вияныл, паттатэ тирпащил пиным о̄лы ос но̄ӈхаль ра̄ктыл по̄щгияныл. Хумус пēс порат сосса ма̄хманув хӯл алыщласыт ос ка̄тын-пат­тум хӯланыл, нё̄вляныл тэ̄нутыг ва̄рсаныл, таи ань мирн суссылтасыт. Ма̄ньщи ос ханты ма̄хум коныпал тот рущит ос рē­гыӈ ма̄ныл ёхтум мирыт та̄нти ва̄рнэ тэ̄нутаныл тот ос суссылтасыт, плов ос мо̄т тэ̄нут па̄йтсыт. 

Андрей Мухин, Хо̄нтаӈ районт кӯщаиг рӯпитан хум ща̄гтым, ла̄выс: «Тыг ань таса̄вит ма̄хум ёхтысыт, Половинка па̄влув ань са̄в ма̄т ва̄ӈкве патаве. Ань йис порат ма̄нь­лат а̄гит-пыгыт матъёмас пēс йис ва̄рмалитыл пӯмщалахтэ̄гыт, та̄нти матыр-а̄ти ва̄ӈкве ка̄са­щēгыт. Ты ма̄т о̄лнэ сосса мирыт культураныл щёлыӈ, та̄н пēс ва̄рмаляныл хот ат оссувласаныл, э̄лаль тотыяныл, та̄нти ня̄враманыл ханищтэ̄гыт». 
Тэ̄нут ва̄рим сыс мӯй ма̄хум концерт суссыт, ты кастыл са̄в ма̄ныл Хан­ты-Мансийск, Урай ӯсыг­ныл, та ляпат о̄лнэ па̄в­лытныл э̄ргын, йӣквнэ ма̄хум ёхтысыт, сака ёмщакв э̄ргысыт ос йӣквсыт. Ханты-Мансийск ӯсныл ма̄ньщи нэ̄квет э̄ргуӈкве ёхталасыт, тот о̄лнэ хо̄нтаӈ ма̄ньщит о̄с э̄ргысыт.   

Ня̄врамыт ма̄гсыл кас­нэ ма̄ о̄лыс, тот та̄н ёнгал­тавēсыт, халанылт кассыт, ха̄йтыгтасыт, поргащ­ласыт. Ка̄тыл матыр-а̄ти ва̄рнэ ма̄ сып но̄ӈхаль миннэ ма̄т о̄лыс, тот ня̄в­рамыт оманыл-а̄тяныл ёт то̄р-ло̄мтныл, са̄сныл, лӯптатныл а̄канит, са̄всыр ёнгынутыт ва̄рсыт, тыи та̄нанылн сака пӯмыщ о̄лыс. Анатолий Брусницин, «То̄рум Маа» музейт рӯпитан хум, йиво̄вылныл са̄лыт ёргащлас, Вячеслав Кондин аквты музейт рӯпитан хум, са̄всыр лӯптатыл а̄канит ва̄рыс, Галина Кондина, ма̄ньщи газетат рӯпитан нэ̄, са̄сныл а̄ны-са̄н ю̄нтуӈкве а̄гит ос нэ̄квет ханищтас. 

Рӯпитым сыс ма̄хум тэ̄нутаныл а̄стысыт, Надежда Хромова, Учинья музейт рӯпитан нэ̄, ва̄с ра̄ктыл сартым исум кӯр тӣвырт понысластэ, Анна Мидриган, са̄в ня̄врам янмалтан нэ̄, тӯрхул щаквит-во̄ил сартым са̄ритастэ, то̄ва нэ̄квет ӯй нё̄выль ёт тэ̄нут па̄йтсыт, хӯл исмит о̄с па̄йтвес. Тувыл пуссын мир пасан ва̄тан тэ̄нут а̄рталаӈкве во̄ввēсыт, хотьют маныр ка̄сащас, таи тэ̄с. Па̄йтым тэ̄нутыт акв­ты щёс холыгпасыт, тув мус та атыӈ о̄лыс. 
Ты фестиваль ва̄рнэ ма̄гсыл Анна Ерофеева, Учинья музейт кӯщаиг рӯпитан нэ̄, проект хансыг­лас, ты ма̄гыс РФ президент фондыныл ос округ губернатор грант-олныл майвēсыт. Ты хосыт тамле ёмас ялпыӈ хо̄тал хо̄нтаӈ ма̄т ты ва̄рыглавес. 
Галина Кондина 
