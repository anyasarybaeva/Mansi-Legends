
Округувт о̄лнэ соссаӈ ма̄хум урыл потыртаӈкве кӯщаянув ос та акван-атхатыгласыт. Губеранторув о̄выл ва̄ӈын хум Алексей Шипилов, внутренний политика департамент, рӯпата ос занятость департамент, ӯнттын колыт уральтан департамент кӯщаит ос мо̄таныт ты сапра̄нин ёхталасыт.

	Хантыт, ма̄ньщит ос ё̄рныт юи-о̄выл та̄лытт манарыл ос хумус нё̄тавет, та урыл департамент кӯщаит потыртасыт. Государственный Думаныл округувн пищма ёхтыс, то̄ва ма̄нь па̄вылт о̄лнэ соссаӈ ма̄хум та̄нти ма̄гсыланыл матыр нё̄тмилн атум нэ̄паканыл ат пирмайтавет.

	Тох Советский районт Тимкапа̄выл нэ̄мхотталь хансым ат о̄лы, таима̄гыс та ма̄хум Таёжный па̄выл нупыл вос хансавет. Тащирыл та̄нанылн э̄рнэ нэ̄пакыт атуӈкве кӯстырнув паты. Ань кӯщаит ос ка̄сыӈ мирколытын пищмат тēтэ̄гыт, тот ос вос ты нэ̄пак ёт миркол кӯщаит рӯпитэ̄гыт.

	Округ миркол кӯщаит хосат та̄гыл «реестр коренных народов» урыл потыртэ̄гыт, ос хунь та̄н а̄стлыяныл, ты ва̄рмаль урыл Сергей Тимошков, внутренний политика департаментыт кӯщай ва̄ӈын хум, ла̄выс: «Ты реестырн хаснэ хо̄тпат национальностяныл коныпал э̄ри ва̄ӈкве, хо̄т та̄н о̄лэ̄гыт, хотьют ма̄нь па̄вылт манос во̄рт о̄лы, та̄н хӯл алыщлым, во̄раим о̄лэ̄гыт манос мо̄т хотты ма̄т рӯпитэ̄гыт. Пуссын ты ва̄рмалит ва̄ӈкве хунь патэ̄в, то̄нт мирколытт рӯпитан ма̄хмытын хантытын, ма̄ньщитын ос ё̄рнытын нё̄тмил ва̄руӈкве кӯстырнув паты». Алексей Викторович кӯщаитын ла̄выс, ты ва̄рмаль ёт моляхнув вос рӯпитэ̄гыт ос таквсы порат вос а̄стлыяныл.
