
Ма̄н округувт Ханты-Мансийск ӯст о̄лнэ пӯльница рӯпитаӈкв о̄вылтахтаме па̄сныл та ювле хультум э̄тпост 90 та̄лэ то̄влыс. 
Ань тув онтолов я̄нас пӯльница акван-тӯлым о̄лэ̄гыт – округ клинический пӯльница, пувласпи-а̄гм пусмалтан центр-кол, са̄м а̄гмыт пусмалтан кол, хо̄тпа ма̄йтэ пусмалтан центр, саӈк-а̄хвтас а̄гмыт пус­мал­тан кол ос мо̄т нила пӯль­ница. 
Ань юи-о̄выл та̄лытт тув са̄всыр йильпи оборудование ёвтаве, ты хосыт та̄рвитыӈ а̄гмыт та̄ра осн-паттавет. Ос мак тамле рӯпатаг яныг ос э̄рнэ тэ̄лаг о̄лэ̄гыт – са̄т та̄л ювле хультум порат та̄н «трансплантация» тэ̄ла о̄вылтасыт.
2015 та̄лт – са̄ӈк-а̄хвтас акв хо̄тпаныл мо̄т хо̄тпан ӯнттысаныл;
2019 та̄лт – ма̄йт;
2021 та̄лт –сым.
Ань ты мус мо̄т э̄лмхо̄ласныл 58 хо̄тпан мо̄т са̄ӈк-а̄хвтас ӯнттысыт, 8 хо̄тпан – мо̄т ма̄йт: 2 хо̄тпан – мо̄т сым, 40 хо̄тпан – «стволовые клетки», 3 хо̄тпат – сам тӣврыт о̄лнэ «роговица» ва̄рсыт. 
Ты хо̄тпат ань пуссын пуста̄гыл о̄лэ̄гыт, сама­ныл ка̄салэ̄гыт, мо̄т хо̄т­па­ныл вим сыманыл пут­гēгыт, ма̄йтаныл а̄гм ат ва̄рēгыт. Тох ты округ пӯльницат лēккарыт ёмащакв рӯпитэ̄гыт.
Ос лēккарыт мир пусмал­танэ̄ныл коныпал та̄н Ханты-Мансийский гос­ударственный меди­цинский академият ма̄ньлат ма̄хум ханищ­тэ̄гыт. А̄гит-пыгыт а̄стла­нэ̄ныл юи-па̄лт ты яныг пӯль­ницан рӯпитаӈкв во̄вавет, тот тармыл ха­нищ­тахтынэ̄ныл кастыл та̄н ос ёмас лēккарыг ēмтэ̄гыт.
Округ пӯльницаныл тēтым ля̄ххал ма̄ньщи ла̄тӈыл В. УЗЕЛЬ хансыстэ
