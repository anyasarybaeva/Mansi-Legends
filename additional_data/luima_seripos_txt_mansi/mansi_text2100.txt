

	Ты э̄тпос о̄вылтахтан порат Кондинский районт фестиваль ва̄рыглавес. Ма̄н округувт туризм тэ̄лат щирыл рӯпитан ма̄хум та̄н тот акван-атхатыгласыт.


		Ань ма̄н о̄лнэ ма̄вн са̄внув мир вос ёхталы, ты тэ̄ла э̄лаль тотнэ ма̄гыс о̄с ёмащакв рӯпитаӈкв э̄ри. Мо̄т ма̄ныл мӯйлуӈкв ма̄хум тыг ёхталаӈкв те патэ̄гыт, то̄нт туризм щирыл рӯпитан хо̄тпат са̄внув олн сэ̄луӈкв патэ̄гыт. Са̄в йильпи ӯщлахтын ма̄ тах щё̄питаве, ёмас лё̄ӈхыт тах пинавет.

		Ос ты рӯпата ва̄рнэ ма̄гыс округувт рӯпитан хо̄тпат ханищтаӈкв э̄рēгыт. Таима̄гыс ты та̄н ань о̄выл фестивальн акван-атыглавēсыт. Мир пуссын «Леушинка» нампа турбазан тотвēсыт. Ты турбаза ущты ӯнттувес, ущты рӯпитаӈкв о̄вылтахтас. Урай ӯсныл тув акв щё̄с арыгтем машинал минуӈкв э̄ри. 

		Ма̄тэ сака ёмас, тот яныгман тарыг йӣвыт ёлы тованыл пуссын хот-са̄грувēсыт, ма̄тэ ёмащакв сыстамтавес. Ляпат я̄ ови, тот са̄в хӯл о̄лы. Тув ӯщлахтуӈкв ёхталан ма̄хум ма̄гыс пуссын щё̄питым о̄лы – о̄лнэ колыт, пувлын колыт, тэ̄нэ кол. Татем ёмащакв ва̄рима, улпыл таима̄гыс ма̄хум тот атыглавēсыт. Та̄н вос сунсэ̄гыт, хумус турбазат ӯнттуӈкв э̄рēгыт, маныр щё̄питаӈкв э̄ри.

		Ань ты фестиваль кастыл Кондинский район ка̄сыӈ па̄вылныл ма̄хум тув тотыглавēсыт, та̄н та̄нти па̄вланыл урыл суссылтап щё̄пита̄лыгласыт. Ка̄сыӈ па̄выл (ты Междуреченский, Луговой, Мортка, Половинка, Мулымья, Леуши, Болчары) та̄нки па̄влыӈ мир о̄лупсаныл урыл тот потыртасыт. 

		Луговой па̄вылныл ёхталам ма̄хум та̄н сака пӯмыщ  суссылтап ва̄рыгласыт – ка̄сыӈ хо̄тпа аквхотты мир маснутэ масыс, та мир ла̄тӈыл потыртас, та мир тэ̄нутыл мӯйлын ма̄хум тыттысанэ. Та̄н ма̄ньщи, рущ, хатань, еврей, узбек, таджик, украина мирыт маснутыт масыгласыт. Ка̄сыӈаныл потыртас, э̄ргыс манос йӣквыс. Хӯл алыщлан, во̄раян ва̄рмалит урыл потыртасыт. Таса̄вит щēрынка акван-атмыт, выставкат суссылтасаныл. 

		Половинка па̄влыӈ нэ̄ хо̄тпаг хӯл ӣсмит яныг пут-капай па̄йтсы̄г, ма̄хум хӯлыл тыттысаныл, исмитыл пинсаныл. Та па̄вылт рӯпитан музей урыл потыртасыт. Ка̄сыӈ па̄выл урыл пӯмыщ хӯнтлуӈкв о̄лыс. 

		Тувыл пуссын сапра̄нин та во̄ввēсыт. Щар яныг кӯщаиг тот Александр Юрьевич Комиссаров о̄лыс, тав природный ресурс округ департаментыт кӯщай ва̄ӈын хо̄тпаг рӯпиты. Тав атхатам ма̄хумн ла̄выс, ма̄н округув о̄лнэ мир туризм щирыл э̄лаль ёмащакв вос рӯпитэ̄гыт, то̄нт тыт о̄лнэ ма̄хум о̄с ёмащаквнув тах о̄лмыгтэ̄гыт. 

		Та̄н департамента-нылт Татьяна Павловна Меркушина ялпыӈ ма̄т ӯргалан хо̄тпаг рӯпиты, рущ ла̄тӈыл ты ма̄т тох ла̄вавет – особо охраняемые территории. Тув о̄с турист ма̄хум тотыглавет. Мо̄т ма̄ныл ёхталан хо̄тпатн ма̄ньщи ос ханты мирыг пēс о̄лупсаныл урыл матыр ва̄ӈкв сака пӯмащ, таима̄гыс ты та̄н тув воратэ̄гыт, тув ялуӈкв сака таӈхēгыт.

		Ты нэ̄ ла̄выс, туризм тэ̄лат э̄лаль тотнэ ма̄гыс то̄ва са̄кконыт ёмащакв хансуӈкв э̄рēгыт. Та̄н ёмащакв рӯпитан урак ат мыгыт. Ос ма̄нти ма̄хманув туризм тэ̄лан ханищтаӈкв э̄рēгыт. Ань то̄ва мӯй хо̄тпат тыг ёхталанэ̄ныл порат ёмас колт о̄луӈкв таӈхēгыт, маныр э̄ри, пуссын кол тӣврыт вос олы. 

		Ос акв тамле ва̄рмаль осн-нэ̄глыс – мо̄т ма̄ныл тыг ёхталаӈкв ка̄сащан хо̄тпат интернет хосыт тисхатэ̄гыт. Ос пуссын турбазат, са̄всыр мо̄т ӯщлахтын ма̄т тот хансым ат о̄лэ̄гыт. Та̄наныл акв ма̄н хансуӈкв э̄рēгыт, хо̄тпат та̄ра вос хо̄нтыяныл. 

		Мо̄т ва̄рмаль ос тамле – туризм щирыл рӯпитан ма̄хум сака са̄в олн мӯй хо̄тпаныл выгыт. Ос та̄нти ӯщлахтан ма̄наныл ёмащакв ат щё̄питыяныл, э̄рнэ ут а̄тим, машина а̄тим. Тох рӯпитаӈкв, ва̄им, ат ро̄ви.

		Ты сапра̄ни о̄лум порат «Леушинка» нампа турбаза кӯщай хум Юрий Георгиевич Костылев  сака э̄сгувес. Со̄ль, ты ӯщлахтын ма̄ тав сака ёмащакв ва̄рме. Тав потыртаме порат та̄ра-патыс, о̄йка нэ̄матыр олн кӯщайныл ат во̄выс, такви олнанэ холтсанэ. Ты урыл тав тох ла̄выс:

		– Ань ты турбаза о̄лнэ ма̄тэ̄т пēс порат тыт лесопункт о̄лыс, во̄р тот са̄грувес. А̄тям тот кӯщаиг о̄лыс. Ам тав ляпатэ̄т акваг о̄лсум. Яныгмасум, институт а̄стласлум. Юв ёхтысум. То̄нт во̄р тыт са̄груӈкв по̄йтсыт. Ам номтыл ёхтувēсум, ты ма̄ амти нупылум хансылум ос ӯщлахтын ма̄ тыт ва̄рēгум. 

		Са̄всыр кӯщаитн пищмат хансуӈкв патсум, тувыл ла̄тыӈ ёхтыс – та ма̄ 25 та̄лн арендан виӈкв вēрмилум ос тыт ӯщлахтын ма̄ ӯнттуӈкв ро̄ви. Амти олнанумтыл тыт колыт ӯнттысанум, ма̄тэ сыстамтаслум, яныг пусас ва̄рсум. Ань ма̄хум тыг ёхталаӈкв сака ка̄сащēгыт.

		То̄ват а̄нумн ла̄вēгыт, наӈ олныл ул кӯщаитн майвēсын, та яныт турбаза-капай ӯнттыслын. Ам ювле ла̄вēгум, нэ̄мхотьют а̄нумн олн ат майлас, нэ̄мхотьют а̄нумн ат нё̄тыс. Рӯпата пуссын амти ва̄рсанум. Тох ты о̄лэ̄в ос рӯпитэ̄в. Хо̄тпа такви рӯпитаӈкв те ка̄сащи, тавēн нэ̄матыр торас а̄тим, пуссын ва̄ри.

		Тамле ты тав ка̄ркам о̄йка. Ка̄сыӈ хо̄тпа тох рӯпитаӈкв те паты, то̄нт, со̄ль, ма̄н округувн са̄внув мир ёхталалуӈкв патэ̄гыт.

		 

		Валентина Хозумова  


	 
