
Округув пуӈк ӯсн Ханты-Мансийскан са̄лыӈ ма̄хум тотыглавēсыт, та̄нти халанылт кассыт. Ōвыл хо̄тал, ма̄ньполь э̄тпос нилыт щислат, та̄н нэ̄пакт хансым титыглахтын ла̄тӈыт хассыт. Тот та̄н нэ̄пак хартсыт ос ка̄сыӈаныл номерыл майвес. 
Тувыл каснэ нэ̄пакы­тыл майвēсыт ос матса̄вит кӯм номсахтым ӯнлысыт, хассыт. Та юи-па̄лт та̄н «Мустанг» нампа ма̄н тот­вēсыт, тот са̄лыяныл щё̄­питаӈкве патсыт, хотьют сунаныл, хотьют са̄лы ква̄лганыл хорамтасыт, щё̄питасыт. 
Са̄в па̄лыл тотым ё̄рн­колыт тӯщтувēсыт. Са̄лыт каснэ ма̄гсыл ӯсн яныг ма̄шинат тӣвырн та̄лттым тотавет, ка̄таныл-ла̄глан­ыл ёл-нэ̄гавет, тапалыт ма̄ нэ̄гим та хуēгыт. 
Атыт щислат, я-ты, каснэ ва̄рмаляныл та о̄выл­тах­тас. Пуссын аквъёт хус арыгтем са̄лыӈ хо̄тпа тыг ёхталас, ты Ха̄ль­ӯс, Сургутский, Белояр­ский, Нижневартовский райо­нытныл ма̄хум о̄лсыт. Хум хо̄тпат сун тармыл ӯнлым кассыт, тувыл нэ̄ хо̄тпат нуй­хатсыт. Хумыт ос ёсал ман товтыл мас­хатым са̄­лыяныл юи-па̄лт лю̄лим нуйигтавēсыт. 
Лё̄ӈх тот сохтыл ва̄рим ат о̄лы, акваг мувлахи минуӈкве э̄ри, ё̄ӈхыгпан ма̄т то̄ва ма̄хум ёл та патэ̄гыт, са̄лыяныл молях нуйхатэ̄гыт, то̄ват пōхыт лю̄льнэ ма̄хмытыл хот-рохтэ̄гыт, илттыг ё̄ӈхыг­паӈкве вēр­мēгыт, миннэ хо̄тпа таи­ма̄гсыл ёл та рагаты.   
Хо̄тал палыт касманыл юи-па̄лт то̄ва ма̄хум янытлавēсыт:
– Са̄в та̄л рӯпитанэ̄тэ ма̄гсыл «Ветеран олене­водства» Зоя Ивановна Покачева янытлавес, тав Нижневартовский районт о̄лы. Ос та ма̄ныл о̄лнэ ма̄ньлат хум Константин Айваседа «Самый молодой оленевод» намыл майвес. 
– «За лучшие произ­вод­ственные показатели» номинацият ты ма̄хум наманыл ла̄ввēсыт: о̄выл местат - Вероника Викто­ровна Кантерова, титыт местат - Иван Попов ос хӯр­мит ма̄т - Юрий Тарлин, та̄н пуссын Белоярский районныл ёхталасыт. 
– Э̄кват халт «Чемпион многоборья» номина­цият Светлана Комтина, Анастасия Ком­тина, Людмила Колы­ва­нова но̄х-патсыт.  
– Хумыт халт «Чемпион многоборья» намыл Виталий Русскин, Сергей Русскин ос Иван Покачев майвēсыт. 
– Нэ̄т ё̄рнколаныл ём­щакв тӯщтум ос хора­мы­ӈ­ыг ва̄рманыл ма̄гсыл о̄выл местал Марина Айпина Нижневартовский районныл, Елена Рокина Ха̄льӯс районныл ос Елена Федотова Белоярский районныл янытлавēсыт.
– Атыӈ тэ̄нут па̄йтма­ныл ма̄гсыл ты нэ̄квет янытлавēсыт: о̄выл местат Оксана Рыженкова, тувыл  Майя Швейд ос хӯрмит ма̄т Тамара Вынгилева.
– Щар яныг мӯйлупса ма̄гсыл тит «Бураныг» ӯнлысы̄г, ты са̄в номина­цият но̄х-патум акв хум ос акв нэ̄ наманэ̄н та ла̄в­весы̄г – Виталий Русскин ос Светлана Комтина. Тэ̄н сас Сургутский районт о̄лэ̄г, «абсолютный чем­пион конкурса про­фес­сио­нального мас­терства» намыл майвесы̄г. 
Мо̄т номинацият яныт­лым ма̄хум ма̄н тах мо̄тыт газетавт хансэ̄в ос то̄ва са̄лыӈ ма̄хманув урыл потрыт ва̄рēв. Та̄н тамле та̄рвитыӈ рӯпата ва̄рим о̄лэ̄гыт ос тыпалыт ма̄н касуӈкве та ёхталэ̄гыт. 
Галина КОНДИНА
