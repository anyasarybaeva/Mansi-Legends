
Округ Думат сосса ма̄хум Ассамблеят я̄ӈк на̄тнэ э̄тпост сапра̄ни о̄лыс. Депутатыт ос округ мирколт рӯпитан са̄всыр кӯщаит сосса мирыт ма̄гсыл пирмайтан са̄кконыт урыл потыртасыт. 
Щар о̄влэ̄т «О языках коренных малочисленных народов Севера» нампа са̄ккон урыл потыр о̄лыс. Манхурип рӯпата ты хосыт ва̄раве, ханищтап ос наука департамент кӯщай хум Алексей Дре­нин китыглавес. 
Сосса ма̄хум Ассамб­лея кӯщай Еремей Айпин пӯмща­лахтас: «Ня̄врамыт ща̄нь ла̄тӈаныл щар ат ва̄ганыл, та̄нки ла̄тӈаныл ханищ­таӈкве манрыг ат ка̄са­щēгыт?» 
Ща̄нь ла̄тыӈ ханищтан урыл 
Алексей Дренин ювле ла̄выс: 
– Ань ня̄врамыт туп уроканыл оигпан юи-па̄лт ща̄нь ла̄тӈаныл ханищтэ̄гыт. Ня̄врамыт та̄нки ла̄тӈаныл ат ва̄га­ныл, оманыл-а̄тяныл та̄н ётаныл юн ат потыртэ̄гыт. 
Россия 273 са̄ккон щи­рыл государственныиг хан­сым ла̄тӈыт ня̄врамыт школат о̄с ат ханищтэ̄гыт. Башкирият, Татарстант ос мо̄т са̄всыр республика­тыт тамле та̄рвитыӈ ва̄р­маль ань о̄с о̄лы. 
Округувт о̄лнэ сосса ма̄хум ма̄гсыл ма̄н са̄в рӯ­пата ва̄рēв. Юи-о̄выл та̄­лыт «Стойбищная школа-сад» нампа проект хосыт во̄рт ос ма̄нь па̄вылквет о̄лнэ ня̄врамыт ищхӣпыӈ ут хосыт учитель-хо̄тпан ханищтавет. Ань хо̄т тамле школа рӯпиты. 2022 та̄л сыс ма̄н 11 йильпи ханищтан нэ̄пакыт сосса ня̄врамыт ма̄гсыл та̄ратасанӯв. 
Мо̄лты та̄л Россият яныг са̄кконын йильпи ла̄тыӈ хасвес, ань ща̄нь ла̄тӈыл хансым учебникыт «фе­де­ральный перечень» нампа нэ̄пакн хансуӈкве вос­сыг ат э̄ри. 
Ань ма̄ньщи, ханты ос ё̄рн ня̄врамыт урокыт ща̄нь ла̄тыӈ ханищтаӈкве вēр­мē­гыт. Тамле рӯпата шко­лат мӯсхалыг хумус ва̄­руӈкве, ма̄н ань э̄рнэ нэ̄пак хансэ̄в. 
Ты та̄лныл сӯкыр э̄тпос о̄выл хо̄тал­ныл то̄ва школат сосса ня̄врамыт ма̄ньщи, ханты ос ё̄рн ла̄тӈыл ханищ­таӈкве тах о̄вылтавет. 2023 та̄лныл ты ва̄рмаль округ янытыл тах ва̄раве. 
Еремей Айпин ла̄выс, тыи сака ёмас ля̄ххал, та̄н ты тэ̄ла урыл са̄всыр сапра̄нит акваг потыр­тэ̄гыт. Ма̄хум тот акваг ла̄всэ̄гыт, ня̄врамыт урокыт юи-па̄лт ща̄нь ла̄тӈаныл ханищтаӈкве ат ка̄сащēгыт. 
Са̄лы нё̄влил вос тыттавет  
Ня̄врамыт школат хумус тытта­вет, та урыл Руслан Проводников сапра̄нит потыртас. 
Ха̄льӯс район Саран­па̄выл совхозт рӯ­питан хо̄тпат 13 со̄тыра са̄лы ӯрēгыт. Са̄лы нё̄выль акв кила 450 солко̄ви тынэ ань о̄лы, та районт о̄лнэ школат ня̄врамыт ма̄г­сыл манрыг ты нё̄выль ат ёвтэ̄гыт, пӯрщ нё̄влил тыттыяныл. 
Алексей Дренин ла̄выс: 
– Ты ва̄рмаль урыл нэ̄ма­тыр ла̄вуӈкве ань ат вēр­мēгум. Са̄ккон щирыл школат ня̄врамыт са̄лы нё̄влил тыттуӈкве ке ро̄ви, ма̄н ты хосыт э̄лаль рӯпитаӈкве тах патэ̄в. 
Нижневартовский районт о̄лнэ школат та ма̄т рӯ­пи­тан предприятият палт тэ̄нут ёвтэ̄гыт, тох тын­та̄лнув. А̄гирищит, пыгрищит тыт ва̄рим тэ̄нутыл тыттавет. Ам номсэ̄гум, Ха̄льӯс районт аквта щирыл ва̄руӈкве о̄с тах ро̄ви.  
Внутренний политика департамент кӯщай хум Александр Скурихин 2021 та̄л сыс сосса ма̄хум  «Устойчивое развитие коренных малочисленных народов Севера» са̄ккон хосыт хумус нё̄твēсыт, та урыл потыртас. 
Са̄в щēмьят олн нё̄тмилыл ат мивет
Округ Дума депутат нэ̄ Татьяна Гоголева тавēн ла̄выс: 
–Ма̄н округувт сосса ма̄хум ма̄гсыл са̄в та̄л кол ёвтнэ программа рӯпиты, са̄в щēмьят кол ёвтсыт манос ӯнттысыт. 
Ань са̄в хо̄тпат очере­дил хот-вивет, юи-о̄выл э̄тпос 74 щēмья субси­дия-олныл ат майвēсыт. Та̄н лов арыгкем та̄л ӯр­хатасыт, ка̄сыӈ та̄л э̄рнэ нэ̄пак акван-атсыт ос кӯщаитн кēтсыт. 
Юи-о̄выл та̄лытт сака са̄в ма̄хум очередил хот-щуртумтавēсыт. Ты щēмьят ма̄гсыл э̄рыӈ о̄с нё̄тмил ва̄рнэ программа манос мо̄т э̄рнэ нэ̄пак хансуӈкве э̄ри.
Александр Скурихин ювле ла̄выс, ты тэ̄ла урыл кол ӯнттын департамент кӯщай ёт потыртаӈкве э̄ри. Ос ты щēмьятын хумус нё̄туӈкве ань ро̄ви, ном­сахтуӈкве о̄с ла̄вхатас. 
Сапра̄ни оигпам э̄лы-па̄лт физический культура ос спорт департаментыт рӯпитан нэ̄ Софья Конух  тыт о̄лнэ ня̄врамыт сосса ма̄хум щирыл касуӈкве ханищтавет ман ати, та урыл китыглавес. 
Тыньщаӈ рēпыгтаӈкве, са̄грап па̄хвтуӈкве, акв ма̄ныл э̄лаль поргуӈкве, ощща йӣв-о̄выл ёт ха̄й­тыгтаӈкве са̄в ня̄врам ос ма̄ньлат хо̄тпат ка̄са­щēгыт. Округувт ань акв со̄тыракем э̄лумхо̄лас тох касы. 
Людмила ТЕТКИНА
