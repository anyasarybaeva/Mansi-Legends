
Россия янытыл кӯщаиг о̄лнэ ма̄хум акв йильпи тэ̄ла ква̄лтапаптасыт, тох намаясаныл – проект  «Наставники: не рядом, а вместе». Ты щирыл 21 область кӯщаит рӯпитаӈкве патэ̄гыт, ма̄н округув ты ва̄рмаль палт о̄с вуйхатас.

	Я̄ӈк на̄тнэ э̄тпос 27 хо̄талэ̄т Ханты-Мансийск ӯс мирколт округ кӯщай Наталья Комарова, тавēн нё̄тнэ хум Илья Зенов ос ва̄ӈын хо̄тпанэ — Галина Максимова, Всеволод Кольцов, Алексей Забозлаев, Алексей Шипилов ос Юрий Южаков савалап а̄ги-пыгыт ёт хо̄нтхатыгласыт.

	Ты тэ̄ла хо̄т э̄тпос сыс рӯпитаӈкве паты. Кӯщаиг о̄лнэ ка̄сыӈ хо̄тпа акв ня̄врамын нё̄ты — ка̄сыӈ э̄тпос тэ̄н акв щёс хо̄нтхатыглэ̄г тах, тэ̄ланэ̄н урыл потрамēг, ня̄врам матыр та̄рвит о̄ньщи те, та̄ра-паттытэ̄н. Тувыл тав ты кӯщаин нё̄таве, э̄лаль о̄лнэ хо̄талн ханищтаве.

	Округ кӯщай нэ̄ Наталья Комарова тох ла̄выс: «Ам хунь ты тэ̄ла урыл ля̄ххал ловиньтаслум, ва̄ӈын хо̄тпанум нупыл потыртасум. Ты тэ̄ла щирыл рӯпитаӈкве ань тыт ӯнлын хо̄тпанув та̄ра ка̄сащасыт. Ма̄н округувт савалап ня̄враманув ма̄гыс са̄в э̄рнэ тэ̄ла ва̄рēв. Та̄нанылн атхунь нё̄туӈкве э̄ри, хӯлтуӈкве, потыртаӈкве, хумус э̄лаль о̄луӈкве э̄ри, та маныр. Ща̄нь-а̄щ та̄л яныгман ня̄врам номтэ во̄вта, акв хо̄тал сав хунь тотыгла̄лы. Ма̄н, яныгхо̄тпат, кӯщаиг о̄лнэ ма̄хум, та̄н ётаныл ома ос а̄тя хольт потрамēв те, та̄н тах сыманыл мощ ка̄мнямēгыт, э̄лаль та̄ксарнувег о̄луӈкв патэ̄гыт. Ма̄н ань халанувт ханищтахтуӈкве патэ̄в.

	Кӯщаиг о̄лнэ хо̄тпа о̄лупсатэ о̄с сака кӯпнитыг хунь о̄лыс. Тав са̄в ханищтахтас, рӯпитас, то̄ва щēмьяӈыг ēмтыс, ня̄врам янмалты. Рӯпата коныпал, То̄рум ёмас э̄лумхо̄ласыг вос о̄лытэ, тав ляпатэ̄т о̄лнэ мирн са̄в э̄рнэ тэ̄ла вос ва̄ри. Я̄тил ня̄врамаквет, на̄н о̄с ёмас э̄лумхо̄ласыг яныгмēн, ēмтэ̄н».

	Кӯщай хо̄тпат ос а̄ги-пыгыт халанылт ва̄йхатасыт, потрамасыт, э̄лаль хо̄нтыглахтуӈкве ла̄вхатсыт. Тувыл Наталья Комарова ня̄врамытн миркол янытэ̄т суссылтастэ — рӯпитан колнаканэ, ӯнлын ма̄тэ, мо̄т ӯсытыт о̄лнэ ма̄хум ёт потыртан колнак, тувыл сапра̄ни ва̄рыглан колнак. Ты юи-па̄лт ня̄врамыт исум ща̄ил айтвēсыт, са̄в ёмас ла̄тӈыл потыртавēсыт.
