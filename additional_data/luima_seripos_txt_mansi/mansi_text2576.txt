

	Ха̄льӯс район Восыӈтӯр па̄выл мирколт ма̄ньщи нэ̄ рӯпиты, наме Маргарита Витальевна Ковалюк, а̄ги о̄парищ наме Шесталова. Туи тув ялмум порат, мирколт акван-хо̄нтыгпахта̄лсумēн, мощ потрамасмēн. Тав соссаӈ мир тэ̄ланыл тармыл пуӈк тоты, ты урыл акв-кит ла̄тыӈ ла̄выс:

	– Па̄влувт 462 хо̄тпа о̄лы, та̄н халанылт 289 – соссаӈ хо̄тпа (29 – хантыт, 260 – ма̄ньщит). О̄лнэ колыт тыт ань ат ӯнтталавет, кол ат о̄щнэ ма̄хум мо̄тыт та̄л колыл ӯнттуӈкве ла̄ввēсыт. Кит йильпи ӯсхулыиг ва̄рвесыг. Яныг хо̄нтын ялум хо̄тпа па̄влувт а̄тим, пуссын холасыт. 

	Школат ня̄врамыт ма̄ньщи ла̄тыӈ ха-нищтэ̄гыт, та̄н ётаныл Роза Семёновна Новьюхова рӯ-питы. Клубыт са̄в та̄л Людмила Савельевна Хозумова рӯпитас, ма̄ньлат ма̄хум сакныл матыр хартуӈкве ханищтасанэ, са̄всыр пормасыт сагсыт, ма̄ньщи йӣк-выт ханищтасыт. 

	Ань ты накт ат атхатыглэ̄гыт. Тот соссаӈ мир пормасыт суссылтан колнак о̄лы. Ань яныг-ман ня̄врамыт ща̄нь ла̄тӈыл ат потыртэ̄гыт. Ма̄н ат потыртэ̄в, та̄н ос воссыг хо̄т хӯлэ̄гыт.  

	– Маргарита Витальевна, наӈ хо̄т самын патсын?

	– Ам Восыӈтӯрт самын патсум, тыт яныгмасум. А̄тям Виталий Николаевич Шесталов соссаӈ хо̄тпа о̄лыс. Тэ̄н ма̄ньщи поэтув Юван Николаевич Шесталов ёт ягпыгыӈыщ о̄лсыг. Яга̄гитэ̄н ань Ханты-Мансийск ӯст о̄лы, Альбина Николаевна Мехнина.

	Омам Лидия Михайловна Молданова, ханты нэ̄. Тыг Ханты-Мансийский район Кышик па̄вылныл ёхталас. Тэ̄н сас хосат а̄тимыг ēмтсыг. 

	Ам кит яга̄ги о̄ньщēгум. Акв яга̄гим Ханты-Мансийскыт о̄лы, мо̄танум Тюмень ӯсн ва̄нтлыс. Кит пыг о̄ньщēгум, нёлолов ос онтолов классыт ханищтахтэ̄г. 

	Ань потрумēн та оигпас. Маргарита Витальевнан ам са̄в ёмас, сымыӈ ла̄тыӈ ла̄вēгум. Щēмьятэ ёт пуста̄гыл вос о̄лы, На̄й-О̄тыранэ̄н вос ӯргалаве!

	 

	Светлана Ромбандеева
