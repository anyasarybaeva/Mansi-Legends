

	2013 та̄л оигпам э̄лы-па̄лт соссаӈ ма̄хум Ассамблеят рӯпитан ма̄хум яныгпа̄ла хо̄т-пат, наука, культура ос искусство щирыл рӯпитан хо̄тпат, А̄с-угорский ма̄ньлат ма̄хум организацият рӯпитан а̄гит-пыгыт тув во̄виньта̄лсаныл. 


		Еремей Айпин ла̄выс: «Хус та̄л ювле хультум порат ва̄т са̄грапнал э̄тпос 12 хо̄талэ̄т щар ма̄к яныг са̄ккон Россия Конституция пирмайтавес. Та юи-па̄лт окружной Дума рӯпитаӈкве о̄вылтахтас ос соссаӈ ма̄хум Ассамблея ва̄рвес. Ань ма̄ньщит, хантыт ос ё̄рн мирыт ёмащаквнув о̄лнэ̄ныл ма̄гсыл са̄кконыт ма̄н хансэ̄в ос Дума сапра̄нит о̄лыглан порат пирмайтыянӯв. Ты та̄лыт сыс Ассамблеят рӯпитан соссаӈ ма̄хум лов са̄ккон хассыт. Ты коныпал мо̄т 40 са̄кконыт, программат та̄н ма̄гсыланыл э̄рнэ тэ̄лат хансым о̄лэ̄гыт». 

		Надежда Алексеева са̄кконыт урыл о̄с потыртас. «О территориях традиционного природопользования»  нампа са̄ккон хосыт пēс йис ма̄т о̄лнэ ма̄ньщит, хантыт, ё̄рныт ма̄наныл та̄нки нупыланыл хансуӈкве ань вēрмēгыт. «О святилищах» са̄ккон пирмайтым юи-па̄лт ялпыӈ ма̄т ӯргалаӈкв патавет. Ос мо̄т са̄кконыт манхурип ёмас тэ̄ла соссаӈ ма̄хумн тотэ̄гыт, та урыл тав о̄с ла̄тыӈ ла̄выс. 

		Э̄лаль потыртасыт, манхурип рӯпата йильпи 2014 та̄л сыс ва̄руӈкве тах патэ̄гыт. Ань та̄н «Об уполномоченном по правам КМНС» нампа са̄ккон щё̄питэ̄гыт. Тувыл «О святилищах» пирмайтым са̄ккон то̄ва ла̄тӈанэ мо̄т щирыл хансыяныл. Ос «О недропользовании»  нампа са̄кконын пēс йис ма̄т о̄лнэ соссаӈ ма̄хум ма̄наныл ӯргалан ва̄рмаль урыл хансуӈкве таӈхēгыт. 

		Ассамблея депутыт ос округувт са̄всыр ялпыӈ хо̄талыт кастыл ань о̄с щё̄питахтэ̄гыт. Са̄лы ӯрнэ ма̄хум, хӯл алыщлан хо̄тпат ялпыӈ хо̄таланыл, Ӯринэ̄ква хо̄тал ос са̄в мо̄т ялпыӈ хо̄талыт ма̄ньщит, хантыт ёт янытлаӈкв тах патэ̄гыт. 

		Ты та̄л Елена Сагандукова, округувт яныг лēккарыг о̄лум ханты э̄ква, 80 та̄лэ то̄влынув. Тав хо̄псы а̄гм пӯсмалтан пӯльницат са̄в та̄л рӯпитас. Таве кастын ма̄гсыл нэ̄пак ань щё̄питаве.  Тувыл ты та̄л сыс конгрессыт,  конференцият са̄всыр ма̄т ва̄рнэ порат тув тах  ялэ̄гыт. Соссаӈ ма̄хум Ассамблея та̄л сыс са̄в рӯпата тах ва̄ри. 

		Людмила Тасманова

		 

 
