
Лӯпта э̄тпос о̄выл хо̄талэ ма̄ янытыл ня̄врам ӯргалан хо̄талыг о̄лы. Ос ты кастыл Ханты-Мансийск ӯст «То̄рум Маа» музей кант ка̄сыӈ та̄л тув ёхталан ня̄врамыт «Ворщик хо̄тал» янытлэ̄гыт. Тот рӯпитан хо̄тпат мӯйлын ма̄хум ма̄гыс сыре-сыр пӯмыщ ка̄с ва̄рēгыт.
Ворщик лӯиман ёхты­нэ̄т порат вит ва̄тат пити ва̄­ри. Тувыл ащирмаӈыг воссыг ул вос о̄лыс, пēс ма̄хум ла̄внэ̄ныл хольт, тав такви лэ̄гēтыл по̄лям я̄ӈк сакватытэ. То̄нт молях ма̄лтыпыӈыг ēмты, э̄тия­нув о̄с посыӈыг ēмтэ̄гыт, туи пора та ёхты. 
Ань тамле пēс ла̄тыӈ суссылтан ма̄гыс «Хо̄тал» нампа театр акв ёнгил мӯй ма̄хумн суссылтасыт. Та̄н йӣкваныл, э̄рганыл халт мӯйлын ня̄врамыт тот мощ поргуӈкве ос йӣквуӈкве во̄выгласаныл. 
Э̄рттам акв вориӈ ӯй­рищакве кантэ вос холас, то̄нт тав торас ат ва̄ри, ос пуссын аквъёт по̄лям я̄ӈк толтуӈкве вēрмияныл тах. А̄гирищит-пыгрищит маткем тот та капыртасыт. 
Тувыл ня̄врамыт са̄в­сыр касылыт кассыт. Хум хо̄тпатн та̄н «сюлэнг юнт», са̄лы тоӈхил сосса ма̄хум пēс ёнгиланыл щирыл ёнгылтавēсыт. Пыгрищитн ня̄л та̄ратаӈкве мӯс­ты, та̄н пуссын та каснэ канын ха̄йтсыт. 
Нэ̄квет ня̄врамыт Вор­щик ӯйрищакве сэ̄­тапныл ва̄руӈкве ханищтасаныл, мо̄таныт а̄мщит а̄мщисыт. Раиса Решетникова вор­щик ӯйрищакве наканэ суссылтым а̄гит-пыгыт йӣк­вуӈкве ханищтасанэ.  
Мӯй ма̄хум ма̄гыс Урай ӯст о̄лнэ ма̄ньщи нэ̄ урыл суссылтап щё̄питавес. На­ме Любовь Фёдоровна Башлыкова, тав ат э̄рнэ арыгтам пормасныл са̄в­сыр хусапыт, а̄ныт, ос мо̄т нё̄тнэ пормасыт ма̄щ­тырлы. Нэ̄ са̄в та̄л школат педагогыг рӯпи­тас, ос та юи-па̄лт стихыт хансуӈкве патыс.
Юи-о̄вылт музейн ёх­талам ма̄хум ня̄нькӯрт ва̄рим атыӈ ня̄нил тыт­тувēсыт ос лӯптаӈ ща̄ил айтувēсыт. Тох ты туи о̄выл хо̄талэ «То̄рум Маат» янытлавес.
Тамара Мерова
 
