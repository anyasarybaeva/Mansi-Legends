

	Ты э̄тпос 23 хо̄талэ̄т ам ща̄нюм Елизавета Павловна Бахтиярова 49 та̄лэ то̄влыс. Тав Ха̄льӯс район Ня̄хщамво̄льт самын патыс, тувыл ща̄няге-а̄щаге Кēрасколыӈъя па̄вылн ва̄нтласы̄г, тот яныгмас.

	Елизавета Павловна сака ма̄щтырыг пӯрка, во̄рт ё̄мнэ ня̄ра ю̄нтуӈкв ха̄сы, суп ка̄тыл ю̄нты, сака атыӈыг ня̄нь ва̄ри. Ня̄враманэ ма̄ньта̄гыл сака сакпакыг ӯрсанэ. Тав во̄раяӈкве о̄с ха̄сы, хотум кēрняль, лэ̄с ӯнттуӈкве, пуссын ва̄г. Матахмат щёс лэ̄сыл ӯй ка̄тын-паттыгла̄лас. Во̄раян ва̄рмальн а̄щумн ханищтавес.

	Тэ̄н а̄щумтыл 1986 та̄л порат нё̄рт о̄лсы̄г, са̄лы ӯрсы̄г, тамле ёмас тувыл та̄рвитаӈ рӯпата о̄щсы̄г. А̄щум  Прокопий Тимофеевич Бахтияров то̄нт ёмас са̄лы ӯрнэ хо̄тпаг о̄лыс. Тав ма̄ньщи пēс йис ва̄рмалит пуссын ва̄г. Ма̄ньнув порат сака ма̄щтыр хо̄тпаг о̄лыс. Тэ̄н ща̄нюмтыл са̄тхойпулув та̄л аквъёт о̄лсы̄г, ты сыс тэ̄н ат ня̄врам о̄щсы̄г, ань кит апыгрищ о̄ньщēг. О̄лнэ палыт акваг Кимыӈ-щупапа̄вылт о̄лсы̄г. Щēмьят ня̄врамыт пуссын ма̄нь та̄гыл ма̄ньщи ла̄тӈыл потыртэ̄гыт, матыр ма̄ньщи ва̄рмаль пуссын ва̄гыт, ма̄ньщи щирыл ӯргалахтэ̄гыт.

	Таи ма̄гыс ты хо̄тал пуссын ня̄врамыт я̄ныг пӯмащипа ла̄вуӈкве ща̄нюмн таӈхēгыт. Тавēн са̄в сымыӈ ла̄тыӈ кēтуӈкв, хоса нот вос о̄лы. На̄й-О̄тыранэ̄н вос ӯргалаве. Пус ка̄т, пус ла̄гыл. То̄рум ёт, О̄тыр ёт!
