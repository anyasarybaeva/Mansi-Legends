
Тӯя ты ёхтыс. Ань округув янытыл са̄всыр ӯсытт ос па̄влытт о̄лнэ ма̄ньщи ос ханты ма̄хум «Ӯринэ̄ква хо̄тал» янытлаӈкв патэ̄гыт. Ос то̄ва ма̄т ма̄хум ялпыӈ хо̄тал мощ са̄ртыннув ва̄рыглэ̄гыт.
Ханты-Мансийский район Кышик па̄выл сосса мир о̄лнэ па̄влыг ла̄ваве. Тот туп нёлолов­са̄т арыгтем хо̄тпа о̄лы, та̄н халанылт са̄выӈпа̄лэ - ты ханты ма̄хум. 
Ханты-Мансийск ӯсныл та па̄выл мус яныгса̄ттем вēрыста. Лё̄ӈхе са̄в я̄ ӯлт­та мины. Мощ ма̄лтыпыг ēмты, лё̄ӈхе та̄ра лю̄лиг та ēмты. Таима̄гыс тот о̄лнэ ма̄хум «Ӯринэ̄ква хо̄тал» ма̄ньполь э̄тпос юи-о̄выл хо̄таланэ̄т ва̄ри­яныл. 

Ань та̄н ювле хультум э̄тпос 27 хо̄талт мӯйлысыт. Ма̄хум маттем та ща̄гтсыт, тит та̄л нэ̄матыр ялпыӈ хо̄тал ат о̄лыс. Хо̄талъят порат са̄в мир па̄вылка­нын атхатуӈкв та патсыт. Тот а̄лпыл тит ё̄рнколыг тӯ­щтувесы̄г, ка̄сыӈ ё̄рн­колт нэ̄квет нё̄выль ис­мит, хӯл исмит ос лӯптаӈ ща̄й па̄йтсыт.
Ялпыӈ хо̄тал пӯрлах­тын накыл о̄вылтавес. Мирн ва̄нэ ханты э̄ква Мария Кузьминична Волдина ос па̄вылт о̄лнэ нэ̄ Антонина Николаевна Никонова ханты мир На̄й-О̄тыранылн ос Тя̄к-а̄к­вын пуӈк пинсы̄г, Нуми-То̄румн по̄йкщасы̄г. 

Та юи-па̄лт ма̄хум ма̄­гыс концерт та о̄вылта­вес, Валерий Ледков э̄р­гыт э̄ргыс, нэ̄квет йӣкв­сыт. Па̄вылт о̄лнэ ма̄щтыр э̄к­ват та̄нти ю̄нтум супаныл, нӯй сахияныл мирн сус­сылтаӈкве ла̄ввēсыт. Та̄н масхатасыт, ос тыгле-тувле ё̄ӈхим ос йӣкващ­лым маснутаныл та сус­сылтасаныл. 
Та̄л сыс самын патум ня̄врамаквет оманыл-а̄тяныл о̄с янытлавēсыт, та̄н пуссын ляпан во̄выг­лавēсыт, мӯйлупсал май­вēсыт. Та ювле хультум 2020 та̄л сыс па̄вланылт хӯрумхуйплов ня̄врам самын патыс.

Кышик па̄вылт о̄лнэ ханты нэ̄ Антонина Николаевна Никонова о̄йкатэ рущ хум. Тэ̄н са̄в та̄л ювле хультум порат са̄лы ёвтсы̄г ос во̄рн о̄л­мыгтасы̄г. Та̄лэ-тувēт тот о̄лэ̄г. Ань тэ̄н са̄лыӈ суныл па̄вылн ёхталасы̄г. 
Нэ̄кве акван-атхатам мирн татем сымыӈыщ са̄­лыянэ урыл потыртас. Тав ла̄выс, ханты ма̄хум пēс йис та̄гыл са̄лы о̄ньщим о̄лсыт. Ань са̄лы виӈкве, ма̄хум ат ка̄сащēгыт. Са̄лы о̄ньщуӈкве - ты рӯпата кӯпнит хунь. Ос сосса хо̄тпан са̄лы та̄л о̄луӈкве та̄рвитыӈ. Тав ма̄хманэ во̄всанэ, о̄с са̄лы вос о̄ньщēгыт, пēс о̄лупсаныл, пēс наканыл ос ва̄рмаля­ныл э̄лаль вос тотыяныл.

Ань Кышик па̄вылт яныгпа̄ла хо̄тпа мощща хультыс. Та̄н акван-хо̄нт­хатыгланэ̄ныл порат мо̄р­сыӈ порат ханты ла̄тӈыл потыртэ̄гыт. Ня̄врамыт ос пуссын туп рущ ла̄тӈыл потыртэ̄гыт. 
Ос матъёмас пēс ял­пыӈ хо̄талыт ва̄равет, па̄влыӈ ма̄хум мощ мӯй­лэ̄гыт. Ань «Ӯринэ̄ква хо̄тал» янытламаныл порат са̄в хо̄тпа ёхталас, ма̄нь ня̄врамыт ханты супыл мастувēсыт, нэ̄квет ос ханты супыл ё̄мыгта­сыт. Тох ты ма̄нь па̄влыӈ мир о̄лы.

Валентина УЗЕЛЬ
