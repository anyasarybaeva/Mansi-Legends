
Та̄л котиль э̄тпос 26 хо̄талэ̄т ма̄-вит ӯргалан Департамент колт рӯпитан ма̄хум хо̄нтхатыглап ва̄рыгласыт. Потраныл та урыл о̄лыс, ань ювле хультум та̄ланыл хумус минас, маныр рӯпата ва̄рсыт, хотьютн нё̄тсыт. Ат тэ̄ла урыл докладыт ловиньтавēсыт: Во̄рыӈ ма̄ ӯргалан тэ̄ла, Тэ̄пкант матыр янмалтан, Вит ӯргалан, Ма̄хум тыгле-тувле яласан тэ̄ла (туризм) ос Соссаӈ мир пēс та̄гыл ва̄рнэ тэ̄ланыл, алыщлапаныл. 

	Ма̄н ма̄хманув урыл доклад Евгений Александрович Лавров ловиньтас, тав соссаӈ мирыт пēс йис ма̄наныл ӯргалан отделт кӯщаиг о̄лы. Ты хум тох потыртас: «Ювле хультум та̄лт ма̄н лов нэ̄пак щё̄питасӯв, округ Правительстван кēтсанӯв. Та̄н халанылт акв тамле э̄рнэ программа хассӯв – «Социально-экономическое развитие КМНС ХМАО-Югры на 2015-2020 годы». 

	2015 та̄л сыс соссаӈ мирн нё̄тнэ ма̄гыс Федеральный бюджет 15 млн. 900 со̄тыра майлас, ты коныпал кит нефтяной компанияг («АКИ-ОТЫР» ос «Салым Петролеум Девелопмент Н. В.») 131 со̄тыра солко̄ви нас То̄рум ма̄гыс кēтыгласыг. 

	Во̄ртур э̄тпост округ Правительство 77 млн. 100 со̄тыра солко̄ви кēтыс. Ты олныт ма̄н ла̄кква-уртсанӯв, тамле нё̄тмил ва̄рсӯв:

	– Соссаӈ ма̄хум пēс йис та̄гыл ва̄рнэ тэ̄ланыл палт 42 млн. 200 со̄тыра кēтсӯв;

	– Э̄рнэ матыр ёвтнэ ма̄гыс ман нусаг о̄лнэ хо̄тпатн нё̄тнэ ма̄гыс 7 млн. 900 со̄тыра солко̄ви ойтсув;

	– Касыл тэ̄ла ма̄гыс 2 млн. 600 со̄тыра солко̄ви кēтсӯв;

	– Пēс йис та̄гыл тэ̄лан ань гранд-олн та̄стуӈкве э̄ри, тув ма̄н 25 млн. солко̄ви мисӯв.

	Округ янытыл о̄лнэ соссаӈ ма̄хумныл сака са̄в хо̄тпа та̄нти пēс йис ма̄нанылт о̄лэ̄гыт, тот во̄раēгыт, хӯл алыщлэ̄гыт. Та̄нанылн ма̄н «Буран» ман ха̄пыл яласан моторыт ёвтуӈкве нё̄тэ̄в, кол тӣвырн э̄рнэ матыр винэ ма̄гыс олныл кēтыянӯв, во̄руй ка̄тын-паттуӈкве субсидия нампа нё̄тмил олныл нё̄тыянӯв. Ань ос ма̄хум писалил па̄тлуптаӈкве нас ханищтавет, соссаӈ хо̄тпа  ма̄гыс ма̄н олн кēтэ̄в. Ты коныпал мо̄т са̄в нё̄тмил ва̄рēв. 

	Выставкат о̄лыг-ланэ̄ныл порат тув яланта̄лэ̄в. Мо̄лты та̄л яныгпо̄ль э̄тпост Москва ӯст «Сокровища Севера–2015» мирхал выставка-ярмарка о̄лыс. Тув ма̄хум Россия янытыл ос э̄лы хо̄н государстватныл – 27 ма̄ныл ёхталасыт, 500 арыг хо̄тпа акван-атхатыгласыт. ӈта пасан ва̄тан ӯнтсасыт, потрамасыт, потраныл тох намаим о̄лыс: «Проблемы интеграции культуры коренных малочисленных народов России в культурное пространство страны». Акв та порат Россия янытыл о̄лнэ нэ̄пак хаснэ соссаӈ ма̄хум акван-хо̄нтхатыгласыт, хансум потраныл ос стиханыл ловиньтасыт. Ты тэ̄ланыл ос намаясаныл «Душа Севера». Тувыл «Полярный стиль» нампа соссаӈ мир мода суссылтавес. «Сокровище Севера–2015» выставка оигпаме э̄лы-па̄лт ма̄хум янытлавēсыт. Ма̄н округув хӯрум щёс янытлавес, мӯйлупсатыл майвес».

	Евгений Александрович ла̄вме щирыл, та̄н соссаӈ ма̄хум о̄лнэ ма̄нанылн ва̄тихал яланта̄лэ̄гыт. Ань таи уральтэ̄гыт, та̄ра-паттэ̄гыт – аман со̄ль ма̄хум тот тармыл о̄лэ̄гыт, та̄нти пēс йис ма̄нанылт алыщлэ̄гыт ман во̄раēгыт. Тувыл та̄нанылн нё̄тнэ ма̄гыс та̄н са̄всыр ма̄н пищмат хансэ̄гыт, э̄рнэ нэ̄пакыт щё̄питэ̄гыт. 

	 

	Светлана МАТВЕЕВА
