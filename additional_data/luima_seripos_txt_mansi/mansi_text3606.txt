
Ты та̄л лӯпта э̄тпос ва̄т нупыл китыт хо̄талэ̄т Юван Николаевич Шесталов, стихыт хансум ма̄ньщи хо̄тпав, самын патме па̄сныл ань нёлса̄т та̄лэ то̄влынув. Тав намхо̄талэ кастыл мо̄лалнув «То̄рум Маа» музей колт «Шесталовыг… а̄щ ос пыг» потыртан ва̄рмаль о̄лыс. Ты кастыл са̄в хо̄тпа тув ёхталас. Та музей акв колнакт Юван Николаевич ос тав а̄тятэ Николай Тимофеевич Шесталовыг о̄лупсатэ̄н урыл потрыт щё̄питавēсыт. Ма̄ньщи хумыг урыл Альбина Николаевна Мехнина, Юван э̄ще, потыртас.

	О̄выл ла̄тыӈ «То̄рум Маа» кӯщай ва̄ӈын нэ̄ Эрика Петровна Сургутскова ла̄выс. Тав мӯй хо̄тпат ёт пащалахтас ос пуссын ма̄хум янытласанэ. Нэ̄ ла̄выс, Юван Шесталов нёлса̄т та̄лэ то̄влын кастыл, ты та̄л таве ка̄стын ос хансум потранэ, стиханэ ловиньтан ма̄гыс мир ва̄тихал акван-атхатыглахтуӈкве патэ̄гыт. Юван Шесталов хоты щēмьят самын патыс, тав а̄тятэ урыл ань Альбина Николаевна потыртас.

	А̄ще Николай Тимофеевич Шесталов 1910 та̄лт я̄ӈк на̄тнэ э̄тпос онтоловит хо̄талэ̄т Ха̄льӯс район Камратка па̄вылт самын патыс. Тав «солвал о̄йкаг» ла̄ввес. Та та̄лт солвал щар мощща хультыс, тыныӈыг ēмталас, мир о̄лупсаныл та̄рвитыӈыг патыс. Та па̄сыл Шесталовыт рӯт ма̄хум пуссын солвалыг ла̄ввēсыт. Щащēкваныл Татьяна о̄с солвал о̄йка э̄кваг ла̄ввес.

	Николай Тимофеевич ма̄ньщи щирыл Миколкаг ла̄ввес. Тав во̄раян ос хӯл алыщлан щēмьят самын патыс. Ма̄нь поратэ урыл щар нэ̄мхуньт ат потырта̄лыс. А̄тимыг ēмтнэ̄тэ э̄лы-палт тав ущта та урыл ня̄враманэ̄н потыртас.

	Хунь ат та̄лэ о̄лыс, номитэ, тэ̄лы порат Камратка па̄вылн соссаӈ ма̄хманув ос купса о̄йкат са̄всыр ма̄ныл тыналахтын ва̄рмальн акван-атхатыгла̄лсыт. Ма̄ньщи ос ханты хо̄тпат нё̄выль, хӯл, пил, нёхыс совыт ос мо̄т тэ̄нут-пормас тотыгласыт. Купса о̄йкат ос колас, маснут, хорамыӈ то̄рыт, касырлахтын картат, вина ос мо̄т са̄всыр тэ̄нут-пормас тотыгласыт. Та̄н ты утанылтыл халанылт пēнтхатыгласыт.

	Са̄ртын соссаӈ ма̄хманув вина щар ат айсыт, а̄тим о̄лыс. Ты купса хо̄тпат соссаӈ ма̄хманув картал ёнгасаӈкве ос вина аюӈкве ханищтасаныл. То̄нт са̄лыӈ ма̄хум ос лувыӈ ма̄хум тыналахтуӈкве акваг тув ёхталасыт. Миколка о̄патэ ёт о̄с тув яланта̄лыс.

	О̄патэ са̄в во̄руй ка̄тын-патталас. Тав ка̄сыӈ та̄л нёхс совыт тот тыналас. То̄ванакт тох ēмталас, щёлыӈ са̄лыӈ хо̄тпат тот картал ёнгасыманыл пуссын са̄лыяныл хот-вуйла̄лвēсыт, та̄тыл ка̄тпатта ра̄тым та хультсасыт. Ювле, о̄лнэ ма̄нанылн, тэ̄лы порат ла̄глыл ё̄мантасыт.

	Аквматнакт о̄патэ вина аис ос рущ хо̄тпат ёт картал касырлахтуӈкве ӯнтыс. Ёнгиматэ нёхс сованэ пуссын хот-вуйвēсыт ос э̄лаль а̄рнтаг ёнгуӈкве воратас. Ты халт ёнгын колн Миколка апге щалтыс. Купса о̄йка таве ка̄саластэ ос ла̄выс: «Ня̄врамын ма̄гыс ёнгимēн, ам но̄х-патэ̄гум ке, ня̄врамын ёт-выглум». О̄патэ ёнгуӈкве та о̄вылтахтас. Хоса ман ва̄ти ёнгысы̄г, купса о̄йка но̄х-патыс. Тувыл та, апге хот та вуйвес.

	Пēс порат ат та̄л яныт ня̄врамыт матыр-а̄ти пуссын ва̄руӈкве хассыт. Лувколытт щё̄р хот-хилсыт, ӯйхул янмалтасыт ос мо̄т рӯпата ва̄рсыт. Та купса о̄йка Миколка ёт та тотыстэ. Ня̄врам тав палтэ са̄всыр рӯпата ва̄рыс. Тувыл 1917 та̄лт, революция ēмтум порат, пыг ущта юв та̄ртвес.

	Николай Тимофеевич потырта̄лыс, тав нё̄рт ос Ямал ма̄т рӯпитас. Юван Шесталов тав урēтыл о̄с хансыгла̄лыс. Кӯщаēнтыл яласыматэ̄н, хотты па̄вылн ӯщлахтуӈкве хо̄ēг, э̄типа̄лаг Миколка ня̄йт хо̄тпатныл мо̄йтыт ос са̄всыр пēс потрыт акваг хӯнтлыс. Ма̄ньщи мо̄йтыт щирыл щар мулумыг ос ка̄ркамыг Э̄ква-пыгрищ о̄лы. Тав ты мо̄йтытын сака агтыс. Пыгрищ акваг тав урēтыл номсыс, Э̄ква-пыгрищ хольт о̄луӈкве сака таӈхыс. Тыима̄гыс та̄рвит та̄лыт пуссын вēритасанэ.

	Та порат пыгрищакве о̄лупсатэ сака та̄рвитыӈ о̄лыс. Купса о̄йка таве акваг лю̄камтастэ, лю̄льсаӈ тыттыстэ ос та̄рвитыӈ рӯпата ва̄руӈкве кēтыгластэ. Ос тав тох номсыс, ёмас хо̄тпа са̄внув о̄лы, хуньт ты накыл лыпащ паты, юв минуӈкве та̄ратаве.

	Тыщир кит та̄л минас, тувыл революция ēмтыс. Купса о̄йка таве Саранпа̄выл по̄хыт хоты ма̄т хультуптастэ. Миколка то̄нт са̄т та̄лэ то̄влыс. Ня̄врам такви па̄влэ мус ла̄глыл ё̄мыс, хотты ма̄т ос ма̄хумн тотвес. Юв ёхтыс, о̄патэ хотталь щалтум. Миколка купса о̄йкан мимтэ ма̄гыс, рӯтанэ тав нупылэ сака кантыӈыг о̄лсыт, акваг ля̄выльттавес. О̄йка ва̄тихал во̄рн ялантас, тот са̄в вина аис ос порсыс.

	Миколка мо̄т ма̄т яласыматэ сыс юн йигирище Варя, ётыл а̄пщитэ Щерки ос щар ма̄нь йигирище Акулина самын патсыт. Тувыл та̄н яныгнувег мощ ēмтыс, тав Якса ня̄йт хо̄тпа палт рӯпитаӈкве патхатас. Та ня̄йт хо̄тпа таве ма̄хум пусмалтаӈкве ханищтастэ, аквъёт са̄всыр айнэ вит ва̄рсы̄г. Ты хал мо̄йтыт мо̄йтсы̄г ос э̄ргыт э̄ргысы̄г.

	Тувыл яныг хо̄нтлын нак о̄вылтахтас. Тав Сталинград ӯс по̄хын хо̄нтлуӈкве тотвес. Аквматнакт на̄иӈтуйтыл минаманыл порат та̄н куратаптан утыл сакватавēсыт. Ма̄ пулиг-о̄хтыртавес. Миколка лылыӈыг хультыс, нас пуӈке та̄кыщ то̄рнувес. Пӯльницат пусмалтавес ос колхозыт но̄х-во̄рмалтаӈкве юв кēтвес. То̄нт па̄вылт туп яныгпа̄ла хо̄тпат, э̄кват ос ня̄врамыт хультсыт. Хум хо̄тпат пуссын хо̄нтлысыт. Солвал о̄йка Ха̄льӯс район Тэ̄к па̄вылт, Ло̄пмусыт, Резимово, Ялъӯст ос мо̄т па̄влытыт колхоз кӯщаиг рӯпитас. Юи-о̄вылт Восыӈтӯр па̄выл колхозт кӯщаиг о̄лыс. Таима̄гыс колта̄гланыл та па̄вылт о̄луӈкве та хультыс. Тав о̄лупсатэ урыл са̄в э̄рыг э̄ргыглавес. Юван ла̄выглас, а̄ще онтырса̄ткем ма̄ньщи э̄рыг о̄ньщис.

	Восыӈтӯр па̄вылт акв талква э̄ква Валентина Николаевна Новьюхова о̄лыс. Тав мис поснэ нэ̄г рӯпитас. Ты нэ̄ ялпыӈ хо̄талыт о̄лыглан порат нё̄тнэ турсуил акваг э̄ргыт э̄ргыглас. Альбина Николаевна тавēтыл ты а̄тятэ урыл э̄ргыт хӯлыглас.

	Тувыл Альбина Николаевна ос каӈке Юван Николаевич Шесталов о̄лупсатэ урыл мощ потыртас. Тав 1937 та̄лт Камратка па̄вылт самын патыс. Тав ат та̄лэ то̄влуме порат, юртанэ яныгнувег о̄лсыт, пуссын школан ханищтахтуӈкве минасыт. Пыг тув мус ханищтахтуӈкве таӈхыс, о̄с та̄н ётаныл школан ялантас. Кон ул вос кēтвес, тав пасан ёлы-па̄лн тӯйтхатыглас. Урок ханищтан порат пуссын ня̄врамыт пасан ёлы-па̄лн тав нупылэ а̄ӈквата̄лсыт.

	Аквматнакт учительн ка̄салавес, палēт пуввес, коння̄влувес. Тувыл тав школат ня̄врамытын ханищтахтуӈкве торас ул вос ва̄рыс, оматэ̄н Квайкъя па̄вылн кēтвес. Тот о̄патэ, щащēкватэ палт яныгмас. Тав о̄с а̄тятэ хольт мо̄йтыт ос пēс потрыт хӯнтлым яныгмас. Маныр потыр тавēн потырта̄лвес, тав пуссын номсанэ. Ётыл, Ха̄льӯст школа а̄стламе юи-па̄лт, Ленинград ӯсн ханищтахтуӈкве минас. Тот акваг ла̄выглас, тав о̄лупсатэ а̄тятэ о̄лупса хурипаг о̄лыс. Ты урыл нэ̄пак хаснэ хум са̄в потрыт ос стихыт хансыглас.

	Ань ты ка̄стын хо̄талт Юван Шесталов апге Иван Макаров нэ̄рнэйӣвыл ёнгыс ос са̄ӈквылтапыл нё̄тнэ та̄ныт са̄ӈквылтас. А̄гит ос тав хансум стиханэ ловиньтасыт. Ты ва̄рмаль юи-па̄лт пуссын мӯй хо̄тпат пасан ва̄тан ща̄й аюӈкве во̄ввēсыт. Тот ма̄хум иӈ хоса тэ̄н урēнтыл потыртасыт.
