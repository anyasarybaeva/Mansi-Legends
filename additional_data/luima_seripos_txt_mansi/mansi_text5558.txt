
Лӯпта э̄тпост Ханты-Мансийск ӯст а̄па ва̄рнэ ханищтап о̄лум порат ам хурит ка̄тыл по̄слын нэ̄ ёт потрамасум, наме Светлана Александровна Харитонова. Тав хурит по̄слум о̄йка В.А. Игошев музей-колэ̄т рӯпиты, ня̄врам галерея-колнак тармыл пуӈктоты. 
О̄выл хо̄талытт нэ̄ а̄па ю̄нтыс, тувыл ка̄тыл по̄слуӈкве ӯнтсас. Светлана Александровна тох ла̄выс:
– Музей-колт СССР народный худо­жник Владимир Алекса­ндр­ович Игошев по̄слум хуриянэ акван-атым о̄лэ̄гыт. Тав ма̄ньщи ос ханты ма̄хум хурияныл, о̄лупсаныл ка̄тыл по̄с­лыс. Та̄н пормасаныл – а̄паныл, тучаӈаныл, а̄ны-са̄наныл, та маныр, о̄с пуссын по̄слыгласанэ. 
Музейн щалтсан хо̄тпат сосса мир о̄лнэ ма̄н ялуӈкве ка̄сыӈ­а­ныл хунь вēрми, та̄н пормасыт ка̄тын виӈ­кве ос сунсыглаӈкве ат вермēгыт. Тот о̄лнэ о̄лтулыт ка̄тыл новуӈкве ат ро̄ви. Таима̄гыс ам тыт ань а̄па ю̄нтэ̄гум, музейн ёхталан мир таве ка̄тын вос вуйлыяныл, вос сунсыглыяныл, пӯм­щалыяныл. 
А̄па ва̄руӈкве кӯпнит хунь, ма̄хум тах ва̄ӈкве патэгыт, хумус а̄па щё̄питаве, ты тэ̄ла сака рӯпатаӈ. Ты о̄выл а̄пам, о̄выл щёс ю̄нтэ̄гум. Иӈыт а̄стласлум кос, ань хансал щуртылум, ханищтахтэ̄гум. Ху­ри­янум аман мӯсхал щирыл ва̄риянум, ань ва̄нэ хо̄тпа китыглэ̄гум. 
– Светлана Александровна, наӈ «То̄рум Маа» музейн ва̄тихал ёхта­лэ̄гын?
– Ты ма̄н ам ёмас номтыл ёхталэ̄гум. Ӯсыӈ хо̄тпатын тамле семи­нарытн ёхталаӈкве атхунь э̄ри. Тыт та­са̄вит ма̄щтыр ма̄хум атхатасыт, пуссын ка̄тыл щаквщуӈкве ха̄сэ̄гыт. Акв хотты нэ̄ манос хум ляпан ро̄влахтэ̄гын, пӯмыщ матыр ка̄сал­э̄гын, мо̄т хо̄тпа палт минэ̄гын, мо̄т матыр сунсэ̄гын. 
Тох ла̄щал-ла̄щал матыр-а̄ти ва̄руӈкве ханищтахтуӈкве ро̄ви. О̄выл хо̄тал ам са̄сныл хусапсов ва̄рсум. Са̄с амти щё̄питасум, йин­сум. Та юи-пал хо̄тал а̄па ва̄руӈкве ӯнтсум.
– Наӈ хотыл о̄лэ̄гын?
– Ам Забайкальский крайт самын патсум. А̄тям военный хо̄тпа о̄лыс, колта̄глув Россия янытыл са̄в ма̄т о̄лыс, са̄в ма̄т яласасув. Художественный учи­лище а̄стласум. Хурит ка̄тыл по̄слум о̄йка В.А. Игошев ма̄ньта̄гыл сака э̄руптаслум. Хунь иӈ ханищтахтасум, таве Благовещенск ӯст ва̄с­лум, тот хуриянэ сус­сылтавēсыт. 
То̄нт суссум, тав насати сосса ма̄хум по̄слы. О̄льпанэ ма̄-вит хурипат, сака ат на̄ӈкхатэ̄гыт, арген ат тотыгпиянэ. О̄йка о̄лтмēт ла̄выглам, ма̄ньщи ос ханты ма̄хум матыр-а̄ти ма̄-витыл вуйлэ̄гыт, тувыл о̄с аквтох пуссын ювле пиныяныл, арыг матыр ат выгыт.
Владимир Алекса­ндрович  65 хуриянэ «Северный путь» ва̄рмаль щирыл по̄слысанэ, та̄­наныл о̄влэ̄т Москва ӯст суссылтасанэ. Хунь Ханты-Мансийскын ёх­талас, 45 хуриянэ ӯсыӈ мирн мӯйлуптасанэ. То̄нт ты округ кӯщаитн музей колыл ӯнттуӈкве ла̄ввес. 
Ам ты ӯсн нас кос мӯйлуӈкве ёхтысум, рӯтанум ла̄вēгыт, тыт В.А. Игошев нампа музей о̄лы, ам татем ща̄гтсум, та̄ра тув ха̄йтсум. Тыг та о̄лмыгтасум. Ань мирн ва̄нэ о̄йка музей-колт рӯпитэ̄гум, то̄ванакт о̄с по̄слэ̄гум. 
Ты семинарт а̄па ва̄рнэ нэ̄т хурияныл по̄­слуӈкве номылматсум. Ам ань о̄с Владимир Александрович хольт сосса ма̄хум по̄слым ӯнлэ̄гум, та̄н ляльтаныл сунсэ̄гум, номсащлахтэ̄гум – маныр урыл номсэ̄гыт, сыманылт матыр та̄рвит о̄ньщēгыт манос ёмас номтыл ё̄мыгтэ̄гыт.
Ань потрумēн та оиг­пас. Светлана Алекса­ндровна нила хури ва̄рыс. Ла̄выс, хунь ном­тэ ат паты, по̄слуӈкве щар ат вēрми. Тыт тай татем ща̄гтым по̄слыс, сома хотьютн нё̄твес.
 
