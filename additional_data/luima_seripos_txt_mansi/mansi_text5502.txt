
Сӯкыр э̄тпос 9 хо̄талэ̄ныл ма̄нь таквс э̄тпос  4 хо̄талэ мус Ханты-Мансийск ӯст мирхал касыл ва̄раве – «Кубок мира по шахматам 2019». Тамле касыл ма̄ янытыл ка̄сыӈ кит та̄л о̄лыглы. Юи-о̄выл щёс, 2017 та̄лт, Грузият Тбилиси ӯст о̄лыс. Ма̄н ӯсувт тамле касыл ань  5 щёс ты ēмты.
Каснэ ма̄хум Ханты-Мансийск ӯсн ущ ёхтуманыл хо̄талт ля̄х­хал тотнэ хо̄тпат РИЦ «Югра» колн во̄винь­та̄л­вēсыт. Россия министр спорта Павел Колобков, шахматы тэ̄ла мирхал федерация (ФИДЕ) президент хум Аркадий Дворкович, Югра ма̄в янытыл шахматы тэ̄ла президент хум Василий Филипенко ос ты порат каснэ хумыг Сергей Карякин ос Борис Гель­фанд ты Кубок мира урыл потыртасыт.
Мирхал федерация президент хум ла̄вме щирыл, тынакт 128 намыӈ-суиӈ шах­мати­с­тыт касуӈкве патэ̄гыт. Та̄н пуссын ты тэ̄ланыл сака ёмащакв ва̄ганыл, шахматы тэ̄ла тармыл ма̄ янытыл та̄н ма̄к ё̄р хо̄тпаг ла̄вавет.
Каснэ ма̄хум халт щар ма̄нь пыг 14 та̄лэ то̄влыс – узбек пыгрищ, наме Нодирбек Абдусатторов. Щар яныг – Египет ма̄ныл о̄лнэ хум, 53 та̄лэ.
Павел Колобков ла̄выс: «Югра ма̄т лов арыг та̄л сыс са̄всыр касы­лыт ва̄ры­главет, тув янге-ма̄не во̄вавет. На̄н ма̄н янытыл шахматыл ён­га­сан программа рӯпи­ты, школат ка̄сыӈ ня̄врам ты тэ̄лан ханищ­тахтуӈкве вēрми. Ам номсэ̄гум, Россия янытыл туп на̄н ма̄нт ма̄к са̄в  хо̄тпа шах­матыл ёнгасы. Таима̄гыс тох ла̄вуӈкве ро̄ви: Югра –  ты ма̄к шахматыл ёнгын ма̄, мо̄т мир на̄н хольтын о̄луӈкве вос ханищтахтэ̄гыт». 
Василий Филипен­ко та урыл по­тыр­тас, ань ты касылн хумус щё̄пи­тах­тасыт. Кит та̄л сыс э̄рнэ пор­масыт ёвтсыт, кол­накыт щё̄питасыт, ищхӣпыӈ утыт а̄рта­ласыт, матыр-а̄ти пус­сын ка̄тын-паттысыт. Хум ла̄выс, рӯпатаныл аман со̄ль ёмащакв ва̄рсаныл, ты урыл тах каснэ шахматистыт та̄н ла̄вēгыт.
Тувыл намыӈ-суиӈ хумыг ля̄ххал тотнэ хо̄т­патн маттем та киты­главесыг. Борис Гель­фанд 2009 та̄лт Ханты-Мансийск ӯст Кубок мира по шахматам о̄лме порат но̄х-патыс, Сергей Карякин ос 2015 та̄лт Баку ӯст о̄с акв тамле касыл порат о̄выл мēста вис. 
Борис Абрамович Гель­фанд Белоруссият Минск ӯст 1968 та̄лт самын патыс. 1998 та̄л па̄сныл Израильт о̄лы, колта̄глэ ёт тув ва̄нтлыс, а̄ги-пыг о̄ньщи.
 Хум тох потыртас: «Ханты-Мансийск ӯсн ам ёмас номтыл ёхта­лэ̄гум, тыт касуӈкве а̄нумн сака мӯсты. На̄н ма̄нт о̄лум хо̄таланум акван-ловиньтаӈкве те – тыт хӯрум э̄тпос арыг о̄лсум. Кубок мира порат ёхталасум, Олимпиада ос Гран-при турнирытт ён­гысум. 
Тыт ам но̄х-патсум, таима̄гыс на̄н ма̄н ам сака э̄руптылум. Мирн ва̄нэ шах­матистыт ла̄в­нэ̄ныл щирыл, хоты ма̄т но̄х-патсын, тув ялуӈкве акваг та таӈхēгын, та ма̄ акваг номим о̄ньщилын. Тыт о̄лнэм порат э̄лы хо̄н ма̄ныл ёхталам ма̄хум ма̄гыс экскурсия ва̄рыглэ̄гум, нё̄тнэ ӯсын та̄нанылн суссылтылум. 
Шахматал ёнгуӈкве атхунь та̄рвитыӈ, акв ут ёмас щирыл ат те ӯнттыгпилын, тувыл та, та̄ра юв та щё̄пи­тахтэ̄гын».
Сергей Александро­вич Карякин 1990 та̄лт Крымт Симферо­поль ӯст самын патыс. Са̄в та̄л колта̄глэ ёт Москва ӯст о̄лы, э̄кватэ̄н­тыл кит пыг янмалтэ̄г. 
Хум китыглавес, тав улпыл о̄с ма̄н ӯсув ёма­­щакв ва̄гтэ. Сергей Алек­са­ндрович ла̄выс: «О̄выл щёс Ханты-Мансийскын 2005 та̄лт ёхталасум, то̄нт о̄с тамле мирхал касыл о̄лыс. Тувыл 2007 та̄лт тыт ёнгысум, то̄нт полуфинал мус кассум, а̄латы но̄х-патсум, ос Алексей Широв а̄нумныл ё̄рнуве о̄лыс. 
2009 та̄лт полуфинал мус о̄с ёхталасум, та порат Борис Гельфанд ёт кассум, тав но̄х-патыс. Ты та̄л, номсэ̄гум, пуссын ёмас щирыл мины, мирн нё̄тнэ ёнгил суссылтэ̄в». 
Китыглахтын ла̄тыӈ са̄в о̄лыс, мӯй ма̄хум ёмас номтыл потрамасыт. Мирхал ёнгил хумус мины, хотьют но̄х-паты, касыл оигпан порат тах ущ та̄ра-паты.
      
 
