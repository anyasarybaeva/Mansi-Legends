
Ома ма̄ янытыл ка̄сыӈ ма̄т янытлаве, тамле ялпыӈ хо̄тал ка̄сыӈ государство о̄ньщи. Ма̄н о̄лнэ ма̄вт Ома хо̄тал яныг таквс э̄тпос юи-о̄выл ӯщлахтын хо̄талэ̄т ва̄рыглаве. 1998 та̄лт та̄л котиль э̄тпост Россия Президент ты ялпыӈ хо̄тал кастыл э̄рнэ нэ̄пак щё̄питас. Тувыл э̄лаль ка̄сыӈ та̄л омат янытлаӈкве та патвēсыт. Ты та̄л Ома хо̄тал 22-ыт щёс ты о̄лыс.
Россия ма̄гыс ты сака яныг ялпыӈ хо̄тал. Хунь ома ос та̄рвитыӈыщ о̄лнэ нэ̄кве янытлаве ос э̄руп­таве, колта̄гыл со̄тыӈыщ, щуниӈыщ о̄лы, ня̄врамыт мӯсхал щирыл яныгмē­гыт. Ома хо̄тал колта̄гыл та̄кмалтан ма̄гыс о̄лы, ань ка̄сыӈ колт янге-ма̄не юртыӈыщ вос о̄лэ̄гыт, халанылт вос э̄руптах­тэ̄гыт. Ос ма̄к таи – ома вос яны­тлаве, йильпи э̄лумхо̄лас тав хосытэ̄т ты самын паты.

Я̄тил тыныӈ ома! 
Наӈ э̄лы-па̄лынт 
ма̄ мус хӯтсэ̄гум,
Ам наӈын э̄руптылум,
я̄тил оматем,
Наӈ ляпант о̄луӈкве
акваг патэ̄гум…
Тамле сымын ро̄внэ стихыт Ханты-Мансийск ӯст о̄лнэ «Лылыӈ со̄юм» колт ханищтахтын ня̄в­ра­мыт та̄н ловиньтасыт. Ома хо̄тал кастыл а̄ги­ри­щит ос пыгрищит ханищ­тан хо̄тпаныл ёт татем пӯмыщ концерт щё̄пи­тамыт. Ща̄нь ла̄тыӈ ханищ­тан ма̄ньщи нэ̄ Раиса Гаврильчик тох ла̄выс:
– Ка̄сыӈ та̄л Ома хо̄тал ма̄н сака ӯрилув. Ты сака ёмас ялпыӈ хо̄тал. Ань тыг ёхтум я̄тил тыныӈ омат, ка̄ркам, нё̄тнэ щащēкват ос анēкват, на̄нан ма̄н яныт­лыянув! Ня̄врамыт стихыт ханищтасыт, йӣкв, э̄рыг щё̄питасыт. Ма̄н туп та урыл номсэ̄в, на̄н тыт ёмас номтыл вос ӯнлахо̄лэгы̄н, вос мовиньтэгы̄н. 

Ты э̄тпос о̄выл хо̄та­ланэ̄т, ӯщлахтын порат, а̄гирищит, пыгрищит тыг лагерин ёхталасыт. То̄нт ты хо̄талув кастыл ка̄сыӈ ня̄врам оматэ хури ка̄тыл по̄слыстэ. Ань сунсэ̄н, манхурип нё̄тнэ хурит колнор онтсыл но̄х-ва̄рим о̄лэ̄гыт, омат та̄нти хурияныл хо̄нтыяныл тах.

Тувыл ня̄врамыт маттем та э̄ргысыт, йӣкв­сыт, стихыт ловиньтасыт. Пуссын ма̄ньщи ос ханты супыл масхатым о̄лсыт. Са̄ӈквылтап та̄ныт ханищтан хум Алексей Рещиков а̄гири­щит ос пыгрищит ёт та̄н са̄ӈквылтас. Омат сыре-сыр ощхулитыл суссылтавēсыт, ёнгалта­вēсыт, ня̄враманыл ёт нэ̄пакныл са̄всыр хурит йинсыт ос ва̄рсыт. Пуссын ёмас номтыл ӯнла­хо̄лсыт.

Хо̄нтхатыглап оигпан э̄лы-па̄лт Раиса Мартыновна ла̄выс:
– Ка̄сыӈ хо̄тпа ма̄гыс ома – ты ма̄к ляпа э̄лум­хо̄лас. Тавēн матыр-а̄ти пуссын ро̄ви ла̄вуӈкве, тав наӈын по̄хан ат ӯритэ, хӯнтамлытэ. А̄гирищит, пыгрищит, на̄н оман нупыл сымын ро̄внэ ла̄т­ӈыт ва̄тихал ла̄всалэ­гы̄н? Таяныт ёмас ва̄рēн, оманын э̄руптэ̄н, ка̄сыӈ хо̄тал та̄нанылн ёмас ла̄тыӈ ла̄вēн. 

Я̄тил омат, ня̄врама­нын янмалтан ма̄гыс, ка̄миньт сым о̄щнэ̄н ма̄гыс, на̄нан ма̄н са̄в ёмас ла̄тыӈ, пӯмащипа ла̄тыӈ ла̄вēв. Ты колувн ва̄тихал щалтсэ̄н, ма̄н ётув щаквщēн, ёнгасэ̄н, то̄нт ня̄враманын ёмас номтыл ханищтахтуӈ­кве патэ̄гыт. 

