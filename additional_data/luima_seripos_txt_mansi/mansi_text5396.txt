
Россия янытыл ань о̄лнэ лов та̄ланув (2017-2027) ня̄врамыт ӯргалан та̄лыг ла̄ввēсыт, рущ ла̄тӈыл тох ла̄вавет – Десятилетие детства в России. Ты та̄лыт сыс округувт о̄лнэ ня̄врамыт ма̄гыс о̄с са̄в ёмас тэ̄ла тах ва̄раве.
 Ты ёмас ва̄рмаль кастыл о̄йттур э̄тпос 15 хо̄талэ̄т «Югра» те­лерадиокомпаният рӯ­питан хо̄тпат тамле пӯмыщ ва̄руӈкве но­мылматсыт. Ханты-Мансийск ӯст ня̄вра­мытн нё̄тнэ кол о̄лы, тот са̄в ня̄врамыӈ щēмьят, ну­са тотнэ колта̄глытт яныгман ня̄врамыт ос вина айнэ ща̄нит-а̄щит та̄н ня̄враманыл тот ӯргалавет ос о̄ньщавет. 
Ань тув тит а̄гииг Олеся Т. ос Станислава К. ялсы̄г. Тэ̄н ня̄врамыт ма̄гыс передача по̄с­лысы̄г, ётыл ты ма̄нь тина-охса «Югра» нам­па телевидение хосыт суссылтаӈкв тах пата­ве. Ты а̄гииг ма̄нь ня̄в­рамыт ёт потыртасы̄г, ос та сыс та̄н пуссын тинан по̄слувēсыт. Ти­тыгласанэ̄н, та̄нанылн тот ӯщлахтуӈкв мӯс­ты ман а̄ти. Ня̄врамыт пуссын ювле ла̄всыт, та колн та̄нанылн ялуӈкв сака пӯмыщ.
 

Тот рӯпитан нэ̄ Лю­бовь Петровна Журко ты кол урыл тох по­тыртас:
— Ка̄сыӈ туи ма̄н ӯсувт о̄лнэ ня̄врамыт ма̄гыс лагерь ва̄рыглэ̄в. Ты та̄л ты щирыл намтыс­лӯв — «Бригантина». Ма̄н палтув са̄в ня̄вра­мыӈ щēмьят ос нуса тотнэ колта̄глытт яныг­ман ня̄врамаквет ёхта­лэ̄гыт. Акв сменав 21 хо̄тал мины.


Ань ты э̄тпост хус ня̄врам ӯщлахтэ̄гыт, тыгыл са̄внув ня̄врам виӈкв ат ро̄ви. Та̄н ма̄н палтув а̄лпыл ёх­тэ̄гыт, хо̄талъя̄т мус тыт о̄лэ̄гыт, нила щёс тыттавет, ёнгалтавет. Ос хо̄талъя̄т юи-па̄лт хультнэ ня̄врамыт ма̄­гыс ща̄няныл-а̄ща­ныл олн ойтэ̄гыт. Та̄н ос нила щё̄с мус тыт о̄лэ̄гыт.
Во̄ртур э̄тпост ма̄н палтув садикн ялантам ня̄врамыт ёхтэ̄гыт, та̄н таквсы школан тах ми­нэ̄гыт. Та̄н ётаныл ма̄н ос мо̄т щирыл рӯпитаӈкв патэ̄в, та̄нанылн школан щё̄питаӈкв патыянӯв. Хо̄тал палыт та̄н тыт ӯщлахтуӈкв патэ̄гыт, ёл-хуюптавет, нила щёс тыттавет.
 Любовь Петровна титыгласлӯв, та̄н ня̄в­рамыт хумус ты колн выганыл, та̄нти тин­сыяныл манос хотьютн нё̄тавет. Нэ̄ ювле тох ла̄выс:
— Тӯя порат ма̄н ищ­хӣпыӈ ма̄т ля̄ххалыт хансэ̄в, хотьют ма̄н ко­лувт ӯщлахтуӈкв ка̄са­щи, тыг вос ёхталэ̄гыт. Ётыл та̄н нэ̄паканыл ёмащакв сун­сыянӯв, ос ща̄нь-а̄щитн ла̄вēв, та̄н ха­ланылт хоты колта̄­гыл ня̄врамыт ма̄н тыг выганӯв.
Ма̄навн «Центр со­циальной помощи се­мье и детям» нампа колт рӯпитан хо̄тпат сака ёмащакв нё̄тэ̄гыт. Та̄н яныг колта̄глыт, мо̄т са̄всыр та̄рвитыӈ ва̄рмаль о̄щнэ щēмьят пуссын ва̄ганыл. Та̄н ты ма̄навн ла̄вēгыт, хоты ня̄врамыт ӯщлахтын ла̄герьн виӈкве э̄ри.
Тамле ты кол Ханты-Мансийск ӯст о̄лы. Ань тув ялантан ня̄врамыт тинан по̄слувēсыт, мо­щēрт ты тина акв хот­ты передачат тах суссылтаве.


