
Ня̄врамыт ань школан ат ялантэ̄гыт, юн ӯнлым ищхӣпыӈ ут хосыт ханищтахтэ̄гыт. Ма̄н округувт ханищтап ос ма̄ньлат хо̄тпат ва̄рмаляныл щирыл рӯпитан департаментыт кӯщай хум Алексей Дренин ты урыл мощ потыртас. 
Тав ла̄выс, ня̄врамыт ханищтан хо̄тпат, ща̄­нит-а̄щит таве ань акваг кēтыглэ̄гыт. Сака са̄в ма̄хум пӯмщалахтэ̄гыт, хоты пора мус ня̄врама­ныл юн ханищтахтэ̄гыт ос хунь школан ялантаӈ­кве патэ̄гыт. 
Алексей Дренин ты урыл тох ла̄выс: «Яныг­по̄ль э̄тпос сыс ня̄вра­мыт пуссын тох ханищ­тахтуӈкве патэ̄гыт. О̄влэ̄т ты ищхӣпыӈ утыт лю̄­ль­саӈ рӯпитасыт, ань ня̄врамыт мӯсхалыг ханищтахтуӈкве тот вēрмēгыт». 
Ань хо̄т-а̄ти акваг ля̄ххалыт хансыглавет, э̄рттам я̄ӈк на̄тнэ э̄т­посныл ня̄врамыт ӯщ­лахтуӈкве кēтавет. Ты  урыл Алексей Дренин ла̄выс: «Ань Россия то̄ва ма̄т кӯщаит 1-8 классын ялантан ня̄врамыт, со̄ль, ӯщлахтуӈкве кēтуӈкв номсыяныл. 
Ма̄н о̄лнэ ма̄вт а̄гири­щит ос пыгрищит аквты щирыл я̄ӈк на̄тнэ э̄т­пос оигпан мус тах ха­нищтахтэ̄гыт. Корона­вирус а̄гмыл тыт о̄лнэ са̄в мир а̄гмыл ат ке ēмтэ̄гыт, я̄ӈк на̄тнэ э̄т­пост ня̄врамыт школан ялантаӈкве патэ̄гыт».
Экзаменыт урыл кӯщай хум о̄с потыртас: «Мо̄лты та̄л 9 классыт ханищтахтам ня̄вра­мыт, то̄ва экзаменаныл э̄рнэ щирыл ат хасса­ныл, ань та̄н я̄ӈк на̄тнэ э̄тпост ёхталаӈкве тах вēрмēгыт. Та̄н лӯпта э̄тпост экзаменын тах во̄вавет. 
Россия ханищтап щирыл рӯпитан Мини­стерства ла̄тыӈ кēтыс, ань ты ня̄врамыт туп рущ ла̄тыӈ ос матема­тика кит экзаменыл вос ва̄равет. Ма̄н округувт  а̄гит-пыгыт ты кит экзамен тах хансэ̄гыт».
11 классыт урыл Алексей Дренин тох ла̄выс. Та̄н лӯпта э̄тпос 6-8 хо̄талытт о̄выл экзамен тах мыгыт. Са̄в мир та порат хащта̄л а̄гмыл ке ēмтэ̄гыт, то̄нт ты экзаментыт лӯпта э̄тпос оигпан э̄лы-па̄лт манос о̄йттур э̄тпост щё̄питавет. То̄нт ня̄врамыт та̄нки нэ̄па­каныл э̄лаль универ­ситетын манос коллед­жин во̄ртур э̄тпост кēтуӈкве тах патэ̄гыт.
Людмила ТЕТКИНА
