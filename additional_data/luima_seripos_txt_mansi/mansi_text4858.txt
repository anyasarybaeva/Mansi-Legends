
Ханты-Мансийск ӯст о̄лнэ «То̄рум Маа» музейт  «Акв рӯтныл о̄лнэ ма̄хум»  урыл суссылтап э̄лаль ва̄рыглаве. Ты э̄тпост та̄н коланылт «Родословная Обатиных. Учительская династия» нампа йильпи суссылтап ва̄рвес. Са̄в хо̄тпат акван-нё̄тхатым таве щё̄питасыт, тыи «То̄рум Маа» музейт рӯпитан нэ̄г Н. Краснопеева ос И. Ксенофонтова, А̄с-угорский институтт рӯпитан нэ̄г О. Ерныхова, С. Дядюн ос мо̄таныт. 
Обатин рӯтныл мӯй нэ̄т ос хумит тот о̄лсыт, та̄н та̄нки о̄лупсаныл урыл потыртасыт. Ту-выл та̄н колта̄гланыл ва̄нэ ма̄хум сымын ро̄внэ са̄в ёмас ла̄тыӈ ла̄всыт.
Суссылтапн ёхталам ма̄хум ёт музей кӯщай нэ̄ Людмила Алфёрова пащалахтас. Тав ла̄выс: «Ма̄нь па̄влытыт ха-нищтан хо̄тпа сака янытлавес, та̄в ма̄хумн матыр тэ̄ла ма̄гыс акваг китыглавес, хотты нэ̄пакыт ёмщакв хансуӈкве ке э̄рыс, пуссын тав палтэ ялсыт. Обатиныт хоты па̄влытыт школат рӯпитасыт, тот о̄лнэ ма̄хум та̄н палтаныл 
о̄с ёхтыгпа̄лсыт».  
Ирина Ксенофонтова тох потыртас: «Обатиныт — ты ханты колта̄гыл, ты рӯт ма̄хум халт щар о̄вылт Алексей Максимович Обатин ня̄врамыт ханищтан хо̄тпаг о̄лыс. Тав 1926 та̄лт Касум я̄ хосыт о̄лум Вуркум па̄вылт самын патыс, мо̄т нэ̄пакытт ты па̄выл Кислоры па̄влыг хансыма. 
Та̄н щēмьянылт хӯрум ня̄врам о̄лыс, та̄н пуссын а̄тянылн янмалтымат. Алексей Максимович Ханты-Мансийскат педучилище а̄стламе юи-па̄лт са̄всыр ма̄нь па̄влыӈ ма̄тт школат рӯпитас. Тот сосса ня̄врамыт ёт ханты ла̄тӈыл потыртас. 
То̄нт ня̄врамыт ща̄нь ла̄тыӈ ханищтан ма̄гыс э̄рнэ нэ̄пакыт щё̄питаӈкве э̄рыс. Тэ̄н ханты учёный хум Н.И. Терёшкин ёт акван-нё̄тхатым нэ̄пакыт щё̄-питасы̄г. А.М. Обатин пēс потрыт, мо̄йтыт акван-атыс ос тувыл нэ̄пакн хассанэ. Ща̄нь ла̄тыӈ ва̄нэ ма̄хумн ты нэ̄пакыт ёмщакв уральтавēсыт ос тувыл ущ ня̄врамыт ханищтаӈкве патвēсыт. Мори тох ат та̄ртвēсыт».
Алексей Максимович Екатерина э̄ще о̄с ня̄врам ханищтан нэ̄г олыс. Тав Е.А. Нёмысова 1982 та̄лт хансум ханты букваре щирыл ня̄врамыт ханищтас.  Галина а̄гитэ о̄с школат рӯпитас. Галина Алексеевна 5-6 классыт ма̄гыс ханищтан нэ̄пакыт щё̄питас, о̄выл классыт ма̄гыс букварь хансыс. Тав ты о̄влэ̄т Обатиныт урыл «рӯт ма̄хум нэ̄пак» атуӈкве патыс. Ань хо̄т яныг колта̄гыл тув хансым о̄лэ̄гыт.Ты суссылтапт та̄н «рӯт ма̄хум наманыл» па̄рт тармыл хасвēсыт. Тувыл Ханты-Мансийскат №1 школа музей-ныл пēс па̄рта тув тотвес. Тот тетрадка, сэ̄мыл  щēрнила ос пēс хас-нэйӣв пинвēсыт, мӯй ма̄хум ты пормасыт такем пӯмщаласаныл. Пуссын па̄ртан ӯнтыл-мата̄лсыт, матыр хассыт ос по̄слахтасыт. Та̄н школат ханищтах-таманыл порат о̄с тамле па̄рта ва̄тат ӯнлысыт.
Ань Обатин рӯт о̄вылтыт потыртаӈкве Евгения Николаевна Зеева во̄выглавес. Тав ань Белоярский ӯст этнокультурный центрыт рӯпиты, ты э̄лы-па̄лт школат мощ рӯпитас ос ня̄врам ӯрнэ колт. Тав Галина Алексеевна а̄кве урыл мощ потыртас, тэ̄н э̄лумхо̄лас о̄лупсатэ нупыл сунсым аквкēмыл о̄лэ̄г, таима̄гыс тэ̄нки халэ̄нт нэ̄мхуньт вори ат тотсы̄г. Ты э̄ква 2014 та̄лт «Ангелы революции» нампа кинат мо̄т хантыт ёт по̄слувес. Ань та кина ма̄нь-охсатэ суссылтавес.
Е.А. Нёмысова, З.Н. Лозямова, С.М. Каксина са̄в сымыӈ ла̄тыӈ  ла̄всыт. Та̄н хумус аквъёт рӯпитасыт ос хунь акв ляпат о̄лсыт, ты о̄выл-тыт номылмата̄лсыт. Ма̄хум са̄в пӯмыщ ва̄рмалит осн-паттысыт. Ты коныпал мӯй ма̄хум са̄всыр хурит, пормасыт суссыт, газетан хансым потрыт ловиньтасыт. Ётыл ща̄й айнэ пасан ва̄тан во̄ввēсыт ос тот маткем та потыртасыт. На̄н музейн ялуӈкве вēрмегы̄н ке,  ты суссылтапыл пӯмщалахтэ̄н. 
