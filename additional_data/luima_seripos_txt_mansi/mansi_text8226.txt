
Ханты-Мансийский округ янытыл са̄в ма̄хум пӯмыщ потрыт хансэ̄гыт, ты хо̄тпатыл 56 э̄лумхо̄лас писателиг ла̄вавет, та̄н рущ, А̄с ма̄хум, ма̄ньщи, хатань ос мо̄т са̄всыр ла̄тӈытыл потраныл хансыяныл, халанылт то̄ват поэтыг, то̄ват прозаикыг о̄лэ̄гыт.
Та̄н та̄нти Союз о̄ньщē­гыт, пуӈктотнэ кӯщаиг Игорь Александрович Ширманов о̄лы, тавēн нё̄тмил Елена Сергеевна Капитанова ва̄ри. Ты рӯпа­та олн ойтта̄лыг о̄лы, рущ щирыл «общественныиг» ла̄ваве. Ты хо̄тпаг са̄всыр нэ̄пак ва̄рмалит э̄рнэ щи­рыл хансэ̄г, потыр хаснэ хо̄тпат мир ёт хо̄нт­хатнэ ма̄гыс хо̄т-а̄ти потыр­тах­тэ̄г, потыр хаснэ ма̄хумн ля̄ххалыт тотэ̄г, то̄ва­накт тыщир акван-атха­тым, то̄ванакт ищхӣ­пыӈ ут хосыт. 
Та урыл ос ла̄вēв, ты Союзыт А̄с ма̄хумныл Еремей Данилович Ай­пин, Мария Кузьминична Вагатова (Волдина), Владимир Егорович Енов ос Елена Сергеевна Капитанова хансым о̄лэ̄­гыт, ма̄ньщи хо̄тпатыл – Светлана Силивёрстовна Динисламова ос Олеся Сергеевна Журавлёвская.
Мощ мо̄лалнув потыр хаснэ хо̄тпат округ биб­лио­текат акван-атхатыг­ла̄лсыт, ос хотьют тыг, ӯсн, ёхтуӈкве ат вēрмы­сыт, юил ищхӣпыӈ ута­ныл хосыт суссыт, хӯнт­ласыт ос потыртасыт. 
Са̄в потрыт халт акв ля̄ххал Еремей Данило­вич Айпин урыл о̄лыс. Та минам са̄тыт тав Москва ӯсн во̄виньта̄лвес, тот «В поисках Первоземли» нэ̄паке ма̄гыс «Гипер­текст» премиял мӯйлуп­тавес. 
То̄нт тамле ла̄тӈыт тав ла̄выс: «Тыхо̄тал, хунь о̄лупсав та̄рвитыӈыг ēм­тыс, ма̄н акван-нё̄тхатым о̄луӈкве таӈхēв. Ка̄сыӈ э̄лумхо̄лас, ка̄сыӈ мир, ка̄сыӈ хо̄н ос ма̄ янытыл о̄лнэ хо̄тпат пуссын ак­ван-нё̄тхатым о̄луӈкве таӈ­хēгыт. Ам номсытēмт, Москва – ты тамле ӯс, хо̄т са̄всыр мирыт сымыӈыщ акван-хо̄нтхатыглэ̄гыт, потрамēгыт, ёмас потрыт хӯнтлэ̄гыт, ёмас ва̄рма­лит та̄ра-паттэ̄гыт, ёмас номтыл та̄нти о̄лнэ ма̄на­нылн ювле та минэ̄гыт.
Ма̄н Лӯима̄в, Нё̄ранув, Юграв о̄с тамле ма̄г о̄лы, тыт ма̄хум халанылт о̄с сымыӈыщ о̄лэ̄гыт, э̄лаль о̄лнэ хо̄талыт нупыл ёмас самыл сунсэ̄гыт». 
Москват премиятэ ма̄гыс Еремей Данилович «Литературный газетат» рӯпитан ма̄хмытн яныг пӯмащипа ла̄тыӈ ла̄выс.
Ханты-Мансийскат нэ̄пак хаснэ хо̄тпат ханты хум нэ̄паке ма̄гыс яныт­ласаныл, ёмас ла̄тӈытыл ла̄всаныл.
Тувыл сапра̄нит ос Владимир Михайлович Волковец 70 та̄лэ̄тыл янытлавес, Москва ӯс писателит Союзныл тав янытлан нэ̄пакыл тēтыма, ты нэ̄пак тавēн ань мӯй­луптавес. Хум хо̄тпа Советский ӯст «Кедр» объединеният потрыт хаснэ хо̄тпат халт пуӈк­тотнэ кӯщаиг са̄в та̄л о̄лы, ма̄ньлат ма̄хумн э̄рнэ щирыл потрыт хансуӈкве нё̄ты ос хӯлты. 
О̄с акв ва̄рмаль – Союзн лильпи хо̄тпа ёхтыс, наме Маргарита Генриховна Сладкова, тав Москва ӯст минам э̄тпост тув пирмайтавес. 
Светлана ДИНИСЛАМОВА
