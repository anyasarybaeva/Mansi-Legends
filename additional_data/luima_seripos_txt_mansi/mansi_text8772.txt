
Йисыг о̄лум ва̄рмаль 
Ты ва̄рмаль хосат о̄лыс, ам о̄ныпум мо̄йтыӈ Анна Васильевна Тасманова та порат Лӯсумт о̄лэ̄гыт, Са̄пса ёлы-па̄лт Ма̄нь Талицат о̄лэ̄гыт. Тот ня̄в­раманэ самын патсыт, яныгмасыт. Ла̄пкан Бур­ман­това па̄вылна хӯр­махкем вēрыста ё̄муӈкве э̄ри. Та порат о̄йкатэ сто­рожиг рӯпиты, юн а̄тим, таккēт ня̄враманэ ёт о̄лы.  
Аквмат порат ня̄нь ма̄г­сыл минуӈкве щё̄питахтас та Бурмантово мус. Ты хӯрмахкем вēрыста во̄р щирыл ё̄муӈкве э̄ри, тот лё̄ӈхъяс о̄лы, та лё̄ӈхъяс хосыт. 
Кит ня̄врамаге ёт висаге, акватэ ха̄йтыгты, акватэ а̄пат хуи. А̄паӈ ня̄враме сысна хӯнтумтастэ. Мо̄т а̄гирище ка̄т палыл ва̄нт­тытэ. Ла̄щал-ла̄щал та ё̄мēг, та ма̄нь а̄гирище ёт потыртым.
Ё̄мсы̄г, хоса ман ва̄ти ё̄мсы̄г, аквман вēрыста арыгкем минасы̄г. Э̄лаль а̄ӈкватас, карс хо̄втыт лё̄ӈх по̄хыт лю̄лēгыт. Саме кос патапас тувле ну­пыл, по̄­хын. Хо̄вт са̄йныл такем карс матыр нэ̄глас, ню̄всы, нэ̄лталахты. Ёма­щакв а̄ӈкватас, Мēӈкв нэ̄лталахты. Тащир алпитэ по̄лям витыл со̄сыгпавес: 
«Такем рохтысум, яныг­нув ня̄врамум ул вос ка̄­салы. Амки ат ва̄глум маныр ва̄руӈкве, нас та по̄йкщēгум: «Со̄рни вуй­кан а̄нум ул новēлн, ма­ныр а̄нумтыл ва̄рēгын. Ул новхатэн ам ня̄врама­гум палт». Ла̄щалаӈкве акваг ювле ё̄хсум, ювле нупыл ат а̄ӈквата̄нтэ̄гум. Хоталь щалтэ̄гум, пилэ̄­гум, ат пилэ̄гум, акв ювле ла̄щалаӈкве та ё̄манта­сумēн а̄гирищум ёт, а̄паӈ ня̄вра­маквем хуи.
Ё̄мимēн, ё̄мимēн, хоса ман ва̄ти ё̄мимēн, лё̄ӈхе сохт, акв ювле кос а̄ӈква­тасум, ат на̄ӈки. Мощ э̄лна минасум, э̄лн суйты, та кисувлас. Номсы, э̄ла хультыс, ма̄н юи-па̄лувт ат мины.  
Тащирыл та ё̄мсумēн, воссыг ювле ат а̄ӈква­та̄нтсум. Юв ёхтысӯв. 
Ёты хо̄тал о̄йкам ёхтыс. 
– Тащирыл, тыщирыл ка̄сала̄лсум лай. Самаге ёмащакв суссагум. Ма̄нь­нуваг, ща̄й а̄ны писыл та яныт, нас суртгег лай. 
Амккем тай пилэ̄гум тувле нупыл минуӈкве, о̄йкам ёт минасамēн. Та ма̄, хōт лю̄лис, хо̄вт са̄йт суссылтылум. 
Осыӈ на̄ӈк тов йӣв хуи. Хот-сакватым, тув тотамтэ, ма̄нав ю̄ныгтаӈкв ӯрыс. Лю̄льнэ ма̄тэ щар ёлаль минам, ня̄кумтэ осыӈ хо̄вт са̄йт нэ̄вталахтум ма̄тэ̄т. Ты юи-па̄лт лай воссыг ат ва̄щиньтаслум. Тот кēра­сыӈ ма̄, матыр ма̄тэ̄т кол ул о̄ньщас, Са̄псат, Лӯсум ма̄т Мēӈквыт пēс порат, ла̄вēгыт, о̄лсыт. Тамле по­тыр о̄ныпум потырта̄лас, ты ва̄рмаль йис о̄лыс.  
Мēӈквъя па̄выл ōвылтыт 
Мēӈквыт урыл о̄ныпум Анна Васильевна Тасма­нова мо̄йтыӈ потырта̄­лас. Хулюмсӯнт лӯипа̄лт Мēӈквъя па̄выл о̄лы, ман­рыг тох ла̄ваве, пēс потыр о̄лы. 
Пēс йис порат тот ма­тум э̄кваг-о̄йкаг о̄лсы̄г, ла̄вēгыт, о̄парищ нама­ныл Алгадьевыт. Та па̄выл матыр ма̄тэ̄т Мēӈкв о̄лыс. Тав ётэ э̄кваг-о̄йкаг юрщ­хатамы̄г, тэ̄натэ̄н ат нов­хатас, халанылт ва̄йхат­сыт, тащир. Мēӈкв ёхты, хотмусыр та̄нки халанылт торгамтахтасыт, потыр­тахтасыт, манарасыт. 
Ань та хо̄тал ēмты, ма­тум э̄кваг-о̄йкаг нё̄выль та̄л ӯнлэ̄г. Тэ̄нут пӯт ва̄рнэ ут ат вēрмēг ка̄тын-пат­туӈкв. Мēӈкв о̄йка тор­гамты, во̄рна мины. Такви тай во̄рт о̄лы, хотты са̄мēт о̄лы. Аквматэ̄ртын во̄рныл кӯтьванэ ӣтипа̄лаг та хорталтахтэ̄г. Э̄кваг-о̄йкаг кон-ква̄лэ̄г, сунсэ̄г, Мēӈкв о̄йка ё̄ми. Такви карс, ва̄ӈнэ̄т осыӈ сыр. Сырт тай во̄р са̄лы тагматым, ла̄глаге, ка̄таге акван-пēримтаманэ. Тэ̄нутыл та тотвесы̄г, во̄р са̄лыл. Тэ̄н о̄с тавēн хӯл са̄н ӯнттэ̄г. Лильпи хӯл пувēг, ты хӯлыл мыгтэ̄н. Ты хӯл са̄н патта а̄лмаи, во̄рна та ё̄манты. 
Тащирыл о̄лсыт, о̄лсыт, ва̄йхатасыт. Ётыл та̄нки ва̄ганыл, Мēӈкв хоталь минас. Э̄кваг-о̄йкаг ма̄­хумн потырта̄лсы̄г. Ма̄­хум тай ва̄сыт, тэ̄н Мēӈкв о̄йка ёт ва̄йхатэ̄г. Мо̄т ма̄хум акваг пилыщмаг пи­навет, Мēӈквыл пилсыт. Ань пēс порал таима̄гсыл та ма̄ Мēӈквъя па̄выл ос я̄рищ ты ла̄вавēг. Ос ат ва̄глум, со̄ль ман а̄ти тамле ва̄рмаль о̄лыс. О̄ныпум ма̄тум э̄кваг о̄лыс, тав потыр­та̄лам потре ань ты потыр­таслум.
Кит хумыг урыл потыр
Ты ва̄рмаль урыл а̄щум мо̄йтыӈ Самбиндалов Семён Васильевич потыр­та̄лас ос о̄ныпум мо̄йтыӈ Тасманова Анна Василь­евна потырта̄лас. Ты по­тыр са̄в яныгпа̄ла хо̄тпат ва̄ганыл. 
Кит хумыг тэ̄нки халэ̄нт потыртаӈкве патсы̄г.
Акватэ ла̄ви: 
– Ам лай ӯрат тах хуēгум, нэ̄матыр ам ётум ат ēмты. Нэ̄мхотьютын ат рохтуптавем. Холытан ёхтэ̄гум, пуста̄гыл ёхтэ̄гум. 
Мо̄танэ ла̄ви:
– А̄ти, ӯрат хуюӈкве щар ат ро̄ви. Матарын тах ёхтавен лай, порславен. Лылыӈ та̄гыл ат ёхтэ̄гын.
Ос мōтанэ ла̄ви:
– Ам савынкант тах хуēгум, ам тай лылыӈ та̄­гыл ёхтэ̄гум. Нэ̄мхотью­тын ат новавем. 
Аквматэ̄рт киттыг та тотвесы̄г. Акватэ ӯран тотвес, мо̄танэ савынкан хуюӈкве тотвес. 
Ёты хо̄тал ēмтыс. Савын­кант хуюм хум пуста̄гыл ты ёхтыс, нэ̄мхотьютын ат рохтуптавес. Мо̄танэ а̄тим, а̄тим. Ань минаве, туп кос ӯран ёхтысыт, пуӈке ӯнтыпиме лё̄ӈх­сӯнтын. Тув ёхтысыт, а̄ращ ва̄рыг­лыме, яныг а̄хвтас­пӯт кӣ­вырт такви хот-па̄й­тыме, саханэ тув пē­рим­тымат, тот порслыме. Мēӈквы­тын манос сам­сай утын тох порслыма. Ма̄хум тот ӯнтталахтэ̄гыт, пӯрлах­тэ̄гыт, тамле ма̄т, ла̄вēгыт, хуюӈкве ат ро̄ви. Нэ̄ хо̄т­пат тув ат ялантэ̄­гыт, а̄ги­ри­щит о̄с ат тоты­гла­вет. Тамле ма̄т туп хум хо̄тпат пӯрлахтэ̄гыт.   
Татьяна Семёновна Тасманова потранэ нэ̄пакн Людмила ТЕТКИНА хансыстэ
