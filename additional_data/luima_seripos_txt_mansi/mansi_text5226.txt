
Лай, наӈ-а о̄ньщам э̄рыгкен
Лай, а̄нумна-а хӯлигла̄лэ̄лын,
А̄нумна-а мищинта̄лэлын-а.
Э̄рыг-соваткен ма̄нь ма̄гыс–а,
Улы-соват ма̄нь ма̄гыс,
Я̄ӈкнёл хо̄птыл мищинтылум,
Я̄ӈкнёл хо̄птыл мыглума-а.
Э̄рыг-кēна а̄нумн 
                                   хӯлиглэ̄лын-а,
Ӯлы-совкен вос хульты.
Рущ хо̄нтыг-а лю̄ликен-а,
Рущ хо̄нтыг-а минэкēн-а,
Э̄рыг-кēна а̄нумн 
                                   хӯлиглэ̄лын-а,
Э̄рыг-кēн а̄нумн маēлын-а. 
Ищпан аки э̄лаль-а тава ӯлылам
                                           э̄рыгкēтэ,
Ващка Щēман акиювнаг-а
Со̄ля ювле хультыглам,
Со̄ля таве хӯлиглыме,
Кай-рущ хо̄нтыг-а со̄ль минас.
А̄н-я э̄ква яныг пыгрищ,
Ващка о̄йка яныг пыгрищ,
Э̄рге ювле со̄ль хультыс-а,
Ӯлытэ со̄ль юв хультыс.
А̄пщииг халэ̄нт потыртасы̄г: Ка̄пъя Ващка кит пыг,  Ищпан ос Щēман Самбиндаловыг Искарский па̄вылныл. 
Щēман э̄рыгсов каӈкеныл во̄ви: «Ам наныӈ э̄рыг ма̄гыс я̄ӈк са̄лы мыгум. Наӈ войнан во̄вавēн, э̄ргын тах хульты». 
То̄нт тэ̄н хунь ва̄сы̄г, юи-о̄выл щёс потрамасы̄г. Ищпан 1909  та̄лт самын патыс, армиян 1939 та̄лт лусытаӈкв во̄ввес, финский войнат хо̄нтлас. Юв мощщан ёхталас, 1941 та̄лт хо̄нтлаӈкв о̄с та тотвес. 1943 та̄лт Сталинградский фронтыт порславес. 

Хӯрум ня̄врам хультсыт. Акв а̄гитэ Дарья Степановна Самбиндалова ма̄ньщи мо̄йтыт, пēс йис потрыт ва̄нэ хо̄тпаг о̄лыс, учёныит халт ва̄йвес. 
Щēман 1911 та̄лт самын патыс, исколат ат ханищтахтас. Тав  ётыл 1943 та̄лт войнан вуйвес, ты э̄лы-па̄лт са̄лы ӯрнэ хо̄тпаг «Киров» нампа колхозт рӯпитас. Тав Ленинград ӯст ос Эстония ма̄т хо̄нтлас.
Хунь «Петр Шлеев» на̄иӈха̄пыл  ёхтыс, па̄влыӈ мирн щар ат хащвес, янытэ̄тыл лап-пēрима о̄лыс. Ща̄не такви пыге туп ханьщистэ ос ля̄льт ё̄мантас. Щēман пӯльницат нэ̄паканэ хот-тӯлмантавēсыт. Тыт кӯщаит ла̄выгласыт: «Во̄раян ма̄т тох сакватахтасын». 
Са̄в со̄рпит, ха̄йтнут ка̄тын-паттыглас. Яныг план колхоз ма̄гсыл ва̄рыс. Акв ня̄лыл аквторыг кит ха̄йтнут алуӈкв вēрмыс. Са̄лы ӯрнэ хумыг рӯпитас, хоты са̄лы паль по̄с щирыл ла̄вуӈкв вēрмыс. Во̄рт ёсал ё̄мыс, лё̄ӈхе ат хультыс, такем молях, кӯстыр хумыг о̄лыс. Та пилыщмаӈ нюлмиянэ̄тыл савалым 1966 та̄лт а̄тимыг ēмтыс. 
Са̄т ня̄врам яныгмас, такви торыг э̄рге хультыс, э̄ргаве. Э̄рганэ ос э̄рыгсовыт ма̄н ань мус хӯлыглыянӯв, ты ӯлылэ а̄пщитэ а̄ги Галина Константиновна  Алгадьева  э̄рги.
