

	«Спасти и сохранить» нампа акция рӯпитан порат ня̄врамыт мо̄т хо̄н ма̄ныл, Россияныл ос округ янытыл Ханты-Мансийск ӯсн ёхталасыт. Та̄н пуссын «Одна планета – одно будущее!» нампа форумт рӯпитасыт. А̄гит-пыгыт Венгрия, Словения, Финляндия, Армения, Болгария  ос мо̄т хо̄н ма̄ныл тыг во̄виньта̄лвēсыт.


		Форум рӯпитаме порат ня̄врамыт са̄всыр ханищтапыл, мастер-классыл, ёнгилыл ва̄рыглавēсыт. Хулюмсӯнт па̄выл школаныл Юлия Боженко, Юлия Давыдова ос Татьяна Андреевна Головина, ня̄врам ханищтан хо̄тпа, тыг ёхталасыт. Юлия Боженко «Водная экспедиция – Моя земля»  такви потре тот 

		ловиньтастэ. 

		Ма̄ньполь э̄тпост  Татьяна Андреевна ня̄врамыт Усть-Манья па̄вылн тотыгласанэ. Та па̄вылн мус миным та̄н Ня̄хщамво̄ль, Яныгпа̄вылн хо̄игласыт. Ка̄сыӈ па̄вылт та̄н я̄т 

		вит ёт виссыт. Усть-Манья па̄вылныл вит 

		о̄с юв тотсыт. 

		Ювле ёхтыманыл Татьяна Андреевна Юлия Боженко ты вит ёмащакве ханищтастэ̄н. Ань щар па̄ӈкын вит Хулюмсӯнт па̄вылт ови, я̄ витэ са̄всыр лю̄ль утыт о̄ньщи. Са̄всыр ма̄нь я̄ныл ос я̄ӈкылма̄ныл, ураил вит Тагт я̄н паты, таи ма̄гсыл таса̄вит  са̄в лю̄ль ут о̄лы. Усть-Манья па̄вылт  я̄ витэ щар сыстам. Юлия ты ва̄рмалит урыл форумт ты потыртас.  

		А̄нумн ла̄выс, тамле форумн тав о̄выл щёс ёхталас, тот рӯпитаӈкве тавēн сака мӯстыс. Ат хо̄тал сыс тав  ма̄-вит ӯргалан урыл са̄в йильпи тэ̄ла хӯлыс. Мо̄тыт та̄лт тамле форумн ёхталаӈкве о̄с таӈхи. 

		 

		Людмила 

		Тасманова 

		 

 
