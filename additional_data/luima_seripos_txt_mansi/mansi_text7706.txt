
Омам Татьяна Николаевна Енова сӯкыр э̄тпост 1936 та̄лт Шурышкарский район Землянка па̄вылт самын патыс. Ты ханты па̄выл сосса ма̄хум Ма̄кол па̄влыг ла̄вияныл. 
Ащо̄йкам Николай Васильевич Шульгин 1905 та̄лт самын патыс, во̄раян, хӯл алыщлан хум о̄лыс. Таве хо̄нтлын ма̄н тотым урыл омам тох потырта̄лыс: «1942 та̄лт лӯпта э̄тпост па̄влувн хащта̄л ма̄хум ёхтысыт, военный маснутыл о̄лсыт. Та̄н халанылт кит ханты хумыг. Насати хум хо̄тпат армиян во̄вавет. А̄тям хо̄тыл а̄па палт минас, ма̄нь а̄гитэ анигластэ, ту­выл ла̄выс: «Я̄тил ня̄вра­ма­тем, аман хунь яныгмē­гын?» Ма̄н нуплув о̄с ёмас ӯлум ла̄выс, на̄лваль ну­пыл молямлым та ё̄мыс».  
То̄нт хо̄нтлын ма̄н ащ­о̄йкам а̄пщитэ о̄с минас – Роман Васильевич Шульгин, 1917 та̄лт самын патыс. Тэ̄н сас тот хо̄т патсы̄г, юв ат та ёхтысы̄г. 
Омам колта̄гланылт щар яныг о̄лыс. 1943 та̄лт таквсы порат тав анēк­вавн ма̄ньха̄пыл Азов па̄выл школа-интернатын ханищтахтуӈкве тотвес. 
Омам ла̄выглас, та та̄рвитыӈ та̄лыт по­рат мощща ня̄врам ханищ­тах­тасыт. Торыӈ маснут ат о̄щсыт, тэ̄нут о̄с сака хунь о̄лыс, сыманыл э̄тгалавē­сыт, алпияныл по̄лигла­вēсыт. Ня̄врамыт оманыл ос па̄вылт о̄лнэ яныгхо̄т­пат пуссын колхозт рӯпи­та­сыт, фронт ма̄гыс тэ̄нут ос рēгыӈ маснут щё̄пи­тасыт, атсыт. 
1951 та̄лт омам са̄т класс а̄стлас, Салехард ӯст о̄лнэ хӯл комбинат фабрично-заводской училищан хӯл пирмайтан тэ̄лан ханищтахтуӈкве минас. Тав потырта̄лыс, 1953 та̄лт та̄н палтаныл овыл ēмтум ла̄тыӈ ёхтыс – Иосиф Виссарионович Ста­лин а̄тимыг ēмтыс. Та̄н учи­теляныл ос вос­пи­та­теляныл ёт пуссын лю̄щ­сыт. 
Ханищтахтын ма̄ныл а̄стуме юи-па̄лт, омам такви яныгмам па̄влэ̄н рӯпитаӈкве кēтвес, йӣв плашкоутыт хӯл пир­май­тас. Карвожи туи ос тэ̄лы па̄влыгт ханты ма̄хум ло­виньтаӈкве ос хансуӈкве ат ха̄ссыт, хӯл алыщлан ос во̄раян ма̄хум пуссын безграмотныиг о̄лсыт. 

Омам та̄наныл букват хансуӈкве ханищтасанэ, сакати ка̄тпос пинуӈкве вос ха̄сэ̄гыт. Рущ ос ханты ла̄тыӈ толмащлаӈкве нё̄­тыс.
Омагум-а̄тягум лов ня̄врам янмалтасы̄г – Владимир, Елизавета, Павел, Раиса, Александр, Вениамин, Ирина, Рости­слав, Алла ос Вероника. Тэ̄н государство ма̄гыс хӯл алыщласы̄г, юн ӯйхул о̄щсы̄г - са̄т лув, нила поснэ мис. 
Тэ̄нти ӯйхуланэ̄н ос рыбоучасток ма̄гыс пум ва̄рсы̄г. То̄нт ка̄сыӈ кол­та̄гыл план щирыл рӯпи­тасыт, плананыл то̄варт­тасаныл те, янытлавēсыт, олнло̄мтыл майлувēсыт.
1988 та̄лт Азов па̄вылт омагум-а̄тягум о̄лнэ колыл майвесы̄г. Акв пыгēн та порат армият лусытас, тот тав яныг кӯщаēн заявле­ние-нэ̄пак хансыс, омаге-а̄тяге ань тыхо̄тал мус о̄лнэ кол ат о̄ньщēг, ма̄нь­та̄гыл са̄в рӯпитасы̄г, ня̄в­раманэ̄н ялмалтаса­нэ̄н, а̄гм нупыл хартэ̄г. Тувыл ущ та колыӈыг ēмтсӯв. 
Омав тох ла̄всас: «Ам о̄лупсам та̄рвитыӈ тēпыл о̄лыс, ос То̄рум А̄щувн ам хоса о̄луӈкве ла̄всувēсум. А̄тям хо̄нтлын ма̄н тотвес, иӈ ма̄ньлатыг тот та па­тыс, ам улпыл таима̄гыс ань тыхо̄тал мус о̄лэ̄гум. На̄н а̄тян о̄с сака хоса ат о̄лыс, тав фронт ма̄гыс са̄в рӯпитас, хӯл алыщлас, во̄раяс, ня̄враманэ ян­мал­тасанэ». 2021 та̄лт о̄йттур э̄тпост омав а̄ти­мыг ēмтыс.
Ма̄н омав – Татьяна Николаевна Енова (Шуль­гина) Президиум Верхов­ный Совет СССР па̄лыл «Медаль материнства» I, II степени нампа по̄сыл, «Материнская слава» III степени орденыл ос «Дети войны» по̄сыл майлувес. Са̄в рӯпитаме ма̄гыс тамле почётный намыл ла̄всу­вес: Ветеран труда Ямало-Ненецкого автономного округа ос Ветеран труда Российской Федерации.
Владимир Енов потре ма̄ньщи ла̄тӈыг Светлана РОМБАНДЕЕВА толмащластэ
