
Ма̄н округувн Сирия мо̄т хо̄н ма̄ныл та̄нти то̄рманыл нупыл по̄икщан кӯщай хум ёхталас, рущ щирыл тав ла̄ваве – «верховный муфтий». Тав наме Ахмад Бадрэд-Дин Хассун.
Тит хо̄тал сыс Сургут ӯст са̄всыр ма̄хум ос Югра ма̄вт мусульман ёт рӯпитан хумыт ёт хо̄нтхатыглас. Мусульман ма̄хум ёт рӯпитан яныг кӯщаит тыт имамыг ла̄вавет. 
Тӯяг округ кӯщай нэ̄ Наталья Комарова ос тав ва̄ӈын хо̄тпанэ Сириян ялсыт, то̄нт кӯщаюв верховный муфтий ма̄н ма̄вн ёхталаӈкве во̄выстэ. Округувт са̄всыр мирыт о̄лэ̄гыт, та̄н о̄с та̄нти щирыл то̄румн по̄йкщēгыт. Пуссын акван-нё̄тхатым вос о̄лсыт, таима̄гыс акван-хо̄нтхатыглаӈкве э̄ри, мир халанылт ул вос хо̄нтлэ̄гыт, мирыӈыщ вос о̄лэ̄гыт. 
Ахмад Бадрэд-Дин Хассун ла̄вме щирыл, Сирият сымта̄л-ма̄йтта̄л утыт хо̄нт о̄вылтасаныл, та̄н ты э̄лы-па̄лт мо̄т ма̄т о̄лнэ ма̄хум халмалтасаныл, ма̄ пулиг-о̄хтыртасаныл. 
Ты лю̄ль утыт хо̄нтлын писалит ос э̄лум-хо̄лас алыщлан утыт ва̄рēгыт, та̄н тох олн сэ̄лэ̄гыт, та̄нанылн хо̄нт па̄рыс тоты. Ты щирыл та̄н щёлыӈыг ēмтэ̄гыт, таима̄гыс са̄всыр ма̄т мирыӈыщ о̄лум ма̄хум халмалтыяныл, кӯщаит лю̄камтыяныл, нас о̄лнэ ма̄хум хо̄нтлуӈкве хуйтыяныл. 
Тамле куль хурип утыт хӯнтлуӈкве щар ат э̄ри, на̄нти ёмас номтыл э̄лаль о̄лэ̄н. Сирият акваг та па̄тлуптэ̄гыт, ма̄ хотармалтыяныл, щēмьят хоталь воссыг ва̄рхатэ̄гыт, сысы та оēгыт. Ислам ма̄гсыл Сирият нэ̄мхотьют ат хо̄нтлы, та̄н лю̄ль утыт пуссын олн ма̄гсыл мēталавēсыт, та̄н ты мир алыщлэ̄гыт. 
— Ва̄ӈнаныл по̄сыӈ Россия ма̄хум Сириян мир вуянтаӈкве ёхтысыт. Хо̄нт тувыл э̄лаль ул вос мины, тот ёл вос по̄йты. Ма̄ньлат ма̄хум ищхӣпыӈ ут хосыт хо̄нтлуӈкве хуйтавет, э̄рттам то̄румн по̄йщан ма̄гсыл та̄н хо̄нтлаӈкве во̄вавет. Тув ул вос агтэ̄гыт, ма̄ньлат ма̄хум ёт акваг потыртаӈкве ос рӯпитаӈкве э̄ри. 
Наталья Комарова, округ кӯщаин, тав ты ма̄навн такви ка̄тэ тактыстэ, ма̄навн нё̄туӈкве патыс. Ма̄н ка̄сащим ля̄льт йисув, ань провинция Хомс ма̄в ос Югра ма̄ юртыӈыщ о̄луӈкве патэ̄г, — ислам нупыл по̄икщан кӯщай хум ла̄выс. 
Наталья Комарова Сириян ялме порат, тот акван-нё̄тхатнэ ма̄гсыл кӯщаит нэ̄пак хассыт. Ётыл ты кӯщаиг Москва ӯст хо̄нтхатыгласы̄г, Ахмад Бадрэд-Дин Хассун округ кӯщай нэ̄н пӯмащипа ла̄тыӈ ла̄выс, матъёмас нё̄туӈкве ка̄сащас. Таима̄гыс ань ма̄н ма̄вн хум ты ёхталас.
 
