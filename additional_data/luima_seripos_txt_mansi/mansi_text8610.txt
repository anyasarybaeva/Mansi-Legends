
Тынакт Ханты-Мансийск ӯст о̄лум «Югратур–2023» суссылтапын округ мир коныпал мо̄т хо̄н ма̄ныл ёхталам ма̄хум атхатыгласыт. 
Кит хо̄тал сыс, яныг таквс э̄тпос 10-11 щис­ла­гēт, ма̄ янытыл яласан тэ̄ла тармыл пунктотнэ хо̄тпат са̄всыр хо̄нтха­тыглапыт ва̄рыгласыт – пӯмщалахтын ос ӯщ­лахтын мир ма̄гыс ва̄рнэ тэ̄ланыл урыл потырта­сыт, конкурсын кēтым проектыт сунсыгласаныл, э̄рнэ нэ̄пакыт щё̄питасыт, студентыт ма̄гыс са̄всыр лекцият ловиньтасыт.
Ты та̄л «Югра-Экспо» колт 99 колнакыт щё̄пи­та̄лвēсыт, ка̄тыл щаквщин ма̄хум та̄нти ва̄рум пор­масаныл пасан тармыл тӯщталасаныл, мирн сус­сылтасаныл, тына­ласаныл. Колнакыт рущ щирыл тох намаим о̄лсыт: «Вкус Югры», «Город мастеров», «Прикоснись к Югре» ос мо̄т са̄всыр намыт.
Ма̄ янытыл яласан тэ̄ла тармыл пуӈктотнэ хо̄тпат Россият о̄лнэ 17 областитныл ос рес­пуб­ли­катныл ёхталасыт, ма­тах­мат хо̄тпа Китайныл о̄лсыт. Округувт рӯпитан миркол кӯщаянув ты мӯй хо̄тпат ёт 30 са̄вит э̄рнэ нэ̄пакыт щё̄питасыт, тув ка̄тпосаныл пинсаныл, аквъёт рӯпитаӈкве по­тыртахтасыт. 
Конкурсын 73 проек­тыт кēтыглавēсыт, та̄н 6 номинацият щирыл уральтавēсыт. Тувыл ты каснэ ва̄рмаль ма̄гыс 25 проектыт пēриявēсыт. Та̄н халанылт хоты тэ̄лат но̄х-патсыт, ань э̄лаль ты урыл ловиньтэ̄н.
«Лучшее этнографи­ческое событие» номи­нацият Мегион ӯст о̄лнэ «Региональный истори­ко-культурный и эколо­гический центр» яныт­лавес.
«Лучший этногра­фический маршрут» номинацият округт о̄лнэ хум Марущак Тарас Петрович проектэ но̄х-патыс.
«Лучшая этнодеревня (община, этностойбище)» номинацият Ямал ма̄т о̄лнэ «Окружной Дом ремёсел» янытлавес.
«Лучший творческий этнографический номер» тэ̄ла палт «Много­функ­циональный куль­тур­ный центр «Феникс» Пыть-Ях ӯст ōлнэ Краеведческий музеет рӯпитан ма̄хум проекта­ныл но̄х-патыс.
«Лучший социальный проект в сфере этно­графического туризма» номинацият округувт Нягань ӯст о̄лнэ «Музей­но-культурный центр» янытлавес.
«Лучший этногра­фический сувенир» тэ̄ла палт «Историко-культур­ный центр «Старый Сургут» о̄выл места вис.
Ты ма̄хум ос органи­зацият пуссын Лауреат I степени нампа нэ̄пакыл ос олнло̄мтыл майвēсыт. Ка̄сыӈ номинацият II ос III степень Лауреатыт наманыл о̄с ла̄ввēсыт, ты урыл на̄н ищхипыӈ ут хосыт ловиньтаӈкве вēрмегы̄н, ты о̄вылтыт тот хансым о̄лы. 
Тувыл Томский областьт «Муниципальный музей» культура колт рӯпитан ма̄хум янытлавēсыт, ты конкурсыт та̄н Гран-при нампа нэ̄пакыл ос 50 со̄тыра олныл майвēсыт.
«Югратур» – ты сака пӯмыщ суссылтап, ма̄ янытыл яласан тэ̄ла пӯм­щалан ма̄хум тот маттем та ё̄мыгтасыт, сун­сыг­лахтасыт. Ка̄сыӈ хо̄тпа тавēн ро̄внэ йильпи ма̄ та̄ра-паттыс, хащтал тэ̄нут а̄рталас, э̄рнэ пормас ёвтыс.
Светлана РОМБАНДЕЕВА
