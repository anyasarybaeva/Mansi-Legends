
Лӯпта э̄тпос 11 хо̄талныл 16 хо̄талэ мус Россия янытыл ма̄ньлат ма̄хум «Студвесна» нампа фестивальн Ханты-Мансийск ӯст акван-атхатыгласыт. То̄нт Россия янытыл кит со̄тыра арыгкем а̄гит ос пыгыт тыг ёхталасыт. 
Ты пора сыс та̄нки ха­ланылт ат номинация щи­рыл кассыт. То̄ват ка̄тыл хурит по̄слысыт, ва̄ти ки­на-охсат ва̄рсыт, э̄ргысыт ос йӣквсыт ос но̄х-патум а̄гит, пыгыт жюри-ма̄хумн пēриявēсыт. 
Ненецкий округ Нарьян-Мар ӯсныл ё̄рн ма̄ньлат пыгыт ты ялпыӈ хо̄талн о̄с во̄выглавēсыт. Фестиваль о̄лум порат та̄н ханищтан хо̄тпаныл ёт округ Дума колн сос­са ма̄хум Ассамблеян ёхталасыт, тот депутат-нэ̄ Татьяна Гоголева ёт хо̄нтхатыгласыт.Татьяна Степановна округ Дума рӯпататэ урыл та̄нанылн тох потыртас: 
– Ань округ Думат 38 э̄лумхо̄лас депутатыг о̄лэ̄гыт, та̄н халанылт 4 хо̄тпа – сосса ма̄хум Ас­самблеят рӯпитэ̄гыт. Ок­ругувт 1 млн 600 со̄тыра арыгкем о̄лнэ э̄лумхо̄ла­сыт халт туп 30 со̄тыра хо̄тпа – тыи ма̄ньщит, хантыт ос ё̄рныт. 
Сосса мирыт пēс йис пора та̄гыл тыт о̄лэ̄гыт, о̄лнэ ма̄в Ханты-Мансийский округыг ты намаявес ос ма̄нки са̄кконыт хаснэ̄в ма̄гыс Дума тыт ва̄рвес. Тыт о̄лнэ сосса ма̄хум та̄нки ла̄тӈаныл, культураныл  э̄лаль вос тотыяныл, са̄в­сыр э̄рнэ са̄кконыт тыт ань пирмайтэ̄гыт.

Москва ӯс миркол кӯ­щай Сергей Собянин тыт самын патыс. Тав Думав о̄выл кӯщаиг о̄лыс ос сосса ма̄хум Ассамблея тыт вос ва̄раве, са̄в ё̄р пиныс.
Ма̄ньщи, ханты ма̄хмыт пēс йис ва̄рмаляныл хумус э̄лаль тотыяныл, та урыл ма̄ньщи нэ̄ о̄с ла̄выс. Ос 2021 та̄лт Турва̄т па̄вылт о̄лум Ӯй йӣквнэ ва̄рмаль урыл потыртас ос тот по̄с­лым хурит мӯй ма̄хумн суссылтас. Тав ла̄выс:
– 1990-ит та̄лыт ам «Юг­ра лылыēп» нампа ор­ганизацият кӯщаиг о̄л­сум. То̄нт ма̄н о̄выл щёс Ӯй йӣквнэ ва̄рмаль Бе­лоярский районт ва̄рыг­ласӯв. Ялпыӈ э̄ргыт, та̄ныт, тулыглапыт ва̄нэ яныгпа̄­ла хо̄тпат ка̄сыӈ та̄лныл а̄тимыг ēмтэ̄гыт. 
Ма̄ньлат хо̄тпат ты урыл вос пӯмщалахтэ̄гыт, пēс потрыт, э̄ргыт, ща̄нь ла̄тыӈ вос ханищтэ̄гыт, тамле ялпыӈ хо̄талн во̄­выглыянӯв. Юи-о̄выл щёс ма̄н Ха̄льӯс район Турва̄т па̄вылт Ӯй йӣквсув. 

Тув са̄в ма̄ньлат а̄гит ос пы­гыт ёхталасыт. Пēс порат тамле ялпыӈ хо̄талыт а̄гит ос пыгыт та̄нки халанылт ва̄йхатасыт ос то̄ват ётыл пӯри ва̄рсыт. 
Депутат-нэ̄ «Ма̄нь ӯск­ве» ня̄врамыт ӯщлахтын ма̄ урыл о̄с потыртас. Па̄в­лыӈ ня̄врамыт хумус тот ӯщлахтэ̄гыт, кина сус­сылтас. Мо̄тыт та̄л ты ӯщ­лахтын ма̄ 30 та̄лэ тах то̄влы. 
Ты юи-па̄лт ма̄ньлат ё̄рн пыгыт та̄нки урыл о̄с потыртасыт. Та̄н Нарьян-Мар ӯст В.Г. Волков намыл намаим аграрно-экономический техникумт ос И.П. Выучейский на­мыл пиным социально-гу­манитарный коллеж­дит ханищтахтэ̄гыт. Пыгыт Нельмин-Нос па̄вылныл о̄лэ̄гыт. Та̄н пуссын ма̄нь­та̄гыл «Маймбава» нампа ансамбльн ялантасыт, тот ё̄рн ма̄хум йӣкваныл, э̄рганыл ханищтасаныл. Ханты-Мансийск ӯст о̄лум фестивалит та̄н о̄с ё̄рн мир йӣквыт йӣквсыт. 
Людмила Теткина
