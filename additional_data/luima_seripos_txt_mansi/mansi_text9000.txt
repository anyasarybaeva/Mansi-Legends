
Ка̄сыӈ э̄тпос округ Дума сапра̄ни э̄лы-па̄лт сосса ма̄хум Ассамблеян пēриим хо̄тпат са̄всыр э̄рнэ тэ̄лат урыл потыртаӈкве акван-атхатыглэ̄гыт.
Ты э̄тпос 9 хо̄талэ̄т сосса ма̄хум Ассамблеят рӯпитан хум хо̄тпат Еремей Айпин, Руслан Проводников ос Василий Жуков сапра̄ни ва̄рыгласыт. Ня̄врамыт  праваныл ӯргалан кӯщай нэ̄ Людмила Низамова ос спорт щирыл рӯпитан департамент кӯщай нэ̄ Софья Конух рӯпатаныл урыл потыртаӈкве тув во̄выгласаныл. 
Сосса ня̄врамыт ӯргалым о̄ньщиянэ 
Людмила Низамова сосса ня̄врамыт урыл тот потыртас: 
– Округувт интернатыт о̄лнэ ма̄ньщи, ханты ос ё̄рн а̄гирищит, пыгрищит ма̄н акваг ӯргалыянӯв. Сургутский районт ма̄н «Ближе к дому» нампа тэ̄ла щирыл ань рӯпитэ̄в. 
Интернатыт о̄лнэ ня̄в­рамаквет юв ул вос во­ратасыт ос юв ул вос оясыт, ёмащакв вос ха­нищтахтасыт, та̄н ётаныл психолог-хо̄тпат ань по­тыртэ̄гыт. То̄ва ня̄врамыт оманыл-а̄тяныл вина аēгыт, ты щēмьят тамле лю̄ль пищ ул вос о̄щсыт, ма̄н о̄с нё̄тыянӯв. 
Сургутский район Лямино па̄выл интерна­тыт сосса ня̄врамыт о̄с ханищтахтэ̄гыт. Та колт ма̄н «Наш семейный дом» нампа тэ̄ла щирыл рӯпитаӈкве ты о̄вылтах­тэ̄в. Тот о̄лнэ а̄гирищит ос пыгрищит ма̄щтыр­лаӈкве ханищтавет, та̄н са̄в­сыр сувенирыт тот ва̄рē­гыт. Ва̄рум порма­саныл э̄лаль тах тынала­вет, тох ня̄врамыт олн сэ̄луӈкве патэ̄гыт. 
Людмила Борисовна ла̄выс, тав округ янытыл ва̄тихал яласы, ня̄врамыт интернатыт хумус о̄лэ̄гыт, такви уральтыянэ. Та̄н са̄лы нё̄влил, хӯлыл, пилыл, са̄всыр тэ̄нутыл па̄йтавет ос ня̄рнё̄выль, ня̄рхул ке тахмаēгыт –  ань о̄с тыттавет. 
Ты юи-па̄лт спорт щи­рыл рӯпитан департа­мент кӯщай нэ̄ Софья Конух 2023 та̄л сыс ва̄­рум рӯпатаныл урыл по­тыр­тас: 
– Ма̄н округувт 1 856 э̄лумхо̄лас сосса ма̄хум щирыл касэ̄гыт, са̄лыӈ сун ӯлтта поргēгыт, тыньщаӈ рēпыгтэ̄гыт, акв ма̄ныл э̄лаль поргēгыт ос ощща йӣв-о̄выл ёт ха̄йтыгтэ̄гыт. Та̄н касуӈ­кве Россия янытыл акваг яланта̄лэ̄­гыт ос ва̄тихал тот но̄х-патэ̄гыт. 
Ты тӯяг китыт щёс «охотничий биатлон» нампа касылн ма̄хум акван-атыгласа­нӯв. 
Ма̄ньщи ха̄пыл ос ханты ха̄пыл вос касэ̄гыт
Са̄в та̄л сыс ка̄сыӈ туи ма̄хум ма̄ньха̄пыл касуӈкве во̄выглыянӯв. Ма̄ньполь э̄тпост Ха̄льӯст ма̄хум ёт хо̄нтхатыгла­сум. Та̄н ла̄всыт, та районт о̄лнэ ма̄хум ма̄ньха̄пыт мо̄т щирыл ва̄рияныл, ханты ха̄пыл товуӈкве та̄н ат ха̄сэ̄гыт. 
Ма̄н ань э̄рнэ нэ̄пакыт щё̄питэ̄в, ма̄ньха̄пыл товнэ касыл «федераль­ныиг» ла̄внэ нэ̄пакытн вос хансаве. Тув хаснэ э̄лы-па̄лт ма̄н «правилат» мӯсхалыг тах щё̄питэ̄в: хоты ха̄пыл хо̄тпа товуӈ­кве вēрми, хоты йӣвныл тӯпе ва̄руӈкве э̄ри, ос са̄в мо̄т тэ̄лат тув тах хансыянӯв. Ма̄хум я̄нас вос товēгыт, акват – ханты ха̄пыл, мо̄таныт – ма̄ньщи ха̄пыл. 
Тамле рӯпата таима̄г­сыл ва̄рилӯв, округ яны­тыл о̄лнэ сосса ма̄хум пуссын та̄нки ха̄пыл касуӈкве вос вēрмысыт. Ты касыл «Гонки на югор­ских лодках» тох намаилӯв.
Таквсы Белоярский ӯсн ня̄врамыт во̄вавет  
Ха̄льӯст ōс акв ва̄рмаль урыл потыртасӯв. Ань Белоярский ос Ха̄льӯс районыг «Арктический зона» ла̄внэ ма̄н хас­весы̄г. Та ма̄т о̄лнэ мир «Арктические игры» нампа касыл ня̄врамыт ма̄гсыл ва̄рыглаӈкве таӈ­хēгыт. Ты кастыл ма̄н ань щё̄питахтуӈкве о̄вылтах­тасӯв. 
Округ янытыл о̄лнэ а̄гирищит, пыгрищит таквсы порат Белояр­ский ӯсн во̄виянӯв, тув 250 арыгкем ня̄врамыт тах ёхтэ̄гыт. 
Та̄н са̄лыӈ сун ӯлтта поргуӈкве, тыньщаӈ рēпыгтаӈкве, акв ма̄ныл э̄лаль поргуӈкве, ощща йӣв-о̄выл ёт ха̄йтыгтаӈ­кве ос са̄в мо̄т щирыл касуӈкве та̄нки халанылт тах патэ̄гыт.
Сапра̄ни оигпам э̄лы-па̄лт Еремей Айпин сосса ма̄хум Ассамблеян ёхта­лам кит кӯщай нэ̄гын рӯпататэ̄н ма̄гсыл яныг пӯмащипа ла̄тыӈ ла̄выс. 
Людмила ТЕТКИНА
