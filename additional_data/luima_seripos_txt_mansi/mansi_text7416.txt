
Ха̄льӯс район Саранпа̄вылт «Са̄лыӈ ма̄хум» нампа ханищтап рēтыӈ ю̄свой э̄тпос 25-27 хо̄талыт о̄лыс. Ты тэ̄ла  «Культурная мозаика малых городов и сёл» нампа проект хосыт ва̄рыглавес, олныл Тюмень ӯст Елена ос Геннадий Тимченко ва̄рум благотворительный фонд-кол па̄лныл та̄стыглавēсыт.  
Ня̄врамыт, ма̄ньлат а̄гит, пыгыт, нэ̄ хо̄тпат ма̄щтыр­лаӈкве тув во̄выглавēсыт. Хӯрум хо̄тал та̄н понал­ныл ква̄лгыт, са̄нсква̄лыг, са̄пта сагуӈкве, ю̄нтуп тӯщ­тын утыт, а̄ка­нит ю̄н­туӈ­кве, та̄н ва̄­руӈ­кве ха­н­ищтавēсыт. Ма̄­хум Куль­пас­ныл, Кимкъя­сӯй­ныл, Хулюм­сӯнт­ныл ос мо̄т па̄влытныл тув ёхта­ласыт. 
Анастасия Алексеевна Хатанзеева нё̄рт нёло­ло­вит пирка̄тат са̄лыӈколт яласы. Ты хо̄нтхатыглап урыл тав ла̄выс: «Ам тыт са̄нсква̄лыг сагуӈкве ма̄­хум ханищтасанум. По­налныл ква̄лгыт хумус ва̄руӈкве э̄ри, амки о̄с суссум. Ёмас тэ̄ла ма̄хум тыт ва̄рыглэ̄гыт, мо̄тыт щёс тамле ханищтапын о̄с тах ёхталэ̄гум». 
Нина Алексеевна Шес­талова Кульпас па̄­выл­ныл ёхталас, тав ла̄выс: «Ам ма̄ньта̄гыл са̄нс­ква̄­лыг сагуӈкве ханищ­тахтуӈ­кве тахсум. Ам омагум-а̄тягум са̄лы ӯрим нё̄рт яла­сасы̄г. Юн ам омам сагум са̄нсква̄лгыг уральтым о̄ньщиягум. Ты­хо̄тал ам такем ща̄гтым о̄лэ̄гум, са̄нсква̄лыг сагуӈ­кве ханищтавēсум. Ос мо̄т нэ̄квет ёт ю̄нтуп тӯщ­тын ут ма̄гсыл нуйло̄мт хорамыл ю̄нтыслум. Ма̄­хумн ва̄тихал тох акван-атха­тыглаӈкве э̄ри, аквъёт са̄в э̄рнэ тэ̄лат тах ва̄рēв». 
Валентина Анатольев­на Хозяинова о̄с са̄лыӈколт яласы. Нэ̄кве китыт бри­гадат рӯпиты. Тав ла̄выс: «Ам тыт ю̄нтуп тӯщтын ут ос а̄кань ю̄нтсум. Ма̄хум акв щēмья хольт тыт о̄л­сыт, пуссын аквъёт рӯпи­тасыт. А̄нумн тыт ю̄нс­хатуӈкве сака мӯстыс». 
Аквта порат «Что спо­собны создавать чело­веческие руки» нампа     суссылтап рӯпитас. Ма̄хум са̄всыр ма̄нь сувенирыт хумус ва̄руӈкве ро̄ви, та урыл потыртавēсыт, Саранпа̄вылт са̄лыӈ ма̄­хум ялпыӈ хо̄таланыл хумус янытлаве, та урыл о̄с хӯнтлысыт. Иван Нико­лаевич Вокуев ма̄щ­тыр­лан хо̄тпат ма̄гсыл э̄ргыс. Ня̄врамыт «Традиционные игры» нампа ёнгилыл ёнгалтавēсыт. «Ма̄нь Ӯсквет» ӯщлахтын ня̄вра­мыт сосса ма̄хум тэ̄нут па̄йтсыт, ма̄хум а̄рталаӈ­кве тот вēрмēсыт. 
Ма̄щтыр ма̄хум хӯрум хо̄тал сыс ёмащакв рӯ­пи­тасыт ос мо̄т хо̄тпат ханищ­тасаныл. Тамле э̄рнэ тэ̄ла са̄лыӈ ма̄хум ялпыӈ хо̄таланыл о̄лыглан порат, нё̄рт яласан са̄лыӈ ма̄хум палт, «Ма̄нь Ӯскве» ӯщлахтын ма̄т ва̄­рыглаӈкве тах иӈ э̄лаль патаве.
«Са̄лыӈ ма̄хум» нампа тэ̄ла щё̄питам хо̄тпат Елена ос Геннадий Тимченко фондын пӯмащипа ла̄тыӈ ла̄вēгыт. Матъёмас, ма̄нь па̄влытт о̄лнэ ма̄хумн та̄н нё̄тэ̄гыт, акв ё̄р ва̄рим, са̄в э̄рнэ тэ̄ла щё̄питаӈкве ма̄н тах вēрмēв.
Любовь Стаканова кēтум ля̄ххал ма̄ньщи ла̄тӈыл Людмила ТЕТКИНА хансыстэ
