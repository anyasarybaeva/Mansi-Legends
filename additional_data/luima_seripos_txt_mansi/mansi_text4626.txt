
РИЦ «Югра» нампа колт хӯрум лēккар ос кит яныгпа̄ла хо̄тпаг ля̄ххал тотнэ ма̄хум ёт акван-хо̄нтхатыгласыт. Та̄н пуста̄гыл ос со̄тыӈыг са̄в та̄л о̄лнэ урыл потыртасыт. Тынакт рӯпитан ма̄хум пенсиян патхатан та̄ланыл пēнтуӈкве таӈхавет. Нэ̄ хо̄тпа 63 та̄л мус рӯпитаӈкве паты, хум хо̄тпа 65 та̄л мус ос та юи-па̄лт ущ пенсиял ойтуӈкве патаве. Тамле йильпи са̄ккон мирн пēриим хо̄тпат иӈ щё̄питыяныл кос.
Ос ма̄хум ань вори-тотэ̄гыт, тув мус то̄ват ат о̄лэ̄гыт, тувыл са̄выӈпа̄лэ а̄гмыӈыг ēмтэ̄гыт. Ань та̄н пуста̄гыл вос о̄лэ̄гыт, нэ̄мат лю̄ль номтыл наска̄ссыг ул вос савалэ̄гыт, та̄н ма̄гсыланыл мӯй хо̄тпат тамле ла̄тыӈ ла̄всыт.
Мир пусмалтан округ департаментыт геронтолог-лēккар нэ̄г Любовь Сиразиева рӯпиты. Ань э̄лумхо̄лас хо̄тпан та̄лэ то̄влынэ̄т юи-па̄лт ты лēккарытн уральтым о̄ньщаве. Та̄н э̄лумхо̄лас щар матумпа̄лаг ēмтнэ̄тэ мус осэ-са̄йтэ ханищтыяныл, тувыл матыр а̄гмыт аквъёт хӯлтыглахтым пусмалтаӈкве нё̄тыяныл. Ань геронтолог-лēккарытн са̄всыр ва̄рмалит та̄ра-паттувēсыт. Любовь Сиразиева ма̄навн ла̄выс: «Россияв янытыл ань э̄лумхо̄лас 73 та̄лэ мус о̄лы, ос тав э̄лаль 80 та̄лэ мус иӈ пуста̄гыл вос о̄лыс, ма̄н сыресыр пусмалтан накыт щё̄питэ̄в. Тох государствав па̄лыл диспансеризация намаим проект о̄лы, та щирыл ка̄сыӈ хо̄тпа лēккарытн уральтаве ос матыр лю̄ль хо̄нтнэ̄ныл порат, тав та̄ра пусмалтахтуӈкве вос о̄вылтахты».
Ма̄хум а̄гманыл та̄ра-паттын ос та̄наныл пусмалтан центрыт рӯпитан терапевт-лēккар Кирилл Камнев потыртас: «То̄ва а̄гмытыл э̄лумхо̄лас таквина̄тэ ха̄хтытэ, лю̄ль тэ̄нут са̄в тэ̄г, хохса харты, вина аи, акв ма̄т хоса ӯнланты. Тащирыл о̄луӈкве ке, ва̄им, э̄лумхо̄лас во̄иӈыг ēмты, хо̄псытэ, сыме, кēлп та̄рсанэ лю̄льсаӈ рӯпитэ̄гыт. Таквина̄тэ ӯргалым ке о̄ньщитэ, тав 50% са̄вит э̄лаль пуста̄гыл о̄лы, ос 20% са̄вит генетикатэ щирыл ēмты, 20% — сыстам ма̄-вит тармыл ке о̄лы ос 10% са̄вит тэ̄рпил пусмалтаӈкве ро̄ваве. Таима̄гыс, ма̄н лēккарыт, ла̄вēв, на̄н на̄нки ӯргалахтым о̄лэ̄н».
Ханты-Мансийс ӯс пӯльницат рӯпитан психотерапевт-лēккар Роза Баталова тамле ва̄рмалит хӯлтыс, э̄лумхо̄лас ва̄тихал кантлым о̄луӈкве ке паты, мо̄т хо̄тпат ёт ля̄вты, то̄нт тав сыме ща̄рги, хоса ёл ат ояве, ёмщакв тэ̄пъялаӈкве ат вēрми. Та щирыл таквина̄тэ наска̄ссыг та саватытэ. Э̄лумхо̄ласн ёмас, посыӈ номтыл акваг о̄луӈкве э̄ри кос. Ты ва̄рмалит урыл аквтох матумпа̄ла хо̄тпат потыртэ̄гыт.
Тув Ханты-Мансийск ӯст матумпа̄ла ма̄хум тэ̄ланыл ёт пуӈктотнэ э̄ква Лариса Трофимовна Шаповалова ос Николай Михайлович Костин ёхталасы̄г. Лариса Трофимовна ла̄выс: «Ам яныгпа̄ла хо̄тпат ёт са̄в рӯпитэ̄гум, та̄н ётаныл акваг ка̄ркамыг о̄луӈкве э̄ри, хоталь-а̄ти ка̄с ва̄рнэ колн тотыглыянӯв. Са̄всыр тэ̄лат ва̄рнэ ма̄гыс а̄нумн «волонтёры серебряного возраста» хо̄тпат нё̄тэ̄гыт. Тувыл ма̄нки йӣквēв, э̄ргēв, ва̄гталнувег о̄лнэ хо̄тпатын ма̄н сымын ро̄внэ ёмас ла̄тыӈ хо̄нтэ̄в, та юи-па̄лт та̄н номтаныл о̄с ёмасыг ēмтэ̄гыт, та̄нки матыр ка̄с ва̄руӈкве тахмаēгыт. Э̄лумхо̄лас хунь ка̄с ва̄ри, то̄нт хосанув со̄тыӈыг ос ща̄гтым о̄лы».
Тувыл Николай Михайлович потыртас, тав мо̄лты 80 та̄лэ то̄влыс. О̄йка хосат та̄гыл пенсиян патхатас кос ос тав щар акв хо̄тал тэ̄ла та̄л ат ӯнлыглас. Та̄ксарыг о̄лнэ̄тэ ма̄гыс ма̄ньта̄гыл ха̄йтыгтаӈкве патыс, Тобольск ӯст ханищтахтаме порат пēлпыщ ха̄йтнэ̄тэ ма̄гыс чемпион намыл майвес. Ань, тай, нас са̄в ё̄мыгты. Тувыл Сэ̄мыл ща̄рыщт армият лусытас, тот по̄лям витыт пувлуӈкве ханищтахтас, тав ань тыг мус по̄лям витыл со̄сантахты ос нэ̄мат а̄гм ат о̄ньщи. Мо̄т ма̄хум пусмалтан ма̄гыс пӯльницат такви кēлпе мыг. Э̄кватэ̄нтыл дачат ма̄ о̄ньщēг, тот та̄лэ-тувēт рӯпитэ̄г. Тэ̄лы тӯйт хот-хилы, туи тэ̄пкант ма̄ сакватэ̄г, матыр ӯнттэ̄г, янмалтэ̄г.
Тувыл о̄йка са̄всыр общественный комиссият рӯпитаӈкве о̄с во̄выглаве, тав ка̄сащим тот нё̄ты. «Тох акваг рӯпитым ха̄йтыгтымам аман хунь а̄нумн а̄гмалтахтуӈкве, щар пора а̄тим. На̄н а̄гманын нупыл о̄с акваг ул номсэ̄н, ма̄ньта̄гыл ка̄ркамыг ос ща̄гт тотым о̄лэ̄н, ул кантлэ̄н, то̄нт са̄в та̄л о̄лэ̄гын тах».
Тох та э̄лаль о̄луӈкве ла̄ввесӯв.
