
Ань хо̄т-а̄ти са̄всыр колыт рӯпитэ̄гыт. Та̄н са̄всыр щирыл мирн нё̄­тэ̄йит. Акв тамле кол урыл потыртаӈкв таӈ­хēюм. Ты кол Ханты-Мансийск ӯст о̄лы. 
Тот Игорь Сиренко такви я̄нас студия-кол о̄ньщи, студиятэ наме «Центр музыкального развития SIRENCO». Тот тав э̄лумхо̄ласыт э̄ръюӈкв, рущ са̄ӈквыл­тапыл ёнъюӈкв ханищ­тыянэ ос мо̄т осэва̄та̄л ёнъин ва̄рмальн. Э̄ръит о̄с ёл-хансыянэ. 
Та коныпал то̄ва щēмьят ня̄враманыл потыртаӈкв ат ха̄сэ̄йит. Та̄н тав палтылэ тотъя­ныл, тав та ня̄врамыт э̄ръим потыртаӈкв ха­нищ­тыянэ. 
Ня̄врамыт ёт тав по­тыртаӈкв ха̄сы, студият ёмащакв о̄ньщиянэ, сома такви ня̄враманэ ёт потырты. Та̄н тав палтылэ ханьщувлым о̄лэ̄йит, ат э̄ссамтэ̄йит. 
Яный э̄лумхо̄ласыт ёт тав ос мощ мо̄т щирыл рӯпиты, аквта ва̄рмаль ва̄руӈкв ханищтыянэ. Ам амки тув о̄с ялантэ̄юм э̄ръянум ёл-хансуӈкв. Тав а̄нумна то̄в порат о̄с ла̄ви, хумыс хансуӈкв э̄ри, хумыс а̄ти. Ам таве хӯнтлылум, ва̄йлум, тав ма̄щтыр о̄йка, осэва̄тал щирыл ха̄сы. 
Такви сака ёмас ном­тыӈ э̄лумхо̄лас, ва̄йтэ, маныр ва̄ри. Хосат та̄йл ма̄хум ёт рӯпиты, маныр такви ва̄руӈкв ха̄сы, ха­нищтыянэ. Такви я̄нас группа о̄ньщи, та̄н са̄в­сыр э̄ръит э̄ръēгыт. Ты ма̄хманэ ёт яласы, мо̄т-мо̄т ма̄т э̄ръит э̄ръи. 
Ам тав ётэ лӯпта э̄тпос порат ка̄салахтасум, хунь ам Ханты-Мансийск ӯсн во̄ввēсум о̄выл э̄рьюм э̄рьюӈкв. Тав ам э̄ръюм ёл-хансыстэ. Ётыл а̄нумн ла̄выс, э̄ртум кос хунь тав палтылэ вос хасъянум, олн ат э̄ри. Ань ам хаснэ э̄ръянум пус­сын тав палтылэ ёл-хан­сыянум. 
Са̄ртын тав ам пал­тылум олн вуйлас, ётыл хунь ёмащакв румалах­тасмēн, воссыг виӈкв ат патыс. Ань ос мēн аквъёт рӯпитымēн. Ам номсэ̄юм, кос хунь тав палтылэ хасъянум э̄ръянум. Тав а̄нум ёмащакв торъям­тытэ, тувл аквта порат ос ха­нищтытэ.  
Евгений АНЯМОВ
