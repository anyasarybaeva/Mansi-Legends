

	Округ губернаторув Н. Комарова то̄ва кӯщаит акван-атыгласанэ.Та̄н са̄кконытытн йильпи хӯлтыглан ла̄тӈыт хассыт. Ань сапра̄нит ва̄т нупыл кит ля̄ххалыт урыл потыртасыт.


		Округувт са̄всыр организациятт рӯпитан ма̄хум ӯщлахтын ма̄н ялнэ лё̄ӈх олнаныл ювле ойтуӈкве патавет. Лӯи ма̄т рӯпитан ма̄хум пуссын тув ловиньтахтэ̄гыт. Ты э̄лы-па̄лт туп округ бюджетный ма̄т рӯпитан хо̄тпат лё̄ӈх олнаныл ювле ойтыглавēсыт. 

		Победа хо̄тал 69 та̄лэ янытлан кастыл округ бюджетныл 15 миллион солко̄ви та̄стувес. Ань ты олнытыл хо̄нтлуӈкв ялум хо̄тпат 3 со̄тыра солко̄вил ойтавет. Война порат  ос  хо̄нтлам о̄йканыл та̄л ань хультум э̄кват, Ленинград ӯс блокада щирыл тыг кēтым хо̄тпат, концлагерьт о̄ньщим хо̄тпат ос хо̄нт порат рӯпитам ма̄хум 2 со̄тыра солко̄вил мивет. Ос хо̄нтыт порслым са̄лтатыт та̄н ня̄враманыл акв со̄тыра солко̄вил та̄ставет. 

		Я̄ӈк на̄тнэ э̄тпос 23 хо̄талныл ос лӯпта э̄тпос 20 хо̄талэ мус округ янытыл «Спасти и сохранить» акция рӯпататэ о̄вылтаве. Кӯщаит тув щё̄питан тэ̄лат та̄ра-паттысаныл ос са̄всыр нё̄тмил ва̄рнэ ма̄гыс  ка̄сащасыт. 

		Ня̄врамыт этнолагерит ӯщлахтын ма̄гыс 21 миллион солко̄ви та̄стым о̄лы. Мо̄лты та̄л тамле ма̄т 503 соссаӈ ня̄врам ӯщлахтасыт. Юи-о̄выл та̄лытыт са̄внув ня̄врам тот ӯщлахтуӈкве таӈхи. Та̄нанылн тот о̄луӈкве мӯсты. «Развитие культуры и туризма» программан о̄с са̄всыр хӯлтыглан ла̄тыӈ хасвес. Субсидия олн-нё̄тмилыл искусства колыт тах мивет. Та̄н э̄рнэ йильпи пормасыт ёвтуӈкве вēрмēгыт. 

		 

		Тамара Мерова 

 
