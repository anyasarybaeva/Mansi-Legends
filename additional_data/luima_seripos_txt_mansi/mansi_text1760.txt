
Ма̄ньполь э̄тпос 23 хо̄талэ̄т округ мирколт сапра̄ни ва̄рыглавес. Кӯщай хо̄тпат «Спасти и сохранить» нампа ма̄-вит ӯргалан мирхал ва̄рмаль щё̄питан урыл потыртасыт. Ты сапра̄нин Сергей Пикунов ёхталас. Тав ты тэ̄ла щирыл хосат та̄гыл рӯпиты. Ма̄-витув ань хомлēг о̄лы, на̄н ты урыл тав потре э̄лаль ловиньтэлы̄н.

	«Ты тэ̄ла округувт хӯ-румхуйпловит щёс ань щё̄питаве. Ты хосыт ма̄н Югра ма̄вт о̄лнэ мирн ма̄ сыстамыг 

	о̄щнэ урыл потыртэ̄в. Ка̄сыӈ 

	хо̄тпа такви о̄лнэ ма̄тэ вос ӯргалытэ, то̄нт ма̄нкина̄вн тыт о̄луӈкве ёмас паты. Ма̄н ма̄в акваг уральтылӯв, хо̄т па̄ӈктын нак хо̄нтэ̄в ке, хоты хо̄тпат манос предприятият ты лю̄ль ва̄рмаль ва̄рсыт, та̄наныл са̄ккон щирыл яныг штрафыл пиныянӯв.

	Мо̄лты та̄л ма̄н сапра̄ни ва̄рыгласӯв. Ты ва̄рнэ рӯпатав китхуйплов та̄л сыс 

	манхурип по̄рт тотыс, ураль-таслӯв. Со̄ль, ань ма̄-витув сыстамнувēг патыс. Са̄ртын ма̄-во̄й ма̄ныл но̄х-винэ ма̄хум ма̄витн са̄в нефть со̄сантасыт 

	ос торыӈыщ ма̄ ат сыстам-та̄лсаныл. Ва̄им, Россия янытыл туп ма̄н ма̄вт атпан са̄вит процент ма̄-во̄й но̄х-виве. Округувт Сургутский, Нижневартовский ос Нефтеюганский районытт щар са̄в ма̄-во̄й 

	виве. Ос ты а̄ти, ань ты накт та̄н хосытаныл ма̄ па̄ӈктын нак мо̄рсыӈ порат ēмталы. Хо̄т кēртӯрыт маныгтахтэ̄гыт ке, 

	та̄н та ма̄ та̄ра хот-сыстамтыя-ныл.

	Ма̄-вит ӯргалан са̄ккон округувт 1991 та̄лт пирмайтавес. Ка̄сыӈ та̄лныл ты са̄ккон э̄лаль тотнэ ма̄гыс йильпи тэ̄лат тув хансавет. Та па̄сныл ма̄н са̄в рӯпата ва̄рсӯв. Атхуйпловкем та̄л юи-па̄лт са̄выӈпа̄лэ ма̄-во̄й винэ ма̄т лю̄лиг о̄лсыт. Ань тамле ва̄рмаль а̄тим, ма̄ ёмщакв ӯргалаве. 2003 та̄лныл ты тэ̄ла ма̄гыс са̄в олн холтвес».

	Ты хосыт ань ма̄-вит ӯргалан ва̄рмаль урыл тох ла̄вуӈкве ро̄ви, округувт ты са̄ккон ёмщакв рӯпиты, государство па̄лыл ты тэ̄ла та̄кыщ уральтаве ос нефтяникыт рӯпитан ма̄наныл та̄нки о̄с ёмщакв ӯргалыяныл.

	Николай МЕРОВ

	 
