
Ювле хультум э̄тпосныл ма̄ньполь э̄тпос 12 хо̄талэ мус ма̄н округувт о̄лнэ мāньщи ос ханты ня̄врамыт ма̄гыс пӯмыщ касыл ва̄раве. «Лӯи ма̄в» тамле намыл пиным о̄лы. Ань ты касыл «Ханты ясаӈ» ос «Лӯима̄ сэ̄рипос» газетагт рӯпитан ма̄хум, «Ханты-Пресс» ос «СосьваЭтноТур» нампа организациягт рӯпитан хо̄тпат та̄н ва̄рияныл.
Са̄всыр та̄л яныт ня̄врамыт ма̄нь тинаохсатын вос по̄славет, та̄н нэ̄пакн хансум потраныл ос са̄всыр хурияныл тув тēтуӈкве ро̄ви. Ты касыл таима̄гыс ва̄рыглаве, ма̄н соссаӈ ма̄хманув та̄нти ща̄нь ла̄тӈаныл ул вос ёрувлыяныл, юн вос потыртэ̄гыт ос ня̄враманыл ма̄ньщи манос ханты ла̄тӈыл вос пӯмщалахтэ̄гыт.
Ты йист ма̄ньщи ла̄тӈувтыл туп то̄ва хо̄тпат потыртэ̄гыт. Ма̄нти, ла̄тыӈ ва̄нэ хо̄тпат, халувт рущ ла̄тӈыл потыртэ̄в. Тох ул вос о̄лы, ос яныгман ня̄врамыт пēс о̄лупсав урыл мощ вос ва̄гыт, на̄н на̄нти ня̄враманын нё̄тэ̄н. Аквъёт матыр потыр ма̄ньщи ла̄тӈыл хансэлы̄н, тувыл рущ ла̄тӈыг толмащлэлы̄н. Ос ты касылн тēтэлы̄н.
Ня̄врамыт хури о̄с вос по̄слэ̄гыт. Ты хурит ма̄н ма̄ньщи газетавн ва̄риянӯв, мо̄т ня̄врамыт та̄наныл вос сунсыяныл. Халанылт вос пӯмща-лахтэ̄гыт, мо̄т ма̄ньщи ня̄врамыт татем хури по̄слуӈкв ха̄снэ̄ныл.
Ты касылт жюри-хо̄тпат рӯпитаӈкв патэ̄гыт. Та̄н ты ла̄вēгыт, ня̄врамыт халт хотьют но̄х-патыс:
— тина-охсат халт щар ма̄к хӯрум ёмас тина пēрияве;
— потрыт халт о̄с ёмас хӯрум потыр пēрияве;
— хурит халт хӯрум хури тах пēрияве.
Но̄х-патум ка̄сыӈ ня̄врам ёмас мӯйлупсал тах миве. Хотьютаныл ос но̄х ат патыс, та̄н о̄с янытлавет. Щар акв ня̄врам мӯйлупса манос янытлын нэ̄пак та̄л ат хульты.
Ань ня̄врамыт ханищтан хо̄тпат во̄виянӯв, та̄н ща̄нит ос а̄щит ёт вос потыртэ̄гыт. Таит потыр хансуӈкв ман хури по̄слуӈкв ня̄враманылн вос нё̄тэ̄гыт.
Ты йис ищхӣпыӈ ут хосыт ты потрыт ос ма̄нь тинат тēтуӈкв ро̄ви, ты е-mail: khantygazeta@mail.ru; galka.condina@yandex.ru; hozumovav@mail.ru; nownad79@mail.ru.
Ня̄врамытн по̄слым хурит акв хотты хо̄тпа ёт манос почта щирыл ма̄н рӯпитан колувн тēтэ̄н. Адресув тамле:
628011
Ханты-Мансийск
ул. Комсомольская, 31
Редакция газеты 
«Лӯима̄ сэ̄рипос»
Телефонанув:
8 (3467) 33-22-72; 
33-23-09
Маньщи лāтӈыл
Валентина ХОЗУМОВА
хансыстэ
