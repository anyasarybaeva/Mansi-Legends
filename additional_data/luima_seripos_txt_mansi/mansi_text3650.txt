
Ка̄сыӈ э̄тпос округ депутатанув акван-атхатыглэ̄гыт, са̄всыр ва̄рмалит урыл потыртэ̄гыт ос э̄рнэ са̄кконыт пирмайтэ̄гыт. Ань яныгпо̄ль э̄тпос оигпан ляпат акван-ёхталасыт, нёлоловит сапра̄ни о̄лыс, то̄нт округувт э̄лумхо̄лас праванэ ӯргалан нэ̄ Наталья Стребкова ос ня̄врамыт праваныл ӯргалан нэ̄ Татьяна Моховикова мо̄лты та̄л ва̄рум рӯпататэ̄н урыл потыртасы̄г.
Тэ̄н та э̄лы-пал хо̄тал ос Ассамблея депутатытн титыглавесы̄г. Наталья Васильевна ла̄выс, мо̄лты ос ты о̄вылтахтам та̄л сыс тав са̄в ма̄нь па̄влытын ялыс, ма̄хум ёт хо̄нтхатыглас. Хо̄т та̄н я̄рум о̄щсыт, пуссын та̄нанылн нё̄тыс. Са̄выӈпа̄лэ тот ма̄хум рӯпата ат о̄ньщēгыт, рӯпата ат хо̄нтэ̄гыт. Ты мус тав Ло̄пмус урыл ла̄выс, кос хоты специальностин хо̄тпа ул ханищтэн, рӯпата те а̄тим, хо̄т тав э̄лаль рӯпатаӈыг ēмты. Ты кастыл ань тӯяг манос туи порат рӯпата ва̄рыглаве, ма̄хум порс хот атэ̄гыт, пēс колыт хот-ло̄сталэ̄гыт ос мо̄т матыр ва̄рēгыт, рущ ла̄тӈыл ла̄ваве – «сезонные работы».  Сакати туи сыс олн-ло̄мт сэ̄луӈкве вēрмēгыт.
Хотталь я̄рмум хо̄тпа тавēн пищма хансуӈкве вēрми, тав са̄в хо̄тпатын ты сыс нё̄туӈкве а̄лымас. 2015 та̄лт 459 э̄лумхо̄лас пищма хансыгласыт манос та̄нти потыртасыт ос 2016 та̄лт 1408 хо̄тпа.
Депутатыт титыглахтасыт, хумус тох илттыг са̄в хо̄тпа праваныл тинсуӈкве патсыт. Наталья Васильевна ла̄выс, тав рӯпитаӈкве патме па̄сыл са̄в па̄влытын ос ӯсытын такви яланта̄лыс, ма̄хум ёт потыртас. Щар са̄в та̄рвит урыл сутын маим хо̄тпат та̄н хансэ̄гыт, та юи-па̄лт кол ӯрнэ очередин хансым хо̄тпат матыр ма̄гсыл хот те вивет, та̄н ты праваныл тинсыяныл.
Ня̄врамыт ӯргалан нэ̄ Татьяна Моховикова Еремей Айпинын ла̄ввес, юи-о̄выл та̄лытыт интернатыт  лап-пантуӈкве патвēсыт. Ос ня̄врамыт та̄нти па̄вланылныл э̄л тотавет, то̄ва порат титса̄т палыт  вēрыстан. Та палыт ма̄т та̄н оманыл-а̄тяныл ёт хоса ат ва̄щинтахтэ̄гыт, таима̄гыс та̄нти ла̄тӈаныл хот-ёрувлыяныл. Тамле колыт ма̄нь па̄влытыт пуссын лап-пантуӈкве ат э̄рēгыт.
Ты сапра̄нит са̄в ня̄врамыӈ щēмьят кол ӯнттын ма̄-ло̄мтыл минэ урыл потыртасыт. О̄влэ̄т очередит сака са̄в щēмьят хансым о̄лсыт, мо̄лты, хотьют ка̄сащи, ма̄ пēнтсыл олныл миӈкве патвēсыт, та̄н хунь кол ёвтэ̄гыт, ты олныт тув нё̄туӈкве вēрмияныл. 2016 та̄лт 348 ма̄-ло̄мт майвес, 2015 та̄лт – 173 ос 2014 та̄лт – 102.
Ань ос тув хансым щēмьят нэ̄паканыл пуссын уральтавет, хотьют тамле льгота ат о̄ньщи, хот-щуртумтавет. Ос та̄л сыс хо̄тпа тит щёс ма̄-ло̄мт виӈкве ат те ка̄сащи, тав ос очередил хот-виве.
ЛДПР партияныл о̄лнэ депутат Евгений Марков ла̄выс, колта̄глытын минэ олныт нэ̄матарыг ат то̄вылхатэ̄гыт, ты олнытыл та̄н торыӈ нэ̄матыр ёвтуӈкве ат вēрмēгыт. Ос хотьют ма̄л миве, са̄выӈпа̄лэ тыналыяныл. Тыгыл на̄ӈки, колта̄глытын та̄нтина̄нылн кол ӯнттуӈкве сака та̄рвитыӈ, олн ат то̄вылхаты.
Сапра̄нит я̄нувт хӯлыт са̄вмалтан урыл о̄с потыр о̄лыс. Ямал, Тюменский область ос Югра акван-потыртахтасыт, я̄нувн ма̄нь хӯлыт аквъёт та̄ртуӈкве, я̄т хӯлыт са̄выг вос ēмтэ̄гыт. Хоты ма̄ рыбзаводыт о̄ньщи, та̄н ос ма̄нь хӯлыт – ка̄рай, мохсаӈ, ӯсхул вос янмалтэ̄гыт ос я̄тын та̄ртэ̄гыт. Акван-нё̄тхатым хӯланув молянув са̄выг тах ēмтэ̄гыт. 
