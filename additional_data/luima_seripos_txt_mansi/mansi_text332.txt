
Во̄ртур э̄тпос ва̄т нупыл титыт хо̄талт Сургут ӯст соссаӈ ма̄хум ма̄-во̄й но̄х-винэ ма̄т рӯпитан хо̄тпат ёт сапра̄ни ва̄рыгласыт, рущ ла̄тӈыл«Коренные народы. Нефть. Закон» намаим о̄лыс. Ты ва̄рмаль тит хо̄тал минас. Округув янытыл са̄в соссаӈ ма̄хум ос кӯщаит тув ёхталасыт. 
Соссаӈ хо̄тпат халт яныг кӯщаиг Еремей Данилович Айпин о̄лыс. Тав соссаӈ мир Ассамблеят председателиг о̄лы. Тувыл ос Григорий Петрович Ледков о̄лыс. Тав тыта̄лт Россия Лӯима̄ янытыл са̄всыр ла̄тӈыл потыртан соссаӈ ма̄хум Ассоциациянылт кӯщаиг пēриявес. Лӯима̄в сака яныг, ты минам та̄л сыс тав са̄в ма̄т о̄лыс, мощщаг хультум мирыт уральтасанэ. 
Ма̄-во̄й ос газ но̄х-винэ ма̄хум ёт потыртан ма̄гыс Нижневартовский, Белоярский, Сургутский ос Ханты-Мансийский районытт о̄лнэ ханты хо̄тпат конференциян ёхталасыт. Та̄н пуссын са̄лы о̄ньщēгыт во̄рт о̄лэ̄гыт. Нефтяник-ма̄хум са̄выӈпа̄лэ та̄н о̄лнэ ма̄нанылт рӯпитым яласэ̄гыт. То̄ва ма̄т ма̄-во̄й, газ но̄х-винэ вышкат ос тēртур хосыт газ мо̄т ма̄н няртнэ насосыт ӯнттым о̄лэ̄гыт. Ма̄ ялыгланэ̄ныл ма̄гсыл са̄лы тэ̄п мощщами. Ты ма̄гсыл ханты ма̄хум акваг сака кантлэ̄гыт ос та̄кыщ вуянтахтым о̄лэ̄гыт. 
Сургутский районт о̄лнэ ханты ма̄хум урыл Дмитрий Васильевич Макущенко потыртас. Тав та район кӯщаиг пēриим о̄лы, тав ла̄выс: «Тыт пēс йис ма̄т 157 ханты щēмьят во̄раим ос са̄лы ӯрим о̄лэ̄гыт. Аквъёт пуссын хӯрум со̄тыра ляпатем хо̄тпа та̄нти ма̄нылт во̄р коланылт о̄лэ̄гыт. Сургутский районт хус нефтяной компаният 110 буровой вышканыл ма̄-во̄й но̄хвим рӯпитэ̄гыт. 
Округув янытыл тот щар са̄в ма̄-во̄й ма̄ныл но̄х-виве. Нефтяникыт ханты ма̄хмытын аквписыг нё̄тэ̄гыт. «Бураныл», яласан ма̄гсыл олнта̄л бензиныл, во̄йил, соляркал ос колыт ӯнттын норыл, па̄ртыл, тēрсолил ос колала лап-пантнэ тēрыл нё̄тыяныл. 2012 та̄л сыс хӯрум млн. солко̄вил ойтсаныл». 
Та ма̄т о̄лнэ ханты ма̄хмыт ос тох потыртасыт: «Са̄лыянув ка̄сыӈ ēмт буровой вышка ляпан минэ̄гыт. Тот ма̄тэ ма̄шинал но̄хо̄хтыртым о̄лы. Са̄всыр лю̄ль ут ма̄ тармыл со̄сантыма. Са̄лыянув тот атыньтахтынэ̄ныл юи-па̄лт, а̄гмыл та ēмтэ̄гыт. Тувыл ма̄-во̄й но̄х-винэ ма̄т рӯпитан ма̄хум са̄лы тэ̄ттын ма̄гсыл минэ сыртэп о̄с хоттымат лю̄ль а̄гм о̄ньщи». 
Щар со̄ль, хунь са̄лы а̄гманыл урыл потыр о̄лыс, ӯйхул пусмалтан ма̄т рӯпитан нэ̄ ла̄выс: «Хо̄т ань ма̄во̄й ос газ но̄х-винэ ма̄хум рӯпитэ̄гыт, тот са̄в мосыӈ са̄лы о̄лы. Са̄выӈпа̄лэ мосыӈ са̄лы Сургутский ос Нижневартовский районыг халт о̄лэ̄гыт. Таима̄гсыл ма̄н са̄лыӈколт яласан ма̄хмытын такос ла̄вēв, ня̄р нё̄выль сака ул вос тэ̄гыт, па̄йтым щирыл туп тэ̄ӈкв ро̄ви». 
Са̄лы о̄щнэ ё̄рн хум Юрии Кылевич Вэллэ ты урыл о̄с потыртас. Тав ос мо̄т ва̄рмале ма̄гсыл Сургут ӯсн ёхталас. Тав о̄лнэ ма̄тэ̄т «ЛУКОЙЛ» компания рӯпиты, та о̄лнэ ма̄тэ ляпат нефтяник-ма̄хум ма̄шинал ӯлтта лё̄ӈх ялыгласыт. Юрий Кылевич хунь ты урыл потыртас, тот рӯпитан хум ювле тох ла̄выс: «Ма̄навн хо̄т э̄ри, тот яласэ̄в!» 
Аграфена Семёновна Сопочина ос ялпыӈ ма̄т урыл потыртас: «Во̄рт рӯпитан ос во̄раим яласан по̄х ма̄хум ялпыӈ ма̄н новхатуӈкв патсыт. Ялпыӈ канын пиным пēс йис пормасыт, тēр олныт та̄н пуссын ёт выганыл. Ты урыл о̄с хотмус ёмщакв номсахтаӈкв ос матыр ма̄навн ва̄руӈкв э̄ри». 
Тит хо̄тал рӯпитамув сыс са̄в тэ̄ла урыл потыр о̄лыс. Конференция оигпам порат кӯщаит соссаӈ ма̄хмытын э̄рнэ са̄в йильпи са̄кконыт пирмайтаӈкв ла̄всыт.
 
 
 
 
