
Нёлса̄т са̄виткем та̄л ювле хультум порат самын патум хо̄тпат пилыщмаӈ хо̄нтлын накн ликмыгласыт. Та яныг хо̄нт о̄лум порат а̄гит-пыгыт ханищтахтаманыл юи-па̄лт са̄всыр рӯпата ва̄рсыт.
То̄нт школат сака та̄рвитыӈыг о̄лыс. Ловиньтан ос хаснэ нэ̄пак ат то̄вылхатас. Школат на̄йпос а̄тим, то̄ва ӯсытыт кӯр пāлтыглаӈкве нэ̄-матарыл о̄лыс. Ащирмаӈ порат тох та ханищтахтасыт. Хо̄т-а̄ти писаль суй кургата̄нтыглас. Та̄н та пилыщмаӈ порат акв-тупмат молях янгыг ēмтсыт. Ня̄врамыт пуссын хо̄нт о̄лум ва̄рмаль ёмщакв   вāсаныл.

Война э̄лы-па̄лт ос та юи-па̄лт самын патум хо̄тпат ос хо̄нтлам ма̄хум ань сака мощща хультыс. Ка̄сыӈ та̄лныл та̄н мощщамēгыт. Та хо̄нтлын нак урыл са̄внув потыр ты хультум хо̄тпатныл ань хансуӈкве ты э̄ри. Мир ты хо̄нт урыл  са̄внув  вос  ва̄гыт.
Ты порат Ня̄рихумит па̄выл школат ня̄врамыт ханищтам хо̄тпат ань иӈ о̄лэ̄гыт. Та̄н яныг хо̄нт юи-па̄лт па̄выл школат ня̄врамыт ханищтасыт. Ты учителит урыл ня̄врамыт ханищтан нэ̄ Лариса Карпенко ос тавēн нё̄тмил ва̄рнэ а̄гииг Катя Л. ос Алиса П. потыртасыт. 
Ня̄рихумит па̄вылт ма̄нь школа 1928 та̄лт рӯпитаӈкве о̄вылтахтас. Тот 1960 та̄лт ня̄врамыт са̄т класс мус ущ ханищтаӈкве патвēсыт. Ань то̄ва  хо̄тпат  урыл  хансэ̄в.
Нина Алексеевна Лыскова 1944 та̄лт Октябрьский район Калтысяны па̄вылт самын патыс. А̄тятэ ханты хум о̄лыс. Хо̄нтлын ма̄т порславес. Оматэ ос ма̄ньщи нэ̄, тав са̄всыр рӯпата ва̄рыс. Нина Алексеевна Ханты-Мансийск ӯс педучилище а̄стлас. Тав Ня̄рихумит па̄выл ма̄нь школат ня̄врамыт рущ ла̄тӈын ос литературан ханищтасанэ. Ань тав наука ма̄гыс са̄в рӯпата ва̄ри.
Галина Иосифовна Попова 1930 та̄лт самын патыс. Хо̄нт о̄вылтахтам порат тав аквхуйплов та̄лэ то̄влыс. Тувыл Ханты-Мансийск ӯс педучилище а̄тслас. 1952 та̄лт тав Ня̄рихумит па̄выл школан рӯпитаӈкве кēтвес. Ты мӯтраӈ нэ̄ ня̄врамыт ёмас хо̄тпаг о̄луӈкве ханищтасанэ, са̄в  та̄л  тот  рӯпитас. 
Владимир Екимович Попов 1935 та̄лт Ханты-Мансийский район Елизарово па̄вылт самын патыс. Хо̄нт о̄вылтахтам порат тав хо̄т та̄лэ то̄влыс. Пыг школат са̄т 
класс а̄стлас. Тувыл э̄лаль киномеханикыг ханищтахтас. Ма̄ньлат порат ка̄тыл нё̄тнэ хурит по̄слыс ос баяныл ёнгуӈкве ха̄сыс. 
Ты хум э̄ргыт э̄ргуӈкве, ка̄тыл хурит по̄слуӈкве ос матыр пормасыт ма̄щтырлаӈкве ня̄врамыт школат ханищтасанэ. Тувыл а̄гит ос пыгыт ёт са̄всыр суссылтапыт щё̄пита̄лыс. 

Ты рӯпитам хо̄тпат па̄вылт ос школат акваг номавет. Та̄н ханищтам то̄ва ня̄враманыл  ань  о̄с  школат  рӯпитэ̄гыт. 
Ты хо̄тпат коныпал са̄в та̄л Ня̄рихумит па̄выл школат Н.П. Карсканова, Е. С. Анкина, Н. А. 
Воложанина, Л. П. Плеханова, З. П. Воложанина, В. Е. Смолина, С. Д. Фомина, Г. А. Гарчинская ос мо̄таныт рӯпитасыт. Ань о̄лнэ учителит ос тот ханищтахтын ня̄врамыт та̄наныл  ат  ёрувлыяныл.
Ты потыр Ня̄рихумит па̄выл школат рӯпитан нэ̄ Лариса Карпенко кēтыстэ, ма̄ньщи ла̄тӈыл Николай МЕРОВ хансыстэ
