
Рēтыӈ ю̄свой э̄тпост Кондинский район Шугур па̄вылн ялмум порат ам яныгпа̄ла хо̄тпат урыл тот пӯмщалахтасум. Са̄в хо̄тпа па̄вылт о̄лы ман а̄ти, хумус та̄н о̄лэ̄гыт, маныр ва̄рēгыт, ты йис о̄лупсав о̄вылтыт маныр номсэ̄гыт, пуссын ты ва̄рмалит пӯмщаласанум. 
Яныгпа̄ла хо̄тпанув та̄рвит порат самын патсыт, о̄лупсаныл сака ёмасыг ат о̄лыс. Ос та̄н нэ̄мат кантыӈ номт ат о̄ньщēгыт, пēс пораныл номылматыгла̄лым хот-мовала̄лэ̄гыт, хо̄т самвитаныл нэ̄глалэ̄гыт ос ка̄сыӈ хо̄тпа э̄лаль о̄лнэ посыӈ хо̄тал по̄икщи.
Тот Раиса Кирилловна Нертымова ёт ва̄йхатасум, мо̄лты та̄лт э̄ква нёлса̄т та̄лэ то̄влум. Тав мо̄лалнув йильпи колыл ӯнттувес, а̄гитэ ёт тот о̄лэ̄г ос ань тыг мус ты колн иӈ ат ханьщувлас. Пēс колэ̄т кӯре па̄лтыглытэ ос тэ̄нут па̄йты. Картёпка ос мо̄т тэ̄нут янмалтан тэ̄пканэ лап-тӯйвес, ё̄мыгтан лё̄хъясанэ ёмщакв хот-хилыянэ. Хо̄тыл сыс э̄ква ла̄щал тох рӯпата̄нты. 
Раиса Кирилловна 1937 та̄лт Чёрная речка ма̄нь па̄вылт самын патыс. А̄ще Кирилл Васильевич Молотков - ма̄ньщи хум, ща̄не Павла Андреевна украинкаг о̄лыс, ос ма̄нь та̄гыл тот яныгмас. А̄ще хо̄нтлыс, война юи-па̄лт иӈ са̄т та̄л хо̄т лусытым яласас. 
Ты урыл Раиса Кирилловна тох потыртас: «Ща̄нюм номсыс, тав ул ат ёхты, ос мо̄т хумныл та̄рвитыӈыщ ēмтыс. Ты торыг а̄тям юв ёхтыс, кантлым акваг ма̄н ётув о̄лыс ос тувыл сысы та минас, кит ня̄врамыӈ нэ̄ палт о̄лмыгтас. Омам мēнамēн такви янмалтасаге. 
А̄тям, насати, мо̄т ма̄т лусытым о̄с акв нэ̄ тотыглам, тот пыг о̄щмы̄г. Ща̄нягум-а̄щагум сас нёлса̄т арыгкем та̄л о̄лсы̄г. Са̄ртын ма̄хум акв ма̄т ат ӯнлантасыт, а̄гманыл ёл-тӯйтыглым са̄в рӯпитасыт. Та̄нки-на̄ныл ат са̄литым рӯпитасыт, кӯщаитн о̄с ат са̄литавēсыт, ул таима̄гыс та̄ксар э̄лумхо̄ласыг о̄лсыт.
Ма̄нь порам сака та̄рвитыӈ та̄лытн ēмтыс, номилум, па̄влувныл са̄в хум хо̄тпа хо̄нтлуӈкве тотвēсыт, ювле туп нила хо̄тпа ёхталасыт. Ма̄н ма̄нь ня̄врамыт пуссын хо̄т-а̄ти рӯпитаптувесӯв. На̄ив атуӈкве во̄рн тотыглавесӯв, хӯл алыщласӯв, ня̄ньпум ӯнттысӯв ос ётыл щарлал ёл-якытласанӯв. Ма̄нки тэ̄та̄л о̄лсӯв, ос план то̄вартан ма̄гыс э̄тэ-хо̄талэ та рӯпитасӯв. 
Ня̄врамыт школат торыӈ ат ханищтахтасыт, яныг хо̄тпатн нё̄тсыт. Ам Евра па̄вылт туп хӯрум класс а̄стласум. Ань о̄лым, ма̄нки улпыл хо̄т ла̄щалт ханищтахтэ̄в, телевизорт ля̄ххалыт хӯнтлэ̄в, кинат сунсэ̄в, ма̄нки матыр о̄с номсэ̄в. Ам то̄ванакт нэ̄пак ловиньтаӈкве ӯнтылматыгла̄лэ̄гум. 
Мо̄лал Тюмень ӯст о̄лнэ стихыт хаснэ хум Валентин Молотков а̄нумн нэ̄паке мӯйлуптастэ. Тав Альберт а̄пщитэ ёт Шугурн ёхталас. Ма̄н аквъёт школат ханищтахтасӯв, акв ляпат яныгмасӯв. 
Ам Нахрачи па̄вылт анēквам палт о̄с о̄лсум. Тав матумыг о̄лыс, о̄влэ̄т хот-рохтыс, манарыл тыттуӈкве, мастуӈкве а̄нум патытэ. Тувыл кол по̄хт о̄лнэ нэ̄ а̄нум нё̄туӈкве во̄выстэ. Ам тав ня̄враманэ ӯргаласум, колсори рӯпата ва̄рсум. Колэ сыстамыг о̄ньщислум, тав а̄нум акваг э̄сгыстэ. 
Мощ яныгмамум порат ущ олн сэ̄луӈкве патсум. Та па̄сныл Шугур па̄вылн ты о̄лмыгтасум, тот хӯл щё̄питан колн вуйвēсум. Хӯл яктысӯв, хӯланув солвалтасанӯв, солвал хӯргыт ма̄нки о̄с а̄лмтасанӯв. 
Тувыл Сахалтӯр, тыи Левдино тыгыл э̄лаль о̄лнэ тӯрн, хӯл алыщлаӈке тотыглавесӯв. Хум хо̄тпат лӯймасыл я̄ӈк пувтэ̄гыт, ма̄н а̄гит я̄ӈк по̄хан ӯмуӈкве ла̄вавēв, та̄н нарил тотэ̄гыт. А̄с я̄н хӯл алыщлаӈкве о̄с кēтыглавесӯв, ам плашкоутыт матросыг о̄лсум. 
Тувыл ма̄ньщи пыг ёт ва̄йхатасум, а̄нумныл яныгнув о̄лыс, акван-о̄луӈкве минасмēн, 33 та̄л аквъёт о̄лсумēн, нёлолов ня̄врам о̄щсумēн. Ня̄врамыт ханищтахтасыт, мēнамēн ёмащакв нё̄тсыт. Мис о̄щсӯв, пум ва̄рсӯв. О̄йкам хосат а̄тимыг ēмтыс, то̄ва ня̄враманум о̄с хотталь щалтсыт. 
Ма̄ньлат хо̄тпатн ла̄вēгум, ма̄н о̄лмувт то̄ванакт о̄с вина аяла̄лсӯв, тувыл мо̄тыт хо̄талт по̄йтэ̄в, рӯпатав ат ёрувласлӯв, маснутыт ка̄тыл поссанӯв, ӯйхуланув о̄щсанӯв. Ань тай ма̄хум аюӈкве тӯлтхатэ̄гыт ке, нэ̄матыр ат ва̄рēгыт. Ань танай маснут поснэ ма̄шинат, тэ̄нут па̄йтнэ кӯрквет о̄лэ̄гыт, щар кӯпнит о̄луӈкве. Ма̄н та̄рвит порат о̄лсӯв, сакати, на̄н ёмщакв вос о̄лэгы̄н».
Ты яныгпа̄ла э̄кван ёмас потре ма̄гыс пӯмащипа ла̄тыӈ ла̄вēгум, пус ка̄т, пус ла̄гыл тавēн. 
