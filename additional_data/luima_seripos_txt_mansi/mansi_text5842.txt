
Рēтыӈ ю̄свой э̄тпос 21 щислатэ мирхал ялпыӈ хо̄талыг ла̄ваве – ма̄ янытыл о̄лнэ са̄всыр мирыт та̄нти ла̄тӈаныл янытлыяныл, ща̄нь ла̄тӈыл потыр хансэ̄гыт. Тамле ханищтап тох ла̄ваве: «Фронтальный диктант на родном языке». Округув янытыл ка̄сыӈ ӯст, ка̄сыӈ па̄вылт янге-ма̄не тамле потыр хассыт. 
Ханты-Мансийск ӯст ты та̄л тамле тэ̄ла ат ма̄т ва̄рыглавес: «Лӯима сэ̄рипос» ос «Ханты ясаӈ» газетаг ва̄рнэ колт, «Ма̄-вит ос Э̄лум­хо̄лас» музейт, А̄с-угор­ский институтт, Техно­лого-педагогический колледжит ос «То̄рум Маа» музейт.
«Лӯима̄ сэ̄рипос» га­зета тармыл пуӈктотнэ нэ̄ Галина Кондина тох ла̄выс: «Пуссын аквъёт ма̄ньщит хо̄т хо̄тпа хассыт, хантыт ат хо̄тпа – редакцият рӯпитан ма̄хманув ос мӯй хо̄тпат ёхталасыт. Мēн Данило Ульянал потыртасмēн, ам ма̄ньщи, тав ханты ла̄тӈыл. Ма̄ньщи ма̄хма­нув сака ёмащакв хас­сыт, ат ос нила по̄сыл по̄стысанув. 
Анатолий Вадичупов ос Галина Краснухина ёхталасы̄г. Василий Мехнин щар о̄выл щёс хансыс. О̄выл щёс хан­сум хо̄тпа ма̄гыс хум сака ёмащакв хан­сыс. Тувыл мӯй ма̄х­манув ща̄ил айтсанув, пот­ра­масув, ма̄нь мӯйлупсал мисанув».

Ам ос «То̄рум Маа» музейн ялсум, тамле диктант-потыр тот хассум. Ты та̄л округт о̄лнэ ка̄сыӈ мир ё̄рн нэ̄ Анна Неркаги «Мол­чащий» потре та̄нти ла̄тӈыл толмащласаныл. 
Ма̄ньщит нёлолов хо̄тпа о̄лсыт, хантыт са̄т хотпа. О̄выл ла̄тыӈ ты тэ̄ла тармыл пуӈктотнэ нэ̄ Раиса Решетникова тав ла̄выс: «Ма̄н, музейт рӯ­питан нэ̄т ос хум хо̄т­пат, ма̄нти ла̄тӈанув ва̄­ганув, таима̄гыс ань ты­гыл э̄лаль потыр ща̄нь ла̄т­ӈыл тыт ловинь­таӈ­кве патэ̄в. 
Ты урыл кӯщаюв ки­тыгласлув, тав ювле ща̄г­тым ла̄выс, таӈхегы̄н те, потыртэ̄н, на̄н кӯщаит. Ань тыг ӯст о̄лнэ ма̄х­манув ёхтысыт, та̄н пус­сын ща̄нь ла̄тӈаныл яныт­лыяныл, сыманыл ща̄рги, тав э̄лаль о̄с са̄в та̄л вос о̄лы, вос суйты. Тамле тэ̄ла щар о̄выл щёс 2015 та̄лт А̄с-угор­ский институтт ва̄рвес. Ты та̄лыт сыс округ яны­тыл 2 со̄тыра 500 арыг хо̄тпа ма̄ньщи ос ханты ла̄тӈыл потыр хансыг­ласыт. 
Ща̄нь ла̄тӈыл ма̄хум Москва, Санкт-Петербург, Ивдель ос мо̄т ӯсытт хан­сэ̄гыт, Венгрият, Германи­ят ос мо̄т ма̄т. Таи ёмас, тыг ань ма̄ньлат хо̄тпат ёхтысыт, та̄нти ла̄тӈаныл янытлыяныл ос ха­нищ­тыяныл». 
Ма̄ньщи потыр Альбина Николаевна Мехнина ловиньтастэ. Кульпас па̄вылныл Николай Сайнахов ёх­талас, тувыл ӯс ма̄хма­нув о̄лсыт – Динара Гындыбина, Сюнер Анышев, Неля Низамова, Светлана Астапович, Зоя Костенко ос Майя Макарова.

Зоя Костенко Восыӈ­тӯр па̄вылт яныгмас, а̄ги о̄парищ наме Мо­нина. Нэ̄ тох потыртас: «Колта̄глум ёт Ханты-Мансийскын мо̄лты та̄л ва̄нтлысум. А̄ги-пыга­гум ӯст ханищтах­тасыг, тыг о̄лмыгтасыг. Тувыл мēн о̄йкамēн­тыл о̄с тыг та йисумēн. 
Омагум-а̄тягум, но­милум, юн акваг ма̄нь­щи ла̄тӈыл потырта­сыг. Ма̄н, ня̄вра­мыт, о̄с ма̄нти ла̄тӈувтыл по­тыртым яныгмасув. Лов та̄лум то̄влыс, тэ̄н хотталь щалтсыг. Хунь школа а̄стласум, Ягримн о̄лмыгтасум, тот пус­сын рущ ла̄тӈыл потыр­тэ̄гыт. Матъёмас тыт ань тамле э̄рнэ тэ̄лат ва̄рыглавет, сакати мощ ма̄нти ла̄тӈувтыл хансэ̄в, пӯмыщ потыр хӯнтлэ̄в». 
Динара Гындыбина ла̄выс: «Пыгум ла̄ви, ма̄ньщи ла̄тӈыл потыр хансуӈкве ялымēн. Ам ща̄гтсум, номсэ̄гум, ма̄­ньщи ма̄хманув ка̄салы­янум. Омам ёт Кульпасн ма̄ньта̄гыл ялантасум, ла̄тӈув хӯлылум, ма̄ньщи э̄ргыт э̄ргēгум».
Альбина Николаевна Мехнина о̄с акв-кит ла̄тыӈ ла̄выс: «Ты потыр а̄нум сака мӯстыс, нэ̄ Тя̄ка̄кве ёт потырты. Ма̄н хунь акван-хо̄нтхатэ̄в, ма̄ньщи ла̄тӈыл потыр­тэ̄в, номтанув сака ёма­сыт. Ань сунсэ̄гум, ма̄нь­лат ма̄хум ёхтысыт, та̄н халанылт кит пыгагув, Сюнер ос Николай. Матъёмас та̄нти ла̄тӈа­ныл пӯмща­лыя­ныл, ха­нищ­тыяныл».
 
