
Округ Общественный палатан мо̄т ма̄хум пēриян пора ёхтыс. Ань сӯкыр э̄тпос китыт хо̄талныл ва̄т хо̄талэ мус тув пēриян хо̄тпат заявка вос хансэ̄гыт  ос та̄нки наманыл вос хӯлтыяныл. 
Хумус э̄лаль ма̄хум тув пēрияӈкве патавет, ты о̄вылтыт ля̄ххал тотнэ хо̄тпат ма̄гыс Обще­ственный палатат рӯпи­тан кӯщай нэ̄ Ирина Максимова ос общественный ос внешний связь департаментыт кӯщай ва̄ӈын хум Александр Деменко потыртасы̄г.
Ирина Максимова ла̄выс: 
- Ты та̄л Общественный палатан мощ мо̄т­нув щирыл ма̄хум пēрия­вēсыт. Ты э̄лы-палт тув 22 э̄лумхо̄лас округ губернаторн патталавēсыт ос ӯсыт манос районыт па̄лыл мо̄т 22 э̄лумхо̄лас тув кēтсавēсыт. Та̄н са̄п­рани ва̄рыгласыт ос хотты ка̄ркам хо̄тпат пēриясыт. 
Ань ты накт Обще­ственный палатан хӯрум список щирыл мир пēрияӈкве патаве. Ты заявка мим ма̄хум российский манос меж­региональный органи­за­цият  тэ̄лат э̄лаль тотнэ щирыл губернаторн сунсавет ос тав 15 э̄лум­хо̄лас такви пēрии. 
Тувыл региональный общественный  органи­зациятт рӯпитан хо̄тпат округ Думан пēриявет тах ос мо̄т хо̄тпат та̄нки о̄лнэ ма̄нанылт рӯпи­тан са̄всыр  органи­зацияныл тув кēтавет. 
Общественный пала­т­ан ма̄хум ёт рӯпитан ос та̄н тэ̄ланылт нё̄тмил ва̄рнэ хо̄тпат туп вивет. Ты коныпал ты хо̄тпа сыресыр партиян хансым ул вос о̄лыс, хотты кӯща­ит ос депутатыт о̄с тув ат вивет.
Александр Деменко тох потыртас, Обще­ствен­ный палатан пē­риим хо̄тпат сака э̄рнэ рӯпата о̄ньщēгыт,  са̄в­сыр тэ̄лат та̄н ма̄к номт  хӯлтэ̄гыт ос та тэ̄лат э̄лаль тотавет. Та̄н са̄кконыт ма̄гыс са̄всыр номт хансэ̄гыт, ма̄ньлат хо̄тпат ханищтыяныл ос мирн са̄в нё̄тмил ва̄рēгыт.  
