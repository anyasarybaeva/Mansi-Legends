
Мōлал «Комунада» ханищтапт «Э̄рыгсов» рӯпитан колнак я̄нас ва̄рыглавес. Тот э̄ргуӈкве э̄руптан ос э̄рыгсовыт пӯмщалан хо̄тпат акван-хо̄нтхатыгласыт. Та ханищтапн Югорск ӯст о̄лнэ нэ̄ Людмила Волкова (Вынгилева) во̄виньта̄лвес. Тав ювле - хультум нила ман ат та̄лыткēмт са̄ӈквылтапыл са̄ӈквылтаӈкве тахмаяс ос тох э̄лаль пӯмщалахтым ла̄щалт та̄ныт са̄ӈквылтаӈкве та ханищтахтас. 
Ань «Комунадат» тэ̄­ла­ныл хумле о̄лсыт, ма­ныр ва̄рсыт, ты о̄вылтыт Людмила Петровна китыг­ласлум. Тав ювле-ла̄выс:
– Ма̄н тот Вера Кондра­тьева, «Хо̄тал» нампа театрыт рӯпитан нэ̄н, са̄в ханищтавесӯв. Тав сака нё̄тнэ турсуил ханты э̄ргыт э̄рги, тувыл сыре­сыр са̄ӈквылтан та̄­ныл э̄рганэ щё̄питыянэ. Э̄ргыт арыг торас суй ул вос о̄щсыт, хумус та̄н сыс­тамтавет ос ищхӣпыӈ ут хосыт хумле э̄лаль хан­савет, таит янытэ̄т сус­сыл­тавē­сыт. Ма̄навн сака пӯмыщ о̄лыс. 
Мо̄т ханищтан хум Ростислав Федин тох потыртас, э̄лумхо̄лас э̄р­гыт такви ва̄рнэ̄тэ ос э̄р­гынэ̄тэ порат, ла̄тӈанэ̄т манос э̄рыгсовыт палт о̄лупсат о̄лнэ, сымын э̄рнэ ва̄ти кӯмыт вос о̄лнувыт. Тох ма̄н «дроп» ос «хук» намаим ва̄рмалиг та̄ра-паттысӯв. 
Тувыл ам тув атхатам ма̄хум э̄лы-па̄лт «Ат та̄н» проектум урыл потыр­тасум. Тот та̄рыгсыплув­йивыл «Куккук» та̄н са̄ӈквылтасум ос э̄рыг э̄ргыслум. Мо̄т ма̄ньщи та̄ныт хӯнтлыянум ос та̄наныл са̄ӈк­вылтаӈкве патыянум. Ань э̄ргыт ос э̄рыгсовыт ма̄к щирыл хумус щё̄питаӈ­кве ро̄вē­гыт, тамле ва̄р­малитн ём­щакв ханищ­тавесӯв. Ам номсыкēмт, ань, улпыл, амки матыр хансуӈкве вēрмēгум тах. Ты колнакт Сургут ӯсныл ёхталам хум Иван Петров ёт ва̄й­хатасум. Тав э̄ргыт э̄рнэг ищ­хӣпыӈ утын ма̄щты­рыг щё̄питыянэ, ань а̄нумн нё̄туӈкве ла̄выс. 
Та ханищтапыт акв йильпи э̄рыг ханищтас­лӯв ос таве ёл-хаснэ ма̄­гыс ма̄н о̄влэ̄т турсуя­нув я̄нас хӯнтлувēсыт ос манхурип утыл са̄ӈквылтэ̄в, таи сус­сылтаӈкве ла̄всыт. 
Та̄нанылн Максим Анямов рущ ла̄тӈыл хан­сум «Но̄х-тыламлэн» э̄рге сака мӯстыс. Тувыл ла̄в­весӯв, ты э̄рыг акв охсатэ ханты ос мо̄т охсатэ ма̄ньщи ла̄тӈыл вос тол­мащласлӯв ос э̄ргыслӯв. То̄нт ма̄хманув «Мēн ты хо̄тал-а э̄ргащлымēн-а. Мēн ты хо̄тал-а йӣкващ­лымēн-а» ла̄тӈыт ханищ­тасыт ос аквторыг пус­сын э̄ргысыт. Та юи-па̄лт аран­жировщик-хум ос мо̄т музыкантыт ёт Максим э̄рге ищхӣпыӈ утын хас­саныл. Юи-о̄выл хо̄талт ма̄н ты э̄рыг йильпи щирыл э̄ргыслӯв. 
Максим Анямов – Саран­па̄выл хум. Тот школа а̄стлас, тувыл Балтийский ща̄рыщ ва̄тан лусытаӈ­кве тотыглавес. Максим юн ма̄нь та̄гыл «Са̄лы лё̄ӈх» нампа теат­рын ялыс, тот са̄ӈк­вылтаӈкве ханищ­тахтас, ма̄ньщи хум йӣквыт ма̄щтырыг йӣкви ос ёмас э̄рги. 
Ты театр ёт ня̄врамыт округ янытыл ос мо̄т ӯсы­тын, мо̄т хо̄н ма̄тын тотыг­лавēсыт. Такви сыре-сыр касылыт касыс ос но̄х-патыглас. Ханты-Мансийскат о̄лмēт «Хо̄тал» нампа театрыт рӯпитас, тувыл ювле са­мын патум ма̄тэ̄н минас. 
Тот ня̄вра­мыт йӣквуӈке, э̄ргуӈкве ханищтыянэ. Па̄вылт ял­пыӈ хо̄талыт порат Максим ма̄хумн ка̄с ва̄ри, гитарал са̄ӈк­выл­тым э̄ргыт э̄рги. 
Э̄рганув-йӣкванув э̄лаль тотнэ хо̄тпанув пуста̄гыл вос о̄лэ̄гыт, тэ̄ла­ныл, рӯ­па­таныл ёмщакв вос мины. 
Тамара МЕРОВА
