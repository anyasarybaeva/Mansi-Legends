
Рēтыӈ ю̄свой э̄тпос о̄выл хо̄талэ мус аквхуйплов классыт ханищтахтын а̄гитн ос пыгытн ЕГЭ ма̄гсыл заявление-нэ̄пак хансуӈкве э̄ри. 
Ты пора мус та̄н хоты экзамен хансуӈкве ка̄са­щēгыт, та̄нки пēриēгыт. ЕГЭ хоты порат ва̄равет, ань ты урыл просвеще­ние Министерство ло̄п­сыт ловиньтаӈкве ро̄ви. 
О̄выл экзамен 11 классын ялантан а̄гит ос пыгыт я̄ӈк на̄тнэ э̄тпос 26 щислат тах хансэ̄гыт, юи-о̄выл экзамен о̄йттур э̄тпос 2 хо̄талэ̄т ва̄раве.   
Ма̄н округувт о̄лнэ сосса ня̄врамыт ма̄гсыл «Региональный перечень профессий» нампа нэ̄­пак пирмайтавес. Тув ань 90 арыгкем са̄всыр про­фес­сият хансым о̄лэ̄гыт. 9 ос 11 классыт ханищтахтын а̄гитн, пы­гытн ты нэ̄пак ёмащакв ловиньтаӈкве э̄ри, э̄рыӈ та̄н элаль ханищтахтын профессияныл тот хан­сым о̄лы. 
Ня̄врамыт э̄лаль ха­нищтахтуӈкве минэгы̄т ке, ос та̄наныл ханищтан ма̄гсыл ща̄няныл-а̄щаныл олн ойтуӈкве ке патэ̄гыт ос ты профессияныл ты нэ̄пакт хансым ке о̄лы, олнаныл ювле мивет. 
Университетыт ханищ­тахтын ма̄ньлат хо̄тпат акв та̄л сыс 100 со̄тыра солко̄вил ювле мивет. Колледжин манос учили­щан ялантан а̄гит-пыгыт акв та̄л сыс 50 со̄тыра солко̄вил ювле ойтавет. 
Заочно щирыл ха­нищтахтын сосса ма̄хум ойтнэ олнаныл о̄с тах ювле мивет. Нуса щēмьят яныг­ман ня̄врамыт са̄всыр пособие-олныл ойтуӈкве патавет. 
Ты нё̄тмилыт нас тох о̄с ат мивет, ты э̄лы-па̄лт заявление ос са̄всыр э̄рнэ нэ̄­пакыт атуӈкве э̄ри, тувыл ханищтап ос ма̄нь­лат хо̄тпат ва̄рмаляныл щирыл рӯпитан департа­мент колн кēтуӈкве э̄ри. Ты департаментыт сосса ма̄хум отдел ань о̄лы, тув свонитаӈкве ос ты ва̄рмаль урыл пӯмщалах­туӈкве ро̄ви. 
Ань сосса ня̄врамыт Санкт-Петер­бург ӯст А.И. Герцен нампа универси­тетт «целевой набор» щирыл ханищтахтуӈкве о̄с вēрмēгыт. Ань та ӯст ма̄н округувныл 12 ма̄нь­лат хо̄тпат ханищтах­тэ̄гыт.  
Людмила ТЕТКИНА
