
Паща о̄лэ̄н, а̄гири­щит ос пыгрищит! Мēн Алёна йӣгрищумēнтыл потыртымēн, хумус а̄тямēн ос о̄ньгумēн ӯщлахтуӈкве тотыгла­весмēн. Ка̄сыӈ та̄л ма̄н Азовский ща̄рыщ ва̄тан ялан­тэ̄в, ты тув о̄с тув мина­сӯв. Ва̄им, тув миннэ̄в ма̄гыс корона­вирус а̄гмыл ул вос ха̄хтувесӯв, сӯп ос нёл лап-пантнэ маскат, ка̄т ловтнэ мо̄йтаквит ёт висӯв, хо̄т-а̄ти э̄рнэ нэ̄пакыт хасхат­сӯв.  
О̄йттур э̄тпост ма̄н Голубицкое па̄вылт о̄л­сӯв ос Азовский ща̄­рыщт пувлысӯв. О̄выл ӯщлахтын порат ща̄­рыщ хумпта̄л о̄лыс. Тувыл акв хо̄талэ̄т щахыл кур­гыс, во̄тыӈыг ēмтыс. То̄нт ща̄рыщ котильт яныг во̄тпыг но̄х-а̄лмхатас. На̄лми ва̄тат ӯщлахтын ма̄хум тыи ка̄саласыт ос молях юв оясыт. Та юи-па̄лт иӈ лов хо̄талкēмт тот хумпы­ӈыг о̄лыс ос сэ̄иӈ ма̄т ме­дузат повар­а̄л­сыт. Та̄н пал­таныл пу­вум­тах­туӈкве пи­лыщ­маӈ о̄лыс, то̄ват алписов котыр­тасыт.


Ётылнув ща̄рыщ ротмыс, о̄ста рēгыӈыг ēмтыс, ос витэ мощ исыглас. Ма̄хум та̄ра пувлуӈкве патсыт. Тот на̄лми ва̄тат а̄ти сака мил, ёмас сэ̄иӈ ма̄. Ма̄н таи­ма̄гыс акв­писыг тув ӯщлахтуӈкве ялантэ̄в. Тувыл тот о̄лнэ ма̄вт нас мувлахи ё̄мыгта­сӯв. Акв ма̄тэ̄т таса̄вит лотос-лӯптат яныг­мē­гыт ос са̄всыр порыг­па­нэ̄к­ват пор­гēгыт, мо̄т ма̄нь ӯйит ка̄саласӯв. 
Мēн таи ла̄вимēн, ты ӯщлахтын пора мēна­мēн мӯстыс, са̄в ща̄гт ос ощхуль о̄лыс.
Настя ос Алёна Черняковыг, Ханты-Мансийск ӯс
 
