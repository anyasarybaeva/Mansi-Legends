
О̄йттур э̄тпос 28 хо̄талэ̄т ля̄ххал тотнэ хо̄тпат Ханты-Мансийский район Батово па̄вылн тотыглавēсыт. Тот «Николай Пирогов» нампа на̄иӈха̄п мир пусмалтым ӯнлыс. Та̄н э̄лын о̄лнэ хус арыгтем па̄влытын ялсыт, тот 2 со̄тыра арыгтем э̄лумхо̄лас уральтасаныл. 
Россия ма̄ янытыл туп акв тамле на̄иӈха̄п о̄лы, тав ма̄н округувт я̄т хосыт яласы. Тав кӣврēт мир пус­малтан ма̄гыс са̄в я̄нас колнакыт щё̄питым о̄лэ̄гыт. Колнакыт пуссын йильпи ищхӣпыӈ утыл ва̄р­вēсыт. Тот сым уральтан аппаратыт о̄лэ̄гыт. Тув ёхталан ма̄хум янытэ̄т уральтаӈкве вēрмавет. Хо̄тпа матырсыр а̄гм о̄ньщи ке, тот та̄ра осн-паттаве.
2014 та̄лныл ты на̄иӈ­ха̄п «Центр профес­сио­нальной патологии» нам­па округ пӯльницан о̄лтвес. Тот яныг лēккарыг рӯпитан хум Николай Ташланов тох ла̄выс:
– Ма̄н ты на̄иӈха̄п ка̄­сыӈ та̄л йильпи утыл та̄с­тылӯв. Ань тот па̄влыӈ ма̄хум пусмалтан ма̄гыс матыр-а̄ти пуссын о̄лы. Ма̄навн округ миркол кӯщаит ос мир пусмалтан департамент яныг нё̄тмил ва̄рēгыт. Та̄н матыр э̄рнут ёвтнэ ма̄гыс акваг олн майлэ̄гыт. 

Ань акв тамле йильпи на̄иӈха̄п ва̄рнэ ма̄гыс э̄рнэ нэ̄пакыт акван-атыянув. Ам номсэ̄гум, китах-хӯрмах та̄л мины, йильпи на̄иӈха̄п рӯпитаӈкве о̄вылтахты. Тот са̄внув пусмалтан колнак ва̄раве. Па̄влыӈ мирн маныр лēккарыт э̄рēгыт, пуссын тот рӯпитаӈкве патэ̄гыт тах. 
Кӯщай хум ла̄вме щи­рыл, ты та̄л Ха̄льӯс район Саранпа̄вылт Саквъя витэ молях то̄сыс. Лēккарыт тот туп акв хо̄тал рӯпитасыт. На̄иӈха̄п то̄сам ма̄н ул вос ӯнтыс, та̄н ло̄ӈхаль Ло̄пмус па̄вылн минасыт. Саранпа̄выл ма̄хум мо­торха̄пыл тув ялантасыт. 

Ты на̄иӈха̄пт акв от­деленият лēккар кӯщай Александра Дарченко ла̄выс:
– Па̄влыӈ мир пусмал­тан ос уральтан ма̄гыс онтолов лēккар рӯпиты. Та̄н халанылт общий практика щирыл ма̄хум пусмалтан лēккарыт, акв акушер-гинеколог, нев­ролог, ӯлщ пуӈк, сам а̄гм пусмалтан лēккар, хирург, лабораторный диагностика ва̄рнэ лēккар, хо̄псы уральтан лēккар ос узи ва̄рнэ лēккар рӯ­питэ̄гыт. Та̄нанылн китхуйплов ма̄нь лēкка­рыт нё̄тэ̄гыт. 
Округувт па̄влыӈ ма̄хум пусмалтым щар о̄влэ̄т 1968 та̄лт «Здоровье» нам­па на̄иӈха̄п яласаӈкве патыс. Ётылнув лēккарыт на̄иӈха̄пыл тотыглаӈкве патвēсыт. 1993 та̄лт ос «Николай Пирогов» на̄иӈ­ха̄п ищхӣпыӈ утыл та̄с­тувес. Ты на̄иӈха̄пыл лēккарыт ань тыг мус яласэ̄гыт. 2003 та̄лт тав ёмщакв хот-щё̄питавес, йильпи ищхӣпыӈ утыл та̄стувес. Ань ты тӯя лēк­карыт на̄иӈха̄пыл ва̄т нупыл нёлоловит щёс па̄влытн минасыт.  

Ка̄сыӈ та̄л та̄н э̄лын ӯнлын са̄в па̄влытын ялантэ̄гыт. Тот та̄н 6 со̄­тыратем э̄лумхо̄лас уральта̄лэ̄гыт. Та̄н ха­ланылт са̄в сосса ма̄хум о̄лэ̄гыт. Ты ва̄рмаль сака ёмас, ань то̄ва ханты ос ма̄ньщи хо̄тпанув та̄нки пӯльницан ёхталаӈкве ат вēрмēгыт, па̄вланылт сакати уральтахтэ̄гыт. 
Николай МЕРОВ
 
