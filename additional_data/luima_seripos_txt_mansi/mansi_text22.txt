
Ханты-Мансийск ӯст турист ма̄хум ёт рӯпитан «Союз турпредприятий Югры» ос «Региональный информационноаналитический центр STI» тит колыг акван-нё̄тхатнэ ма̄гсыл нэ̄пакт хасхатсы̄г.
«Союз турпредприятий Югры» ма̄н округув янытыл рӯпиты. Таве Наталья Комарова губернаторув 2011 та̄лт ва̄руӈкв номылматыстэ.
Мо̄т компания Доминикана мо̄т хо̄н ма̄ ёт рӯпиты. Россия ма̄хум тув яласаӈкв 2004 та̄л па̄сныл о̄вылтахтасыт. О̄выл та̄л сыс 6 со̄тыра э̄лумхо̄лас тув ялсыт. Мо̄лты та̄л сыс 167 со̄тыра хо̄тпа ма̄н ма̄вныл тот ӯщлахтасыт.
Округувт туризм ёт рӯпитан кӯщай нэ̄ Дана Гуц ла̄выс: «Ма̄навн ты акван-нё̄тхатнэ ва̄рмаль сака э̄ри. Та̄н са̄в э̄рнэ рӯпата ма̄навн хӯлтуӈкв вēрмēгыт».
Мо̄т компания кӯщае Виталий Наумов ювле таи потыртас: «На̄н о̄лнэ ма̄н со̄тыӈ. Тыт во̄ре сыстам, витэ сыстам, ӯйхул са̄в. Соссаӈ ма̄хум са̄лы о̄ньщēгыт. Туристыт тыг во̄внэ ма̄гсыл нэ̄матыр воссыг ат э̄ри. Мӯсхал щирыл щё̄питахтуӈкв – тувыл та».
Потраныл оигпам юи-па̄лт акван-нё̄тхатым рӯпитан нэ̄паканылт тит кӯщаиг ка̄тпосанэ̄н та по̄стысы̄г.
