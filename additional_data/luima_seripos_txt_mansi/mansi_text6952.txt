
Ань йист ма̄ньщи ла̄тӈыл сака мощща хо̄тпа потыртаӈкве патсыт, янгыщ ня̄врамыт ос ма̄ньлат ма̄хум та̄нти ла̄тӈаныл ат ва̄ганыл. Тох э̄лаль те о̄лэ̄в, ла̄тӈув молях хот-со̄йми. Ань интернетыт са̄всыр ва̄рмаль ква̄лтапаптувес, ма̄нь тинат по̄слэ̄гыт, потыртэ̄гыт, матыр суссылтэ̄гыт, та маныр. 
Тох ань ма̄н ва̄руӈкве о̄с вēрмēв. Акв ма̄ньлат хум Андрей Илялетдинов (ВКонтакте таквина̄тэ Арпад Кошуд хансытэ) финно-угорский ла̄тӈыт ханищтыянэ, то̄ва ла̄тӈы­тыл ёмщакв потырты. Ты халт ма̄ньщи ла̄тыӈ о̄с ханищтытэ. 
Мēн тав ётэ ма̄ньщи ла̄тыӈ ханищтан урок ва̄руӈкве потыртахтыса­мēн. Тав ма̄нь тина-охсат хансыс ос а̄нумн тēтыг­ласанэ, ам суссанум, хӯнт­лысум, хумус потырты, хумус ла̄тӈыт ла̄виянэ. Хо̄т лю̄льсаӈнув те по­тыртас, ам тавēн хӯлт­сум. Тыщир рӯпитым тав 6 урок ва̄рыс, ма̄ньщи ла̄тӈыл пӯмщалахтын ос ла̄тыӈ ханищтан хо̄тпан ты урокыт сака э̄р­мыг­лэ̄гыт. 

Ōвыл урокт - Арпад ма̄ньщи ла̄тыӈ урыл по­тыртас, манхурип алфа­вит ла̄тӈувт о̄лы. 
Титыт урокт - ма̄ньщи  глаголыт, безобъектный спряжение правильный ос неправильный глаго­л­ыт хумус ань ос ётыл ēмтнэ порат ла̄вавет. 
Хӯрмит урокт – паде­ж­ит урыл, глаголт объе­кт­ный спряженият, ту­выл тэ̄нут урыл ма̄ньщи ла̄тӈыл хумус потыртэ̄в. 
Нилыт урокт - числи­тельныит, ты хумус ма̄н матыр ловиньтэ̄в, маныр манса̄вит о̄лы. Арпад двойственный щисла урыл потырты, рущ ла̄тыӈт тамле ва̄рмаль а̄тим, ма̄н ла̄тӈувт ро̄ви ла̄вуӈкве: ня̄ниг, нэ̄пакыг – тыт числительный та̄л торгамтылӯв, ты тит ня̄ниг, тит нэ̄пакыг. 
Атыт урокт э̄лумхо̄лас урыл ла̄тӈыт ханищты­янӯв. Множественный щисла – ты ма̄ньщи ла̄тӈ­ыт хӯрумныл са̄внув хо̄тпа манос матыр пор­мас хумус ла̄вавет. 
Хо̄тыт урокт - ювле хультум пора, объектный ос безобъектный спря­жение, повелитель­ный наклонение ханищтаӈ­кве ро̄ви. 
Арпад ма̄ньщи ла̄тӈыл хансым словарит сун­сыглы, ловиньты, щар аквписыг тав Е.И. Ромбандеева нэ̄паканэ хосыт ханищтахты, тувыл  мансийско-немецко-венгерский электронный словарь Б. Мункачи ос Б. Кальман, А.М. Баландин, В.Н. Чернецов словарит о̄ньщи, та̄н ётаныл ла̄тӈув ханищтытэ ос мо̄т пӯмща­лахтын ма̄хумн ха­нищ­таӈкве нё̄ты. 

Ты ма̄ньлат хум финно-угор ла̄тӈытыл пӯмщала­хты, сэ̄ръёрыг ханищты, таима̄гыс ам тавēн нё̄­туӈкве вуйхатсум. Ма̄нти ма̄ньщи ня̄враманув ат ка̄сащēгыт, ат пӯмща­лахтэ̄гыт, улпыл ма̄нти та̄наныл ат ханищтыянув, таима̄гыс ла̄тӈув ва̄нэ э̄лумхо̄лас мощщаг ēмты. 
Арпад ла̄ви, о̄влэ̄т рущ ла̄тыӈ ва̄нэ хо̄тпат ма̄гыс ты урокыт интернетын ва̄рыс, э̄тпос минам юи-па̄лт английский ла̄тӈыл ма̄ньщи ла̄тӈув урокыт ос интернетын ва̄рсанэ, ос тамле пӯмыщ ва̄рмаль ка̄салас, английский ла̄т­ӈыл яныгса̄т арыгтем хо̄тпат урокыт суссаныл ос рущ ла̄тӈыл сака мощща хо̄тпа пӯмщалах­тасыт. 
Ты урыл ань таи ла̄вуӈкве ро̄ви, мо̄т хо̄н ма̄т ма̄ньщи ла̄тӈыл са̄в мир пӯмщалахтэ̄гыт ос ханищтаӈкве таӈхēгыт. 
Я̄тил миркве, на̄н видеоурокыт сунсуӈкве тыт вēрмегы̄н: https://vk.com/mansilating, https://vk.com/wall-187826450_475. Ма̄ньщи ла̄тӈыл потыртэ̄н, ма̄нав ловиньтэ̄н. 
Галина Кондина 
 
