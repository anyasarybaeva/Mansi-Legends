
Округ губернатор ва̄ӈын хум Алексей Забозлаев, «ЮграМегаТур» «Туристическая компаният кӯщай нэ̄ Елена Мелещенкова, Юграт спорт ос туризм тэ̄лат палт пуӈктотнэ хум Алексей Касаткин ос «Югра-Скай» нампа колт кӯщаиг о̄лнэ хум Дмитрий Сотников ля̄ххал тотнэ хо̄тпат ёт округ мирколт акван-хо̄нтхатыгласыт. Тув ёхталам кӯщаит  «Тропой первопроходцев. Пирамида» лё̄ӈханыл урыл потыртасыт.
Та̄н во̄ртур э̄тпос ва̄т нупыл ат щисланыл ва̄т нупыл са̄т числа мус Ха̄льӯс район Саранпа̄выл ляпат Нё̄рт о̄лсыт. Тув ань са̄в ма̄ныл налыман арыгкем э̄лумхо̄лас экспедиция щирыл ялсыт. Ты кӯщаит ёт аквъёт рӯпитан хо̄тпат коныпал Ха̄льӯс районт «PRO.Жизнь» форумн акван-атхатыглам ма̄ньлат ма̄хум, сыресыр ӯсытныл ёхталам ля̄ххал тотнэ хо̄тпат, Русский географический общества-колыт рӯпитан ма̄хум о̄с тув ялмыт.
Ма̄хум туризм ма̄гыс щё̄питан кит программа щирыл тув тотыглавēсыт. Тыи та̄ксарыг о̄лнэ ма̄гыс о̄влэ̄т Народная карс нё̄рн, тувыл Пирамида нампа нё̄рн но̄х-ха̄ӈхыгласыт. Ос но̄ӈхаль ё̄мманыл сыс та̄н та ма̄тэ ёмщакв ханищтасаныл. Хо̄т, маныр нё̄р  ос хумус ла̄ваве, хотьют тот о̄лыс ман а̄ти, маныр тот ва̄рсыт, пуссын та тэ̄лат та̄ра-паттысаныл. Са̄ртын ты нё̄рыг ляпат тыныӈ а̄хвтас киснэ ма̄хум тот рӯпитасыт. Ань нё̄рыт сунсуӈкве ялнэ хо̄тпат то̄ват «Додо» па̄вылн геологыт рӯпитам ма̄н тотыглавēсыт, мо̄таныт я̄ витэ карс урамыл ёл-со̄схатнэ ма̄н ос ялпыӈ тӯр сунсуӈкве тотыглавēсыт.  
Ты мӯйлын ма̄хум ань пуссын ювле ёхтысыт, ялум лё̄ӈханыл та̄рвитыӈ о̄лыс кос, ос та̄н ла̄внэ̄ныл щирыл, тамле нё̄тнэ ма̄, тот яныгман лӯптат ка̄салаӈкве ос та̄н атаныл атаяӈкве, ӯйрищит ос во̄руит суяныл хӯнтамлаӈкве та̄наныл сака мӯстыс. Яныг ӯст о̄лнэ хо̄тпат, сакати, акв щёс тув ялуӈкве вос ка̄сащēгыт.
Алексей Забозлаев ла̄тӈе щирыл, са̄внув туристын тув ялантан ма̄гыс тот «Неройка» база ӯнттаве. Хӯрум о̄лнэ колыт ӯнттувēсыт, ань иӈ кит колыг, тэ̄нут пайтнэ кол ос пувлынколыг ӯнттуӈкве патавет. Ты колыт ёмщакв щё̄питан порат тув са̄внув ма̄хум ӯщлахтуӈкве во̄вуӈкве ро̄ви. Округт туризм ёт рӯпитан хо̄тпат мирн тув ялантан ма̄гыс 14 сыресыр программат щё̄питасыт. Ка̄сыӈ программа такви тын о̄ньщи ос ма̄хум тув миннэ̄ныл порат та̄нки пēрияӈкве вēрмēгыт, хоты нё̄р нупыл ос манаса̄вит хо̄талн та̄н тув ялэ̄гыт. Ня̄врамыӈ щēмьят о̄с ӯщлахтын программал щё̄питавēсыт. Тувыл мо̄т хо̄н ма̄ныл ма̄хум ос ты ма̄-витув пӯмщалаӈкве ос ӯщлахтуӈкве во̄вавет тах.
Нё̄рн ялум кӯщаит Саранпа̄вылт о̄с мӯйлысыт, та порат па̄выл 175 та̄лэ то̄влыс ос Алексей Забозлаев тот о̄лнэ ма̄хум янытласанэ, мӯйлупсал мӯйлуптасанэ. Ань нё̄рн ялнэ лё̄ӈханыл ты па̄влыныл о̄вылтаве, округ туризм тэ̄лат ёт рӯпитан кӯщаит па̄влувт о̄лнэ ма̄хманув ёт акван нё̄тхатуӈкве патэ̄гыт.
