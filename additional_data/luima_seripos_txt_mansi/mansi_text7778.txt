
Ма̄ньщи нэ̄ Оксана Юрисовна Динисламова Новосибирск ӯст диссертация нэ̄паке сӯкыр э̄тпос 16 хо̄талэ̄т ловиньтастэ, тот кандидат филологических наук намыл майвес. 
Оксана Динисламова Ханты-Мансийск ӯст А̄с-угорский институтт научный сотрудникыг рӯпиты, наука торыг хансум нэ̄паке тох на­маястэ: «Образ человека во фразеологической картине мира мансий­ского и русского языков». Тав научный руководителе Валентина Николаевна Соловар, доктор филологический наука ос доцент нам ощнэ нэ̄.
Оксана Динисламова 2011 та̄лт Югорский государственный уни­вер­ситетт тав аспи­ран­тура а̄стлас, тувыл А̄с-угорский институтн пат­хатас.
Филологический наука доктор ос профессор нэ̄ Наталья Борисовна Кошкарева ла̄выс: 
– Ты диссертация нэ̄­пак ма̄н Советувт ловинь­тым ма̄гыс ам номтум сака ёмас. Тамле э̄рнэ научный нэ̄пак ма̄н ма̄вт ма̄ньщи мир хосат ат ловиньтасыт, ань матъёмас Оксана Юрисовна тыг ёхтыс. Тав ма̄ньщи колта̄глыт яныг­мас, ща̄нь ла̄тӈе ва̄гтэ, са̄в пēс ла̄тӈыт, потыр-охсат ёл-хансыс. 
Ты тэ̄ла нас хунь, са̄в хо̄тпа тыг вуйхатыгласыт, ос рӯпатаныл а̄стлаӈкве ат вēрмысаныл. Э̄рнэ ла̄тӈыт ос потыр-охсат та̄ра-паттуӈкве ат вēр­мысыт. Матъёмас Оксана Юрисовна ма̄ньщи ма̄хум ёт са̄в потыртас, тавēн э̄рнэ ла̄тӈыт хӯнтамлас, пуссын ёл-хассанэ. Тав ань ма̄ньщи ла̄тӈыл фра­зео­логический словарь нэ̄пак вос щё̄питы. Обско-угорский лексикология ма̄гыс ты сака э̄рнэ тэ̄ла.
Искусствоведение кандидат нэ̄ Галина Евлампьевна Солдатова ма̄ньщи нэ̄ о̄с янытластэ, ла̄выс, тав Оксана Юри­со­вна анēкватэ Татьяна Романовна Садомина э̄ргыт, пēс потрыт ёл-хансыгласанэ. Анēкватэ сака ёмас хо̄тпа о̄лыс, са̄в потыр, э̄рыг тав та ва̄с, потырта̄лыс. Оксана Юрисовнан ам са̄в ёмас, сымыӈ ла̄тыӈ ла̄вēгум, ма̄ньщи мире ма̄гыс э̄рнэ нэ̄пакыт вос хансы. 
Светлана РОМБАНДЕЕВА
