

	Мо̄лты та̄л оигпан э̄лы-па̄лт Белоярский ӯст «Этнокультурное пространство Югры: опыт реализации и перспективы развития» нампа ханищтап ва̄рыглавес. Тот о̄лыглам ва̄рмалит о̄вылтыт Майя Ефимовна Макарова, развитие образования нампа институтт рӯпитан нэ̄, ма̄навн потыр кēтыс. Тот ты урыл хансым о̄лыс.

	«Ты ханищтап образование ос ма̄ньлат ма̄хум  ёт рӯпитан департамент, ма̄н институтув ос Белоярский районт  образование комитетт рӯпитан хо̄тпат щё̄питасаныл. Тот ма̄хум соссаӈ ня̄врамыт ханищтан тэ̄лат ма̄гыс та̄нки ва̄рум проектаныл урыл потыртасыт ос сыресыр пӯмыщ ханищтап суссылтасыт.

	Са̄всыр ма̄ныл са̄тпан арыгкем хо̄тпа тув акван-атхатыгласыт. Ма̄н тэ̄ланув пӯмщалаӈкве Москва ӯсныл Алла Львовна Бугаева, федеральный образования институт кӯщай нэ̄, Санкт-Петербургныл лӯима̄ а̄гит-пыгыт ханищтан университетт рӯпитан профессор-о̄йка Игорь Леонтьевич Набок ёхталасы̄г. Белоярский районт о̄лнэ кӯщай хум Сергей Маненков мӯй ма̄хум ёт пащалахтас. Губернатор ва̄ӈын хо̄т-па палт советникыг нэ̄ Людмила Алфё̄рова ос тав юи-па̄лт образование департамент кӯщай нэ̄ Любовь Ковешникова ла̄тыӈ ла̄всы̄г. Тувыл  ханищтан программат ос сыресыр проектыт мӯсхалыг рӯпитэ̄гыт ман а̄ти, мо̄т кӯщаит потыртасыт.

	Тувыл мӯй ма̄хум Касум па̄вылн тотыглавēсыт. Та̄н тот акван-атыглавēсыт ос Касум па̄выл кӯщай нэ̄ Алсу Назырова ёт са̄всыр тэ̄лат та̄ра-паттысыт. «Этнокультурный центр» нампа колт мӯйлысыт, тот ня̄в-рамаквет та̄нанылн са̄всыр ёнгилыт, ка̄тыл ва̄рум пормасаныл суссылтасыт, ханты ла̄тӈыл э̄ргыт э̄ргысыт, йӣквсыт.

	Полноват па̄вылн мӯй ма̄хум о̄с ялсыт. Тот И.Ф. Пермяков нампа школат соссаӈ ма̄хум культура ос образования тэ̄ланыл урыл я̄нас потыртасыт. Са̄всыр проектыт хумус тэ̄лаг ва̄равет, таи та̄ра-паттысыт ос э̄рнэ 

	ла̄тыӈ тув хӯлтсыт. Белоярский районт о̄лнэ ма̄хум та̄нки пēс наканыл сака э̄руптым о̄ньщияныл. Пēс йис накыт матумпа̄ла хо̄тпаныл ёмщакв ханищтыяныл, нэ̄пакн хансыяныл, кинан по̄слыяныл. 

	Ты ва̄рылтан утыт соссаӈ ма̄хумн э̄лаль тотуӈкве э̄ри. Та щирыл са̄всыр пēс накыт хотталь ат со̄ймēгыт, ма̄ньлат а̄гитн-пыгытн ханищтавет ос ма̄кыг, номтыӈыг э̄лаль тотавет. Тувыл та̄н са̄в та̄л аквъёт о̄лнэ 

	мирыт ёмас, акван-юрщхатан тэ̄латн ханищтыяныл. Кӯщаитн ты тэ̄лат уральтым вос о̄ньщавет, ма̄н ва̄рнэ рӯпатав вос торгамтыяныл ос ва̄тихал вос нё̄тнувыт. 

	Мо̄т ма̄ныл ёхталам хо̄тпат тыт ка̄салам тэ̄ланув та̄нки палтаныл вос потыртыяныл ос акв тамле рӯпата вос ва̄рēгыт. Ма̄ньлат ма̄хум ма̄ньта̄гыл мӯтраӈ ва̄рмалитыл пӯмщалаӈкве э̄рēгыт. Таима̄гыс акван-нё̄тхатым этнокультурный образовательный колыт са̄в ма̄т щё̄питаӈкве э̄ри. »

	 

	М. Макарова потре ма̄ньщи ла̄тӈыг Тамара Мерова хансыстэ
