
Лӯпта э̄тпос оигпан э̄лы-па̄лт Ханты-Мансийск ӯст округ Думат сапра̄ни о̄лыс.  Депутат-хо̄тпат  тот 18 са̄ккон ос са̄всыр программа урыл потыртасыт,  тувыл пирмайтасаныл.Ты халт та̄н мирн нё̄тнэ са̄кконын йильпи ла̄тыӈ хассыт. Бюджетный организацият рӯпитан ма̄хум кит та̄л сыс акв щёс ӯщлахтын ма̄н ялнэ ма̄гсыл олныл мивет, рущ ла̄тӈыл «льготный проездыг» ла̄ваве. Ты э̄лы-па̄лт тамле ва̄рмаль о̄лыс, хо̄тпа понедельникыл ӯщлахтын хо̄таланэ о̄вылтахтэ̄гыт ке, тав ос ты хо̄тал ат ӯрыстэ ос субботат манос воскресениет ӯщлахтуӈкве минас. То̄нт билет ёвтнэ ма̄гсыл олныл тав ат ойтвес. Ма̄хум кит хо̄тал юн ул вос ӯрхатсыт ос та̄ра ӯщлахтуӈкве минуӈкве вос вēрмысыт, депутатыт тамле йильпи ла̄-тыӈ са̄кконын хассыт.  

	Сапра̄нит депутатыт «Лесной кодекс РФ» нампа яныг са̄ккон урыл потыртасыт. Ань ты нэ̄пакт тох хансым о̄лы, организацият манос нас хо̄тпат, аренда щирыл та̄нкина̄нылн ма̄ ке хансэ̄гыт, та̄н ка̄сыӈ та̄л декларация-нэ̄пак ва̄рēгыт. Ма̄-во̄й но̄х-винэ компаният ты нэ̄пак акваг ул вос щё̄питасыт, ма̄н депутатанув  йильпи ла̄тыӈ «Лесной кодексн» хансуӈкве таӈхēгыт.  Хансум номтаныл та̄н Государственный Думан ос Совет Федерациян кēтсаныл. 

	Любовь Чистова, Общественный палата кӯщай э̄ква, депутатыт нупыл рӯпататэ урыл потыртас. Тав ла̄выс, та̄н палтыланыл акваг са̄в хо̄тпа та̄рвитыӈ ва̄рмаляныл ёт ёхталэ̄гыт. Та̄н халанылт са̄в ма̄ньлат щēмьят  о̄лы. Йильпи са̄ккон щирыл атхуйплов та̄л округувт о̄лнэ щēмья кол ёвтнэ ма̄гсыл очередин хансавет ос олныл нё̄тавет. Ань тамле ва̄рмаль о̄лы, нэ̄г-хумы̄г акван-минасы̄г ке, хум тыт самын патыс, тыт яныгмас, ос нэ̄тэ тыг о̄луӈкве мо̄т ма̄ныл ёхтыс ке, тэ̄н ань йильпи са̄ккон щирыл кол ёвтнэ ма̄гсыл нё̄тмилыл ат мивēг. Кӯщай э̄ква, ла̄вме щирыл, ты пирмайтым са̄кконыт тамле щēмьят урыл я̄нас ла̄-тыӈ хансуӈкве э̄ри.  

	Надежда Алексеева, соссаӈ ма̄хум Ассамблеят рӯпитан депутат, пēс йис ма̄т о̄лнэ ма̄хум ма̄гсыл пирмайтым са̄ккон 2013 та̄л сыс хумус рӯпитас, та урыл потыртас. Надежда Геннадьевна ла̄выс, ювле хультум та̄л сыс соссаӈ ма̄хум халт нэ̄мхотьют пēс йис ма̄наныл та̄нки нупыланыл ат хассыт. «Социально-экономическое развитие КМНС ХМАО-Югры» нампа программа мощща олныл та̄ставе, таи ма̄г-сыл ты са̄ккон лю̄льсаӈ рӯпиты. Ты программа са̄внув олныл хансуӈкве э̄ри, туп то̄нт соссаӈ ма̄хум мӯсхалыг нё̄туӈкве патавет ос та̄н ма̄гсыланыл пирмайтым са̄кконыт ёмащакв рӯпитаӈкве патэ̄гыт.

	Лӯпта э̄тпос депутатыт юи-о̄выл сап-ра̄нияныл о̄лыс, мо̄т щёс та̄н  сӯкыр э̄тпост тах акван-атхатэ̄гыт. 

	Людмила Тасманова

	 
