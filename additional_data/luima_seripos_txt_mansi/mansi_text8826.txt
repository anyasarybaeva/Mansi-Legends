
Аган нампа па̄выл Нижневартовский районт о̄лы, ты А̄с ма̄хум та̄н о̄лнэ ма̄наныл, рущ ла̄тӈыл та̄н тох ла̄вавет – аганский хантыт. Та ēрт ма̄ньщи ма̄хманув о̄с о̄лэ̄гыт. Та̄н хосат тув о̄лмыгтасыт.
Ювле хультум э̄тпост Ханты-Мансийск ӯст яныг суссылтап ва̄рыглавес. Тот Аган па̄вылныл ёх­талам хо̄тпат та̄нти ю̄н­тум пормасаныл суссыл­таса­ныл, та̄н ётаныл акв ма̄ньщи нэ̄кве о̄лыс, тав наме – Ольга Балашова. Тав такви щēмьятэ ос рӯ­пататэ урыл тох потыртас:
– Ам Аган па̄вылт колта̄глум ёт о̄лэ̄гум. Омам ма̄ньщи нэ̄, тав наме Надежда Владими­ровна Белкина, такви о̄парищ наме Албина, Ха̄льӯс район Ло̄пмус­ныл о̄лы. 
О̄влэ̄т омам ты па̄вылн о̄лмыгтас. Тав школа а̄ст­ламе юи-па̄лт Салехард ӯст ханищтахтас, рӯпи­таӈкв тыг тēтвес. Тыт хум ва̄рыс, ма̄н самын патсӯв. Тав палтэ Галина э̄ще мӯйлуӈкв ёхтыс, о̄с тыт о̄луӈкве хультыс. Омам 1963 та̄лт самын патыс, Галина – 1964 та̄лт. 
Щēмьявт мēн тит ня̄в­рам яныгмасмēн – ам ос а̄пщим. Тав ань Лангепас ӯст о̄лы, тув о̄лмыгтас. Ам ос Аган па̄влувт хульт­сум. Школат тыт ханищ­тах­тасмēн. Ам Югорский универ­ситетн э̄лаль ха­нищ­тахтуӈкв минасум, филологыг ēмтсум. Ювле ёхтысум, школат ня̄вра­мыт ханищтаӈкв патса­нум, матах та̄л школат рӯ­питасум, та юи-па̄лт ма̄нь ня̄врамыт ёт са̄тах­тем та̄л рӯпитасум.
Тувыл ла̄ввēсум, реме­сла центр колн акв хо̄тпа э̄ри. Ам та̄ра тув рӯпи­таӈкв патхатасум. Ань тит та̄лыг ты ēмты, ам тыт рӯпи­танэм. Ты рӯпата сака пӯмыщ, ма̄н тыт тит­хуйплов хо̄тпа рӯпи­тэ̄в. 
Ма̄н палтув ня̄врамыт ёхталэ̄гыт, ма̄н та̄наныл матыр ма̄щтырлаӈкв ха­нищтыянӯв, экскурсиял ва̄риянӯв. То̄ва порат ос ханищтап ва̄рыглэ̄в, па̄выл ма̄хманум ёт щаквщēв. Хум хо̄тпат я̄нас атыглы­янӯв, та̄н ос хум рӯпата ва̄рēгыт. 
– Щēмьян урыл по­тыр­тэн.
– Ам тит ня̄врам о̄ньщē­гум, яныг а̄гим лов та̄лэ то̄влыс, ма̄нь а̄гим ма̄нь ня̄врамыт колн яланты. О̄йкам рущ, тав па̄влувт рӯ­пата ат хо̄нтыс, Лангепас ӯсн рӯпитаӈкв яланты. Ма̄н ма̄нти о̄лнэ кол ёвт­сӯв, тот о̄лэ̄в. О̄йкам во̄рн ялантаӈкв сака э̄рупты, ам ёт во̄вхатэ̄гум, аквъёт хӯл пувимēн, во̄раимēн. Туи пуссын пил ва̄тэ̄в, ла̄хыс атэ̄в.
Омам хосат кос пенсиян патхатас, тыкос ла̄ви, ань рӯпатаныл по̄хан ты мины, такви э̄лаль та рӯпиты. Галина э̄ще о̄с тит ня̄врам о̄ньщи, пыг ос а̄ги. Халувт ма̄н юртыӈыщ о̄лэ̄в, нё̄т­хатэ̄в. 
– Ма̄щтырлаӈкв ха̄сэ̄­гын?
– Ма̄н рӯпитан колувт са̄всыр ханищтапыт акваг ва̄рыглэ̄в. Аквнакт нэ̄квет суп ю̄нтуӈкв ханищ­та­санӯв. Ам то̄нт ос ма̄нь ня̄врам суп ю̄нтуӈкв о̄выл­тахтасум. Ос супум аты а̄стласлум, тох хо̄т та хуи. Э̄рыӈ, хунь номтум паты, ю̄нтылум. 
Ло̄пмусн хосат ат ялан­тасӯв, лё̄ӈхе хоса, та̄рви­тыӈ минуӈкве. Рӯтанув тот кос о̄лэ̄гыт, хуньт тах тув ул ялэ̄в.
Ольга э̄лаль потыртас, та̄н па̄выл ма̄хманыл ма̄гыс ялпыӈ хо̄талыт акваг ва̄рыглэ̄гыт, «Ӯри­н­э̄ква хо̄тал» янытлэ̄гыт. Ма̄ньха̄пыл каснэ ва̄р­маль ва̄раве те, та̄н о̄с тот касэ̄гыт. 
Па̄вланылт хо̄тса̄ттем хо̄тпа о̄лы, па̄выл сака яныг а̄ти. Ос па̄влыӈ ма̄х­маныл халт са̄в ма̄щтыр хо̄тпа о̄лы, та̄н пуссын юн рӯпитэ̄гыт. Та̄наныл акван-атыглыяныл, та̄н ня̄врамыт ос ка̄сащан хо̄тпат ма̄щтырлаӈкв ханищтыяныл.
Рӯпитан коланылт са̄в пēс пормас акван-атым о̄лэ̄гыт, кон ос пēс щирыл колыт ӯнттувēсыт. Тув ёхталан мӯй ма̄хумн пēс о̄лупса урыл потыртэ̄гыт, суссылтэ̄гыт – хантыт хумус во̄раясыт, хумус хӯл алыщласыт. 
Тох ты э̄лы ма̄т ма̄ньщи ма̄хманув о̄лэ̄гыт. Та̄н «Лӯима сэ̄рипос» газетав ловиньтыяныл, нэ̄пакув та̄ра ля̄ххалыт ва̄ганыл, ма̄ньщи ма̄хманув о̄лупса урыл пӯмщалахтэ̄гыт. Ань та̄нанылн ос тамле ла̄тыӈ тēтэ̄в, номтаныл тэ̄лаг вос ēмтэ̄гыт, пуста̄гыл са̄в та̄л э̄лаль вос о̄лэ̄гыт.
Валентина УЗЕЛЬ
