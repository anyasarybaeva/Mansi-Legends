
Ханты-Мансийский округт о̄лнэ ма̄хум ра̄тива хосыт потыртан суе щар о̄выл щёс 1925 та̄лт яныг таквс э̄тпос са̄тыт хо̄талэ̄т хӯнтамласаныл. 
Самаровский райком РКП(б) ма̄т рӯпитан кӯ­щаит ра̄тива хусап На­родный дом нампа кол по̄хат тагатаӈкве ла̄всыт ос то̄нт са̄в ма̄хум Москва­ныл потыртан ля̄ххалыт аквторыг хӯнт­лысыт. Ётыл ущ я̄нас ра̄тива кол ӯнттувес. 
1932 та̄лт рēтыӈ ю̄свой э̄тпос ва̄т нупыл атыт хо̄талэ̄т Остяко-Вогуль­ский национальный I Съезд рӯпататэ о̄вылтаме порат тув атхатам хо̄тпат ос Самарово (ань Ханты-Мансийск ӯс) о̄лнэ ма̄хум ра̄тива хосыт тамле ла̄­тыӈ хӯнтамласыт: «Округ ра̄тива-газета потырты». Тувыл та па̄сыл округ ра̄тива хосыт ля̄ххалыт ловиньтаӈкве патвēсыт. 
Ты накт «Югория» нампа ра̄тива кол рӯпи­танэ̄тэ 90 та̄лэ то̄влы. Аквта намыл пиным теле­видение рӯпитан колн 2021 та̄лт ва̄т са̄грапнал э̄тпос о̄выл хо̄талэ̄т 30 та̄лэ то̄влыс. Ань ты колт рӯпитан ма̄хум ёт хо̄нт­хатыгла̄лсум ос са̄всыр тэ̄лат о̄вылтыт та̄наныл китыгласанум. 
Татьяна Мерова 1995 та̄лныл «Югория» нампа колт рӯпиты. О̄влэ̄т тав ра̄тиват рущ ла̄тӈыл ля̄х­халыт потыртаӈкве пат­тувес. Ётыл сосса ма̄хум о̄лупсаныл о̄выл­тыт я̄нас суссылтан щё̄сыт ва̄рвē­сыт ос тав теле­виде­ният ма̄ньщи ла̄тӈыл про­грам­мат щё̄пи­таӈкве па­тыс. Ань ра̄тиват рӯпитам поратэ урыл а̄нумн таи потыртас:
– Ам «Югория» нампа компаниян ёхтум о̄выл хо̄талум ёмщакв номи­лум, ты я̄ӈк на̄тнэ э̄тпос атыт хо̄талэ̄т ра̄тива рӯ­питан колн щалтсум. Тот Нина Николаевна Копно­ва пуӈктотнэ нэ̄г о̄лыс, тав а̄нумн ла̄выс: «Татьяна, ма̄н ӯсувн Еремей Дани­лович Айпин ёхтыс, тав округувныл Государствен­ный Думат депутатыг о̄лы. Наӈ тав ётэ хо̄нт­хатыг­лэн ос рӯпа­татэ урыл ля̄ххал ва̄рен». 
Ам Еремей Айпин ловиньтан нэ̄пакыт хаснэ щирыл наме ва̄слум кос, ос депутатыг о̄лнэ̄тэ ат хӯ­лыгласум. Тав палтэ мина­мум порат мощ хот-рохтым о̄лсум, номсэ̄гум, маныр урыл таве китыг­лаӈкве патылум. То̄нт Ирина Ахмедован, тав ётэ рӯпитан нэ̄н, ос «Югра лылыēп» нампа сосса ма̄хум ассоциация кол­ныл ёхталам нэ̄н нё̄твē­сум. Ирина а̄нумн Еремей Данилович о̄вылтыт мощ потыртас ос ма̄н аквъёт китыглан э̄рнэ ла̄тӈыт щё̄питасӯв. Тувыл китыглахтамум порат Еремей Данилович а̄нум ла̄выс, мощ суиӈыг вос потыртасум, ла̄тӈанум суйта̄лыг о̄лэ̄гыт. Та щи­рыл ам о̄выл потыр ра̄тиван та хассум. 
А̄нумн Алексей Михай­лович Сенгепов э̄рнэ ла̄тыӈ акваг хӯлтыглас. Тав матахмат та̄л ра̄тива ма̄гыс ханты ла̄тӈыл ля̄х­халыт щё̄питас, таима̄гыс са̄в тэ̄лат ва̄нэ̄г о̄щсанэ. Ам та̄л охса рӯпитанэм сыс ма̄ньщи ос рущ ла̄тӈ­ыл финно-угор рӯт ма̄х­ма­нув о̄вылтыт переда­чат ва̄рыгласум. Алексей Михайлович та̄наныл пуссын хӯнтлуманэ ос а̄нум э̄сгыстэ. То̄нт тав А̄с-угорский институтт рӯпитас ос такви хансум нэ̄пакēт ка̄тпосыл хасха­тас ос а̄нумн мӯйлуптастэ. 
Ра̄тиват аквъёт рӯпи­там ма̄хманум о̄вылтыт туп ёмас сымыӈ ла̄тыӈ ла̄вēгум. Ма̄н пуссын юр­тыӈыщ рӯпитасӯв, звуко­режиссёрыг Ольга Майер ос Фаина Евсеева ма̄навн хӯлтыгласы̄г, хо̄т вēщ­катыг, хо̄т суиӈыг потыр­таӈкве э̄ри. Хащта̄л мирыт халт рӯпитанэ̄в сыс нэ̄м­хотьютын ат ля̄выльт­та̄лвесӯв, нэ̄мхуньт лю̄ль ла̄тӈыл ат намталавесӯв. 
Ма̄ньнув порат юн о̄лмумт округ ля̄ххалыт Вячеслав Керамович Аскеров турсуил хӯнт­лысанум. Ам акваг ном­сысум, тыи ул лувыӈ-самыӈ карс о̄йка, Ю.Б. Левитан хурип, аквтох та̄кыщ турсуил потырты. Тувыл тыт о̄выл щёс ка̄саласлум, я-а, мощ урум, талква э̄лумхо̄ла­сыг о̄лнэ̄тэ. Ос нас потыр­танэ̄т порат такем та̄ксар хо̄тпаг хӯлхаты. Ма̄н ётув пащалахты, тувыл кам­пēткал маяпавēв, матыр э̄сгын ла̄тӈыл ла̄вавēв. Ма̄н тай хот-ща̄гтым э̄лаль рӯ­питэ̄в. 
Нина Николаевна Коп­нован яныг пӯмащипа ла̄вēгум, тав ля̄ххалыт са̄в ма̄хумн ёмщакв тор­гамтан щирыл, вēщкатыг ос номтыӈыг хансуӈкве а̄нумн ханищтастэ.
То̄ванакт ам ма̄ньщи ла̄тӈыл ля̄ххалыт о̄с щё̄­пита̄лсанум. Тот Евдокия Хозумова радиопереда­чат ва̄рим рӯпитас ос тав хотталь ялнэ̄тэ сыс нё̄тсум. 
Мēнамēн Е.И.Ромбан­де­ева ма̄к ла̄тӈыт хӯл­тыглас. Тав ла̄выглас: «А̄йкве, наӈ школат ма̄ньщи ла̄тӈыл хансуӈкве ос потрыт ловиньтаӈкве ханищтыман, тыи ёмас ва̄рмаль. Туп ань ла̄тӈыт ловиньтанэн порат бук­ват нупыл сака ул сун­сэн. Хумус наӈки ща̄нь ла̄тӈыл юн потырта̄лсын, та щирыл э̄лаль ла̄тӈыт акваг тотэ̄н. Щар о̄выл ма̄ньщи передачам Е.И. Ромбандеева урыл щё̄пи­таслум. 
«Югория» нампа ком­паният сосса ма̄хум ща̄нь ла̄тӈыл передачат ва̄рнэ колнак хосат та̄гыл рӯ­питас. Тот ханты ла̄тӈыл ля̄х­халыт Евдокия Нико­лаевна Вожакова щё̄пи­та̄лыс, са̄в та̄л Раиса Михайловна Хромова тот рӯпитас. Тав сака пӯмыщ потрыт ма̄хумныл ра̄тива пере­дачан хансыглас, такви турсуēтыл сака нё̄тнэ̄г потыртас. Тав ань пен­щиян патхатас, мо̄т ӯсн ва̄нтлыс. 
Тувыл Вера Егоровна Паньшина о̄с рӯпитас, тав ща̄нь ла̄тӈе ваховский хантыт по­тыр­тан щирыл о̄лыс. То̄ва порат мо̄т хантыянув таве ат торгамтасаныл. 
О̄выл командировкан Когалым ӯсн кēтыглавē­сум. Тот са̄лы янмалтан ос во̄раян хо̄тпат I Съезда­ныл о̄лыс. Тувыл мēн Татьяна Гоголева ёт акв матум­па̄ла о̄йка са̄лыянэ ӯрнэ ма̄н тотыглавēсмēн. 
Татьяна Степановна округ депутатыг о̄лыс, ань мӯйлын колн щалт­му­мēн порат ам ма̄ньщи ла̄тӈыл пащалахтасум. Колыӈ о̄йка ля̄галас: «Тыи Татьяна Мерова ёхтыс!» Ам хот-о̄щата­хтасум ос тав ла̄выс, сосса ма̄хум ща̄нь ла̄тӈ­ыл пере­дачат пус­сын хӯнтлыянэ ос турсу­юм та̄ра ханьщистэ. 
Ха̄льӯс районын ялсум, тот ма̄нь па̄вланувт са̄в­нув хо̄тпа ма̄ньщи ла̄тӈыл потыртасыт. Хо̄рыӈ­па̄­вылт Аксинья Степановна Мерова ос Дарья Степа­новна Анямова потранэ̄н ра̄тива ма̄гыс хансы­гла­сагум. Сӯкыръят, Ло̄пмуст ос Кульпаст са̄в ма̄хум ёт ва̄йхатым о̄лсум. Ань та потрыт та хольт пуссын архивн хультуптым о̄лэ̄гыт.
Ханты-Мансийск ӯст ам Юван Николаевич Шесталов такви стиханэ ловиньтаӈкве во̄винь­та̄лыслум. О̄влэ̄т тавēныл матрыг хурахлым о̄лсум, номсасум, илттыг та̄кыщ потыртаӈкве паты ке, ам китыглан ла̄тӈанум ул пуссын хот-ёрувлыянум. Насати, такем номтыӈ э̄лумхо̄лас, тувыл такви хо̄т ма̄ньщи ла̄тӈыл, хо̄т рущ ла̄тӈыл потыртас. Тав то̄ва передачанум хӯнтлым юи-па̄лт ла̄выс, ма̄н, Сакв я̄т о̄лнэ ма̄ньщит, ща̄нь ла̄тӈув мощ мо̄т щирыл суйты. Нас тай потранув торгамтавет. 
Мо̄т ма̄ньщи поэт Андрей Семёнович Тар­ханов о̄вылтыт стихыт ловиньтан рущ переда­чат щё̄пита̄лсум. Тав ётэ акван-хо̄нтхатыгламум э̄лы-па̄лт акв стихе ха­нищ­таслум. Номсэ̄гум, тав э̄лы-палэ̄т ловиньтылум тах, вос ва̄гтэ, ма̄хумн стиханэ э̄руптавет. Тувыл тав ётэ потыртамум порат ханищтам стихум аты пыл номылматыслум. То̄нт мо̄т са̄всыр пӯмыщ тэ̄лат о̄вылтыт потыртасмēн. 
Кит та̄л ювле хуль­тум юи-па̄лт ущ о̄с акван-хо̄нтхатсумēн, Андрей Семёновичин китапа­вē­сум, хотты стихе ва̄г­лум ман а̄ти. Ам хот-ща̄г­тым ущты та стихе ловинь­таслум. 
Ты рӯпата сака пӯмыщ, ам са̄всыр ма̄хум ёт ва̄щинтахтасум, та̄н ура­нылт потранум хоса ат оигпи. Ань ос ра̄ти­ват аквъёт рӯпитам ма̄х­ма­нувн, кӯщаиг рӯпи­тан э̄квав Тамара Емель­ян­ова Сутягинан пӯма­щипа ла̄тыӈ ла̄вēгум, нам­хо̄талэ̄ныл кастыл пус­сын янытлыянум. 
Татьяна «Персона» нампа рущ радио­пере­дачат урыл номыл­матас. О̄выл пере­дачан тав Андрей Тар­ха­нов Иван пыге во̄­ви­нь­та̄лыстэ ос тав ща̄­няге-а̄щаге, Илья каӈке урыл потыр­тасы̄г. Ос китыт пере­дачатэ ва̄рме ма̄гыс Татьяна Юван Шесталов Володя пыге во̄выг­ластэ. Володя такви ща̄няге-а̄щаге, Оринэ увщитэ ос ма̄нь пора о̄луп­саныл урыл потыр­тас. Ётыл студиян акушер-лēкка­рыг рӯпитан нэ̄ Надежда Кирчика ёхталас. Тав Ханты-Мансийск ӯст сака са̄в нэ̄квет ня̄врамыт самын патнэ порат нё̄тыс. Рӯпататэ ёмасыг ва̄рнэ̄тэ ма̄гыс тав ма̄гылт о̄щнэ по̄сыл майвес ос мирн ва̄нэ намыл намаявес. 
Ра̄тиват рӯпитан хо̄т­пат пуссын ма̄н о̄с яныт­лыянӯв, пуста̄гыл вос о̄лэ̄гыт, са̄в со̄т, са̄в щунь. Ос мо̄т журналистыт урыл потрыт э̄лаль хан­суӈкве патыянув тах.
Тамара МЕРОВА
