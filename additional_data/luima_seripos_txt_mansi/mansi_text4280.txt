
Ма̄н округувт ханищтап щирыл рӯпитан департаментыт сосса ма̄хумн нё̄тнэ ма̄гсыл отдел ва̄рвес. Тот рӯпитан хо̄тпат университетын, училищан манос колледжин ялантан ня̄врамыт ёт рӯпитэ̄гыт.
Ань ты отделт ханты нэ̄ Надежда Борисовна Костылева кӯщаиг о̄лы. Ты та̄л манаса̄вит ма̄ньщи, ханты ос ё̄рн а̄гит-пыгыт школа а̄ст-лэ̄гыт ос хоты ма̄т э̄лаль ханищтахтуӈкве та̄н вēрмēгыт, та урыл ам таве китыгласлум.
— Надежда Борисовна, ань сосса а̄гит-пыгыт «целевой набор» щирыл ханищтахтуӈкве вēрмēгыт. Хоты ня̄врамыт тув вивет?
— Ань Россият рӯпитан са̄кконт хансым о̄лы, ма̄хум са̄всыр университетыт «целевой прием» щирыл ханищтахтуӈкве вēрмēгыт ос тыи ма̄гсыл та̄нки олн ат ойтэ̄гыт. Акв та̄л акв университет ня̄врамыт тох ханищтаӈкве выг, мо̄тыт та̄лт мо̄т университет тох рӯпиты. Ты э̄тпосныл ня̄врамыт ма̄н палтув заявка-нэ̄пак хансуӈкве вēрмēгыт. Та̄н нэ̄паканыл ма̄н акван-атыянӯв ос тувыл са̄всыр университетытын кēтыянӯв.
Ма̄н ня̄враманув та̄нки палтаныл ханищтахтуӈкве выганыл ман а̄ти ос манаса̄вит места мыгыт, я̄ӈк на̄тнэ э̄тпост ювле хансэ̄гыт. Ты порат ка̄сыӈ вузын тамле пищма Россия янытыл ёхты, са̄в районыт манос областит та̄нки ня̄враманыл тох ханищтаӈкве таӈхēгыт. Хоты университет ма̄н ётув рӯпитаӈкве тах ка̄сащи, ма̄н туп я̄ӈк на̄тнэ э̄тпост тах ла̄вавēв.
Мо̄лты та̄л ма̄н тамле ат местал майлувесӯв, тувыл са̄в ня̄врам тот ханищтахтуӈкве ка̄сащасыт. Ос хоты ня̄врам ЕГЭ щирыл са̄внув балл о̄ньщас, тав э̄лаль ханищтахтуӈкве та минас. Ты юи-па̄лт тав договор-нэ̄пакыл ва̄рыслӯв ос ща̄няге-а̄щаге ёт потыртасӯв. Ня̄врам лю̄льсаӈ ханищтахтым по̄хын ке кēтаве, тав ма̄гсылэ холтым олныт ща̄нягēн-а̄щагēн ювле ойтуӈкве э̄ри. Ма̄н округувныл Россия янытыл ань 23 а̄гит-пыгыт тох ханищтахтэ̄гыт, та̄н халанылт 16 сосса ня̄врам. Та̄н халанылт нэ̄мхотьют по̄хын ат кēтвес ос ювле олн ат ойтыс.
— Ты та̄л хоты университетт сосса ня̄врамыт тох ханищтахтуӈкве вēрмēгыт?
— Хӯрум та̄л сыс ма̄н А.И. Герцен нампа РГПУ ёт рӯпитэ̄в ос а̄гит-пыгыт тув кēтыглыянӯв. Ты университет ёт ма̄н соглашение-нэ̄пак хосыт рӯпитэ̄в. Ня̄враманув ща̄нь ла̄тӈыл ханищтан хо̄тпаг ос «культурологыг» тот ханищтахтэ̄гыт. 
Мо̄лты та̄л ня̄врамыт Санкт-Петербургский метеорологический университетн ма̄-вит ӯргалан хо̄тпаг ханищтахтуӈкве минасыт. Мо̄таныт ос Челябинск ӯст Южно-Уральский аграрный университетыт ӯйхӯл пусмалтан хо̄тпаг ханищтахтэ̄гыт. Ты та̄л хоты ӯсн ня̄врамыт кēтуӈкве патыянӯв, ань ат ва̄глӯв, я̄ӈк на̄тнэ э̄тпост ты ва̄рмаль урыл тах ла̄вēв. Ты та̄л округ янытыл 331 ма̄ньщи, ханты, ё̄рн ня̄врамыт 11 класс а̄стлэ̄гыт. Та̄н ща̄няныл-а̄щаныл ма̄н палтув ань свонитэ̄гыт ос ня̄враманыл хоты ма̄т ханищтахтуӈкве вēрмēгыт, пӯмщалахтэ̄гыт.
— Надежда Борисовна, ханищтахтын ма̄гсыл та̄нки олн ойтнэ ня̄врамыт нё̄тыяны̄н?
— Ма̄н туп «малообеспеченыиг» ла̄внэ ма̄хумн нё̄туӈкве вēрмēв. Ня̄врам ханищтахтын ма̄гсыл такви олн ке ойты ос ща̄няге-а̄щаге мощща олн ке сэ̄лэг манос сас ат рӯпитэ̄г, ты щēмьят олныл нё̄тыянӯв. Тувыл ня̄врам бюджетный местат ке ханищтахты ос ща̄няге-а̄щаге нусаг о̄лэ̄г, о̄с олныл ойтылӯв. Та̄н пуссын «Социально-экономическое развитие коренных малочисленных народов Севера» нампа программа хосыт олныл мивет. Университетыт ханищтахтын ма̄ньщи, ханты ос ё̄рн а̄гит-пыгыт акв та̄л сыс 100 со̄тыра солко̄вил ойтыянӯв, заочный щирыл ханищтахтуӈкве ялантан хо̄тпат 50 со̄тыра солко̄вил ювле мивет. Колледжин ялантан а̄гит-пыгыт акв та̄л 55 со̄тыра солко̄вил та̄стыглавет, заочный щирыл ханищтахтын ма̄хум 25 со̄тыра солко̄вил ювле ойтавет. А̄гит-пыгыт са̄всыр пособия олныл о̄с майлавет. 
Ня̄врам общежитиет колнак ма̄гсыл такви ке ойтхаты, олнанэ о̄с ювле ойтавет. Тэ̄нэ ма̄гсыл  олныл о̄с майлыянӯв. О̄выл ос нилыт курсыт ханищтахтын а̄гит-пыгыт маснут ёвтнэ ма̄гсыл акв щёс олныл та̄стыглыянӯв. Ты коныпал акв та̄л сыс юв ялнэ ма̄гсыл ос олныл мивет.
— Тамле нё̄тмил ма̄гсыл хоталь ёхталаӈкве э̄ри?
— О̄влэ̄т ма̄хумн мирн нё̄тнэ департаментын ялуӈкве ос та̄нки нэ̄паканыл тув тотуӈкве э̄ри. Ня̄врам ща̄няге-а̄щаге мощща олн ке сэ̄лэ̄г, та̄н «малообеспеченныиг» хансавет. Ос ты юи-па̄лт та̄нки нэ̄паканыл ма̄н палтув вос тотыяныл.
Ка̄сыӈ та̄л са̄в э̄лумхо̄лас ты нё̄тмилыл майлавет. 2017 та̄л сыс ма̄н 581 ня̄врамытын нё̄тсӯв ос ты ма̄гсыл округ бюджетныл 36 млн. арыгкем солко̄ви холтвес.
Тувыл сосса ма̄хум халт са̄в щēмьят ты ва̄рмаль урыл щар ат ва̄гыт. Акв порат ма̄н палтув ма̄ньлат пыг ёхталас ос ты олныт урыл пӯмщалахтас. Таве китыгласлӯв, хоты ма̄т ханищтахты ос манаса̄вит олн тув ойты. Пыг ювле ла̄выс, университет мо̄лты та̄л а̄стлас ос нё̄тмил ма̄гсыл туп ань ёхтыс. Са̄ккон щирыл туп ханищтахтын а̄гит-пыгыт олныл нё̄тыянӯв, пыг олныл ойтуӈкве ат вēрмыслӯв. 
То̄ва щēмьят ня̄враманыл университетыт ханищтахтын ма̄гсыл яныгса̄т со̄тыра арыгкем солко̄ви ойтуӈкве ат вēрмēгыт, таима̄гсыл «материнский капитал» сертификат-нэ̄пак хосыт ойтхатэ̄гыт, тувыл о̄с ма̄н палтув ёхталэ̄гыт.
Та̄нанылн олн ювле ойтуӈкве ма̄н о̄с ат вēрмēв. Ты Пенсионный фондыныл маим олн о̄с нё̄тмилыг ловиньтахты. Газета ловиньтан ма̄хумн таи ла̄вуӈкве таӈхēгум, ойтхатнэ э̄лы-па̄лт ма̄навн вос свонитэ̄гыт ос ты ва̄рмаль урыл ёмащакв вос китыглахтэ̄гыт.
Ты тэ̄ла урыл ма̄хум телефон хосыт 8(3467) 32-95-09 Оксана Робертовна Албина, ма̄ньщи нэ̄, палт китыглахтуӈкве вēрмēгыт.
