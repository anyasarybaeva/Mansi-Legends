

	Яныг таквс э̄тпос нилыт хо̄талэ̄т Россия янытыл ялпыӈ хо̄тал о̄лыс. Ты хо̄тал ка̄сыӈ та̄л таима̄гыс щё̄пита̄лаве, са̄всыр мирыт акв по̄хыт юртыӈыщ вос о̄лэ̄гыт. Ань ты порат «То̄рум Маа» музейт ханты, ма̄ньщи, башкир, рущ ос мо̄т ма̄хум акван-атхатыгласыт.

	Ты тэ̄ла рущ щирыл «Ночь искусств» ла̄ввес. Ма̄хум та̄нки ща̄нь ла̄тӈанылт э̄ргыт э̄ргысыт ос йӣквсыт. Тот са̄всыр ощхулиӈ ёнгыт суссылтавēсыт.

	Соссаӈ ма̄хманув касыл щё̄пита̄лсыт. А̄гит, пыгыт, ня̄врамыт са̄лыӈ сун ӯлтта поргысыт, ё̄втыл ня̄л по̄сын та̄ратасыт. Кит ё̄рнколыг тӯщталавесы̄г. По̄льнэ хо̄тпат тот толтыглахтуӈкве вēрмысыт. 

	Ё̄рнколыг по̄хыт пēс а̄мпар ӯнттым о̄лы. Та а̄мпар рущ ма̄хум ювле хультум нотыт лӯима̄н ёхтуманыл порат ӯнттуманыл. Ань тав яныгса̄т та̄лэ то̄влыс. Норанэ кӣвырт щар иӈ ёмасыг о̄лэ̄гыт, туп коныпа̄лэ̄т мощ хот-сайсыт. Са̄ртын тамле а̄мпарт рущ ма̄хум тэ̄нут, пормас, во̄раян утыт ос хӯл алыщлапыт о̄щсаныл.

	Ты ялпыӈ хо̄талт мӯй ма̄хум ма̄гсыл хӯл исмит пӯт па̄йтыглавес. Ка̄сыӈ хо̄тпа атыӈ хӯл тэ̄с ос исмит а̄рталас. Та э̄типа̄лаг тот сака пӯмыщ о̄лыс. Мӯй ма̄хум ща̄гтым ё̄мыгтасыт, йӣквсыт ос э̄ргащласыт.
