
Ма̄н округувт савалап ня̄врамыт ос ща̄нит-а̄щитн хультуптым ня̄врамыт ӯргалым ос акваг уральтым о̄ньщавет. Ань са̄в колта̄глыт тамле ня̄врам та̄нти палтаныл янмалтаӈкв висаныл. Округувт ань ты хо̄тал мус яныгса̄т хо̄тпан ня̄врам савалап колытт иӈ хультсыт. Щēмьятытн 7 со̄тыра 500 ня̄врам вуйвēсыт.

	Ня̄врам янмалтанэ̄ныл ма̄гсыл ща̄нит ос а̄щит ка̄сыӈаныл я̄нас олныл ойтавет, яныг о̄лнэ колыл ӯнттавет. Ул таима̄гыс ня̄врамаквет пуссын щēмьятытн виӈкв ты патвēсыт. Ты щēмьят рущ ла̄тныл «замещающие» тох ла̄вавет. Ань ща̄нит-а̄щит вим ня̄враманыл та̄нти нупыланыл ат хансыяныл, «опека» нэ̄пакыт ва̄рēгыт. Ты хосыт та̄н са̄в олныл ты мивет. 

	Ка̄сыӈ та̄л окру-гув янытыл тамле щēмьят ма̄гсыл касыл ва̄рыглаве. Тот та̄ра-паттаве – та̄н халанылт хотьют ня̄врамыт э̄руптым янмалтыяныл, та̄наныл ма̄щтырлаӈкв хумус ханищтыяныл. Ань округув янытыл са̄тхуйплов щēмья Ханты-Мансийск ӯсн ёх-таласыт. Та̄н халанылт на̄ӈкыс – хотьютаныл ня̄врам э̄руптэ̄гыт, хотьют ос ня̄врам сака кантыӈыщ о̄ньщияныл.

	Савалап ня̄врамыт вим щēмьят ма̄гыс ты касылт хӯрум номинация ва̄рыглавес – «Семейный альбом», «Семейная мастерс-кая», «Художественное творчество». Ка̄сыӈēт хӯрум щēмья янытла-вес.

	«Семейная мастерская» касылт мӯйлын ма̄хум суссылтасыт – та̄н ня̄враманыл маныр ма̄щтырлаӈкв ха̄сэ̄гыт. Но̄х-патум Лисовиченко колта̄гыл Сургутский районт о̄лы. Нэ̄г-хумыг нила ня̄врам висы̄г, ань туп акв а̄гитэ̄н тыг ёхталас. А̄гирищакве ханты супыл масхатас, «Кӯринька» йӣквыс. 

	Гараевыт ос Кор-нийчук колта̄глыг о̄с янытлавесы̄г. Корнийчук щēмья Пыть-Ях ӯст о̄лы. Ань оманыл нила ня̄врам ёт тотыг-лас. Такви рущ э̄ква, вим ня̄враманэ пуссын тав нупылэ татем хартавет. О̄с на̄ӈкыс, ня̄врамаквет пуссын оманыл сака э̄руптыяныл. Ща̄няныл ос татем ёмас самыл ня̄враманэ нупыл сунсыс.

	Сака яныг щēмья Сургут ӯсныл ёхталас – Гатауллин нэ̄г-хумыг хо̄тхуйплов ня̄врам висы̄г, ань та̄н ётаныл Ханты-Мансийск ӯсн титхуйплов ня̄врам ёхталасыт. Та̄н «Семейный альбом» нампа номинацият но̄х-патсыт. Советский районныл ёхталам Тукмачёв щēмья титыт место висыт, та̄н ат ня̄врам о̄ньщēгыт. Хӯрмит местал Тищенко щēмья майвес.

	Нефтеюганский районт о̄лнэ яныг щēмья, та̄н о̄парищ наманыл – Костюк, о̄выл места висыт. Тэ̄н аквхуйплов ня̄врам висы̄г, та̄нти халанылт сака ёмащакв о̄лэ̄гыт. Ня̄врамыт пуссын э̄руптавет. Ань та̄н но̄х-патманыл ма̄гыс маттем та ща̄гтсыт, оманыл та аниглыяныл, та сынгатахтыглэ̄гыт. Сака ёмас щēмья, та̄н яныгса̄т со̄тыра солко̄вил майвēсыт. Ольга Леонидовна оманыл ань ла̄выс, ты олныт та̄н нас тэ̄ла та̄л ат холтыяныл. Туи порат та̄н ня̄враманыл ёт Урай ӯсн ялуӈкв номсэ̄гыт.

	Валентина Хозумова

	 Ты хурит торгово-промышленный палатат рӯпитан ма̄хум по̄слысаныл. 
