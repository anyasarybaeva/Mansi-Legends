
Ты тув лӯпта э̄тпос 22 хо̄талэ̄т ма̄ньщи поэтув Юван Шесталов самын патум хо̄талэ̄т «II Шесталовские чтения» нампа конференция тах ва̄раве. 
Наука, ханищтап, куль­тура ос са̄в мо̄т ва̄рма­лит щирыл рӯпитан ма̄хум та̄нки хансум потраныл ло­виньтаӈкве тув во̄выгла­вет. 
О̄влэ̄т конференция 2020 та̄лт яныг таквс э̄т­пос 2-6 хо̄талыт ос ты юи-па̄лт 2021 та̄лт рēтыӈ ю̄свой э̄тпос о̄вылтахтын порат Ханты-Мансийск ӯст ва̄рыглаӈкве кусыгла­вес. Тувыл коронавирус а̄гм о̄лнэ̄тэ ма̄гсыл ат ва̄р­вес.
«Та̄гт ма̄хум» сосса общинат, А̄с-угорский институтт ос «То̄рум Маа» музейт рӯпитан хо̄тпат яныг кӯщай нэ̄ па̄лныл та̄стым грант-олныл ты конференция ва̄рēгыт.
«Та̄гт ма̄хум» община кӯщай, А̄с-угорский инсти­тутыт рӯпитан ма̄ньщи нэ̄ Светлана Динисла­мова ла̄выс: 
– Ты конферен­циян са̄в ма̄хум ёхталаӈ­кве ка̄­сащēгыт. 
Са̄в финно-угор ма̄хум заявка-нэ̄пакыт кēтсыт. Ма̄н округувт о̄лнэ Юван Шесталов рӯт ма̄х­манэ ос тыг во̄вса­нӯв. Та̄н Восыӈтӯр, Ягрим па̄влыг­ныл тыг тах ёхтэ̄гыт. Ма̄н грант-олныл та̄сту­весӯв, конференциян ёхталам хо̄тпат тыгле-тувле ялнэ лё̄ӈханыл, гостиница-колт о̄лнэ ма̄гсыл олн ма̄нки ойтуӈкве патэ̄в.  
Мо̄т хо̄н ма̄т о̄лнэ учё­ныит тыг ёхталаӈкве ат ке вēрмēгыт, ищхӣпыӈ ут хосыт потраныл ловинь­таӈкве тах патэ̄гыт. Ань 40 арыгкем э̄лумхо̄лас та̄нки докладаныл ма̄­навн кēтсаныл. Потраныл пуссын ань акван-атыя­нув ос лӯпта э̄тпос мус нэ̄пакыг та̄ратыянӯв ос конференцият рӯпитан ма̄хумн мӯйлуптыянӯв. 
Людмила ТЕТКИНА
