
Ханты-Мансийск ӯст Лопарева ӯсхулыт «Дом-музей народного художника СССР В.А. Игошева»  нампа кол о̄лы. Та колт ольпыл по̄слым са̄всыр яныг манос ма̄нь хорамыӈ ло̄псын нэ̄пакыт, хурит суссылтавет.В.А. Игошев хурин са̄в ма̄ньщиянув по̄слысанэ. Щар о̄выл щёс ма̄ньщит па̄лт тав 1954 та̄лт ёхталас. Ня̄хщамво̄ль па̄вылт тав Степан Куриков, Максим Рокин, Тасмановыт щēмьяныл ос мо̄т ма̄хум по̄слысанэ. Ня̄хщамво̄ль школат тав ма̄нь а̄гирищ по̄слыстэ, хуритэ «Озорница» намаястэ. Ань ма̄ньщит ты музейн та̄нки йис о̄паныл  сунсуӈкве ялантэ̄гыт. Ты ма̄гсыл яныг пӯмащипа та ма̄хумн ла̄вуӈкве э̄ри, хотьют ты музей ӯнттын ма̄гсыл са̄в ё̄р пиныс. 
Максим Рокин Нё̄рныл Ня̄хщамво̄ль па̄вылн са̄лыянэ ёт на̄лув ва̄глыс. 1931 та̄лт тав нэ̄ тотыс, э̄кватэ̄нтыл лов ня̄врам янмалтасы̄г. Па̄вылн хунь ёхтыс, китнакпа кол ёвтыс, та порат купсат та̄н тамле колт о̄лсыт. Такви  ос э̄лаль са̄лы ӯрим Нё̄рт яласас. Ты кол Владимир Игошев о̄с хурин по̄слыстэ, «Дом охотника М. Я. Рокина» намыл пиныстэ. О̄йка такви ос по̄слыма, та хури музейт  о̄с ханы. Са̄лы ӯрнэ хум ос 1974 та̄лт хурин по̄слыстэ, «Максим Яковлевич Рокин» намаястэ.
Ань ма̄хум ты хурит нупыл сунсым ос китыглахтэ̄гыт, ма̄ньщит во̄рт ёмыгтым хумус ат тыпēгыт, хумус ва̄ганыл, хоты ма̄т о̄лэ̄гыт. Во̄раян хум ка̄сай ос щēранка ке о̄ньщи, тав лылытэ та нэ̄глы. Во̄рт акв пумта̄рс ке о̄лы, хо̄т о̄лэ̄гын, торгамтаӈкве ро̄ви ос ювле миннэ лё̄ӈхын  хо̄нтхатуӈкве. Во̄раян ма̄хум щēпт ка̄сай ос щēранка акваг о̄ньщēгыт. Тамле «лё̄ӈх» ма̄хум та̄нки юи-па̄ланыл та хультуптасаныл. 
Ам ма̄ньщи ла̄тыӈ о̄выл та̄л ханищтылум, са̄ртыӈ саран ла̄тыӈ ханищтаслум. Потыр ма̄ньщи ла̄тӈын толмащлаӈкве щащēквамн нё̄твēсум, школат ос ханищтан нэ̄н словарь-нэ̄пакыл рӯпитаӈкве  ханищтавēсум. Потрум тыщирыл та тэ̄лыс. Пӯмащипа. 
Алёна Рокина, Ня̄хщамво̄ль па̄выл школат
ловит классыт ханищтахтан а̄ги
