
Ты та̄л хащта̄л а̄гм ма̄гыс ма̄ янытыл о̄лнэ мир пуссын савалэ̄в. Ханищтахтын колыт, мирколыт, то̄р ла̄пкат са̄в э̄тпос ат рӯпитасыт. 
Тамле та̄рвитыӈ пора та̄нти рӯпата ва̄рнэ хо̄т­патн ёмас хунь ва̄ри, та̄н тэ̄ланыл ва̄руӈкве ат вēрмияныл, олн ат сэ̄лэ̄гыт. Ты урыл ла̄тыӈ ла̄внэ ма̄гыс ля̄ххал тотнэ ма̄хум акван-атыглавēсыт, округ янытыл рӯпитан Феде­ральный налоговый служба кол кӯщай Ольга Анатольевна Литова тав потыртас. 
Нэ̄ ла̄вме щирыл, ань ущты мощ лэ̄щмуӈкв патсув, то̄ва ла̄пкат пӯс­вēсыт. Та̄нти рӯпата ва̄рнэ ма̄хум тэ̄ланыл э̄лаль о̄вылтасаныл кос, ос на̄лок-олн ойтнэ пораныл ёхтыс, ойт­ха­туӈкв ла̄ввēсыт. Ань 2020 та̄л лӯпта э̄тпосэ мус округ янытыл Феде­ральный Нало­го­вый служба колт 62 со̄тыра 371 хо̄тпат на­ма­ныл хансым о̄лэ̄гыт, налого­плательщикыг ла̄вавет. 
Та̄н ань отчёт нэ̄па­ка­ныл ат молямтавет, на̄­лок-олнаныл о̄с ётыл­нуве ойтуӈкве вēрми­яныл. Ты э̄лы-пал та̄лытт ты тэ̄ланыл яныг­по̄ль э̄тпос мус ва̄рсаныл, ты та̄л ос э̄рнэ нэ̄па­каныл щё̄пи­тан ма̄гыс хӯрум э̄т­по­сыл май­вē­сыт - о̄йт­тур э̄тпос юи-о̄выл хо̄та­ланэ мус вос а̄ст­лы­я­ныл. На̄лок-олнаныл о̄с ты мус вос ойты­яныл. 
Та̄нти рӯпатаныл ва̄рнэ ма̄хум государ­ствавн са̄литавет, тэ̄ла­ныл витыг ул вос мины, нё̄тмилыл щё̄питавē­сыт – мӯсхал щирыл рӯпитан предприятият субсидия–олныл та̄сту­вēсыт. Я̄ӈк на̄тнэ э̄тпос мус ма̄хум 552 млн сол­ко̄вил майвēсыт. Тащиӈк ань ка̄сыӈ кӯщай рӯ­питан ма̄хманэ олныл миӈкве вēрмиянэ. 
Ольга Литова ла̄выс, хунь тамле а̄гм нак о̄вылтахтас, Налоговый служба колт рӯпи­тан ма̄хум та̄ра номсах­туӈ­кве патсыт, та̄нти рӯ­патаныл ва̄рнэ хо̄тпатн хумус нё̄туӈкве ос ты кастыл олн та̄стысыт. Таима̄гыс ань ка̄сыӈа­ныл нё̄тыяныл, сакати акв-кит солко̄ви юв-тотэ̄гыт.
Светлана РОМБАНДЕЕВА
 
