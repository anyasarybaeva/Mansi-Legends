
Ма̄н редакциявн пищмал ёхтынэ̄в порат манос ищхӣпыӈ ут хосыт матыр хансавēв ке, акваг хот-ща̄гтэ̄в. Ювле хультум э̄тпост Ха̄льӯс район Саранпа̄вылныл Валентина Хозумова (Пузина) пищма хансыс ос аквъёт ханищтахтам а̄гит ма̄ньлатыг о̄лманыл поранылт хури кēтыс. 
Та пищматэ̄т Валентина Романовна таи хансыс: 
– Я̄ӈк на̄тнэ э̄тпос онто­лов хо̄талт ам юртнэ̄м Светлана Тихоновна Ломакина (Анемгурова) 60 та̄лэ то̄влыс. Ам сака ща̄гтым о̄лэ̄гум, тамле ёмас сымыӈ хо̄тпа ма̄к юртнэ̄г о̄ньщилум. Светлана ёт мēн 1982 та̄лт Салехард ӯст училищат радистаг ханищтахтасмēн ос та па̄сныл акван-нё̄тхатым акваг о̄лымēн.  
Тав а̄нум сыре-сыр хорамыӈ лӯптат, овощит ӯнттуӈкве ос янмалтаӈ­кве ханищтастэ. О̄йкатэ пенсиян патхатас ос хӯл алыщлаӈкве сака таӈхи. Акв щёс хӯл няслуӈкве тотыглавēсум, а̄нум ты тэ̄ла такем мӯстыс. Та па̄сыл ва̄тихал аквъёт хӯл няслуӈкве ялэ̄в. Тэ̄н Иван пыгēн Саран­па̄выл школат пыгрищит па̄ссаӈ щахнил касуӈкве ханищтыянэ. Ты рӯпатат Иван э̄сгаве. 
Светлана ёт пӯмыщ ос пилта̄лыг о̄лэ̄гум. Музей колувт «Что? Где? Когда?» ёнгил ва̄рыглаве, тот Светлана «Оленёнок» ня̄врам ӯрнэ такви рӯпитан колэ ма̄гыс пуӈктотнэ хо̄тпаг пēрияве. Тав садикыт са̄в та̄л хозяйственный тэ̄лат мӯсхалыг ураль­тым тотыянэ. Тувыл тав ма̄ньщи супыт такви ю̄нтуӈкве ха̄сы. То̄ванакт матыр ю̄нтуӈкве, пормас ва̄руӈкве Евгения Аня­мова ва̄рнэ ма̄щтыр-колн ялантымēн. Тот ма̄ньщи ма̄хманув пуссын ха̄сну­таныл суссылтыяныл. 
Ма̄н ань, рӯтыт ос юр­тыт, Светлана Тихоновна намхо̄талэ кастыл яныт­лылӯв ос са̄в та̄л пуста̄­гыл вос о̄лы, То̄румн ос На̄й-О̄тыранэ̄н вос ӯргалаве.
Мо̄лал Светлана Тихоновна Саран­пауль­ский музей-колн щалт­сас ос тув пēс хурит тотыс. Та хуриянэ̄т тав оматэ Мария Григорьевна Анем­гурова по̄слым о̄лы. Тав ань оматэ урыл таи потыртас: 
– Ам омам 1934 та̄лт самын патыс, а̄тятэ, ам ащо̄йкам, Григорий Васильевич са̄лыӈ хо̄тпаг о̄лыс, тав нё̄р тапа̄лн акваг ялантас ос тувыл мӯйлупсат тотыглас. Мария ма̄ньта̄гыл номитэ, а̄тяныл акв щёс матыр пувыр ут тотыс ос ла̄выс: «Тыи лампочка Ильича!». Тувыл пēрна норман пинсаныл ос тот та о̄щ­вес. Омам иӈ ма̄ниг о̄лыс, та̄н савалапыг хульт­сыт, а̄тяныл хо̄нтлуӈкве тот­вес, юв аты ёхтыс. 
Тэ̄н нила ня̄враманэ̄н о̄влэ̄т анēкванылн ян­мал­тавēсыт ос 1945 та̄лт а̄тимыг ēмтыс. То̄нт ня̄врамыт Кульпас школа-интернатын кēтвēсыт. Омам тот школа а̄стламе юи-па̄лт Салехард ӯсн медицинский училищат фельдшер-акушерыг ханищтахтас. Тувыл 1957 та̄лыт Лабытнанги ӯст рӯпитас ос 1962 та̄лт Ха̄ль­ӯс район Юильск па̄вылн кēтвес. Ётыл тав Сӯкыръя па̄вылн фельдшер-нэ̄г рӯпитаӈкве патхатас. Тав са̄в ня̄врамытн самын патуӈкве нё̄тыс. Ос 1967 та̄лт акв та̄рвитыӈыщ о̄лум нэ̄ хо̄тпа ня̄враме самын патум юи-па̄лт а̄тимыг ēмтыс. Та юи-па̄лт омам пӯльницат рӯ­питаӈкве воссыг ат вēр­мыс, по̄хан та минас. 1984 та̄лт ма̄н тав та̄лэ хульт­сӯв. Ань ос таи ёмас, па̄влувт омам номаве, ла̄вегыт, тав сака нёмса хо̄тпаг о̄лыс, такви рӯпа­татэ ёмщакв ва̄стэ ос мӯс­халыг ва̄рыстэ.  
Ма̄н, редакцият рӯ­питан хо̄тпат, Светлана Тихоновна Ломакина 60 та̄лэ̄т о̄с янытлылӯв. Ма̄­навн хотты ма̄ньщи хо̄т­пат ёт ва̄йхатуӈкве мӯсты, та̄н рӯтаныл ос о̄луп­са­ныл о̄вылтыт ма­тыр пӯмыщ накыт та̄ра-пат­туӈке сака ёмас. Пӯмащипа!
Тамара МЕРОВА
