

	Оксана Пуховец ань Белоярский ӯст о̄лы. Нэ̄ Ягрим па̄вылт самын патыс, оматэ Клара Саратина (Пуховец) о̄с тот о̄лы. Оксана ма̄навн ащо̄йкаге-анēкваге о̄вылтыт таи потыртас: 


		– Ам ащо̄йкам Константин Алексеевич Саратин 1910 та̄лт Ялъю̄с па̄вылт самын патыс. Ос  1942 та̄лт а̄пщияге, каӈке ёт хо̄нтлуӈкве кēтвēсыт. Тав Ленинград ӯс по̄хат хо̄нтлыс. Хум хо̄тпат та ēрт сака та̄рвитыӈыг воритотсыт. Тот хо̄т о̄выл щёс сакватавес, ос мощ пусмалтахтаме юи-па̄лт э̄лаль хо̄нтлуӈкве минас.1943 та̄лт рēтыӈ ю̄свой э̄тпост тав ёмщакв лусытаме ма̄гыс ща̄й айнэ а̄ныл мӯйлуптавес. 1944 та̄л ва̄ти хо̄тал э̄тпосныл ащо̄йкам Белорусский фронтыт хо̄нтлуӈкве патыс. То̄нт тав китынтыг сакватавес. 

		Победа хо̄тал ēмтнэ порат тав юн о̄лыс, а̄гмыӈ-мосыӈ, сакватахтам э̄лумхо̄ласыг юв ёхтыс. Ню̄лмиянэ ма̄гыс 1948 та̄лт а̄тимыг ēмтыс. Та порат тав налыман нупыл нёлолов та̄лэ то̄влыс. Иӈ ма̄ньлат хо̄тпаг кос о̄лыс. Юн о̄лме сыс Константин Алексеевич колхоз кӯщаиг паттыглавес, хӯрум та̄л тот рӯпитас. Тав мо̄т ма̄хмыт ёт хӯл алыщлым, во̄раим ка̄ркамыг рӯпитас. Ма̄хум таве ёмас сымыӈ  ос ощхуль ва̄рнэ хо̄тпаг номияныл. Ма̄н таве о̄с ёмас, посыӈ  номтыл ка̄стылӯв, ань туп хуритэ сунсыгла̄лылӯв.

		Хо̄нтлын ма̄ныл пищмат тав юв ат кēтыглас, рущ ла̄тӈыл хансуӈкве щар ат ха̄сыс. Туп хо̄нтламе сыс тав рущ ла̄тыӈ торгамтаӈкве патыстэ ос мощ потыртаӈкве ханищтахтас. Юв акв хури тотыглас, ма̄н ань та хури сака ӯргалым о̄ньщилӯв. Ма̄гылт о̄щнэ  «Орден Красной Звезды»  посыл мӯйлупта̄лвес. Таи лю̄ль, Ялъю̄ст ӯнлум колув пормасанэ, э̄рнэ нэ̄паканэ, ма̄гылт о̄щнэ посанэ лутэ̄т на̄йн хотталь тотвēсыт. Нэ̄матыр ат хультыс. 

		 

		Анēквам Мария Прокопьевна Саратина ёт тэ̄н нила ня̄врам янмалтасы̄г. Ащо̄йкам хо̄нтлуӈкве минам порат Анатолий, Надежда иӈ ма̄ниг о̄лсы̄г. То̄нт анēквам та̄рвитыӈыщ о̄лыс, ётылнув Клара, ам омам, самын патыс. Лёня пыгēн война юи-па̄лт самын патыс. 

		Мария анēквам о̄с ка̄ркам нэ̄г о̄лыс, рӯпат та̄л нэ̄мхуньт ат ӯнлантас, аквтох хӯл алыщлым, то̄внакт во̄раим яласас. Хӯл солвалтасыт, туи пил са̄в ва̄тсыт ос картёпка, капуста колхозт янмалтасыт. Мис о̄щсыт, та̄нки щаквит во̄й ва̄рыгласыт ос фронтын кēтыгла̄лсаныл.  Тав рӯпатаӈ нэ̄пакēт туп акв  ва̄рмаль хансым о̄ньщис: «1936 та̄лныл 1958 та̄л мус «Сталин»  нампа звероферма кӯщаиг рӯпитас». Соссаӈ ма̄хманув тот сэ̄мыл совыӈ охсарыт янмалтасыт.

		Тав са̄тпан та̄лэ мус о̄лыс. Анēквам ос ащо̄йкам Ялъю̄с па̄выл пēс ма̄ньщи савыӈкант ёл-щё̄питавесы̄г. Тэ̄натэ̄н ма̄н Троица хо̄талт акваг ка̄стыянӯв. Анēквам о̄лмēт ма̄хумн самын патум хо̄талэ урыл китыглавес, тав ювле ла̄выглам: «Омам ла̄выс, ам Троица хо̄талт самын патсум». Ащо̄йкам ёт тэ̄н сас нёмса хо̄тпаг о̄лсы̄г,  нэ̄мхуньт ма̄хум э̄лы-па̄лт ат ёралахтасы̄г, нэ̄мхотьют ат люкамтасы̄г.

		На̄н ань на̄нки яныгпа̄ла рӯтанын ӯргалым о̄ньщēн, та̄н та̄рвит порат о̄лсыт, са̄в нуса ва̄сыт. Пуста̄гыл пуссын э̄лаль вос о̄лэ̄гыт. 

		 

		Тамара Мерова 

		 

 
