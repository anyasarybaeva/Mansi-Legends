
Туи пора та ёхтыс, ань ка̄сыӈ ӯст ос па̄вылт а̄гирищит-пыгрищит ма̄гыс ӯщлахтын колыт рӯпитаӈкве патсыт.
Лӯпта э̄тпос 2 хо̄талэ̄т Ханты-Мансийск ӯст ня̄в­рам ханищтан «Лылыӈ со̄юм» колт са̄в хо̄тпа атхатыглас, тот ань «Бога­тыри» нампа лагерь рӯ­питаӈкве о̄вылтахтас. Ханищтан нэ̄т О.Н. Иса­ченко, О.М. Норова, С.М. Астапович ня̄врамыт ён­галтасаныл, ка̄сыӈаныл наманыл ла̄всаныл, ань халанылт вос ва̄йхатэ̄гыт. 
Ты та̄л лагерь тармыл Олеся Николаевна Иса­ченко тав пуӈктоты, нэ̄ тох потыртас: 
– Ты э̄тпост ма̄н ня̄вра­мыт ёт «Сказание о Югорс­ком богатыре Ёоре» нам­па программа щирыл рӯ­питаӈкве патэ̄в. Лагерин 18 хо̄тал сыс 30 а̄гирищит ос пыгрищит ёхталаӈкве патэ̄гыт. Ка̄сыӈ хо̄тал та̄н ётаныл тыт хӯрум щё̄с рӯ­питаӈкве патэ̄в. 
Ма̄навн нё̄туӈкве кит ма̄ньщи а̄гииг ёхты­сыг – Татьяна Яковлев­на Качанова ос Татья­на Васильевна Сай­нахова. Ня̄врамытн вожа­тыиг ла̄вавēг. Тэ̄н Саран­па̄­вылныл о̄лэ̄г, ань Санкт-Петербург ӯст А.И. Герцен нампа университетт ханищтан хо̄тпаг ха­нищтахтэ̄г, таквсы порат 3 курсын минэ̄г.
Ня̄врамыт ханищтан ос та̄наныл ёнгалтан ма̄­гыс хӯрум колнак о̄лы. Ка̄сыӈ хо̄тал я̄нас намыл пиныслӯв, та щирыл ня̄в­рамыт ёт рӯпитаӈкве патэ̄в, са̄всыр пӯмыщ тэ̄латын ханищтаӈкве патыянӯв. Округт о̄лнэ сосса мирыт о̄вылтыт, лӯима̄ урыл са̄в потыртаӈкве патэ̄в, о̄лнэ ма̄наныл вос ва̄ганыл.
Ань «Ворщик хо̄тал» урыл потыртасӯв. Ты ма̄нь ӯйрищ ма̄ньщи ос ханты ма̄хумн сака янытлаве, тав ня̄врамыт ӯргалыянэ, ка̄сыӈ колта̄гылн ща̄гт тоты. А̄гирищит-пыгрищит роттыг ӯнлым хӯнтлысыт, та̄нанылн татем пӯмыщ о̄лыс. Тувыл «Культура на­родов в чемодане» выс­тавка суссылтаслӯв, о̄с татем хӯнтлысыт.
Тынакт ня̄врамыт ма̄нь­щи ос ханты ла̄тыӈ ханищ­таӈкве ат патэ̄гыт, нас то̄­ва ла̄тӈыт манос э̄ргыт-мо̄й­тыт наманыл ла̄виянӯв тах. То̄ва порат Владимир Савелье­вич Меров са̄ӈк­вылтаӈкве паты, ня̄вра­мыт сосса ма̄хум та̄ныт вос хӯнтамлэ̄гыт, вос ва̄ганыл.
Светлана Ромбандеева
