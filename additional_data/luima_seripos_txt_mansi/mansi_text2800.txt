

	 

	Государственный Думат рўпитан депутат Вячеслав Николаевич Тетёкин Ханты-Мансийскан ёхталас ос ля̄ххал тотнэ хо̄тпат ёт хо̄нтхатыглас. Тав КПРФ партиян Тюменский область па̄лыл пēриим о̄лы, таима̄гыс то̄ванакт Ямалт ос Юграт о̄лнэ ма̄хум ёт ва̄щиньтахты ос са̄кконын щё̄питан тэ̄лат урыл потырты.


		Депутат ла̄вме щирыл, лӯима̄ ма̄хум ёмас ос со̄тыӈыг вос о̄лэ̄гыт, нэ̄мат та̄рвит ул вос о̄ньщēгыт. Тыи та̄н щёлыӈ ма̄наныл хосыт ос тот рӯпитанэ̄ныл ма̄гыс Россияв э̄лаль наксыпта̄лыг о̄лы. Лӯимат рӯпитан ма̄хум сэ̄лнэ олн ло̄мтаныл ос са̄всыр нё̄тмиланыл хот ул вос няртумтавет, Вячеслав Николаевич таима̄гыс воритоты. Ань нё̄тмилтэ̄лат хот-вивет ке, са̄выӈпа̄лэ рӯпитан ма̄хум тыгыл сысы миныглэ̄гыт. Тувыл э̄рнэ специалистаг ханищтахтам ма̄ньлат хо̄тпат тыг о̄луӈкве вос ёхтэ̄гыт, та̄н лӯимат сэ̄лнэ олныл та̄ра ойтуӈкве вос патнувет. 

		О̄йка кол ӯнттын тэ̄лат урыл о̄с потыртас. Тыт ма̄-во̄й хо̄нтым порат, ва̄им, са̄в ма̄ныл ма̄хум ёхтысыт. Та̄н пуссын кол та̄л о̄лсыт ос та̄н ма̄гсыланыл балокыт тотвēсыт ос са̄в норколыт ӯнттувēсыт. Ань 

		та̄н пуссын пēсыг ēмтсыт ос ань кол ӯнттын ма̄гыс са̄в олн э̄ри. Округын та̄стым олнытыл ат то̄влавет, ты тэ̄лат федеральный программан акван-нё̄тхатым ва̄руӈкве э̄рēгыт. Предпринимательство тэ̄лат  номтыӈыщ э̄лаль вос ва̄равет, тыт аквтох овощит янмалаӈкве ро̄ви, ма̄хум тэ̄пкатн та̄нки янмалтан тэ̄нутыл о̄луӈкве вēрмēгыт. Са̄ртын тыт са̄в колхозыт о̄лсыт, ос ма̄хум мисыт, лувыт о̄щсыт.

		«Тувыл соссаӈ ма̄хум о̄лупсаныл ӯргалан ва̄рмаль урыл ёрувлаӈкве щар ат э̄ри. Та̄н тыт пēс йис наканыл э̄лаль тотым, ма̄-вит ӯргалым хосат та̄гыл тыт о̄лэ̄гыт. 

		Юграт, Ямалт о̄лнэ ос рӯпитан ма̄хум о̄лупсаныл пуссын ёмасыг, сэ̄ръёрыг вос о̄лы ос са̄кконытн та̄рвит тэ̄ланыл ӯргалаӈкве вос вēрмавет. Ма̄н партияв па̄лыл рӯпатаныл ма̄гыс сэ̄лнэ олныт, кол минэ ва̄рмаляныл ма̄гыс э̄лаль тотнэ ла̄тыӈ акваг ва̄рēв, туп та̄н мо̄т депутатытн э̄лаль вос пирмайтанувет», – Вячеслав Тетёкин ла̄выс.

		 

		Тамара Мерова

 
