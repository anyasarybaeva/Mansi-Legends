
Ты та̄л яныг хо̄нт нак оигпам па̄сныл 75 та̄л то̄влыс. Ты кастыл ма̄н ка̄сыӈ газетат Ха̄льӯс район ма̄нь па̄влытныл хо̄нтлын накын ялум ма̄ньщи хо̄тпанув урыл хансэ̄в.Ты потрыт «Птицы светлой памяти» нампа нэ̄пакт хансым о̄лэ̄гыт.
 
Николай Ильич Немдазин 
1924 та̄лт ма̄нь таквс э̄тпос атхуйпловит хо̄талт Ха̄льӯс район Я̄сунт па̄вылт самын патыс. Николай Ильич 1942 та̄лт во̄ртур э̄тпос ва̄т нупыл хо̄тыт хо̄талт Ха̄льӯс военкоматыл хо̄нтлын ма̄н тотвес.  Тав 141 стрелковый дивизият хо̄нтлыс. 1943 та̄лт ма̄ньполь э̄тпос хо̄тхуйпловит хо̄талт пуӈкēт ня̄лын сакватавес. Пусмал­тахтаме юи-па̄лт тав юв кēтвес. 
Война юи-па̄лт хум Сӯкыръя па̄выл а̄ги Анна Дмитриевна Сай­нахова нэ̄г тотыстэ. Э̄кваг-о̄йкаг кит пыг, акв а̄ги: Илья, Алексей ос Альбина янмалта­сыг. Пēс порат Я̄сунт кол­хозт пēрма о̄лыс. Николай Ильич тот ӯйхул уральтым рӯпи­тас. Ётыл ос Я̄сунт па̄выл пир­ка̄тирыг о̄лыс.
Апге Андрей Нем­дазин ла̄выс, о̄патэ о̄лмēт акваг тох по­тырта̄лыс, кина суснэ то̄тап хосыт хо̄нтлын нак мо̄т щирыл сус­сыл­таве. Та пилыщмаӈ порат ка̄сыӈ са̄лтат ёмщакв ва̄стэ, тав порс­лаӈкве вēрмаве. 
Николай Ильич пēс йис о̄лупса щирыл о̄лыс. Тав Ӯй йӣкв ва̄р­малит ёмщакв ва̄санэ, ты тэ̄ла э̄лаль тотнэ ма̄гыс ма̄ньлат ма̄хум ханищ­тасанэ. 
О̄йка «За доб­лестный труд. В ознаменовании 100-летия со дня рож­дения В.И. Ленина» ма̄гылн тагатан по̄с ос «Ветеран труда» нам о̄ньщис. Николай Ильич Немдазин 1994 та̄лт во̄ртур э̄тпос ва̄т нупыл китыт хо̄талт а̄тимыг ēмтыс. Я̄сунт па̄вылт ёл-щё̄питавес. 
Семён Павлович Пузин 
1902 та̄лт Ха̄льӯс район Ма̄нья па̄вылт самын патыс. Тав а̄тятэ Павел Пузин, хӯл алыщлан ос во̄раян хум о̄лыс. Павел хо̄т пыг: Иван, Илья, Прокопий, Семён, Кузьма ос Трофим о̄ньщис. 
Хо̄нтлын нак э̄лы-па̄лт Семён Павлович Агафья Кузьмовна нэ̄г тотыстэ. Тэ̄н кит пыг Устин ос Николай о̄щсы̄г. 
Семён Павлович 1941 та̄лт о̄йттур э̄тпост Ха̄льӯс военкоматыл хо̄нтлын ма̄н тотвес. Та па̄сныл юв пищма ат хансыглас. Пузин С.П. 1942 та̄лт ма̄нь таквс э̄тпост хотты ма̄т хо̄нтлыматэ ва̄нэта̄л та хультыс. 
Трофим Павлович Пузин 
1900 та̄лт лӯпта э̄тпос ва̄т нупыл нилыт хо̄талэ̄т Ха̄льӯс район Ма̄нья па̄вылт самын патыс. Э̄кватэ наме Анна Семёновна Сергушина о̄лыс.
Трофим Павлович 1942 та̄лт Ха̄льӯс военкоматыл хо̄нтлын ма̄н тотвес. Пузин Т.П. хо̄нтлыматэ ня̄лын саквата̄лвес, тав 1946 та̄лт юв ёхтыс. Хум Я̄сунт колхозт хӯл алыщлан ос во̄раян хо̄тпаг рӯпитас. 
Трофим Павлович Пузин 1970 та̄л юи-па̄лт а̄тимыг ēмтыс. 
Василий Иванович Сайнахов 
1924 та̄лт Ха̄льӯс район Я̄сунт па̄вылт самын патыс. Оматэ наме Матрёна Василь­евна о̄лыс. Война э̄лы-па̄лт Василий Иванович «Ленин» нампа колхозт рӯпитас. 
Тав 1944 та̄лт хо̄нт­лын ма̄н тотвес. 1945 та̄лт юв ёхтыс. 
Василий Иванович ня̄лын саквата̄лвес, ётыл ты нюлмитэ паттат а̄тимыг ēмтыс. Хум Я̄сунт па̄вылт ёл-щё̄питавес. Воссыг мо̄т потыр тав урēт а̄тим. 
Андрей Иванович Сергушин 
1911 та̄лт Ха̄льӯс район Я̄сунт па̄вылт самын патыс. Ляпа рӯтэ Анна Семёновна Сергушина о̄лыс. 
Андрей Иванович 1941 та̄лт о̄йттур э̄тпос нёлоловхуйплов хо̄талт Ханты-Мансийск ӯс военкоматыл хо̄нтлын ма̄н тотвес. Сергушин А.И. 1942 та̄лт ма̄ньполь э̄тпост хо̄нтлын ма̄т ва̄нэта̄л та хультыс. Мо̄т потыр тав урēт а̄тим. 
Дмитрий Сидорович Тихонов 
1906 та̄лт Ха̄льӯс район Я̄сунт па̄вылт самын патыс. Оматэ Екатерина Петровна Тихонова о̄лыс. 
Дмитрий Сидорович 1941 та̄лт Ха̄льӯс военкоматыл хо̄нтлын ма̄н тотвес. Та па̄сныл нэ̄матыр пищма юв ат ёхталас. Тихонов Д.С. 1942 та̄лт ма̄нь таквс э̄тпост хо̄нтлын ма̄т ва̄нэта̄л та хультыс. Мо̄т потыр тав урēт а̄тим. 
Максим Иванович Тихонов 
1903 та̄лт Ха̄льӯс район Я̄сунт па̄вылт самын патыс. Э̄кватэ наме Елена Тихонова о̄лыс. 
Максим Иванович 1942 та̄л сӯкыр э̄тпост Ханты-Мансийск ӯс военкоматыл хо̄нтлын ма̄н тотвес. Та па̄сныл пищма юв ат кēтыглас. Тихонов М.И. 1944 та̄л та̄л котиль э̄тпост хо̄нтлын ма̄т ва̄нэта̄л та хультыс. Воссыг мо̄т потыр тав урēт а̄тим.
Никита Васильевич Тихонов 
1913 та̄лт Ха̄льӯс район Я̄сунт па̄вылт самын патыс. Э̄кватэ Анна Ефимовна Тихонова о̄лыс. 
Никита Васильевич Ха̄льӯс военкоматыл хо̄нтлын ма̄н тотвес. Тав 327 стрелковый дивизият хо̄нтлыс. Тихонов Н.В. 1942 та̄лт во̄ртур э̄тпос ва̄т нупыл онтоловит хо̄талт порславес. Хум Ленинградский область Вороново па̄вылт мо̄т порсум са̄лтатыт ёт-щё̄питавес. Воссыг мо̄т потыр тав урēт а̄тим.
Пётр Артемьевич Тихонов 
1925 та̄лт Ха̄льӯс район Я̄сунт па̄вылт самын патыс. 
Пётр Артемьевич 1942 та̄лт Ха̄льӯс военкоматыл хо̄нтлын ма̄н тотвес. Тав са̄всыр ма̄т хо̄нтлыс. 1944 та̄лт юв ёхтыс. Хум Я̄сунт па̄выл колхозт бухгалтерыг рӯпитас. 
Пётр Артемьевич Тихонов 1963 та̄л ма̄ньполь э̄тпос нёло­ловхуйплов хо̄талт а̄тимыг ēмтыс. Я̄сунт па̄вылт ёл-щё̄питавес. 
Семён Васильевич Тихонов 
1926 та̄л та̄л котиль э̄тпос нёлоловхуйплов хо̄талэ̄т Ха̄льӯс район Ма̄нья па̄вылт самын патыс. Война э̄лы-па̄лт Сӯкыръя па̄выл школат са̄т класс а̄стлас. Та юи-па̄лт Я̄сунт па̄выл колхозт рӯпитас. Ма̄ньлат пыг хо̄нтлын ма̄н 1943 та̄лт тотвес. То̄нт тав са̄тхуйплов та̄лэ то̄влыс. Ха̄льӯс мус йӣв ха̄пыл товим минасыт. Тувыл э̄лаль Омск ӯсн тотвēсыт, тот хо̄нтлын ва̄рмальн ханищтавēсыт.
Семён Васильевич хӯрмит Белорусский фронтыт хо̄нтлыс. 1943 та̄лт я̄ӈк на̄тнэ э̄тпос­ныл 52 стрелковый полкыт, ётыл ос 17 стрел­ковый дивизият хо̄нтлыс. Тав хо̄нтлым Венгрия ма̄ мус ялыс. 
Семён Васильевич о̄лмēт потырта̄лыс, аквматнакт руматэ ня̄лын сакватавес. Командир таве пӯльни­цан тотуӈкве ла̄выстэ. Мувлахил фа­шистыт о̄лсыт. Тэ̄н аквъёт ма­тах­мат хо̄тал пӯльница мус ё̄мсы̄г. Хо̄тыл порат тӯйтыглахтасы̄г, туп э̄тими, та минэ̄г. Ворил ты пӯльница мус ёх­ты­сы̄г. Ос Семён Василь­евич хунь ювле хо̄нт­лын ма̄тэн ёхтыс, на­сати тав ётэ хо̄нт­лум са̄л­татыт пуссын му­выл­тымат ос порс­лы­мат. 
Ётыл акв ма̄т Семён Васильевич ня̄лын та̄кыщ саква­тавес. Пӯльницат пусмалтах­тыматэ Победа хо̄тал ты ёхтыс. Хум 1945 та̄лт юв ёхтыс. Тав «Орден Отечественной войны II степени» ос «За отвагу» ма̄гылн та­гатан по̄сыгтыл майвес.  
Война юи-па̄лт, 1955 та̄лт хум Ханты-Мансийск ӯст «Рыбак­колхозсоюз» нампа школа а̄стлас. Тувыл Я̄сунт па̄выл колхозт хус та̄л рӯпитас. 1960 та̄лт ос «Саранпауль­ский» нампа совхозн рӯпитаӈкве патхатас. Тав «Ветеран труда» нам о̄ньщис. 1971 та̄лт ос Саранпа̄выл миркол депутатыг пēрия̄лвес. 
Э̄кватэ Прасковья Матвеевна Хозумова о̄лыс. Тэ̄н аквъёт ат ня̄врам: Галина, Василий, Татьяна, Георгий ос Иван ян­малтасы̄г. Семён Васильевич Тихонов 1992 та̄лт о̄йттур э̄тпос китыт хо̄талт а̄тимыг ēмтыс. Тав Я̄сунт па̄­вылт ёл-щё̄питавес. 
Семён Иванович Тихонов 
1926 та̄лт Ха̄льӯс район Я̄сунт па̄вылт самын патыс. Оматэ наме ат ва̄ве. Тав нэ̄ та̄л о̄лыс, ня̄врам ат о̄нь­щис. Семён Иванович Ха̄льӯс военкоматыл хо̄нтлын ма̄н тотвес. Хум 1945 та̄лт ма̄нь­поль э̄тпост хотты ма̄т хо̄нт­лыматэ ва̄нэта̄л та хультыс. Мо̄т потыр тав урēт а̄тим.
Тимофей Васильевич Тихонов 
Ха̄льӯс район Я̄сунт па̄вылт самын патыс. Хум Ха̄льӯс военкоматыл хо̄нтлын ма̄н тотвес. Тав 63 стрелковый полкыт хо̄нтлыс. Тихонов Т.В. ня̄лын сакватавес, 1943 та̄лт ма̄ньполь э̄тпос са̄тыт хо̄талт пӯльницат а̄тимыг ēмтыс. Тав Вологда ӯст ёл-щё̄питавес. Мо̄т потыр тав урēт о̄с а̄тим. 
Я̄сунт па̄вылныл хо̄нтлум хо̄тпат урыл ам мо̄т газетат о̄с э̄лаль хансэ̄гум тах.
Ты потыр газетан «Птицы светлой памяти» нэ̄пак хосыт Николай МЕРОВ хансыстэ
 
