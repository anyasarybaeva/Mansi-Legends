
Та̄нки проект хансум сосса ма̄хум ты накт Ханты-Мансийск ӯсн ёхталасыт. Ва̄рнэ тэ̄ланыл урыл кӯщаитн потыртасыт. Ма̄-вит ӯргалан департаментыт ка̄сыӈ та̄л ты касыл ва̄рыглаве, ос тот но̄х-патум хо̄тпат субсидия-олныл нё̄тавет. 
Ты округ бюджет­ныл та̄стым ол­ныт, та̄н «Устойчивое разви­тие коренных мало­­числ­енных народов Севера в Югре»  програм­ман хан­сым о̄лэ̄гыт ос матыр тэ̄латн ла̄кква-уртавет.
Сосса ма̄хум та̄нки ва̄рмаляныл э̄лаль тот­нэ щирыл са̄в­сыр номи­нациял щё̄пита̄л­вēсыт. Ты та̄л то̄ва номи­нацият нэ̄мхотьют ат касыс, та̄н нас тох та хультсыт. Туп 11 э̄лумхо̄лас та̄нки проектаныл кēтсаныл, ос акв хо̄тпа касыл э̄лы-палт хансум нэ̄паканэ ювле-во̄всанэ. 
Ань пил ва̄тнэ, ла̄хыс атнэ ос та̄наныл мо̄т тэ̄нутыг ва̄рнэ рӯпатат хӯрум хо̄тпа воритотсыт. Са̄лы янмалтан ва̄рмалитт ос во̄раян тэ̄лат э̄лаль тотнэ щирыл касылт ка̄сыӈēмт кит хо̄тпал о̄лсыт. Тувыл хӯл алыщлан  ва̄рмалитт ос кит хо̄тпаг кассы̄г, ос акв хо̄тпа хӯлныл са̄всыр тэ̄нут ва̄рнэ ма̄гыс заяв­катэ ловиньтастэ. Ань тамле тэ̄латт акв нэ̄ нэ̄паканэ ювле-висанэ. 
Ос мо̄т номинацият туп акв заявкал кēтыг­лавēсыт, тот нэ̄мхотьют ёт касуӈкве о̄лыс, та хо̄тпат касылн ат во̄в­вēсыт ос номинацият хот-вуйвēсыт. Тыи са̄лы а̄ньтныл аньщарыт ва̄руӈкве, са̄лы совныл маснутыт ос пормасыт ю̄нтуӈкве ос мо̄т тэ̄лат тув хансыглавēсыт.
Каснэ порат лов э̄лум­хо̄лас пуссын комиссия э̄лы-па̄лт потыртасыт. Ты комиссият округ янытыл са̄в ма̄ныл кӯщаит акван-атхатыгласыт ос потрыт хӯнтлысыт. Са̄выӈпа̄лэ каснэ хо̄тпат о̄выл щёс заявка хассыт ос тыт проектаныл ловиньт­а­саныл. То̄ват тэ̄ланыл ма̄гыс са̄в щёс китыглавēсыт, кӯщаит матыр-а̄ти та̄ра-пат­тысыт. 
Олн ловиньтан хо̄тпат хо̄т матыр ат торгамтасыт ке, та̄н каснэ э̄лумхо̄лас китыгласаныл. То̄ванакт са̄лыт ёвтнэ ма̄гыс тынэ са̄всырыг хансаве. Тыи, насати, то̄ват нэ̄ви номна са̄лы ёвтуӈкве таӈхēгыт, мо̄таныт нэ̄в са̄лыт, таи­ма̄гыс тынаныл мощ­щагнув хансыяныл. 
Са̄лы ӯрнэ хо̄тпат нэ̄ви номна са̄лы ёв­тэ̄гыт ос та̄нки ханищты­яныл. Нэ̄в са̄лыт  пуссын ханьщувлым о̄лэ̄гыт, та̄н ювле о̄лум ма̄нанылн ха̄йтуӈкве вēрмēгыт.
Потрыт хӯнтлым юи-па̄лт жюри-хо̄тпат мо̄т колнакн ялсыт, тот пēриясыт ос ётыл ла̄всыт. «Развитие заготовительного процесса продукции дикорастущих» нампа номинацият «Наръ-Ях» община но̄х-патыс. Та̄н Ханты-Мансийский район Кышик па̄вылт рӯпи­тэ̄гыт, 3 млн 800 солко̄вил майвēсыт. 
Са̄лы ёвтнэ ос та̄на­ныл янмалтан ма̄гыс Белоярский районныл ёхталам «Осетные» община 2 млн 500 сол­ко̄вил нё̄тавет. Во̄раян тэ̄лат э̄лаль тотнэ ма̄гыс «Охлым» община но̄х-патыс. Ты община Ханты-Мансийск ӯс ляпат о̄лы, тот пуӈктотнэ о̄йка 3 млн солко̄вил майвес.
Хӯл алыщлан тэ̄лат ёмщакв щё̄питан ма̄гыс 3 млн 800 солко̄ви «Ягурь-Ях» общинан  майвес. Та̄н Сургутский районт хо̄т рӯпатаныл ва̄рияныл, пуӈктотнэ ко­л­аныл Ханты-Мансийск ӯсн хансым о̄лы. Тувыл хӯлныл мо̄т тэ̄нут щё̄­питан щирыл Ха̄льӯс районт о̄лнэ «Рахтынья» община ла̄ввес. Та̄н Кульпас па̄вылн э̄рнэ ма̄шинат, пормасыт ёв­тэ̄гыт ос ань рӯпата ат о̄щнэ ма̄хум рӯпитаӈкве тув вивет.
Ма̄-вит ӯргалан де­партаментыт кӯщай ва̄ӈын хум Александр Комиссаров ла̄выс: «Ма̄н касылувт проектыт пуссын ёмащакв хан­сым о̄лсыт. Ань но̄х-патум хо̄тпат, ма̄н ва̄глув, тэ̄ланыл пус­сын мӯсхалыг э̄лаль тотыяныл. Са̄в заявкат матыр э̄рнэ пормасыт ёвтнэ ма̄гыс хансым о̄лсыт. Ва̄им, во̄рт са̄всыр рӯпата ва̄руӈкве э̄ри. Во̄рколаныл мус яласан лё̄ӈх торыӈ ат о̄ньщēгыт, ань хотьют ма̄шина манос «Буран»  ёвтэ̄гыт, мо̄танытн тэ̄нут по̄льтнэ яныг то̄тапыт э̄рēгыт. Ма̄н ань та̄наныл олныл нё̄тыянув, ос э̄лаль та̄нки рӯпитаӈкве вос вēрмысыт. 
Номинацият пуссын ат кассыт, ань субсидия щирыл минэ олныт иӈ хультсыт. Комиссия ёт ма̄н потыртахтасӯв, ты олныт муниципалитетыт халт ла̄кква-уртыянув тах. Та̄н сосса ма̄хум тэ̄ланыл ма̄гыс вос та̄ставет». 
 
