
Хӯл алыщлан хо̄тпат янытлан хо̄тал ка̄сыӈ та̄л о̄йттур э̄тпос китыт ӯщлахтын хо̄талэ̄т ва̄рыглаве. Лӯима̄т хӯл алыщлан э̄лумхо̄лас сака янытлаве, та̄н са̄в рӯпитэ̄гыт, пасананыл ма̄хум хӯлыӈ тэ̄нутыл акваг та̄глыӈыг вос о̄лэ̄гыт. 
Ань Октябрьский район Лӯи Ня̄рихумит па̄вылт о̄лнэ хо̄тпат хӯрмит та̄л хӯл исмит па̄йтым халанылт касэ̄­гыт. Ты пӯмщаныл «Уха на Оби» фестивалиг намтсаныл, ты тув А̄с ва̄тан са̄в ма̄ныл ма̄хум акван-атхатыгласыт.
Тот хо̄т командат та̄н­ки халанылт кассыт, мӯй ма̄хум тув Октябрь­ский, Кēвавтнёл, Яг­рим па̄влытныл, Радуж­ный, Ханты-Мансийск, Югорск ос Санкт-Петер­бург ӯсытныл касуӈкве ёхталасыт.
Мӯй ма̄хум ёт Татьяна Киселёва, Октябрьский район мирн нё̄тнэ тэ̄лат ёт рӯпитан кӯщай нэ̄, пащалахтас, ос тувыл Ханты-Мансийск ӯс­ныл «То̄рум Маа» музей кӯщай нэ̄ Людмила Ал­фёрова ос Кевавтнёл па̄выл миркол кӯщай Андрей Козлов ма̄хум янытласанэ̄н.
Та хо̄тал раквыс кос, ос на̄лми ва̄тан атхатам хо̄тпат нэ̄мхотьютаныл юв ат минас, та̄н каснэ ма̄хум нупыл суссыт ос аквъёт ка̄с ва̄рсыт. Ка̄сыӈ команда я̄нас а̄ращ палтыс ос хӯла­ныл щё̄питасаныл. Ты рӯпатаныл ва̄рманыл порат жюри хо̄тпатн уральтавēсыт.
Тувыл каснэ хо̄тпат пӯтаныл па̄йтнэ̄ныл сыс э̄ргуӈкве, йӣквуӈкве а̄лымасыт. Та̄нанылн  па̄йтым тэ̄нут нё̄тнэ̄г ла̄кква-ӯнтталаӈкве э̄рыс, рущ ла̄тӈыл сер­вировкаг ла̄ваве. Ос мо̄т каснэ хо̄тпат ёт ва̄йхатым ос юрщхатым вос о̄лсыт, та̄нки ха­ланылт пащалахтасыт. Та щирыл ощхуль ва̄­рим, сака раквēсыт ман а̄ти, аты торгамтасыт. О̄влэ̄т ка̄сыӈ коман­дат о̄лнэ хо̄тпат та̄нки о̄вылтаныл урыл мощ потыртасыт.


Октябрьский па̄­вылныл ёхталам нэ̄т та̄нкина̄ныл «Девицы из столицы» ла̄всаныл. Та̄н, э̄рттам, ущты «Ду­хи» нампа мо̄т фести­вальныл тыг «Хӯл ис­мит па̄йтнэ» касылн ёх­тыгпасыт. Пуссын мас­нутаныл хорамтаса­ныл, шляпа-кēнтыл мас­хатасыт, самкēр пинсыт.
«Сорт номтэ» — тох ос Ягримныл ёхталам нэ̄т ла̄вхатсыт. Та̄н ла̄всыт, сорт хӯл номтэ осн-пат­тыяныл ос лю̄ль накыт кӯпнитыг по̄хныл ми­ныяныл. Тувыл та̄н ты командат ёхтум Галина, Марина ос кит Надеждаг урыл стих ловинь­та­сыт ос «Остров невезе­ния» рущ э̄рыг мо̄т ла̄т­ӈыл пӯмщиг хасманыл ос э̄ргысаныл. Нэ̄ хо̄т­пат пуссын ма̄ньщи маснутыл масхатасыт ос та̄н ётаныл ӯсныл ёхталам ма̄хум акваг по̄слахтуӈкве тахсыт.
Галина Вынгилева тох потыртас: «Ма̄н 12 литра са̄вит хӯл исмит яныг пӯт па̄йтсӯв, о̄влэ̄т сымри хӯл па̄йтсӯв, хунсанӯв, тувыл аквта исмитыт сорт пēтсӯв ос ётыл сорх хӯл па̄йтсӯв. Па̄йтум хӯланув хоса анын хӯнсанӯв ос па­санын ӯнттысанӯв, ту­выл картёпкаӈ ос сорт хӯлыӈ ня̄нь ва̄рсӯв. Ты касылт ма̄н «Самая оригинальная уха» но­минацият но̄х-патсӯв. Ма̄н яныгса̄т са̄вит хо̄т­па тыттысанӯв, то̄ват иӈ тахсыт кос, пӯтув молях та̄тламас».
Ань ты та̄лт са̄всыр номинацият о̄лсыт: «Са­мая народная уха» — «Аганские ухари» ко­мандат но̄х-патсыт, та̄н Радужный ӯсныл тув ёхталасыт. «Самая наваристая уха» но­минация — «Муликурт ёх» нампа ма̄хум висыт. Тот Санкт-Петербург ос Ханты-Мансийск ӯс­ныл, Ха̄льӯс ос Лӯи Ня­рихумит о̄лнэ хо̄тпат акван-атхатыгласыт.
Октябрьский па̄выл­ныл ёхталам «нэ̄квет» — «Самая изысканная уха» хӯл исмит пӯт па̄йтмыт ос «Искра» нампа Кē­вавтнёл ма̄хум «Самая клёвая уха» па̄йтманыл ма̄гыс мӯйлуптавēсыт. Югорск ӯсныл мӯй ма̄­хум «Петрович и К» та̄нкина̄ныл ла̄всаныл, та̄н «Самая аппетитная уха» номинацият яныт­лавēсыт. Тамле ты пӯ­мыщ ялпыӈ хо̄тал о̄лыс.
Валерия БАРИХИНА
кēтум потре ма̄ньщи ла̄тӈыг 
Тамара МЕРОВА толмащластэ
