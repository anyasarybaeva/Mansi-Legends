
Ты э̄тпост Ханты-Мансийск ӯст «Югратур 2023» нампа туристский форум вāрыглавес. О̄выл тамле вāрмаль 2001 тāлт ōлыс, та па̄сныл кāсыӈ тāл мāхум тыт атхатыглэ̄гыт, сāвсыр регионытныл ёхталэ̄гыт, сыресыр вāрмалит тāра-паттэ̄гыт. Ты яныг форум округ миркол, развитие Югры фонд ос конгрессно-выставочный центр «Югра-Экспо» щё̄питыяныл.
Ты тāл округ кӯщай нэ̄ Наталья Комарова яныг суссылтап ōвылтым порат мāхум ёт сымыӈыщ пащалахтас ос тамле лāтӈыт лāвыс:
– Мāн округувт «Югра­тур» яныг суссылтап XXII щёс вāрсӯв. Тыт нāн туризм урыл сāв лильпи потрыт хӯнтамлэгы̄н, сāв пӯмыщ кāсалэгы̄н, тāра-паттэгы̄н. Тыт тамле тэ̄ла ань мины, тав лāваве «II Всероссийский конкурс в сфере этнографического туризма». Ты вāрмалин мāхманув Россия 16 регионытныл 73 рӯпата кēтсыт. «Югра-Экспо» яныг колт 99 суссылтапыт щё̄питым о̄лэ̄гыт.
Та урыл иӈ лāвуӈкве э̄ри, мāн округув тур­операторыт Китайский Народный Республика ёт соглашение-нэ̄пакт кāтпос пинсыт, туризм тэ̄лат щирыл ма̄хум виза-нэ̄пак тāл тāнки халанылт мӯйлуӈкве ялантаӈкве вēрмēгыт.
Росстатыт ловиньтавес, 2023 тāлт онтолов э̄тпос сыс округувн сāвнув мӯй хōтпат ёхталаӈкве пат­сыт, ты щисла 25% са̄вну­вег ōлы. Мōлты тāл аквты э̄тпосыт сыс мощщанув хōтпат ёхталасыт.
Ты форумыт са̄в мир ōлыс, това хōтпат ёт мāн потыртасӯв.
Сургут ӯст «Югра» хаски-центр рӯпиты, тот кӯщай нэ̄г Надежда Ле­бе­дева о̄лы, тав Ханты-Мансийскан āмпанэ ёт ёхталас, мāхум щāгтым ты суссылтапын ёхтала­сыт, суссыт, титыглахта­сыт. Мāн о̄с нэ̄ рӯпататэ урыл пӯмщалахтасӯв:
– Надежда Сергеевна, «Югра» нампа хаски-центр хунь рӯпататэ о̄вылтаслын?
– 2015 тāлт ты колув рӯпитаӈкве патыс, мāн палтув сāвсыр мӯй хōт­пат щēмьяныл ёт ёхта­лэ̄гыт, пуссын āм­пыӈ суныл тахсуӈкве вēр­мēгыт. Ня̄врамытн тыи сака пӯмыщ. Мāн центрув урыл сāв хōтпат вāгыт, мāн нас ат ӯнлахо̄лэ̄в, сака сāв рӯпата ōньщēв.
Хōтпанум рӯпатаныл э̄руптыяныл, э̄лаль таӈхēв Губернатор грант мāгыс нэ̄пакыт щё̄питаӈкве, ты урыл ань номсахтэ̄в. Мāн палтув сāв хōтпат ёхта­лэ̄гыт, щēмьят ӯщлахтын мāгыс ёмас проектыт хансуӈкве э̄ри. Сургут ӯс мā­гыс мāн сāв э̄рнэ вāр­ма­лит вāруӈкве таӈхēв.
Титыт хо̄тпа, хотьют ёт мāн потыртасӯв, тыи Алёна Варенкова. Тав Нягань ӯсныл о̄лы, пред­приниматель-нэ̄ «Лавка ремесленников – под­мастерье» нампа лāпкат кӯщаиг рӯпиты. Тав по­тыртас, хунь лāпкатэ рӯ­питаӈкве патыс ос маныр тот тыналэ̄гыт. Тав ётэ рӯпитан хо̄тпат кāтыл сāв­сыр магнитыт вāрēгыт, пуныл ӯйхул хурит мāщ­тырлэ̄гыт, то̄ват кēр ёт рӯпитэ̄гыт, кēр рāтэ̄гыт. Мāщтыр хōтпат кāтыл вāрум суве­нираныл лāп­кат тыналавет. Кӯщай нэ̄ ос ты урыл потыртас: «Мāн пред­приятиявт сāв­сыр рӯпата ōньщēв, мӯй хōтпат, хотьютыт Нягань ӯсн ёхталэ̄гыт, мāн палтув аквписыг щалтсэ̄гыт. Тāн ётаныл мāн о̄с рӯпитэ̄в, мāщтыр хо̄тпанув ёт тāн матыр-āти вāруӈкве ха­нищ­тахтэ̄гыт. 
Мāн «Арктический сувенир» нампа Всерос­сийский конкурсын кēр лōӈханьщап кēтсӯв, таве «Ӯринэ̄кваг» намаяслӯв ос ӯринэ̄ква хурил ва̄­ры­слув, тав хосытэ нōх-патсӯв.
Хӯрум тāл арыгкем ам «Лавка ремесленников – подмастерье» нампа лāпкат кӯщаиг ōлэ̄гум, тав «Социальное пред­приятие» нам ōньщи ос «Креативные индустрии» реестр-нэ̄пакн хасвес. Мāн «Сделано в Югре!» нампа по̄сыл майвесӯв, рӯпатав ёмащакв вāри­лӯв ос Президентский фондыт культурных ини­циатив нампа органи­зацият ōс нōх-патсӯв».
Алёна Александровна яныг пӯмащипа лāвыс Иван Ямашев Нягань ӯс миркол кӯщай хумн, ты хум тāнанылн аквписыг нё̄ты, вāрнэ рӯпататыл пӯмщалахты.
Оксана АЛБИНА
