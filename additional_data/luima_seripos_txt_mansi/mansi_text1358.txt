
Ты э̄тпос о̄выл хо̄талэ̄т окружной Архив кол 80 та̄лэ то̄влыс. Ты кастыл Югра янытыл архивытт рӯпитан ма̄хум Ханты-Мансийск ӯсн во̄виньта̄лвēсыт ос янытлавēсыт.1934 та̄л ма̄нь таквс э̄тпосэ̄т Остяко-Вогульск ӯст «Окружное Архивное бюро» ва̄рвес. Ты юи-па̄лт Кондинский, Лярьякский, Октябрьский, Сургутский ос Ха̄льӯс районт тамле колыт рӯпитаӈкве о̄вылтахтасыт. 1960-1970 та̄лыт Нефтеюганск ос Урай ӯсыгт са̄всыр пēс нэ̄пакыт архивн атуӈкве патвēсыт. Ань ка̄сыӈ районт манос яныг ӯст 22 тамле кол о̄лы. Округ янытыл о̄лнэ архив-колт 140 э̄лумхо̄лас рӯпиты, тот 809 со̄тыра 906 са̄всыр э̄рнэ-нэ̄пакыт акван-атым о̄лэ̄гыт. 857 организация ань та̄нки нэ̄паканыл тув кēтыяныл. Ты коныпал тот 30 со̄тыра 654 пēс 

	хурит о̄лэ̄гыт.

	Ты ма̄хум яныг рӯпата ва̄рēгыт, пēс э̄рнэ нэ̄пакыт, хурит акван-атсаныл ос акв ма̄т ӯргалым о̄ньщияныл. Тыщирыл ма̄н пēс о̄лупсав ат ёрувлылӯв. Хо̄нтлан нак э̄лы-па̄лт тыт сака са̄в ма̄хум наска̄ссыг порславēсыт. Ты пилыщмаӈ ва̄рмалит урыл  архивыт о̄лнэ нэ̄пакытт хо̄нтуӈкве ро̄ви. Ань са̄в ма̄хум тув ялантэ̄гыт, рӯтаныл урыл хансум ла̄тыӈ кинсэ̄гыт. 

	Пенсиян миннэ ма̄-хум та̄нки рӯпитам организацияныл нэ̄пакыт 

	о̄с тот хо̄нтуӈкве вēрмēгыт. Акв та̄л сыс 75 со̄тыра арыгкем э̄лумхо̄лас са̄всыр нэ̄пакыт кинсым  тув ёхталы. Тот рӯпитан хо̄тпат са̄в пēс нэ̄пакын «Электронный архив Югры» нампа тэ̄ла палт хассаныл. Ты нэ̄пакыт интернет хосыт ань ловиньтаӈкве ро̄ви.  Архив тамле э̄рнэ рӯпата мир ма̄гсыл та  ва̄ри.

	Соссаӈ ма̄хум о̄лупсаныл урыл са̄всыр пēс нэ̄пакыт ос хурияныл архивыт  ос акван-атым о̄лэ̄гыт. 80 та̄л ювле хультум порат округувт янытыл колхозыт ос совхозыт рӯпитаӈкве о̄вылтахтасыт. Ань та колт са̄в пēс нэ̄пакыт о̄лэ̄гыт, хот хансым о̄лы, хумус план ма̄гсыл ма̄ньщит, хантыт рӯпитасыт, манаса̄вит ӯйхул пувсыт, манаса̄вит пил ва̄тсыт. Тамле нэ̄пакыт ань туп архивыт ка̄салаӈкве ро̄ви. Ялпыӈ хо̄тал о̄лме порат  «Архивная служба. 80 лет вместе с Югрой» нампа суссылтап ва̄рыглавес. Ань ма̄хум хумус рӯпитэ̄гыт ос пēс нэ̄пакыт хумус ӯргалым о̄ньщēгыт, та урыл кина суссылтавес. 

	«Югра-Классик» нампа колт ос «История Югры в архивных документах» мо̄т суссылтап рӯпитас. Ты выставка сунсуӈкве са̄в ма̄хум ёхталасыт. Та̄н нупланыл Людмила Сажаева,  окружной Архивыт кӯщаиг о̄лнэ нэ̄, ла̄выс: «Тыт ма̄н округ янытыл о̄лнэ архивыт са̄всыр нэ̄пакыт ос хурит акван-атсанӯв. Тыт Югра ма̄в йис поратэ ос ма̄хум пēс о̄лупсаныл урыл ловиньтаӈкве ро̄ви. То̄ва нэ̄пакыт щар о̄выл щёс суссылтыянӯв».

	Ты юи-па̄лт архивыт са̄в та̄л рӯпитан ка̄ркам хо̄тпат кӯщаитн янытлавēсыт. Алексей Путин, губернатор ва̄ӈын хум, ма̄хум нупыл ла̄выс: «На̄н нэ̄пакыт акван-атым, са̄в э̄рнэ тэ̄ла варегы̄н. Ань на̄н палтын пенсионный фондыл, мирн нё̄тнэ департаментыл ос округувт о̄лнэ ма̄хум нэ̄паканыл кинсым архивн ёхталэ̄гыт. Ты рӯпата ма̄гсыл на̄нанн яныг пӯмащипа ла̄тыӈ ла̄вēв».

	Борис Хохряков, округ Дума кӯщай хум, ос Василий Филипенко, Ханты-Мансийск ӯст миркол кӯщай хум, са̄в ёмас, сымыӈ ла̄тыӈ ла̄всы̄г  ос са̄в та̄л ка̄ркамыг рӯпитан ма̄хум янытлан нэ̄пакыл мисаныл. 

	Людмила Теткина

	 
