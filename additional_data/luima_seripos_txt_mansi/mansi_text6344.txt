
Ка̄сыӈ ма̄т ань йильпи щирыл ма̄хум олн сэ̄луӈкве ла̄вавет ос ханищтавет. Акв тамле ва̄рмальн Москват мир са̄в па̄лыл атхатыгласыт, рущ щирыл «Российская креативная неделя» ла̄ваве.
Кӯщаит ла̄внэ̄ныл хольт, креативная ин­дус­трия щирыл са̄в олн сэ̄луӈкве ро̄ви, ты ма̄-во̄й но̄х-винэ рӯ­па­та­ныл са̄внув олн сэ̄луӈ­кве вēр­мēгыт, туп ма̄хум ха­ла­нылт вос ханищ­тахтасыт ос вос ха̄ссыт.
Россия яныг пуӈк ӯсувт М. Горький нампа паркыт шатёрыг ла̄внэ нилахуйплов колпал тӯщ­талавēсыт ос ка̄сыӈ колпал такви нам о̄нь­щас. Журналистикат рӯ­пи­тан хо̄тпат Медиа колпалт акван-атхатыг­ласыт, ка̄сыӈ хо̄тал са̄в­сыр ма̄хум тув ёхта­ла­сыт, акв хо̄тал хоса потыртасыт Владимир Познер, Ксения Собчак ос Ксения Чудинова. То̄нт та урыл потыр о̄лыс – «Проблема сохра­не­ния доверия к жур­на­ли­стике в цифровую эпоху». Ань йист тох ēмтыс, корреспонден­тыт ля̄ххал хан­суӈ­кве патэ̄гыт, пӯмыщ ма̄гсыл тув та̄нти матыр нё̄тум­тэ̄гыт, ос мир ат ва̄­га­ныл, ты аман со̄ль, аман урк. Са̄в щёс те ла̄па­лах­тыглэ̄гыт, тувыл та̄н ло­виньтаӈкве манос сунсуӈкве ат патавет. Ля̄ххал тотнэ хо̄тпатын мирн потыртан э̄лы-па̄лт, таквина̄тэ̄н ты ва̄рмаль урыл матыр-а̄ти ва̄ӈкве э̄ри, та юи-па̄лт ущ э̄лаль мирн тотуӈкве ро̄ви. 

Ма̄н округувныл «Югра-Классик» колныл ма̄хум са̄всыр щирыл ю̄нтум мас­ну­та­ныл сус­сылтаӈкве ял­сыт, ты Елена Скакун, дизай­не­рыг о̄лнэ нэ̄, тамле нё̄тнэ маснут ма̄хманэ ёт ю̄нтсыт. Ты масну­тыт масым ос мир э̄лы-па̄лт тыгле-тувле ё̄мыг­тым а̄гмыӈ-мосыӈ, са­к­ватахтам то̄ва хо̄т­пат тув тотыглавēсыт. Та̄н ётаныл Ольга Сергиенко ялыс, тав нэ̄т халт пауэр­лифтинг касылт ка̄тыл пēрщуӈкве ха̄сы, ты нэ̄ са̄всыр маснутыт ма­сыглым ё̄мыгтас. Нэ̄кве ма̄ньлат порат акв ла̄глэ та̄л хультыс, ла̄­гылпа­лыг ēмтыс, ань тав тит сувыл ё̄мыгты, акв тох э̄лаль рӯпиты ос ка̄тагēтыл касуӈкве вēрми. 
Ольга Сергиенко ёт ос тит а̄гмыӈ-мосыӈ Костерин яга̄ги­иг ю̄н­тым маснутыт о̄с сус­сылтасы̄г, атхатам мир татем ща̄гтсыт, пӯмща­лахтасыт ос ка̄т­патта хоса ра̄тсыт. 

«Промторг» кол­палт суссылтап о̄с ва̄рыгла­вес, тот Югра ма̄вт ва̄рнэ тэ̄­ланув урыл губер­на­тор-нэ̄ ёт рӯ­пи­тан хо̄т­пат ты урыл потыр­тасыт. Округувт арт-ре­зиденция ва̄раве, тот ма̄ньлат ма̄хум ос ня̄в­рамыт ма̄гсыл са̄в­сыр касылыт, суссыл­тапыт ва̄рыглаӈкве патавет. Тот тах ка̄тыл матыр ма̄щтырлаӈкве ро̄ви, халанылт тах ёмас ва̄рмальн ханищ­тах­тэ̄­гыт, акван-нё̄т­ха­тэ̄гыт, хорео­графия-йӣквыл ня̄врамыт ханищтавет. 
«Сделано в Москве» нампа колпал о̄с о̄лыс, та ӯст ма̄хум мир ма̄г­сыл яныг па̄рыс тотнэ тэ̄ланыл суссылтасыт. Ма̄н тот ма̄ньлат нэ̄ ка̄саласӯв, тав ёмаспал ка̄тэ акв охсатэ а̄тим, та пēнт­сыл протезыл ва̄рима, ты мат утэ щар э̄лум­хо̄лас ка̄т хольт хӯтсы, тулёв­ланэ о̄с рӯпитэ̄гыт. Тамле ка̄т нупыл сунсуӈкве мощ пилыщмаӈ кос о̄лыс. 

Мо̄т ӯсытныл ёхта­лам ма̄хум та̄нти ма̄нылт са̄всыр проектыт ва̄рē­гыт, ты Ниже­городский область, Казань ӯс ос мо̄т ма̄нытныл, тот ӯсыӈ мир ёмщакв ӯщлах­тын ма̄­гыс я̄ ва̄та нё̄тнэг ос сыстамыг щё̄питасаныл, ка̄­сыӈ хо̄тал тот мир ӯщ­лах­тым вос ё̄м­ыгтэ̄­гыт, ялпыӈ хо̄­та­лыт вос ва̄рыг­лэ̄гыт.
Галина КОНДИНА
