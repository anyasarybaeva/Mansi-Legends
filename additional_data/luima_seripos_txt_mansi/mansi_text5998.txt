
Ма̄ньщи нэ̄ Дарья Белова са̄в та̄л Югорск ӯст о̄лы. Та̄л арыгкем тав Советский ӯст «Ромашка» нампа ня̄врамыт ӯргалан колт рӯпиты, а̄гирищит ос пыгрищит ма̄ньщи ла̄тӈыл потыртаӈкве ханищтыянэ. Ты рӯпататэ урыл  Дарья Ивановна таи потыртас:
– Ты садик кӯщай нэ̄ Светлана Романовна Ильина а̄нум рӯпитаӈ­кве тув во̄выстэ. Мēн ань хо̄нтаӈ ма̄ньщи нэ̄ Светлана Викторовна Кузьмина ёт аквъёт рӯпитымēн. Тав ётэ «Туесок» нампа про­грамма хассумēн. Ты нэ̄пак щирыл а̄гирищит ос пыгрищит ма̄ньщи ла̄тӈыл потыртаӈкве ханищтыянмēн. Ма̄нь ня̄врамыт ёт ма̄н стихыт, э̄ргыт ханищтэ̄в, та̄н ла̄тыӈ ёмащакв хӯлэ̄гыт.
Ха̄льӯс район Саран­па̄вылт «Са̄лыкве» нампа садикт Ольга Владимировна Леля­това ма̄нь ня̄врамыт ёт рӯпиты. Та̄н ма̄гсы­ла­ныл такви программа хансыс. Рӯпататэ хумус ва̄ритэ, ам пӯмщалах­та­сум. Ольга Владими­ровна са̄в э̄рнэ ва̄рмаль а̄нумн потыртас. Ханты-Мансийск ӯст о̄лнэ ма̄ньщи нэ̄ Майя Ефи­мо­вна Макарова (Шеста­лова) занятият хумус хансуӈкве, о̄с китыг­лас­лум, тав а̄нумн о̄с ёма­щакв нё̄тыс. Ань ам акв э̄тпос сыс нёлолов занятие ня̄врамыт ма̄г­сыл ва̄рыглэ̄гум. 
Ня̄врамыт ёт ма̄ньщи ла̄тыӈ ма̄н ёнгим ха­нищтэ̄в. Акв хо̄талт та̄н лов мус ловиньтэ̄гыт. Мо̄т хо̄талт са̄всыр ӯит по̄слэ̄гыт ос хумус ма̄ньщи щирыл ты ӯит ла̄вавет, та̄ра ханищ­тэ̄гыт. Хӯрмит занятият  хӯрыгсовн ам са̄всыр пормас пинэ̄гум. Ня̄вра­манум пуссын амки ляпамн ӯнттыянум ос ла̄виянум: «Ты хо̄тал ам на̄н палтын нё̄тнэ хӯрыгсовыӈ та̄гыл ёх­тысум. А̄гирищит, пыг­рищит, сунсэ̄н, манхурип пормас тот о̄лы?» 
Ос ка̄сыӈ ня̄врам хӯрыг­совн ка̄тэ ма̄гум­тытэ, мощ ма̄лащлахты ос матыр но̄х та выг. Акв а̄ги­рищ па̄сса тот хо̄нты. Ам тавēн ла̄вē­гум: «Тыи па̄сса». Тувыл аквъёт ла̄вēв: «Па̄сса». Мо̄тан ты хӯргыт кēнт хо̄нты, ма̄н о̄с пуссын аквъёт ла̄вēв: «Тыи кēнт». Тох ёнгим, ма̄ньщи ла̄­тыӈ ханищ­таӈкве ня̄вра­мытын сака мӯсты. 

Ты та̄л рēтыӈ ю̄свой э̄тпост ща̄нь ла̄тыӈ янытлан хо̄тал кастыл Майя Макарова касыл ва̄рыглас. Ма̄хум ща̄нь ла̄тӈыл э̄ргуӈкве, стих ловиньтаӈкве манос нас паща ла̄тыӈ ла̄вуӈкве вēрмысыт. Ма̄н ня̄вра­мыт ёт ма̄ньщи стихыт ханищтасӯв, о̄с тув кēт­санӯв. Советский ӯст ам рӯпатам урыл ма̄хум ань ва̄гыт. 
Ма̄ньполь э̄тпост Советский ӯст о̄лнэ музейн стихыт ловинь­таӈкве ос ма̄ньщи э̄р­гыт э̄ргуӈкве ня̄вра­мыт ёт во̄выглавесӯв. Ань Советский районт «Ӯринэ̄ква хо̄тал» яныт­лан кастыл касыл ва̄рыг­лавес. Ма̄н ня̄врамыт ёт хурит по̄слысӯв о̄с тув кēтсанӯв».   
Дарья Ивановна ня̄врамыт ёт рӯпитаӈ­кве сака ха̄сы. Югорск ӯст тав ма̄ньщи пēс йис о̄лупсав урыл потыр­таӈкве ва̄тихал во̄выг­лаве. Та ӯст нэ̄пак ло­виньтан колт рӯпитан хо̄тпат «Этномир Югры» нампа проект хосыт ань рӯпитэ̄гыт ос ня̄в­рамытын са̄всыр ми­рыт урыл по­тыр­тэ̄гыт. Ма̄ньщи нэ̄ ты рӯпата ва̄руӈкве о̄с нё̄ты.
 Мо̄лты та̄л таквсы порат Дарья Ивановна ос мо̄т ма̄ньщи нэ̄т, а̄ги­рищит, пыгрищит ма̄ньщи ос ханты хора­мыт ю̄нтуӈкве ханищта­са­ныл. Ма̄ньполь э̄тпост ма̄ньщи нэ̄ «Ӯринэ̄ква хо̄тал» урыл по­тыр­таӈ­кве тув во̄­выг­лавес. Ты юи-па̄лт ма̄ньщи ёнгы­нутыт урыл потыртас. Пēс порат манхурип ёнгынутыл та̄н ёнга­сасыт ос хумус та̄н ва̄р­вēсыт, та урыл Дарья Ивано­вна тот ла̄тыӈ ла̄выс ос ня̄вра­мыт а̄кань ю̄нтуӈ­кве ханищ­тасанэ.
Людмила ТЕТКИНА
