
Ханты-Мансийск ӯст са̄всыр мирыт янытлан хо̄нтхатыглап о̄лме порат акван-атхатыглам ма̄хум ща̄нь ла̄тӈыт урыл потыртасыт. 
Москва ӯст Россия янытыл о̄лнэ мирыт Ас­самблея общественный организация кол рӯпиты, тувыл ма̄н палтув кӯ­щай ва̄ӈын хо̄тпа Назир­жон Насибжонович Аб­дуганиев ёхталас, хум тох потыртас:
– Ты Ассамблея кол 2022 та̄лт я̄ӈк на̄тнэ э̄т­пост рӯпитаӈкве о̄выл­тахтас, кӯщаиг Владимир Абдуалиевич Васильев паттувес, тавēн Алек­сандр Васильевич Дар­кович нё̄ты. 
Ма̄н ань Фе­деральное агентство по делам национальностей, Россия янытыл Лӯима̄т, Сибирь ос Дальний Востокыт о̄лнэ сосса мирыт ос фин­но-угорский ма̄хум ас­социацияг ёт акв тэ̄ла ва̄рēв – са̄всыр мирытын нё̄тэ̄в, ка̄сыӈаныл та̄нти ла̄тӈыл вос потыртэ̄гыт, пēс о̄лупсаныл но̄х вос во̄рмалтыяныл. 
Са̄всыр мирыӈ Россиявт ща̄нь ла̄тыӈ ва̄ӈкве ос янытлаӈкве – ты ма̄к э̄рнэ тэ̄ла. Тыхо̄тал ма̄н ты урыл потыртаӈкве ты атхатасӯв. Россиявт ань 194 са̄всыр мирыт ос на­циональностит о̄лэ̄гыт, халанылт 277 ла̄тӈытыл потыртэ̄гыт, школатыт 81 ла̄тӈыт ханищтавет. 
РФ Президентув В.В. Пу­тин ща̄нь ла̄тӈыт торыг потрыт мӯсхал щирыл хӯнтлыянэ, тувыл ты ва̄р­малит та̄ра-паттыянэ. Ак­ваг ла̄выгла̄лы, ма̄хум таӈхēгыт те, та̄нти ла̄тӈыл вос потыртэ̄гыт, школат ня̄врамыт ща̄нь ла̄тӈаныл вос ханищтыяныл, учи­телит ос учёный хо̄тпат э̄рнэ нэ̄пакыт вос хансэ̄гыт, та̄ратэ̄гыт. 

Акв сака ёмас ва̄рмаль урыл ла̄вуӈкве таӈхēгум, ань Татарстан республи­кат акв район о̄лы, тот школатыт ня̄врамыт ма̄нь­та̄гыл марийский, уд­муртский ос башкирский ла̄тыӈ ханищтэ̄гыт. 
Ма̄н китыглахтэ̄в, ос манрыг Татарстан ма̄т мо̄т ла̄тӈыт ханищтэ̄гыт? Ос ма̄к таи ты, та ма̄т о̄лнэ хатань ма̄­хум та̄нти ла̄тӈаныл ко­ныпал мо̄т мирыт ла̄тӈыт янытлэ̄гыт, ня̄врамытн школатыт вос ханищтавет, юн о̄с колта̄гыл ма̄хманыл ёт вос потыртэ̄гыт. 
Казань ӯст Мирыт юр­тыӈыщ о̄лнэ колт са̄всыр ла̄тӈыт ханищтан колнакыт о̄лэ̄гыт, ня̄врамыт ёт сака мӯтраӈ хо̄тпат рӯпитэ̄гыт, э̄ргуӈкве-йӣквуӈкве ха­нищтавет. 
Акв ма̄ньлат хум Аф­риканыл о̄лы, хатань ла̄­тыӈ ханищты, тувыл ты ла̄тӈыл э̄ргыт татем нё̄тнэг э̄ргиянэ. Та ма̄т хум сака э̄руптаве, э̄рганэ ща̄гтым хӯнтлавет.
Крым ма̄т о̄лнэ мир хӯ­рум ла̄тӈыл потыртэ̄гыт – рущ, крымско-татарский ос украинский ла̄тӈытыл. 
Ма̄н ань ва̄глӯв, Россия Президентувн нё̄тавēв, таима̄гыс са̄всыр ма̄т о̄л­нэ ма̄хум ёт ёмас ном­тыл рӯпитэ̄в, сыре-сыр хо̄нтхатыглапыт ва̄рыг­ла̄лэ̄в, ēӈта пасан ва̄тат ма̄к э̄рнэ тэ̄лат о̄вылтыт потыртэ̄в.
Назиржон Насибжо­нович Абдуганиев по­тыр­таме юи-па̄лт нэ̄ ос хум хо̄тпат докладыт ловиньтасыт. Хотьют ма­ныр урыл потыртас, нāн ань э̄лаль ловиньтэ̄н.

Ла̄тӈанув ханищтавет
Инна Святченко, Югра ханищтап ос наука Де­партамент кол кӯщай ва̄ӈын нэ̄, ма̄н о̄лнэ ма̄вт ханищтан ва̄рмаль хумус мины, ты урыл потыртас:
– Округувт ща̄нь ла̄тыӈ ма̄гыс са̄в э̄рнэ тэ̄лат ва̄­равет. Ханты, ма̄ньщи ос ё̄рн ла̄тӈытыл нэ̄пакыт та̄ратавет, пēс о̄лупса но̄х-во̄рмалтаве. Ща̄нь ла̄тыӈ ня̄врамыт 24 шко­латыт ханищтэ̄гыт, акван-ловиньтаӈкве те, 1 со̄тыра 565 хо̄тпа. Сосса мирытныл 16 та̄л мус ань 6 со̄тыра 736 а̄гирищ-пыгрищ о̄лы.
Округ янытыл ща̄нь ла̄­тыӈ ханищтан 36 учи­телит рӯпитэ̄гыт, та̄н халанылт 10 хо̄тпа – ма̄ньщи ла̄тыӈ ханищтэ̄гыт, 24 – ханты, 2 – ё̄рн ла̄тыӈ. Тыг вос­питателит ос школа юи-па̄лт ня̄врамыт ханищтан хо̄тпат ловиньтаӈкве те, пуссын аквъёт – 56 хо̄тпа. 
2020 та̄л па̄сныл ок­ругувт «Стойбищная шко­ла» нампа проект ва̄руӈкве патвес. Сосса ня̄врамыт о̄лнэ ма̄нанылт ищхӣпыӈ ут хосыт ханищтахтэ̄гыт, ома-а̄тяныл ляпат о̄лэ̄гыт. Ты тэ̄ла хосыт во̄р ма̄т о̄л­нэ ня̄врамаквет ханищ­тахтэ̄гыт, э̄лы ма̄н (интер­натын) минуӈкве ат э̄ри. 
Ань тамле 7 школа рӯ­питы, ты хосыт 31 кол­та̄глытныл 3-7 та̄л яныт 42 ня̄врамыт ханищтахтэ̄гыт. Ты сака ёмас, э̄рнэ тэ̄ла, ома-а̄тят ос ханищтан хо̄тпат тамле школа урыл ща̄гтым потыртэ̄гыт.

Халанувт юртыӈыщ о̄лэ̄в
Исторический наука кандидат нэ̄ Екатерина Аверьянова Мордовия ма̄ныл ёхталас, мордва мир ла̄тӈаныл о̄вылтыт тох ла̄выс:
– Ма̄н, ань тыг атхатам ма̄хум, ла̄тыӈ ла̄вуӈкве вēрмēв, потыртаӈкве, ань ща̄нь ла̄тӈанув э̄лаль о̄лнэ ма̄гыс маныр ва̄руӈкве э̄ри, ня̄врамыт хумус ха­нищтаӈкве, манхурип нэ̄­пакыт хансуӈкве э̄ри. 
Финно-угорский ми­рыт ща̄нь ла̄тӈаныл сака янытлыяныл, ты торыг са̄всыр хо̄нтхатыглапыт щё̄пита̄лэ̄гыт. Ма̄н ма̄вт ты тэ̄ла о̄с щар ма̄кыг о̄лы. Тот мордва мир коныпал мо̄т са̄всыр мирыт акв ляпат о̄лэ̄гыт. Ма̄хум халанылт та̄нти ла̄тӈыл потыртэ̄гыт, ос хунь по̄х хо̄тпа ёт акван-хо̄нтыгпахтэ̄гыт, э̄лаль рущ ла̄тӈын патапēгыт. 
Ам Мордовский го­сударственный универ­ситетт ма̄ньлат хо̄тпат ханищтым рӯпитэ̄гум, та̄нанылн пēс о̄лупса урыл потыртэ̄гум, ханищтыя­нум, ща̄нь ла̄тӈаныл ос культураныл вос ва̄ганыл, янытлыяныл, мо̄т мирыт ёт юртыӈыщ вос о̄лэ̄гыт.   
Са̄в ла̄тӈыт ханищтан кол
Татарстан ма̄ныл Ирек Ильдусович Шарипов ёхталас, хум ла̄выс:
– Татарстан ма̄т 170 мирыт о̄лэ̄гыт, ка̄сыӈ та̄н­ти ла̄тӈыл потыртэ̄гыт. Ам Казань ӯст Мирыт юр­тыӈыщ о̄лнэ колт пуӈк­то­тэ̄гум. Тот 25 та̄л сыс Вос­к­ресный школа рӯпиты, 500 арыгтем а̄гирищит-пыгрищит ханищтахтэ̄гыт. Школан ялантан ня̄врамыт 22 ла̄тыӈ ханищтэ̄гыт, та̄н халанылт хинди ос ко­рейский ла̄тӈыг. Тувыл та̄н тот «Жемчужинки» ансамблит са̄всыр ми­рыт э̄ргыт ос йӣквыт ха­нищтэ̄гыт. Ня̄врамыт ёт ка̄ркам, мӯтраӈ учителит рӯпитэ̄гыт. 
Тамат пилыщмаӈ а̄гм порат пуссын янгыщ ищ­хӣпыӈ ут хосыт ханищ­тахтасыт. Тувыл сунсэ̄в, ты татем э̄рнэ ут о̄лнэ̄тэ. Ань акв районт хӯрум ма̄нь па̄выл о̄лы, ка̄сыӈ ма̄т школа хунь ӯнттэ̄в, ос ищхӣпыӈ ут хосыт ня̄врамыт ханищтаӈкве татем кӯпнит. Та̄н пуссын юн о̄лэ̄гыт кос, ос ты ут хосыт учителяныл ка̄са­лыяныл, та̄н ётаныл пот­рамēгыт.
Я̄тил ма̄хумаквет, ма̄н ма̄вн мӯйлуӈкве ё­хталэ̄н, ам на̄нанн Ми­рыт юртыӈыщ о̄лнэ кол суссылтылум. Россия янытыл тамле школа воссыг нэ̄мхо̄т а̄тим, туп ма̄н ма̄вт ӯнттувес, ты ма̄гыс номтанув сака ёмасыт.
Анастасия Хоженова Иркутский областьныл ёхталас, тот о̄лнэ мощщаг хультум мир о̄вылтыт по­тыртас. Камчатский крайныл о̄лум хум Ана­толий Сорокин ща̄нь ла̄тӈе ос пēс йис о̄луп­саныл урыл потыртас. Ты хум о̄вылтыт ма̄н тах акв хотты газетат хансэ̄в. 
Ма̄ньлат нэ̄ Лидия Кельчина Ямал ма̄­ныл ёхталас, ла̄выс, та̄н ма̄на­нылт ма̄хум ща̄нь ла̄тӈаныл сака яныт­лыяныл, ты ма̄гыс са̄всыр проектыт ва̄рēгыт, пēс йис о̄лупсаныл э̄лаль тотыяныл. Людмила Гурьева «Ханты ясаӈ» ос «Лӯима̄ сэ̄рипос» газетаг ва̄рнэ кол, Ольга Норова «Лылыӈ со̄юм» ня̄врам кол урыл потыртасыг. 
Юи-о̄выл ла̄тыӈ Н.Н. Абдуганиев ла̄выс:
– Ам ань на̄нан ищхӣ­пыӈ ут хосыт сака пӯмыщ карта суссылтэ̄гум, ты хосыт на̄ӈки, Россиявт манса̄вит мир о̄лэ̄гыт, ка̄сыӈаныл я̄нас о̄лнэ ма̄ о̄ньщēгыт, та̄нти ла̄тӈыл потыртэ̄гыт. Ищхӣпыӈ утыт ло̄пс о̄ньщēв, ты карта тот сунсэлы̄н тах. 
Акв-кит ла̄тыӈ «Гордость нации» проект урыл ла̄­вēгум. Сосса мир ма̄гыс э̄рнэ тэ̄лат ва̄рнэ хо̄тпат ты проект щё̄питам ма̄хум ёт акван вос потыртахтэ̄гыт, э̄рнэ нэ̄паканыл тув вос кēтыяныл. Тот 7 номинация о̄лы, та̄н халанылт ща̄нь ла̄тыӈ янытлан тэ̄ла – «За вклад в сохранение и развитие родных языков». 
Ань потрув ты оигпи, на̄н таи вос ва̄глын, Рос­сиявт ка̄сыӈ ща̄нь ла̄тыӈ янытлаве, тав са̄ккон щирыл тармыл-патаве – учителит нё̄тмил ӯрēгыт те манос э̄рнэ нэ̄пакыт та̄ратаӈкве нё̄туӈкв э̄ри, ка̄сыӈ хо̄тпа нё̄таве, тав туп ща̄нь ла̄тӈе вос э̄руп­тытэ, вос янытлытэ ос ня̄в­раманэ ёт вос потырты. 
Светлана Ромбандеева
