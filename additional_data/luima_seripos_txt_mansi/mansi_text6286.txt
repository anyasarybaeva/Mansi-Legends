
Алексей Павлович Артеев Ха̄льӯс район Саранпа̄вылт самын патыс. Тот школат аквхуйплов класс а̄стлас. Тувыл Ханты-Мансийск ӯс медицинский академиян э̄лаль ханищтахтуӈкве минас. Тот акв та̄л ханищтахтас ос армиян вуйвес. Хунь лусытан ма̄ныл ювле ёхтыс, о̄с акв тув ханищтахтуӈкве патхатас. 
Хум ханищтахтын ма̄ныл а̄стламе юи-па̄лт та̄ра Ханты-Мансийск ӯст о̄лнэ «Центр меди­цины катастроф» нампа организациян рӯпи­таӈкве патхатас. Ялнэ лё̄ӈхыт сакватах­тын манос матыр та̄р­витыӈ а̄гмыл ēмтум хо̄тпатн нё̄тэ̄гыт. 
Ты лēккарыт сака э̄рнэ рӯпата ва̄рē­гыт. Та̄н хо̄т пӯльница ляпат а̄тим манос ма̄ши­нал яласан лё̄ӈх а̄тим, МИ-8 верто­лётыл тув ёхтэ̄гыт. Ты вертолётыт кит лēккарыг мирн нё̄­туӈкве тотыглавēг. А̄г­мыл ēмтум хо̄тпа тув та̄лттыяныл, воссыг арыг ма̄ а̄тим. О̄влэ̄т хо̄тпа аквта ма̄т мана­рыл вēр­мēгыт, таил нё̄­ты­я­ныл, тувыл вер­то­лётн та̄лт­тыяныл ос ляпат о̄лнэ пӯльницан та то­тыяныл. 

Алексей Павлович рӯпитанэ̄тэ сыс са̄в щёс ма̄хумн нё̄тмил ва̄рим яласа̄лыс. Тав хосытэ̄тыл са̄в хо̄тпа лылыяныл нэ̄глысыт, ань э̄лаль пуста̄гыл о̄лэ̄гыт. Хум ла̄вме щирыл, туп акв накт хо̄тпа вертолётыл тотым лылытэ ойматас. О̄йка лылытэ тув марыс, вертолётыл тотым па­лытыл Алексей тавēн акваг манарыл вēрмыс, таил нё̄тыс, тэ̄рпиӈ укол, матыр-а̄ти пуссын ты кос ва̄рыс, та хум пӯльница мус тотуӈкве ат вēрмысаныл. Тав лё̄ӈ­хыт а̄тимыг та ēмтыс. 
Алексей э̄кватэ Юлия Сергеевна о̄с Саран­па̄­выл нэ̄, тэ̄н аквъёт кит ня̄врам ян­малтэ̄г. Пыгēн наме Артём, тав школат ха­нищ­тахты. А̄ги­тэ̄н Марина ма̄нь ня̄врам колн тотыг­лытэ̄н. Алексей Павлович ла̄выс: «Ам рӯпатам щи­рыл са̄в ма̄т ма̄хмы­тын нё̄тым яласэ̄­гум. Юн щēмьям ёт сака мо̄р­сыӈ порат о̄лыглэ̄­гум. То̄ва­накт рӯпитан ма̄т лēк­кар ат то̄выл­хаты, ам ӯщлах­тын хо̄­тал­та̄л рӯ­пи­таӈкве во̄ва­вем. Ӯст нэ̄мēнтыл ипотека щирыл йильпи кол ёвт­сумēн, са̄выӈ­па̄лэ ол­нан­мēн тув ойтыян­мēн.

Та сыс, о̄лупсамен ёмас, ня̄врамагмēн ян­малтыягмēн, воссыг нэ̄матыр ва̄рмаль ат о̄ньщимēн. Ка̄сыӈ та̄л ӯщлахтын порат щēмь­яӈ та̄гыл Саранпа̄вылн ялантымēн. Тот ам хӯл алыщлэ̄гум ос во̄рн ялан­тэ̄гум. Кит та̄л сыс акв щёс э̄лы ма̄н, ща̄рыщ ва̄тан, щēмьяӈ та̄гыл ӯщ­лахтуӈкве ялантэ̄в. Тыщир ты о̄лэ̄в».
Алексей Павлович а̄тятэ наме Павел Алек­сандрович Артеев о̄лыс, тав са̄в та̄л Саран­па̄вылт авиалесо­охра­нат рӯпи­тас. Оматэ ос Елизавета Ивановна Артеева участковый пӯльницат фельдшерыг рӯпитас. Ань пенсия-олн вуим юн о̄лы. 

Ма̄н Алексей Павло­вич рӯпататэ ма̄гыс сака янытлылув. Номтыт о̄щнэ ва̄рмалянэ тэ̄лаг вос ēмтэ̄гыт. Колта̄глыл ос рӯтанэ ёт са̄в та̄л пуста̄гыл э̄лаль вос о̄лы. 
Николай МЕРОВ
