
Та та̄лт Ханты-Мансийск ӯс «То̄рум Маа» музейт «Сибирские угры в ожерелье субарктических культур: общее и неповторимое» нампа китыт мирхал научный конференция о̄лыс. Ты тэ̄ла кастыл музейн Удмуртия ма̄ныл кит ма̄щтыр нэ̄г ёхталасы̄г — Светлана Николаевна Данилова ос Ольга Николаевна Прокопьева.
Музейн тэ̄н ка̄тыл ва̄рим пормасыт тотыгласы̄г — супыт, ла̄гыл маснутыт, сыре-сыр па̄ртукыт, та маныр. Суссылтасы̄г, ань та̄н о̄лнэ ма̄нанылт суп ю̄нтнэ то̄р хумус ва̄раве, сэ̄тапыл хумус хорамтаве. Станоканэн-лӯтанэ̄н ёт ёхталасы̄г, тыт мощ ма̄щтырласы̄г. Ка̄ркам нэ̄квēг китыгласагум, хо̄т рӯпитэ̄г, ща̄нь ла̄тӈēн ва̄гтэ̄н ман а̄ти. Светлана Николаевна татем потрыӈ нэ̄кве, рӯпататэ ос такви мире о̄вылтыт ща̄гтым потыртас.
— Ам «Лудорвай» нампа архитектурно-этнографический музей-заповедник колт старший научный сотрудникыг рӯпитэ̄гум. Ты музей мус Ижевск ӯсныл 18 вēрыста минуӈкве э̄ри. Э̄лнаӈ тот Лудорвай (ма̄ньщи ла̄тӈыл ла̄вуӈкве те — Ялпыӈ ро̄щ товкве) нампа ма̄нь па̄выл о̄лыс, хосат оссувлавес, туп па̄вылъёре хультыс. Тувыл удмурт ма̄хманув та ма̄т музей ӯнттуӈкве номылматсыт.
2016 та̄лт музеюв 30 та̄лэ то̄влыс. Мирн суссылтан ма̄гыс о̄лнэ колыт, пувлынколыт ос мо̄т э̄рнэ а̄мпарыт ӯнттувēсыт. Удмурт ма̄хум хӯрум мирыг ловиньтахтэ̄гыт — лӯи ма̄хум, алы ма̄хум ос котиль ма̄хум. «Лудорвай» музейт ма̄н ты хӯрум мирыт о̄лупсаныл суссылтыянӯв — о̄лнэ коланыл манхурипат, тувыл маснутаныл, о̄щнутаныл аквхурипат ман а̄ти, ка̄сыӈ мир манхурип тэ̄нут па̄йты, ла̄тӈаныл акван-ёхтэ̄гыт ман а̄ти.
— Ла̄тӈанын тай улпыл аквхурипат?
— А̄ти, то̄ванакт халанувт ат торгамтэ̄в. Лӯи хо̄тпа ос алы хо̄тпа акван-хо̄нтхатэ̄г те, ла̄тӈанэ̄н янгыщ акван ат ёхтэ̄гыт. Маснутанув о̄с а̄ти аквхурипат. Музеювт мӯй ма̄хум ёт хӯрум ла̄тӈыл (диалектыл) потыртэ̄в.
Республикавт удмуртский ла̄тыӈ рущ ла̄тыӈ хольт государственный ла̄тӈыг о̄лы. Школат ханищтахтысн хунь ня̄врамыт ёхтэ̄гыт, ма̄н та̄н ётаныл ща̄нь ла̄тӈыл потыртаӈкве вēрмēв, ат те торгамтэ̄гыт, ма̄н ла̄вēв: «На̄н тэ̄лан, на̄нти ла̄тӈын ва̄ӈкв э̄ри». Ня̄врамыт ань халанылт са̄выӈпа̄лэ рущ ла̄тӈыл потыртэ̄гыт, ма̄н воссыг хоталь щалтэ̄в, таима̄гыс янгыщ рущ ла̄тӈыл та потыртэ̄в.
— Юн на̄н ща̄нь ла̄тӈыл потыртэгы̄н?
— Остыгыл, о̄йкам о̄с удмурт хум, юн ма̄нти ла̄тӈувтыл потыртэ̄в. О̄йкам наме Виктор. А̄ги-пыг о̄ньщимēн, Настямēн 12 та̄лэ ос Костямēн 9 та̄лэ. Ня̄врамагмēн акваг рущ ла̄тӈыл потыртаӈкве таӈхēг. Мēн о̄йкамēнтыл тэ̄н нуплэ̄н ла̄всумēн, ща̄нь ла̄тӈыл потыртаӈкве ат те патэгы̄н, нэ̄нан мēн ат хӯлыягмēн, юн рущ ла̄тӈыл потыртаӈкве ат патымēн. Таима̄гыс тэ̄н ла̄тӈув ёмащакв ва̄гтэ̄н, анēкватэ̄н ос ащо̄йкатэ̄н, щащēкватэ̄н ос о̄патэ̄н ёт рущ ла̄тӈыл потыртаӈкве хунь патэ̄г.
Ам Утдядди нампа удмуртский па̄вылт самын патсум, яныгмасум. Па̄влувт пуссын удмурт ма̄хум о̄лсыт, ма̄н туп ща̄нь ла̄тӈыл потыртасув. Школан минамум порат рущ ла̄тыӈ ат торгамтасум. Ань па̄влувт э̄лыл ёхтум хо̄тпа са̄в о̄лы, кон рущ ла̄тӈыл та равтэ̄в. Ща̄нь ла̄тӈув тоха та ла̄щал-ла̄щал хотталь со̄йми.
— Музеинт са̄в пормас о̄ньщегы̄н?
— Хо̄т со̄тыра са̄виттем пормас акван-атым о̄лы. Министерство культуры ма̄навн э̄рнэ нэ̄пакыт кēтыс, музейн та̄л сыс хӯрумса̄т о̄щнут ман маснут вос пирмайтэ̄в. Ань та щирыл та рӯпитэ̄в. То̄ва пормасыт ёвтэ̄в, то̄ванакт ос ма̄хманув та̄нти о̄щнутаныл музейн тотыяныл, нас мӯйлуптыяныл.
— Светлана Николаевна, на̄ӈ рӯпатан улпыл пӯмыщ?
— Атхунь пӯмыщ. Ам ма̄щтыр ма̄хум халт яныгмасум. Щащēквагум-анēквагум лён пумныл суп ю̄нтнэ то̄р ос сэ̄тап ва̄руӈкве ха̄ссы̄г. Ковёр, вильт сэ̄гнэ то̄р, сыре-сыр па̄ртукыт ва̄рсы̄г. Ань тай кос хоты то̄р ла̄пкат ёвтуӈкве ро̄ви, э̄лнаӈ ма̄хманув пуссын ка̄тыл ва̄рсыт. О̄влэ̄т лён янмалтэ̄гыт, тувыл тынтлыяныл, сэ̄тап ва̄рēгыт, о̄льпыл тēллыяныл. Омам хӯрум увщи о̄ньщас, та̄н о̄с пуссын тамле рӯпата ва̄руӈкве ха̄ссыт. Ма̄ньта̄гыл омам ос а̄кванум ёт акваг матыр ю̄нтсум, щаквщисум. Ам ань щащēквам ва̄рыглам супыл о̄лэ̄гум — ты сака пēс суп, лён сэ̄тапыл ва̄рим о̄лы.
Хунь яныгнув классытыт ханищтахтасум, номсысум, тах хо̄т культурат рӯпитаӈкве патэ̄гум. Ижевск ӯс университетт удмуртский филология факультет а̄стласум, тувыл та̄ра «Лудорвай» музейн рӯпитаӈкве та патхатасум. Тот рӯпитанэм ва̄т нупыл кит та̄лыг ты ēмтыс.
Музеювт то̄р вāрнэ станокыт о̄ньщēв, то̄ват ань тыхо̄тал мус рӯпитэ̄гыт. Лён пумныл сэ̄тап ва̄руӈкве ро̄ви. Юн ам о̄с о̄ньщēгум тамле станок, то̄ванакт то̄р ва̄рēгум. А̄гим иӈ ма̄нь, мощ янгыгнув ēмты, тах ам ётум о̄с пувиньтахты. Ань то̄ванакт станок палт ӯнтылмата̄лы, ханищтахты.
— Ма̄н о̄лнэ ма̄в нэ̄нан мӯстыс?
— На̄н ӯсын мēн китыт щёс ты ёхтысамēн, мēнамēн тыт о̄луӈкве сака ёмас. «То̄рум Маа» музейт сымыӈ хо̄тпат рӯпитэ̄гыт. Ма̄н, финно-угорский ма̄хум, ла̄тыӈ щирыл рӯтыг о̄лэ̄в, таима̄гыс тыг сома рӯтанамēн палт ювумēн. Ща̄гтым аквъёт рӯпитэ̄в, ханищтахтэ̄в. Тыт рӯпитан то̄ва хо̄тпат ма̄н палтув о̄с ёхталасыт, суссыт, хумус ма̄н о̄лэ̄в, рӯпитэ̄в.
Ань потрумēн та оигпас. Светлана Николаевна ла̄тыӈ щирыл рӯтыг о̄лнэ мирыт сака янытлыянэ, такви ма̄хманэ э̄руптыянэ. Финно-угорский мир о̄лнэ ма̄н ва̄тихал яланты, ма̄хум ёт ва̄йхаты, акваг ханищтахты. Ты я̄тил ма̄щтыр нэ̄кве колта̄гыл ма̄хманэ ёт пус ка̄т, пус ла̄гыл вос о̄лы, со̄тыӈыщ вос о̄лы.
