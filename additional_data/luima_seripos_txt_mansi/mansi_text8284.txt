
Югра мāвт Социальный фондыт рӯпитан кӯщай нэ̄ Татьяна Зайцева ня̄врамыт янытлан хо̄тал э̄лы-па̄лт ля̄ххал тотнэ хо̄тпат ёт хо̄нтхатыглас. 
Нусаг о̄лнэ щēмьят ань хоты олн-нё̄тмилыл ойтавет, та урыл ла̄тыӈ ла̄выс: 
– 2023 та̄л па̄сныл ня̄в­рамыӈ колта̄глыт лильпи щирыл олныл ойтавет. Ты тāлныл щēмьят акв пособие-олн выгыт. Та̄н 3-7 та̄лыт яныт ня̄врамыт мāгыс, 8-17 та̄л яныт āгит-пыгыт ос тāрвитыӈыщ ōлнэ нэ̄т олн-нё̄тмилыл ка̄сыӈ э̄тпос ойтыяныл. 
Тамле пособиял мощ­ща олн сэ̄лнэ щēмьят туп мивет. Округувт 2023 тāлт «прожиточный минимум» ла̄внэ олныт 19 со̄тыра 680 солкōви сāвитыг ва̄рвес. 
Тамле олн-нё̄тмилыл 63 со̄тыра 967 ня̄врамыт ань ойтавет. Ос 2 со̄тыра 612 тāрвитыӈыщ ōлнэ нэ̄т пособие-олныт выгыт. Ат э̄тпос сыс та̄н пуссын аквъёт 4 млрд 144 млн солко̄вил та̄стувēсыт.
Ты нё̄тмил ма̄гсыл рӯ­патаныл мощща олн сэ̄­лум ма̄хум акв заявле­ние-нэ̄паканыл «Госуслуги» нам­па ищ­хӣпыӈ ло̄пс хо­сыт кēтуӈк­ве манос МФЦ-колт ос Со­циальный фон­дыт хан­суӈкве ро̄ви.
Татьяна Зайцев ок­ругувт о̄лнэ ма̄хум ня̄в­рамыт янытлан хо̄талыл янытласанэ. Ка̄сыӈ кол­та̄гыл со̄тыӈыщ, щуниӈыг о̄луӈкве ла̄всанэ. Ос мощ­ща олн сэ̄лум щēмьят ты пособие-олныл ат ке ойтавет, заявление-нэ̄пак хансуӈкве во̄всанэ. 
Социальный фонд-колныл кēтым ля̄ххал ма̄ньщи ла̄тӈыл 
Людмила Теткина хансыстэ
 
