
Югра янытыл ты та̄л лов э̄тпос сыс 472 со̄тыра арыгкем квадратный метра кол ӯнттувес. Ты ва̄рмаль ма̄гыс Наталья Комарова, губернаторув, такви ва̄ӈын хо̄тпанэ акван-атыгласанэ. 

Владимир Путин, Россия Президентув, 2012 та̄лт я̄ӈк на̄тнэ э̄тпос 7 хо̄талэ̄т  Россия янытыл о̄лнэ мирн ла̄тыӈ кēтыс, то̄нт кол ӯнттын ва̄рмаль урыл потыртас. Тав  пуссын кӯщаит ты тэ̄ла та̄ра-паттым о̄ньщуӈкве ла̄всанэ. Са̄внув щēмья йильпи колн вос ва̄нтлэ̄гыт, график щирыл колыт вос ӯнттавет. 
Ма̄н округ яныг кӯщай нэ̄в ты рӯпата акваг уральтым о̄ньщитэ. Такви ва̄ӈын хо̄тпанэ э̄лы-па̄лт  тав ла̄выс: «Ань ты рӯпата ма̄н график щирыл ва̄рилӯв. Акв ва̄рмаль урыл ла̄вēгум, ты та̄л мощща ма̄ньлат щēмья о̄лнэ кол ёвтсыт. Ты программа хосыт рӯпитан кӯщаитн мӯсхалыг ос ка̄ркамыг э̄лаль рӯпитаӈкве ла̄виянум. Ты рӯпата ёмащакв ва̄релы̄н, ма̄хум ӯрхатэ̄гыт. Та̄л оигпан мус са̄внув ма̄ньлат щēмьят йильпи колн вос ва̄нтлэ̄гыт».
Сапра̄ни о̄лум порат кӯщаит потыртасыт, округув янытыл хумус колыт ӯнттавет. Наталья Комарова ла̄выс, мо̄лты та̄л о̄с акв ты лов э̄тпос сыс мощщанув кол ӯнттувес. Ты та̄л са̄внув йильпи кол тах ӯнттаве. Тувыл губернатор пуссын ӯсыӈ, районыӈ ос па̄влыӈ миркол кӯщаит  ӯнттым йильпи колыт ёмащакв ловиньтаӈкве ла̄всанэ. Та̄н акв нэ̄пакт аквса̄вит квадратный метра хансэ̄гыт, мо̄т нэ̄пакт мо̄т хурип щисла хансэ̄гыт. 
Кӯщай нэ̄ ла̄выс: «Ань та̄н кēтум нэ̄паканыл щирыл мощща кол Нягань, Покачи, Радужный, Мегион, Ханты-Мансийск, Сургут ӯсытт ос Нефтеюганский, Нижневартовский, Советский районытт ӯнттувес. Тот кӯщаит пуссын мӯсхалыг рӯпитаӈкве ла̄виянум».
 
Губернатор пресс-службатэ кēтум ля̄ххал ма̄ньщи ла̄тӈыл Людмила Теткина хансыстэ.
 

 
