
Ханты-Мансийск ӯст Творчество колт рӯпитан хумыг Анатолий Вадичупов ос Алексей Рещиков ханищтап ва̄рыгласы̄г ос кинан по̄слувēсы̄г. 
Ма̄ньщи хум Анатолий Вадичупов са̄ӈквылта­пыт, нэ̄рнэйӣв ос та̄рыг сыплув йӣв хумус ва̄ри, та урыл потыртас ос суссылтас. Александр Рещиков са̄ӈквылтапыл, нэ̄рнэйӣвыл ос та̄рыг сыплув йӣвыл са̄ӈквыл­тас, ма̄ньщи ос ханты та̄ныт урыл потыртас. 
Я̄тил ма̄ньщи мир, ты ва̄рум кина сунсэ̄н ос китыглахтын ла̄тыӈ ке о̄ньщēгын, ла̄тӈын ищхӣпыӈ ут хосыт ты почтан onk@odntugra.ru кēтэ̄н. 

Анатолий Вадичупов ос Алексей Рещиков по̄слым ханищтапыт Творчество кол ло̄псыт ос «Вконтакте», «Одно­классники», «Facebook» «Instagram» сунсуӈкве ро̄ви. 
Ты э̄лы-па̄лт Твор­чество колт рӯпитан хо̄т­пат тамле ханищтапыт Ханты-Мансийск ӯст ва̄рыгласыт ос округ янытыл о̄лнэ ма̄хум ханищтахтуӈкве тыг во̄­выгласыт. Ань ты порат са̄всыр ханищтапыт, суссылтапыт, ялпыӈ хо̄талыт ва̄рыглаӈкве ат ро̄ви, тыима̄гсыл Творчество колт тамле кина по̄слэ̄гыт ос ищхӣ­пыӈ утн ва̄рияныл. Ты щирыл са̄внув ма̄хум ты кина юн сунсуӈкве ос са̄ӈквылта̄пыт ва̄руӈ­кве ос са̄ӈквылтаӈкве ханищ­тахтуӈкв вēрмē­гыт.
Творчество колныл кēтым ля̄ххал ма̄ньщи ла̄тӈыг Людмила ТЕТКИНА хансыстэ      
