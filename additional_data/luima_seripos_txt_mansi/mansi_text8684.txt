
Ка̄сыӈ та̄л рēтыӈ ю̄свой э̄тпос 21 хо̄талэ̄т ма̄ янытыл о̄лнэ са̄всыр мирыт ща̄нь ла̄тӈаныл янытлыяныл. Ма̄ньлат хо̄тпат ос ня̄врамыт ёт та̄нти ла̄тӈаныл урыл потыртэ̄гыт, хо̄нтхатыглапыт ва̄рыглэ̄гыт, ос Фронтальный диктант тэ̄ла щирыл потрыт хансэ̄гыт.
Округувт о̄лнэ сосса ма̄хманув тамле потрыт о̄с акваг хансыгла̄лэ̄гыт. Тынакт тамле тэ̄ла Ханты-Мансийск ӯст А̄с-угор­ский институтт ва̄рыг­лавес, ма̄ньщи ос ханты ма̄хум диктант хассыт. 
Потыр ма̄ньщи ла̄тӈыл научный сотрудникыг рӯпитан нэ̄ Людмила Николаевна Панченко ловиньтастэ. Ты тэ̄ла урыл Людмила Николаевна тох потыртас:
– А̄с-угорский инсти­тутт тамле Фронтальный диктант ка̄сыӈ та̄л ва̄ры­главе. Ма̄ньщи ма̄х­ма­нув тыг ща̄гтым ёх­та­лэ̄гыт, потыр хансэ̄гыт. Ты накт лов хо̄тпа ёхта­ласыт. Ты потыр нэ̄пак хаснэ ё̄рн нэ̄ Надежда Салиндер хансыстэ, ма̄ньщи ла̄тӈыг Мария Влади­мировна Кумаева толмащластэ. 
Тамле потрыт хан­суӈкве э̄ри, ма̄ньщи ла̄тӈув ня̄врамытн ос яныгхо̄тпатын нэ̄пакын вос хан­саве, э̄лаль вос тотаве. Сакати ялпыӈ хо̄талт ак­ван-хо̄нтхатыг­ла̄лэ̄в, ма̄нти ла̄т­ӈувт потыртэ̄в. Ам ань потыр китыт щёс ты ло­виньтасум, ат те ловинь­тасум, о̄с хаснувум.
Ма̄ньщи нэ̄ Людмила Ивановна Динисламова А̄с-угорский институтт инженер-исследователиг рӯпиты. Потыр хасме юи-па̄лт, таве о̄с китапаслум, ща̄нь ла̄тӈыл потыр хан­суӈкве та̄рвитыӈ ман а̄ти. Нэ̄ ювле ла̄выс:
– Ань ма̄нти ла̄тӈувт сака ат потыртэ̄в, таима̄­гыс а̄нумн хансуӈкве мощ та̄рвитыӈ о̄лыс. Тамле потыр нэ̄мхуньт ат хансыгласум. О̄влэ̄т нас хӯнтлысӯв, тувыл ущ хансуӈкве о̄вылтахтасӯв.
Ма̄нти ла̄тӈувт хан­суӈкве ос потыртаӈкве атхунь пӯмыщ. Матъёмас тамле тэ̄ла ва̄раве, ма̄хум ща̄гтым потыр хансэ̄гыт. Ма̄нти халувт тай ул кос потрамēв, ос ты ялпыӈ хо̄тал порат хо̄тпа ма̄ньщи ла̄тӈыл потыр ман мо̄йт ловиньты, тувыл ма̄хум аквторыг хансэ̄гыт, ты ма̄гыс номтум татем ёмас.  
– Людмила Ивановна, ань ма̄ньщи ла̄тӈув мо̄р­сыӈ порат хӯнтамлаӈкве ро̄ви, ма̄хманув янгыщ рущ ла̄тӈыл потыртэ̄гыт. Наӈ рӯпатан щирыл ма̄ньщи па̄влытн ялан­тэ̄гын, ма̄хум улпыл ща̄нь ла̄тӈыл о̄с сака ат потыр­тэ̄гыт?
– Ос таи ты та̄рвитыӈ, ма̄нь па̄влытт о̄лнэ школат ханищтахтын ня̄врамыт ос ма̄ньлат ма̄хум ма̄ньщи ла̄тӈыл потыртаӈкве щар ат таӈхēгыт. Та̄н ла̄внэ̄ныл щирыл, ань йист ща̄нь ла̄тыӈ та̄нанылн ат э̄ри. 
Яныгхо̄тпатын ма̄ньщи ня̄врамыт ёт потыр­таӈ­кве э̄ри, ла̄вуӈкве, ты та̄н ма̄к ла̄тӈаныл, пēс ма̄х­маныл пуссын ма̄ньщи ла̄тӈыл потыртасыт, та̄нти о̄лупсаныл, пēс йис ва̄р­маляныл янытласаныл. Та̄н хольтаныл номсысыт те, ла̄тӈув тыхо̄тал мус хунь о̄лнув. 
Ам ня̄враманум ма̄ньщи ла̄тӈыл потыр­таӈкве ща­щē­кванылн ханищ­та­вет. То̄ванакт ёнгасэ̄гыт, а̄м­щит а̄мщēгыт, мо̄йтыт мо̄йтэ̄гыт. Ань котиль пы­гум нёлолов та̄лэ то̄влыс, ма̄ньщи о̄лупсав урыл акваг китыглахты. Ӯсувт «Лылыӈ со̄юм» ня̄врамыт ханищтахтын кол о̄лы, тув ялымēн тах, тот а̄ги­рищит-пыгрищит ма̄ньщи ла̄тыӈ ханищтэ̄гыт, ка̄тыл са̄всыр пормасыт ва̄рē­гыт, э̄ргēгыт, йӣквēгыт. 
Светлана РОМБАНДЕЕВА
