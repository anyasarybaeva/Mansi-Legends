
Лӯпта э̄тпос о̄выл щислат ня̄врамыт ӯргалан мирхал ялпыӈ хо̄талыг о̄лы. Ня̄врамыт янытлан номт 1949 та̄лт Париж ӯст нэ̄ хо̄тпат мирхал конгрессанылт пирмайтасыт. Ос мо̄тыт та̄лныл туи ёхтын пора о̄выл хо̄талэ̄т тав акваг янытлаӈкве патвес.

	Юграт тамле ялпыӈ хо̄тал ма̄нки щирувт о̄с янытлылӯв. А̄гирищит-пыгрищит ма̄гсыл культура колыт са̄всыр ка̄с ва̄рēгыт. Тувыл «То̄рум Маа» музейт рӯпитан хо̄тпат пӯмщалахтуӈкве патсыт, хантыт ос ма̄ньщит ня̄враманыл ма̄гыс пēс порат ка̄с ва̄рыгласыт ман а̄ти. Тох хо̄нтаӈ ма̄ньщит палт та̄н «Ворщик хо̄тал» нампа янытлан пēс нак хо̄нтсыт. Таве ёмщакв та̄ра-паттысаныл ос 2010 та̄лныл Ханты-Мансийск ӯст та̄нки музеянылт таве ва̄рыглаӈкве патсаныл.

	Пēс порат тӯяг яныгпа̄ла ма̄хманув Ворщик ӯйрищ ка̄салэ̄гыт ос ла̄вēгыт: «Наӈ тыг ты ёхтумын, тэ̄лыюв та холас. Ма̄н То̄рум-А̄щув нупыл по̄икщēв, ань тӯяг тӯйт молях хот вос толы, я̄т я̄ӈк вос нёвумты ос рēг вос тоты. Туи са̄внув ма̄лтып, посыӈ хо̄талыт вос о̄лэ̄гыт, мощщанув вос ракви, ма̄кēв тытылты ос лӯптат яныгмēгыт. Туи сыс са̄всыр пил вос тэ̄лы, я̄т хӯлыл та̄глэ̄кв вос о̄лэ̄гыт ос во̄рт ӯит вос ха̄йтыгтэ̄гыт». Та юи-па̄лт пасан ва̄рēгыт, ня̄ньныл ворщик ӯйрищ хурит ва̄рēгыт ос со̄ламат па̄йтэ̄гыт, ня̄враманыл ёт мӯйлэ̄гыт.

	Музейт рӯпитан хо̄тпат ты ялпыӈ хо̄тал урыл о̄с потыртэ̄гыт, ӯйрищ хуритэ суссылтыяныл ос са̄всыр касыл щё̄питэ̄гыт. Ты та̄л Дарья Татаринова Ворщик ӯйрищ хольт масхатым о̄лыс, тав мӯйлын ма̄хум ёт пащалахтас, тавēн акв ма̄нь пыгрищакве нё̄тыс. Ня̄врамыт ты ялпыӈ хо̄тал урыл матыр-а̄ти вос ва̄гыт, тэ̄н ты урыл мощ потыртасы̄г.

	Тувыл тот рӯпитан хо̄тпат хурит суссылтасыт ос потрыт ловиньтаӈкве щё̄питасыт. Па̄вылкан янытыл са̄всыр ёнгын пасаныт ӯнттувēсыт. Акв пасан по̄хат а̄гирищит-пыгрищит хорамыӈ то̄р ло̄мтыл ворщик ӯйрищ хуритэ пēрсыт.

	Та ляпат мо̄т ня̄врамыт пластилиныл ӯйрищит ханласыт. Та̄нанылн матыр-а̄ти ва̄руӈкве тот Неля Низамова ос Наталья Ворокосова нё̄тсы̄г. Хӯрмит касылыт нэ̄пак ло̄псыт «Трясогуска» — рущ щирыл ӯйрищ ла̄тыӈ хансым о̄лыс. Тот а̄гирищитн-пыгрищитн номсахтым ты букваныл мо̄т сыре-сыр ла̄тӈыт хансуӈкве э̄рыс. Тувыл китыт нэ̄пак ло̄псыт са̄всыр ӯйрищ намыт букваныл хот-тэ̄лыгтым хасвēсыт, ня̄врамыт ань та̄н на-маныл ма̄кыг вос торгамтыяныл ос аквта ляпат вос хансыяныл. Ам сусмумт, то̄ват мощ номсахтым матыр хансэ̄гыт, мо̄таныт та̄нки халанылт китыглахтэ̄гыт. Матыр ва̄руӈкве та̄ра ке а̄ртми, хот-ща̄гтым тот та поргащлэ̄гыт. Та̄н ка̄сыӈ ёнгил ёмасыг ва̄рнэ̄ныл порат «фишкал» мивет, тыит та̄н акван вос атыяныл. Тувыл ат «фишка» о̄ньщегы̄т ке, то̄нт та̄н атыӈ кампетка ма̄гыс пēнтуӈкве вēрмияныл.

	Ня̄врамыт ма̄гыс тот «Этноспорт» касылыт щё̄пита̄лвēсыт. Тот ё̄раныл ос ка̄ркамыг о̄лнэ пищаныл уральтавēсыт. Тамле касылыт этноспорт федерация колт рӯпитан ма̄хумн ва̄рыглавēсыт. Пыгрищит а̄прыӈыг сун ӯлтта поргысыт, йӣво̄выл киттыг хартсыт, пēрщисыт. А̄гирищит мēчик вēтра кӣвырн па̄хвтысыт, сохтыл тӯщтым йӣво̄вылн ла̄кв вущкасэ̄гыт, тав нумыл вос щалтапи. Тох нас сунсым номсэ̄гын, тыи кӯпнит ва̄руӈкве, ос то̄ват ты кос ла̄кв па̄хвтэ̄гыт, ос тув ат ēмтапи.

	Музейт пēс кол а̄ви сунтэ̄т Вячеслав Кондин сыре-сыр ёнгынутыт суссылтас, рущ щирыл та̄н «головоломкаг» ла̄вавет. Тот пыгрищаквет сака пӯмщалахтасыт, та̄н матыр ва̄рапаӈкве моляхыл номсахтым сака тахсыт. Евгения Касатован соссаӈ ня̄врамыт мӯйлупсал майвēсыт. Та̄н са̄всыр касылыт стихыт ловиньтасыт, йӣквсыт манос э̄ргысыт. Тот Татьяна Гаврильчик ос Марк Ромбандеев ма̄ньщи а̄гирищакве ос пыгрищакве нэ̄пакыл мӯйлуптавēсы̄г.

	Ты та̄л мӯй ма̄хмыт ма̄гыс пӯмыщ концерт о̄лыс. Тот ня̄врамыт та̄нки ат йӣквсыт, ат э̄ргысыт, та̄н ма̄гсыланыл Вера Кондратьева э̄ргыс. Тав Лянтор ӯсныл тыг во̄виньта̄лвес. Ты ма̄ньлат нэ̄ са̄всыр э̄ргын мирхал касылыт касуӈкве яланты. Э̄ргыт э̄ргын коныпал тав ханты ма̄хум о̄вылтыт мирн потырты, оматэ̄ныл йӣквыт ос ёнгыт ханищтас, а̄канит ва̄ри ос пуссын ма̄хумн суссылтыянэ. 

	Тав потыртас, мо̄т хо̄н ма̄т яласым, аквхурип о̄щнэ ёнгилыт та̄ра-паттыс. Нэ̄ акв «головоломканыл» Фарерский тумпыт о̄лнэ ма̄хум палт ос Гренландский нампа колт ка̄сала̄лыстэ. Та мо̄т хо̄н ма̄хмыт о̄с акв тамле ёнгынут о̄щнэ̄ныл, туп хантыт таве йӣвныл ос са̄лы а̄ньтныл ва̄рияныл, фарерцыт йӣвныл ос па̄ля а̄ньтныл ва̄рēгыт, гренладцыт лувныл щё̄питыяныл.

	Вера сака нё̄тнэ турсуил э̄ргыт э̄ргыс, кит ма̄нь а̄гирищиг акв ма̄т лю̄люӈкве ат вēрмысы̄г, тав палтэ сценан ха̄йтсы̄г ос тот маткем та йӣквсы̄г. Тувыл мӯй ма̄хум пуссын тэ̄нэ пасан ва̄тан во̄ввēссыт ос атыӈ ма̄гыӈ ня̄нил тыттувēсыт, лӯптаӈ ща̄ил айтвēсыт. Тох пӯмщиг туи о̄выл хо̄талэ та о̄вылтахтас, кон ма̄лтып хо̄талыӈ хо̄тал о̄лыс.
