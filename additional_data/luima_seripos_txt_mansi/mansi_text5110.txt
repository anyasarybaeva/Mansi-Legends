
Ханты-Мансийск ӯст «Югра лылыēп» общественный организация колт рӯпитан ма̄хум ма̄ньщи ос ханты ла̄тӈыг э̄лаль тотнэ ма̄гыс са̄всыр тэ̄лат щё̄пита̄лыс. Ты тэ̄лат рēтыӈ ю̄свой э̄тпос  нёлоловхуйплов щисланыл ва̄т нупыл китыт хо̄талэ мус ва̄рыглавēсыт, рущ ла̄тӈыл - «Неделя родного языка в Югре «Я воспеваю родной язык» намаим о̄лсыт.
О̄выл хо̄талт та̄н «Хо̄тал» нампа А̄с-угорский ма̄хум театрыт атхатыгласыт. Тот ка̄сыӈ кӯщай такви рӯпитан колэ урыл потыртас. Мо̄тыт хо̄талт мӯй ма̄хум «Сэ̄рипос» фестивальн во̄выглавēсыт. «Лылыӈ со̄юм» центр колт рӯпитан ма̄хум ос тув ялантан а̄гирищит-пыгрищит  та̄нки ва̄рум тэ̄ланыл о̄вылтыт потыртасыт ос са̄всыр пӯмыщ ханищтапыт суссылтасыт. 

Надежда Бушуева, «Лылыӈ  со̄юм» кӯщай ва̄ӈын нэ̄, тув ёхталам мӯй ма̄хум ёт пащалахтас ос ла̄выс: «Ма̄н ня̄врамакенув тыт ханты, ма̄ньщи ла̄тыӈ ханищтэ̄гыт, йӣквēгыт, э̄ргēгыт, тувыл са̄всыр каснэ ма̄тт касэ̄гыт ос тот но̄х-патэ̄гыт. Ма̄н рӯпатав ёмщакв э̄лаль тотылув, таима̄гыс ма̄н о̄с хот-ща̄гтым о̄лэ̄в».  
Тувыл ня̄врам ханищтан наукат кандидатыг о̄лнэ ханты э̄ква Евдокия Андреевна Нёмысова паща ла̄тыӈ ла̄выс: «Ам ань амкина̄м китыглылум, хумус ща̄нь ла̄тӈыл на̄нан мӯсхалыг ханищтаӈкве? Ща̄нь ла̄тыӈ ва̄ӈкве на̄нан э̄ри манос а̄ти? 
Ювле тох ла̄вēгум, ща̄нь ла̄тӈум та̄л о̄луӈкве ань ат вēрмēгум, тав та̄лэ̄тыл а̄нумн марщум, тав хосытыл о̄лым ам ща̄нюм ос а̄щум, рӯт ма̄хманум ка̄стыглыянум. 
Ща̄нь ла̄тӈыл потыртым ма̄н ма̄нкина̄в ӯргалыянӯв, щēмьянувт юртыӈыщ ос та̄ксарыг о̄лэ̄в. Ань ищхӣпыӈ ло̄псыт хосыт хо̄т ханты ла̄тыӈ хӯнтамлэ̄гум ке, хо̄т нэ̄пакт ловиньтэ̄гум ке, нё̄тнэ маснутыл масхатым ма̄хманув хурит ке ка̄салыянум, то̄нт ам аквтупмат товлыӈыг ēмтэ̄гум. 

Пуссын ты ва̄рмалит а̄нумн ё̄р пинэ̄гыт,  посыӈ номт тотэ̄гыт. Ань таима̄гыс ща̄нь ла̄тыӈ на̄нан ӯргалаӈкве ос ва̄ӈкве э̄ри. Рущ ос ща̄нь ла̄тыӈ аквкēм ва̄ӈкве ос ханищтаӈкве э̄рēг, то̄нт на̄н сака номтыӈыг ēмтэ̄гын. 
Ма̄н яныгмамувт кит ла̄тӈыл о̄лсӯв. Ань яныгман ня̄врамыт хӯрум ла̄тыӈ мощ ат ва̄гыт, школат рущ ла̄тыӈ ос хотты мо̄т хо̄н ла̄тыӈ ханищтэ̄гыт. 
На̄н ща̄нь ла̄тыӈ о̄с вос торгамтасы̄н, ты колнакт сустēмт, нэ̄пак-ло̄мтыт ханты ос ма̄ньщи ла̄тӈыт рущ ла̄тӈыг толмащлавēсыт, нэ̄пакн хасвēсыт ос ла̄кква-тагталавēсыт. Ня̄врамыт юв-щалтым ка̄салыяныл, кит-хӯрум щёс ловиньтыяныл ос та̄ра ханищтыяныл. Сакати, тох ща̄нь ла̄тӈанув э̄лаль тотавет». 

Та юи-па̄лт «Лылыӈ со̄юм» колн ялантан ня̄врамыт та̄нки ханищтам наканыл суссылтасаныл. «Сэ̄рипос посты» — ты о̄вылтыт Ольга Норова «Э̄твит» группатэ̄т ханищтахтын а̄гиянэ потыртасыт ос ма̄ньщи ла̄тӈыл акв э̄рыг э̄ргысыт. Мо̄т яныгнув а̄гит ос пыг кит нё̄тнэ та̄ныг са̄ӈквыл-тапыл са̄ӈквылтасыт. Та̄н та̄нкина̄ныл «Мастерская обских наигрышей» ла̄вияныл, ты а̄гит-пыгыт Алексей Рещиковн ханищтавет. 
Мо̄т а̄гирищит «Ка̄ркам ёшие» та̄нкина̄ныл ла̄всаныл, та̄н Галина Молданован супыт ю̄нтуӈкве, сэ̄тапыл хорамыӈ маснут сагуӈкве ос а̄канит ва̄руӈкве ханищтавет. Ты рӯпатаныл ва̄рнэ̄ныл сыс ханты ла̄тӈыл потыртэ̄гыт, ань ос А̄с ма̄хум э̄рыг э̄ргысыт. 
Тувыл «Кукольный театрын» ялантан ня̄врамыт та̄нки урыл потыртасыт. Та̄н хорамыӈ хурит по̄слэ̄гыт, сыресыр вильтхопит та̄нки ва̄рēгыт, ты урыл Ирина Белявская та̄нанылн потырты. Пēс ма̄хманув хольт тӯлыглахтуӈкве, Ӯй йӣкв йӣквуӈкве пыгрищит Владимир Меровн ханищтавет. 

Раиса Гаврильчик ос тав палтэ ялантан а̄гирищит та̄нки-на̄ныл «Лӯима̄» ла̄тӈыл намтысаныл. Та̄н тот лӯима̄ мирыт пēс о̄лупсав та̄ра-паттыяныл, сосса ма̄хум са̄всыр ёнганыл ханищтэ̄гыт, ма̄ньщи а̄мщит а̄мщēгыт. Тувыл Вероника Миронова ханищтан а̄гиянэ потыртасыт, та̄н ань ханты ос ма̄ньщи мир «Пил ва̄тнэ йӣкв» йӣквсыт. 
Ань ты а̄гит-пыгыт пуссын та̄нки ханищтам ва̄рмаляныл э̄лаль суссылтан ос матыр ва̄рнэ ма̄гыс мӯй ма̄хум во̄всаныл. Та̄н я̄нас колнакт атхатыгласыт ос мӯй хо̄тпат, хотьют маныр ва̄руӈкве ка̄сащи, тув вос мины. То̄ват а̄канит ва̄руӈкве ӯнтылматсыт, мо̄таныт са̄ӈквылтасыт, хотьют йӣквуӈкве лю̄люмта̄лыс манос театрыт о̄лнэ о̄щхулит пӯмщаласыт. Ма̄хум акв колнакт ханты ла̄тыӈ, мо̄т колнакт ос ма̄ньщи ла̄тыӈ ханищтасыт. Мӯй ма̄хмытн ты ва̄рмалит сака мӯстысыт, пуссын кит-хӯрум ма̄н ялуӈкве а̄лымасыт. 

Тувыл ма̄хум пуссын о̄ста акван-атвēсыт. «Сэрипос» фестиваляныл оигпан э̄лы-па̄лт ма̄ньщи мӯй хо̄тпа Мария Тихоновна Двинянинова потыртаӈкве во̄ввес. Тав ня̄врамыт ёт пащалахтас ос ма̄ньпорат о̄лум акв пӯмыщ нак номылматастэ. То̄нт тэ̄н юрт а̄гитэ̄нтыл рущ ла̄тыӈ ат ва̄нэтэ̄н ма̄гыс нас нēлмыл суит пēрыгтэ̄г. 
Ос мо̄т а̄гирищ тэ̄н палтэ̄н ёнгуӈкве во̄вхатас, тэ̄н ла̄вēг: «Наӈ хумус мēн ёт мēн ёнгēгын, рущ ла̄тыӈ ат ва̄гын, нэ̄матыр ат торгамтэ̄гын». 
На̄н, ня̄врамаквет, ань тыт са̄всыр мирныл о̄лэгы̄н, на̄н пуссын ханты ос ма̄нь-щи ла̄тӈыл потыртаӈкве, пēс наканув ва̄ӈкве ханищтавēн, таима̄гыс ам сымум ро̄внэ ма̄т о̄лы».

Та юи-па̄лт а̄гирищит-пыгрищит пуссын янытлан нэ̄пакыл мӯйлуптавēсыт. Фаина Иштимирован ос Людмила Алфёрован та̄н пуссын э̄сгувēсыт. Тэ̄н Оксана Вадичупован ос Данил Мироновын пӯмащипа ла̄тыӈ ла̄всы̄г, а̄ги ос пыг «Сэ̄рипос» фестиваль урыл ёмщакв потыртасы̄г. Нэ̄г Оксана ма̄ньта̄гыл ва̄гтэ̄н, тав ты центрыт яныгмас осса̄всыр мӯтра ва̄рмалитн ханищтахтас. 
«Югра лылыēп» организацият  рӯпитан  хо̄тпат  са̄т сыс ща̄нь ла̄тыӈ ханищтан мо̄т пӯмыщ накыт о̄с ва̄рыгласыт. Ты урыл я̄нас  потрыт  тах  хансэ̄в.

