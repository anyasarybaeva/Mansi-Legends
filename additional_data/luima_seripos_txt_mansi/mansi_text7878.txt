
Ханты-Мансийск ӯст ма̄нь таквс э̄тпос 24 щислат яныг концерт ма̄хум ма̄гыс ва̄рыглавес. Ма̄хмыт, хотьют ма̄н палтув Донецкий ос Луганский Народный Республикагныл ёхтысыт, та̄н ос ханищтахтын ня̄врамыт, студентыт ты яныг концерт хӯнтласыт.
Мариинский театр кӯ­щай хум Валерий Гергиев ля̄ххал хаснэ ос тотнэ ма̄хум ёт хо̄нтхатыглас ос тамле ла̄тӈыт ла̄выс: «Ма̄н тыт ань о̄выл концертув суссылтаслӯв. Ма̄нав хӯнтлаӈкве ос сунсуӈкве са̄в ма̄ньлат хо̄тпат ёхталасыт, тыи сака ёмас ва̄рмаль. Ёхта­лам хо̄тпат ма̄гыс ты хо̄тал са̄всыр э̄рыгта̄ныт ма̄н ёнгысанӯв. 
Ма̄н ка̄сыӈ та̄л на̄н округн ёхталэ̄в, ань ты э̄лы-па̄лт ма̄н оркеструв Сургут ӯст ос Красноярск ӯст ёнгыс, ты та̄л Нарьян-Марн ос минэ̄в. 
Ам ла̄­вуӈ­кве таӈхēгум, Ханты-Мансийск ӯс ма̄н ма̄г­сы­лув аквтоп ма̄н колув, тыг ща̄гтым ёхта­лэ̄в, ма̄хум ёнгилытыл пӯм­щалэ̄в. Тыт о̄лнэ мир ма̄­нав 15 та̄лыт сыс акв­пи­сыг сымы­ӈыщ ӯрияныл.
Ма̄н театрувт са̄в э̄ргын хо̄тпат рӯпитэ̄гыт, яныг оркестр о̄лы, са̄в йильпи йӣквнэ ос э̄ргыӈ яныг колнакыт–залыт о̄лэ̄гыт. Ань са̄в ма̄ньлат хо̄тпат рӯпитаӈкве ёх­тысыт, суснэ хо̄тпатн ань сака пӯмыщ та̄н ёнгын концертаныл хӯнтлуӈкв ос сунсуӈкв. Минам та̄лыт порат ма̄н мо̄т хо̄н ма̄н, Американ, Япониян, Китаин ялсӯв. Югра ма̄т ёнгуӈкве ос концертыт суссылтаӈ­кве ма̄н сака э̄руптэ̄в. 
Ань ка̄сыӈ э̄лумхо̄ласн политика тэ̄ла урыл сака та̄рвитыӈ матыр-а̄ти хӯн­тамла̄луӈкве, ос ма̄хум хомус э̄ргыт хӯнтласыт, аквтох э̄лаль хӯнтлаӈкве вос патэ̄гыт, э̄ргыт ёт э̄лаль о̄луӈкве патэ̄гыт».
Тамле ёмас ла̄тӈыт Валерий Гергиев ты ла̄выс. Со̄ль, ты та̄рвитыӈ йист театрыт рӯпитан ма̄хум мир ма̄­гыс ёмас ва̄рмаль тотэ̄гыт.
Оксана АЛБИНА
