

	Са̄всыр кӯщаянув ты та̄л сыс маныр рӯпата ва̄рēгыт, ань акваг ты урыл та потыртэ̄гыт. Та э̄тпост ос ма̄-вит ӯргалан ма̄хум акван-атхатыгласыт. Потыртасыт, хумус рӯпитасыт, маныр ва̄рсыт, ос э̄лаль рӯпатаныл хумус мины. 

	Щар са̄в лю̄ль ва̄рмаль нефтяник-ма̄хум та̄н 

	ты ва̄рēгыт, ма̄-витув пулиг но̄х-о̄хтартыяныл, па̄ӈктыяныл. Ма̄-во̄й тотнэ тēр турыт э̄рнэ торыг ат пēнтыяныл, таит хот-харӈайтавет ос акваг та маныгтахтэ̄гыт. Ма̄-витув щар витыг тотыяныл, тувыл тот нэ̄матыр пум ос йӣвыт са̄в та̄л ат яныгмēгыт. 

	Туи сыс ка̄сыӈ нефтяной компаниян 700 километра палыт ма̄-во̄й тотнэ турыт пēнтуӈкв э̄ри. Са̄выӈпа̄лэ компаният пуссын туп 300-400 километра палыт турыт пēнтэ̄гыт. Ты хосыт пēс турыт пуссын асытавет, ос ма̄-во̄й са̄в тонна ма̄ тармылн та со̄схаты. 

	Ань ты атхатыглам кӯщаит ла̄всыт, щар са̄в лю̄ль «Роснефть» нампа компаният рӯпитан хо̄тпат та̄н ты  ва̄рēгыт. «Лукойл» нампа компания туп ёмащаквнув рӯпиты. Та̄н нефть тотнэ 700 километра палыт тēр турыт пēнтыяныл.

	Ювле хультум хо̄т э̄тпос сыс во̄р мори са̄грын 98 хо̄тпа пуввēсыт, та̄н разрешение-нэ̄пак ат выгыт, нэ̄матыр олн ат ойтэ̄гыт, хо̄т таӈхēгыт, тот во̄р та са̄грēгыт. Та̄н пуссын штраф-олныл пинвēсыт.

	Тувыл ма̄хум ты урыл потыртасыт – ань са̄в хо̄тпа ма̄нь пупа̄пщикве во̄рт хо̄нтыяныл, юв тотыяныл. Ос гаражт лап-товарттым о̄ньщияныл. Яныг ӯсыгт, Сургутыт ос Нижневартовскат, о̄лнэ ма̄хум та̄н тох ва̄рēгыт. Ос ӯй юн о̄щнэ ма̄гыс разрешение-нэ̄пак виӈкв э̄ри, нас юв тотуӈкв ос юн о̄ньщуӈкв щар ат ро̄ви.

	Ос ань тамле ва̄рмаль о̄лы, па̄влыт, ӯсыт ляпат сака са̄в во̄рто̄лнут о̄лы. Та̄н яныг порс-аня ляпан о̄лмыгтэ̄гыт, тот та о̄лэ̄гыт. Пил ман лахыс ма̄гыс ма̄хум во̄рн ялуӈкв пилэ̄гыт. Ты ва̄рмаль щирыл хумус э̄лаль рӯпитаӈкве, ань ма̄-вит ӯргалан ма̄хум номсахтэ̄гыт. 

	Ӯсувт о̄лнэ ханты о̄йка Владимир Михайлович Куриков ла̄выс, хо̄тпа ляпан ханьщувлам ворто̄лнутыт э̄ри тэ̄рпил миӈкве, ос тувыл па̄вылныл хотталь э̄лаль тотуӈкв э̄рēгыт. Ос сапра̄нит о̄лум кӯщаит тавен ла̄всыт, ты рӯпата ва̄рнэ ма̄гыс сака са̄в олн э̄ри. Ты тэ̄рпи-капай тынэ сака яныг. Ос ӯй мо̄т ма̄н те тотаве, тав ханьщувлам ма̄тэ̄н ювле ёхты.

	Ос тыи, со̄ль, яныг ва̄рмалиг ань ты ēмтыс. Ворто̄лнутыт сака са̄вмысыт, та̄н ань нэ̄матырыл ат пилэ̄гыт, щар ӯсн ёхтэ̄гыт. Ань ма̄-вит ӯргалан ма̄хум ла̄всыт, ты ва̄рмаль ёт маныр ва̄руӈкв э̄ри, э̄лаль номсахтуӈкв тах патэ̄гыт.

	 

	Валентина васильева
