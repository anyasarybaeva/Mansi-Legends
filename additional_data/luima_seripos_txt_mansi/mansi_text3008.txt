
Анна Митрофановна Конькова 1916 та̄лт о̄йттур э̄тпос ва̄т нупыл нёлолов хо̄талт самын патыс. Ты та̄л тав яныгса̄т та̄лэ то̄влынув. Э̄ква мир ма̄гсыл са̄в потрыт, ма̄ньщи мо̄йтыт рущ ла̄тӈыл хансыс. Ань тав хансум мо̄йтанэ хосыт мир соссаӈ о̄лупса урыл са̄в ва̄гыт.
А̄гирищкве Хо̄нтаӈ ма̄т Евра нампа па̄вылт самын патыс ос тот яныгмас. Аннэ ма̄ньщи щирыл Щират рӯтныл о̄лыс. Ётыл янгыг ēмтмēт «И лун медлительных поток» нампа потрет тав такви яныгмаме урыл хансыс. Анна Митрофановна 1937 та̄лт Остяко–Вогульск ӯст педтехникум а̄стлас. Ва̄тахтем та̄л ня̄врамыт ханищтым Ха̄льӯс районт, ётылнув ос Ханты-Мансийский районт рӯпитас. Такви ты урыл потырта̄лыс,  хо̄нт о̄вылтахтам порат тэ̄н о̄йкатэ̄н ёт хантыт палт рӯпитаӈкве тēтвесы̄г. О̄йкатэ та̄ксар хум о̄лыс, ёмщакв па̄тлуптас, матыр-а̄ти ва̄руӈкве пуссын ха̄сыс.
Ева Адамовна Шмидт 1991 та̄лт Ханты-Мансийск ӯст Анна Митрофановна ёт потыртам потрēн пуссын ёл-хасме. «Детство и юность Анны Коньковой в мансийском селении» нампа нэ̄пакт тох хансым о̄лы, тав  Еван титыглаве:
- Хо̄т рӯпитасын, хоты па̄выл та ляпат о̄лыс?
- Писъян.
- Ос манхурип я̄ тот о̄лыс?
- Щапакыӈ я̄.
- Хо̄т тав о̄лыс?
- Хотьютын тав ва̄ве. Ты урыл нэ̄матыр ла̄вуӈкве ат вēрмēгум. Мēн о̄влэ̄т Сортъя хосыт минасамēн, тувыл налыман  нупыл ат вēрыста я̄ӈкылмат  хосыт ё̄мсумēн, ня̄врамамēн  но̄х-а̄лмим тотысламēн.
Тох ты э̄ква такви о̄лупсатэ урыл ученый нэ̄н потыртас. Хотталь э̄л тēтыглавесы̄г, тув рӯпитаӈкве та минасы̄г.
То̄нт ня̄врамыт рущ ла̄тыӈ щар ат ва̄сыт. Тав рӯпитам  ма̄тэ̄т ханты ос ё̄рн ня̄врамыт о̄лсыт. Ня̄врамыт ханищтан ма̄гсыл тав ё̄рн ла̄тыӈ такви ханищтастэ ос ня̄врамыт ёт ё̄рн ла̄тӈыл потыртас. Тох та̄наныл ловиньтаӈкве, хансуӈкве та ханищтасанэ. Тув, та па̄вылн ня̄врамыт са̄ртын тотымат, тэ̄н о̄йкатэ̄нтыл о̄с са̄ртыннув ёхтумы̄г, школа иӈ ат рӯпитас.  Тав акв ё̄рн а̄гирищкве Вэнго  Нэтту такви палтэ вистэ, тав  ётэ акваг потыртым ла̄тыӈ  та ханищтастэ.
Хо̄нт о̄вылтахтас, о̄йкатэ акв та̄л юн о̄лыс, мо̄тыт та̄л хо̄нтлуӈкве та тотвес. Тав ня̄врамаге ёт та па̄вылт та хультыс. Пыге Эмиль то̄нт иӈ ма̄нь, титахтем та̄лэ туп о̄лыс. Акваг а̄тятэ  тинсыстэ, лю̄ньщис. Ла̄пканылт торыӈ тэ̄нут а̄тим о̄лыс. Ётыл  Ханты-Мансийск ӯсн ёхтысыт, то̄нт о̄йкатэ хо̄нтлын ма̄т порславес. Анна Митрофановна ва̄гтал о̄лыс, тот о̄луӈкве та хультсыт. О̄влэ̄т тав ма̄нь ня̄врамыт палт рӯпитаӈкве  вуйвес. Тувыл ос са̄в та̄л ня̄врамыт ханищтым рӯпитас. Сака ёмщакв мо̄йтыт мо̄йтуӈкве, пēс потрыт потыртаӈкве ха̄сыс. Таима̄гыс ма̄хум таве хӯнтлуӈкве сака тахсыт. Хуньт ма̄нь порат анēкватэ̄н акваг мо̄йтыл мо̄йтыглавес. Ты мо̄йтыт тав номтэ̄т пуссын о̄лсыт. Околь анēкватэ сака мӯтраӈ э̄ква о̄лыс, тав ла̄ввес – Ща̄нит Ща̄нь. Ётыл тав оматэ о̄с тащир ла̄ввес.  О̄с потрыӈ ос мӯтраӈ нэ̄г оматэ о̄лыс.
Анна Митрофановна хунь рӯпитан ма̄ныл по̄йтыс, такви потрыт, мо̄йтыт хансуӈкве  патыс. Мо̄т хо̄н ма̄ныл Венгрияныл, Германияныл, Францияныл, Англияныл ма̄хум ёхталасыт, тав потранэ, мо̄йтанэ акваг хассаныл. Ювле хультум нот  нёлса̄т та̄ланэ̄т э̄ква мо̄йтанэ «Огонь–камень» нэ̄пакн хасвēсыт. 1976 та̄л па̄сныл «Ленинская правда» газетат мо̄йтанэ, потранэ акваг хансыглавēсыт.
Геннадий Сазоновыл акв  яныг потыр аквъёт хассы̄г –  «И лун медлительных поток»,  ты потыр хӯрум щёс йильпи нэ̄пакыг ва̄рыглавес. 1983 та̄лт Анна Митрофановна СССР  Союз писателит палт пирмайтавес. Ётыл, тит та̄л минам порат «Сказки бабушки Аннэ» я̄нас нэ̄паке та̄ратавес. «Вожак Ивыр» нэ̄паке нёлса̄т нупыл ат та̄лэ то̄влум кастыл ва̄рвес. Та нэ̄пакт хурит Геннадий Райшев по̄слысанэ. Сака нё̄тнэ, ёмас нэ̄пак о̄лыс. Щар юи–о̄выл  нэ̄паке 1996 та̄лт хансыстэ ос тыщир намтыстэ – «Свидание с детством». Нэ̄пакет хансыс, хумус анēкватэ̄н мо̄йтытыл мо̄йтыглавес, хумус тав янмалтавес. Яныгмам поратэ та̄рвитыӈ о̄лыс. Э̄лаль на̄н тав потре ос мо̄йтэ ловиньтэ̄н.
