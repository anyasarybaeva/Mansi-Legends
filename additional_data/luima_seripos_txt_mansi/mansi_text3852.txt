
Тӯя порат ма̄н о̄лнэ ма̄вт ма̄ньлат пыгыт армиян вуйвēсыт, рущит ла̄внэ̄ныл хольт «весенний призыв» о̄лыс. Ка̄сыӈ та̄л ты порат тит со̄тыратем хо̄тпа лусытан ма̄н та тотавет.

	Ты та̄л ма̄н округувт 22 комиссия рӯпитас, та̄н ты армиян пыгыт пēриясыт. Ты тэ̄ла округувт хумус минас, ты урыл потыртан ма̄гыс нила хо̄тпа ля̄ххалыт хаснэ ма̄хум ёт хо̄нтхатыгласыт. Ка̄сыӈе такви рӯпата ва̄ри.

	О̄выл хум Рустам Абдрашитов призывной ма̄т кӯщай ва̄ӈын хо̄тпаг о̄лы. Титытэ — Джангар Мутаев, контракт щирыл лусытаӈкве ка̄сащан пыгыт ёт рӯпиты. Хӯрмитэ — Евгений Юровских пыгыт уральтан лēккарыг о̄лы, тав лēккарыӈ комиссият кӯщай хо̄тпа. Нилытэ — Владимир Леунов, тав военный комиссарн нё̄тнэ хо̄тпа.

	 

Призывной

ма̄т урыл

	 

	Рустам Абдрашитов ла̄выс, ты та̄л пыгыт пуссын ка̄сащим лусытаӈкве минасыт. Туп нила хо̄тпа районный пунктын ат ёхтысыт, нила хо̄тпа — Пыть-Ях ӯсн ат ёхтысыт, хо̄т тӯйтхатасыт. Ос акв хо̄тпа лēккарытн ат уральтавес, та̄н палтаныл ат ёхтыс. Ты хо̄тпат наманыл пуссын ва̄вет, ос э̄лаль та̄наныл полиция-ма̄хум тинсуӈкв патыяныл, хо̄нтыяныл тах.

	Яныг таквс э̄тпос о̄с аквтыса̄вит хо̄тпа армиян вивет. Ань тӯяг Президенский полкын лов хо̄тпа вуйвес, ос са̄в хо̄тпа ВДВ ма̄т лусытаӈкв патэ̄гыт.

	 

Пыгыт уральтан 

лēккар потре

	 

	Ка̄сыӈ та̄лныл ма̄ньлат пыгыт палт матыр а̄гм та хо̄нтаве. Та̄н ань акв ма̄т ӯнлыманыл ос ищхӣпыӈ ут нупыл акваг сунсыманыл, са̄выӈпа̄лэ пуссын ёмас салта̄тыг о̄луӈкв ос ёмащакв лусытаӈкв ат вēрмēгыт.

	Лēккар хум Евгений Юровских потыртас: «То̄ванакт ма̄ньлат пыг ма̄н палтув комиссия хо̄тпатн уральтаве, тав илттыг лю̄ньщалтахты. Титыглылӯв, манаре лю̄ньщи. Тав ла̄ви, армиян минуӈкв щар ат таӈхи. Ва̄им, ма̄н таве мо̄т лēккар палт тēтылӯв. Хунь тав та̄ксарыг ēмты ос номтэ̄т армиян минуӈкв хунь ка̄сащи, таве то̄нт тēтылӯв.»

	Э̄лаль тав ла̄выс, пыгыт пуссын акван те ловиньтаӈкв, та̄н халанылт туп 65% са̄вит хо̄тпа пуста̄гыл о̄лэ̄гыт, мо̄таныт матыр а̄гм о̄щнэ̄ныл кос, ос армиян тох та вивет.

	 

Контракт хаснэ ма̄хум урыл

	 

	Мо̄т хум Джангар Мутаев контракникыт ёт рӯпиты. Тав ла̄выс, ань тамле йильпи са̄ккон пирмайтавес, пыг ханищтахтуӈкв а̄стламе юи-па̄лт та̄ра контракт щирыл лусытаӈкв вēрми. Ос тыи ма̄гыс тит та̄л армият о̄луӈкв э̄ри. Ты тӯяг ма̄н округувт яныгса̄т хо̄тпа та̄ра контракт щирыл армиян лусытаӈкв патэ̄гыт.

	Ань ты ма̄хум са̄всыр щирыл нё̄тавет. Та̄н са̄в олныл ойтавет, о̄лнэ колыл, маснутыл ми-вет. Та̄н ипотека-олн виӈкв вēрмēгыт. Выгыт те, та̄нанылн лов та̄л лусытаӈкв э̄ри. Ос ты та̄лыт сыс та̄н банкын та̄нти олн щар ат ойтэ̄гыт, та̄н ма̄гсыланыл государство олн ойты. Лов та̄л ёмащакв те лусытэ̄гыт, квартираныл та̄нтина̄нылн хансыяныл.

	Ты хум ла̄выс, ань армият ёмас ос номтыӈ пыгыт сака э̄рēгыт. Ань военный техниканыл са̄всыр ищхӣпыӈ утыл акваг ва̄равет, таима̄гыс тув матыр рӯпата манос специальность о̄щнэ хо̄тпа виве.

	 

Альтернативный 

служба урыл

	 

	Военный служба коныпал альтернативный служба о̄с о̄лы. Тув туп то̄ват вивет. Ня̄врам ща̄нь ёт те о̄лы ос а̄щ та̄л яныгмас, во̄рт о̄лнэ ос са̄лы ӯрнэ ханты ос ма̄ньщи пыгыт, туп та̄н юн о̄луӈкв ос юн лусытаӈкв вēрмēгыт.

	Ты щирыл лусытаӈкв ка̄сащан пыгыт пӯльницат манос та̄рвитыӈ а̄гм о̄щнэ хо̄тпатн нё̄тым рӯпитаӈкв вēрмēгыт.

	Кӯщаит ла̄всыт, ма̄н округувт о̄лнэ пыгыт пуссын армиян минэ̄гыт. Юн хультуӈкв ос юн лусытаӈкв ат ка̄сащēгыт. Ты тӯяг туп акв пыг альтернативный службан хультыс, тав ань «санитарыг» пӯльницат рӯпиты. Тав ты рупататэ ма̄гыс олныл ойтаве, о̄лнэ колыл майвес ос отпуск виӈкв вēрми.

	То̄ват лусытаӈкв ат ка̄сащан пыгыт ос тамле ощмар ва̄руӈкв патсыт. Ла̄вēгыт, та̄н банкыт кредит-олн висыт, тувыл нэ̄пак тотэ̄гыт, та̄нанылн ка̄сыӈ э̄тпос ты кредит ма̄гыс са̄в олн ойтуӈкв э̄ри, армиян ул вос вивет.

	Ты урыл потыртаманыл порат ты военный хо̄тпат ла̄всыт, хо̄тпа матыр а̄рнта те о̄ньщи, тавēн о̄лнэ ма̄в ӯргалан ма̄гыс лусытаӈкв э̄ри.
