
Яныг таквс э̄тпос о̄вылтахтын порат округт рӯпитан ма̄нь лēккарыт Ханты-Мансийск ӯст конференциян акван-атхатыгласыт. Округ кӯщай ва̄ӈын хум Всеволод Кольцов, округ мир пусмалтан департамент кӯщай Алексей Добровольский, округ пӯльница яныг лēккар нэ̄ Елена Кутефа ос мо̄таныт пуссын тув ёхталасыт. 
Са̄всыр пӯльницатт са̄в ма̄нь лēккарыт рӯпитэ̄гыт, та̄н ма̄гсыла­ныл ханищтахтын ва̄р­маль щё̄­пита̄лвес. Хумус а̄гмыӈ-мосыӈ хо̄тпатын ос мо̄т са̄всыр та̄рвит а̄гм о̄щнэ ма̄хумн э̄рнэ щирыл нё̄тмил ва̄руӈкве, та̄н тот ханищтавēсыт. Ты ва̄рмальн са̄всыр ма̄ныл китса̄т арыгтем э̄лумхо̄лас ёхталас. 
Всеволод Кольцов ла̄выс: «Округувт ва̄т нупыл хо̄т со̄тыра ма̄нь лēккар рӯпиты. Матъ­ёмас на̄н ань ӯсытныл, па̄влытныл тыг ёхтуӈкве вēрмысы̄н. Тыт на̄н пус­малтан ва̄рмальн ханищ­тахтэгы̄н, халанынт ва̄й­хатуӈкве патэгы̄н. На̄н яныг лēккарытн акваг нё̄­тэгы̄н, а̄гмыӈ хо̄тпат пус­малтэгы̄н, та̄наныл акваг уральтым о̄ньщияны̄н. На̄н та̄лын сака та̄рви­тыӈ о̄лнув, ам яныг пӯ­ма­щипа на̄нан ла̄вēгум. Ты ханищтахтын ва̄рма­лин ёмас тэ̄лаг ос яныг онтасыг вос ēмты».
Округ мир пусмал­тан департамент кӯщай Алексей Добро­воль­ский ла̄вме щирыл, ань округ пӯльницанувт са̄всыр та̄рвитыӈ а̄гмыт пусмалтаӈкве ро̄ви. Югра ма̄т то̄ва па̄вланув сака э̄лын о̄лэ̄гыт, ань тув лēк­карыт туи ос тэ̄лы порат о̄с ёхтуӈкве вēрмēгыт. Ма̄нь лēккарыт тыт та̄н­ки пӯльницаныл ос рӯпа­таныл урыл сакати по­тыртэ̄гыт, халанылт мир пусмалтан тэ̄лан ха­нищ­тахтэ̄гыт. Ань ма̄хум пус­сын акван-нё̄тхатым рӯ­питэ̄гыт.
Елена Кутефа ла̄вме щирыл, округ пӯльницат яныгса̄т арыгтем лēк­кар мир пусмалтэ̄гыт. Та̄нанылн нё̄тым хӯрум­са̄ткем ма̄нь лēккар рӯ­питэ̄гыт. Та̄н э̄тэ-хо̄талэ а̄гмыӈ э̄лумхо̄лас ляпат о̄лэ̄гыт. 

Ма̄ньлат лēккарыт о̄выл щёс рӯпитаӈкве ёхтынэ̄ныл порат, яныг нё̄тмил та̄нанылн ма̄к ма̄нь лēккарыт ты ва̄рē­гыт. Та̄н хосытаныл лēк­кар э̄лаль мусхал щирыл рӯпатаӈкве паты, са̄в ва̄р­мальн тавēтыл ха­нищ­тахты. 
Ма̄нь лēккарыт опера­ция ва̄рнэ порат та̄н ты щар яныг нё̄тмил ва̄рē­гыт, а̄гмыӈ хо̄тпат тэ̄р­пил мыганыл ос акваг уральтым о̄ньщияныл. Ань тыима̄гыс тамле ханищтап ты щё̄питавес. Тыт та̄н ха̄снэ рӯпата­ныл халанылт вос сус­сылтыяныл, ва̄нэ ном­таныл ущ рӯпитаӈкве ёхтум а̄гитн-пыгытн потыртыяныл.
Тувыл Ханты-Ман­сийск ӯс Медицин­ский Академият ня̄вра­мыт ханищтым рӯпитан нэ̄ Тамара Овечкина по­тыртас. Тав ла̄выс, 1920 та̄лытт округувт туп кит пӯльница о̄лыс. То̄нт сака са̄в сосса ма̄хум а̄гманыл паттат хотталь щалтсыт. Лēккар ат то̄­вылхатас, тэ̄рпи о̄с мощ­ща о̄лыс.  
Сургут ӯст ос Ха̄льӯст кит яныг пӯльницаг рӯ­питасыг, яныгнув па̄в­лытт ос са̄т ма̄нь пӯль­ница о̄лыс, тувыл та. Ма̄нь па̄влытын мо̄рсыӈ порат фельдшерыт ёхталасыт. Са̄выӈпа̄лэ ма̄хум ураль­татта̄л о̄лсыт. Сосса ма̄­хум ня̄йт хо̄тпат палт пусмалтахтуӈкве ялсыт. 
Ётылнув ущ 1934 та̄лт Остяко-Вогульск ӯст фельдшерско-аку­шерский ханищтахтын кол пӯсвес. То̄нт о̄выл щёс тот ханты, ма̄ньщи, саран, ё̄рн, селькуп ма̄­хум мир пусмалтан ва̄р­мальн ханищтаӈкве патвēсыт. Ты ва̄рмаль щирыл 1938 та̄лт ха­нищтахтын ма̄ныл а̄ст­лам нилахуйплов сосса лēккарыт па̄влытн рӯ­питаӈкве кēтвēсыт. Война ēмтум мус тот яныгса̄т нёлоловхуйп­лов э̄лумхо̄лас ханищ­тахтын ма̄ныл а̄стласыт. Са̄в хо̄тпа хо̄нтлын ма̄н тотвēсыт, са̄выӈпа̄лэ юв ат ёхтысыт. 
Ты ханищтап кол он­тырса̄т нупыл ат та̄л рӯ­питанэ̄тэ сыс нёлолов арыгтем со̄тыра са̄вит ма̄нь лēккар тувыл та̄рт­вес. Ань тот са̄в ма̄ньлат а̄ги-пыг ханищтахты. Та̄н а̄стланэ̄ныл юи-па̄лт округ па̄влытн, ӯсытн мир пусмалтаӈкве ла̄к­ква та мингалэ̄гыт.
