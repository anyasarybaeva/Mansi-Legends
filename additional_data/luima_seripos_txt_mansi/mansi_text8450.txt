
Ма̄ньщи а̄гирищ Аня Вьюткина Ха̄льӯс район Саранпа̄вылт о̄лы, 9 та̄лэ то̄влыс. Тав ка̄тыл са̄всыр пормасыт ва̄руӈкве ханищтахты, пēс порат ма̄хманув хумус ма̄щтырласыт, ва̄рнутанэ та щирыл щё̄питыянэ. 
Аня китыгласлум, ма­ныр ва̄руӈкве ха̄сы, щакв­щуӈ­кве хо̄т ханищ­тахты. А̄гирищ тох потыртас:
– О̄йттур э̄тпост «Ма̄нь Ӯсквет» ам а̄па ю̄нтсум. Пēс щирыл хумус ва̄руӈкве э̄ри, Галина Рудольфовна Кондинан ханищтавесӯв. Са̄сныл тамле пормас ам нэ̄мхуньт ат ва̄рыгласум, ты о̄выл а̄пам. «Ночь музея» порат са̄сныл ху­сап­сов ю̄нтсум, тув ма̄гыӈ тэ̄нут, печеньят ос са̄ккар пинуӈкве ро̄ви.
Тынакт ос омам ёт ту­чаӈ ю̄нтуӈкве о̄вылтах­тас­мēн. Па̄квпалыт ань амти йинуӈкве ха̄сэ̄гум. Ю̄н­туп тӯщтын нуй пӯтска о̄ньщēгум, о̄с омамн нё̄т­вēсум, хӯлтыглавēсум, э̄рнэ щирыл щё̄питаслу­мēн. Тув сэ̄тап, туля ос ю̄нтупыт пинсум. А̄канит ю̄нтуӈкве сака э̄руп­тэ̄гум, супыл ос то̄­рыл ва̄ри­янум.
Ма̄н ма̄ньщи культурав сака пӯмыщ, ка̄тыл са̄в­сыр пормасыт ва̄руӈкве ро̄ви – маснут, ма̄гылн та­гатан хорамыт, сыре-сыр хусапсовыт, ёнгынутыт. 
Аня школат ханищтахты, таквсы 3 классын мины. Тав сака ка̄ркам а̄гирищ, ма̄щтырланэ̄тэ коныпал, са̄всыр ма̄т касы. Мо̄лты порат район янытыл ня̄в­рамыт ма̄гыс конкурс о̄лыс.Аня тот но̄х-патыс, яныт­лан нэ̄пакыл майвес. Кол­та̄гыл ма̄хманэ о̄выл­тыт тох ла̄выс:
– Ам а̄тям наме Алек­сандр Васильевич, омам Евгения Валерьевна. Кит а̄пщи о̄ньщēгум – Григо­рий ос Матвей. Сӯкыръя па̄­вылт о̄пагув-щащēква­гув о̄лэ̄г, Саран­па̄вылт ащо̄йкав о̄лы. Та̄н пал­та­ныл акваг ялантэ̄в, мӯй­лэ̄в. Ань туи сака рēгыӈ, Сӯкыръян пувлуӈкве яланта̄лэ̄в.
Ма̄н ты я̄тил а̄гирищ­к­вен са̄в ёмас, сымыӈ ла̄тыӈ ла̄вēв! Оматэ̄н ос а̄тя­тэ̄н пӯмащипа ла̄тыӈ кēтэ̄в! Матъёмас тав ма̄нь­та̄гыл щаквщи, омаге-а̄тяге ёт ма̄ньщи мирув пēс ва̄р­малит но̄х-во̄р­мал­тыянэ, э̄лаль тотыянэ. Тамле колта̄гланув хосыт мирув пēс накыт э̄лаль о̄с тах нотэ-йисэ о̄лэ̄гыт.
 
