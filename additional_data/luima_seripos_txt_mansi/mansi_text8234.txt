
Са̄лыл яласан касылын Саранпа̄вылн са̄в мир атхатыгласыт. Ма̄ньщи нэ̄ Раиса Алексеевна Проводникова тув Ха̄льӯсныл ялыс. Ла̄ви, хунь вēрми, тамле ма̄н ща̄гтым яланта̄лы. 
– Са̄лы ӯрнэ ма̄хманув нупыл сунсуӈкве сака пӯмыщ, татем молях, пēлпыщ яласэ̄гыт. Ам Сӯкыръя па̄вылт самын патсум, яныгмасум. То̄ва па̄влыӈ ма̄хманув о̄с нё̄рт пēс хольт яласэ̄гыт. А̄квум Мария Леонтьевна Анямова о̄йкатэ ёт са̄в та̄л ё̄рнколт о̄лсы̄г, рӯпи­тасы̄г. 
Ам ня̄враманум нупыл акваг потырта̄лэ̄гум, йис порат ма̄ньщи мирув хумус о̄лсыт, рӯтанум ос па̄выл ма̄хманув маныр ва̄руӈкве ха̄сэ̄гыт, хумус ма̄щтырлэ̄гыт, халанувт хумус рӯтыӈыщ о̄лэ̄в. Ма̄ньлат хо̄тпат ёт по­тыртаӈкве э̄ри, ма̄н ат те ла̄вēв, хотыл ва̄ӈкв патэ̄гыт. 
– Раиса Алексеевна, наӈ ня̄враманын яныг па̄вылт яныгмасыт, тот школат ма̄ньщи ла̄тыӈ хунь ханищтасыт, ос юн та̄н ётаныл ща̄нь ла̄тӈыл, улпыл, потыртэ̄гын?
– Юн амти ла̄тӈумтыл атхунь потырта̄лэ̄гум. Миша о̄йкам ос ня̄вра­манмēн ма̄ньщи ла̄тыӈ мощ ва̄га­ныл, хӯлэ̄гыт. О̄йкам рущ хум, ос щар ма̄ньщи хо̄тпа хольт ня̄р­хӯл манос ня̄рнё̄выль тэ̄ӈ­кве сака э̄рупты. Мēн хӯрум ня̄врам о̄ньщимēн – яныг а̄гимēн Вика, тав ёлы-пал Руслан пыгумēн самын патыс, тувыл Наташа а̄гимēн. 
Мēн палтумēн Татьяна йӣгрищум ня̄враманэ яныг­масыт. Ань ма̄нь а̄гитэ Аня Саранпа̄вылн ёт вислумēн. Сӯкыръят омаге-а̄тяге кол ӯнлы, тув ёхтысӯв. Тав иӈ ма̄нь о̄лыс, омаге-а̄тяге а̄тимыг ēмтсы̄г, ат номияге. Колэ суссылтаслумēн, па̄г ял­сӯв. 
Русланумēн о̄с кос таӈхыс тыгле йиӈкве, тувыл ань ты торыг пыге Воронеж ӯсн касуӈкве во̄в­вес. Апыгрищмēн а̄тятэ хольт па̄ссаӈ щах­ныл ю̄нгатыгла̄лым ал­хатнэ ма̄т касы. Пыге ёт тувле минас, нё̄тытэ, ханищтытэ. Ань 14 та̄лэ. Тот но̄х-паты те, Мастер спорта кандидат намыл миве. 
– Пыгын манос апгын каснэ ма̄н яланта̄лэ̄гын?  
– Тамле касыл нупыл сунсуӈкве сака та̄рвитыӈ, сымум ща̄рги. Ос воссыг хоталь ва̄рхатэ̄гум, ты тэ̄ла пēриястэ̄н, тот та ха­нищтахтэ̄г, пēрщēг. Хунь Русланум касыгла̄лыс, тав ётэ мо̄рсыӈ порат яланта̄лсум, суссум. Ань пыгыӈыщ тэ̄нттетэ̄н яла­сэ̄г. Пус ка̄т, пус ла̄гыл вос яласэ̄г, касэ̄г.
Ам тыт ань таса̄вит ма̄ньщи хо̄тпа ка̄саласум, ма̄нти ла̄тӈувтыл потра­мēв, номтум татем ёмас. Са̄лыӈ ма̄хум нупыл сус­тēмт номсэ̄гум, са̄лыт о̄лэ̄гыт – ма̄н мирув о̄лы, ма̄ньщи хо̄тпанӯв пēс ма̄хманув хольт нё̄рт са̄­лыяныл ёт яласэ̄гыт, йис о̄лупсав э̄лаль тотыяныл. 
Матъёмас тамле касыл Нё̄р акиянув ляпат ва̄­рыгла̄лаве. Сакати, тыт ак­ван-хо̄нтхатыгла̄лэ̄в, потра­мēв, са̄лыт ос са̄лыӈ ма̄хум нупыл сунсэ̄в. Ма̄ньщи мирув ос ты ма̄т о̄лнэ ма̄хумакве пуста̄гыл вос о̄лэ̄гыт, э̄лы хо̄тал нупыл ёмас номтыл вос сунсэ̄гыт!
Светлана РОМБАНДЕЕВА
