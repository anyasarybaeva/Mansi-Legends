
Ханищтахтын ня̄врамыт ка̄сыӈ ӯщлахтын пораныл ӯрияныл, хотьют юн ӯнлахо̄лым матыр ва̄ри, хотьют ос омагēн-а̄тягēн мо̄т ма̄т сунсыглаӈкве тотыглаве. 
«Исторический клуб» колн ялантан Саран­па̄выл ня̄врамыт ань Любовь Павловна Стака­но­ва, кӯщаяныл ёт, Ханты-Мансийск ӯсн ёхталасыт. Ты ня̄врамыт туи порат «Ма̄нь Ӯсквет» тув сыс о̄лэ̄гыт ос тэ̄лы порат тох акван-атхатыглэ̄гыт.
Тэ̄лы яныг ӯсытныл Саранпа̄выл мус ма̄ши­нал яласан лё̄ӈх ва̄раве, та хосыт минуӈкве хоса кос э̄ри ос ма̄хум тащир ханьщувласыт, тох та яласэ̄гыт. Ня̄врамыт акв лё̄ӈханыл яныг ӯс мус тэ̄лы лё̄х хосыт о̄лыс. 
Та̄н титхуйплов ня̄врам ос Саранпа̄выл музейт рӯпитан нэ̄г Татьяна Алексадровна Семяшкина ос Любовь Павловна Стаканова ёхталасыт. Ханты-Мансийск ӯст та̄н акв хо̄тал Āс-угорский институтн семинарн во̄виньта̄лвēсыт, тот ёнгынут урыл потраныл о̄лыс.
Āгирищит-пыгрищит «Ма̄нь Ӯсквет» туи порат са̄всыр щирыл ёнгалта­вет. Та̄н ма̄ньщи ос ханты мир ёнгынутытыл ёнгасаӈкве ёмщакв ха̄сэ̄гыт ос ва̄ганыл. Институн ёхталаманыл порат «Щёл» ёнгилыл йӣво̄влытыл ёнгасасыт. Тот ня̄врамыт ханищтан хо̄тпат са̄в па̄лыл ёхтала­сыт, ты а̄гит-пыгыт та̄на­нылн ты ёнгил суссыл­тасыт, хумус ёнгасаӈкве ос хумус ня̄врамытын ты ёнгил пӯмщиг паты. 
Мо̄тыт хо̄тал Любовь Павловна а̄гит-пыгыт ёт «Лылыӈ со̄юм» колн ялсыт, тот ос мо̄т ёнгынут ня̄врамытын ос та̄наныл ханищтан хо̄тпатын суссылтасыт. Ты ма̄ньщи ла̄тыӈ ханищтан ёнгынут, тав ла̄ваве «Ам омам ла̄тыӈ», таве ва̄руӈкве Елена Фризоргер номыл­матас. Ты карточка-нэ̄пак ло̄мтытыл хумус ёнгуӈ­кве Коля Фролов ос Рома Семяшкин суссылтасы̄г, та̄н «Ма̄нь Ӯсквет» ёнгуӈ­кве ёмщакв ханьщув­ласыт. Тамле ёнгын то̄тап­сов та̄н ань «Лылыӈ со̄юм» ня̄врамыт колн мӯйлуптасыт. 
Хӯрмит хо̄талт Саран­па̄выл ня̄врамыт «Ма̄-вит ос Э̄лумхо̄лас» музейн во̄выглавēсыт. Та̄н тот сосса мир культура урыл потыртавēсыт, ма̄хар лувнарыл ос мо̄т пēс йис порат о̄лум ӯйхулыт хуритыл суссылтавēсыт. Хоты порат та̄н о̄лсыт ос хо̄т ты лувыт хо̄нтвēсыт. Ма̄хар лувыт ань ты йист Ханты-Мансийск ӯсныл налыман нупыл хо̄тыт вēрыстат лё̄ӈх коныпалт хо̄нтавет. Тот археологыт туи акваг хилащлахтэ̄гыт, са̄всыр луво̄влыт ос яныг лувыт хо̄нтэ̄гыт. 
Музейт ня̄врамыт квест-ёнгилыл ва̄рыглавēсыт, та̄н акваг матыр урыл титыглавēсыт ос ювле э̄рнэ щирыл те ла̄всыт, та̄н нэ̄пак-ло̄мтыл майвē­сыт, тох та̄н ёнгил яны­тэ̄тыл хащсаныл ос но̄х та патсыт. Но̄х-патманыл юи-па̄лт та̄н ищхӣпыӈ то̄тап ляпан минасыт, тот та̄н са̄всыр а̄мщит хащ­сыт. Тох ты та̄н каникулыт порат яныг ӯст ӯщлахта­сыт, ювле товлыӈха̄пыл тыламласыт.  
Ос ма̄кыг та̄н таима̄г­сыл тыг Ханты-Мансийск ӯсн ёхталасыт, ня̄врамыт «Исторический клуб» коланылт па̄влыӈ ма̄хма­ныл урыл са̄всыр потрыт хансэ̄гыт, ты кастыл округ архив колн ёхталасыт, тот пēс нэ̄пакыт сунсыг­ла­сыт, ловиньтасыт. Ты урыл мо̄тыт ло̄псыт э̄лаль ловиньтэ̄н. 
Галина КОНДИНА
