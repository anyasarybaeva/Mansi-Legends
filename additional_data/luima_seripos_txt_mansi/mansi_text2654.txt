
«Пēс Сургут» нампа музеиӈ ма̄т «Тылащ поры» о̄лум порат Мария Владимировна Ситникова Людмила Мелентьева, Ирина Кошелева ос Ирина Ибрагимова пēс мо̄йт пӯмщиг ёнгысаныл, та̄н мӯй хо̄тпатн потыртасыт – Э̄тпосув нупыл тулё̄выл такталаӈкв ос ва̄рыглахтуӈкв манрыг ат ро̄ви. Пēс ма̄хманув ты ла̄выгласыт, тулё̄выл такталаӈкв патэгы̄н те – тулё̄влын сай ва̄рантаӈкв паты.
Ань ос мо̄йтаныл та щирыл минас. Пēс порат акв ё̄рнколт Акв-э̄ква тит апыгрищаге ёт о̄лыс, а̄гирищиг сака мулумыг ос а̄п-рамтахтын ня̄врамыг яныгмасы̄г. Са̄в щёс Акв-э̄ква а̄гирищиг нупыл ла̄выглас, тэ̄н тулё̄выл Э̄тпос нупыл ул вос такталэ̄г, ул вос ва̄рыглахтэ̄г – Э̄тпос-акиюв тах кантмаяве. 
Э̄типа̄лаг а̄гирищиг кон ква̄лсы̄г, Э̄тпосув  нупыл ва̄рыглахтуӈкв та тӯлтхатасы̄г. Акв-э̄ква кон ква̄лыс, а̄гирищиг юв во̄всаге. Э̄тпос ёл ва̄глыс, кон турманыг та ēмтыс. Та сыс Акв-э̄ква а̄гирищаге хот-тӯйтсаге, ла̄всаге, тэ̄н роттыг вос ӯнлэ̄г, суй щар ул вос ва̄рēг.
Э̄тпос-акиюв ё̄рнкол тӣвырн щалтыс, та титыглахты: 
– А̄гирищиг хо̄т о̄лэ̄г? Ам тэ̄натэ̄н ань лю̄ль ва̄рмēн ма̄гыс хотум ва̄риягум тах.
Матум Акв-э̄ква э̄тпос э̄лы-па̄лт ма̄нь пасан тӯщтыс, пасан тармыл солвал а̄ны лю̄ли ос ня̄нь-ло̄мт хуи. Илттыг солвал потыртаӈкв та патыс:
– Э̄тпос-акиюв, ул кантлэн. Ам па̄ялтам исум витн та̄ратавем, ам ат кантлэ̄гум.
Ня̄нь о̄с ла̄ви:
– Ам ос исум кӯрн ӯнттавем, пēлп касаил яктавем, ам та вēритэ̄гум. Ты а̄гирищиг а̄прамтахтым лю̄ль ва̄рсы̄г. Наӈ сака ул кантлэн. Ня̄нь-ло̄мт вуен, тэ̄пъялэн, то̄нт кантлын ма̄ныл тах по̄йтэ̄гын.
Э̄тпос нэ̄матыр ювле ат ла̄выс, ня̄нь-ло̄мт вис, тэ̄пъялас ос ювле То̄румн но̄х та минас. Номтэ о̄с ёмасыг та ēмтыс. Акв-э̄ква а̄гирищиг нупыл ла̄выс:
– Ам такос нэ̄нан ла̄выгласум, Э̄тпос нупыл ул ва̄рыглахтэ̄н, тулё̄выл ул такталэ̄н. Ат хӯнтлыман, та яныт лю̄ль-капай та ва̄рсын. 
Тамле ты пӯмыщ мо̄йт мӯйлын мирн ань та суссылтавес. На̄н ня̄враманын ты урыл о̄с потыртэ̄н.
 
Мо̄йт нэ̄пакн ма̄ньщи ла̄тӈыл В. Аксёнова хансыстэ
