

	Кондинский район Половинка па̄вылт са̄в мӯтраӈ, ёмас хо̄тпат о̄лэ̄гыт. Та̄н халанылт тот Алла Копьева о̄лы. Тав сака нёмса э̄лумхо̄лас, таквинатэ нэ̄мхуньт ат хӯлтытэ. Ос районт о̄лнэ ма̄хумн тав сти-хыт хаснэ нэ̄г ва̄ве. Алла Фёдоровна самын патум ма̄тэ о̄вылтыт, па̄вылт о̄лнэ мир урыл номтыӈ стихыт хансы. Ма̄хум та̄наныл ловиньтыя-ныл ос сымыӈ ла̄тыӈ тавēн ювле ла̄вēгыт. 

	Ты та̄л ма̄ньполь э̄тпос онтоловхуйплов щислат Алла Копьева 60 та̄лэ то̄влыс. Ма̄н таве ань янытлылӯв ос щунь-паща ла̄тыӈ ла̄вēв. 

	Учинский музейт рӯпитан кӯщай нэ̄ Галина Мостовых ма̄навн пищма кēтыс. Та̄н музей-коланылт «Дано любить, дано и воспевать» намтым акван-хо̄нт-хатыглан нак ва̄рыглавес. То̄нт мӯй-луӈкве ёхталам ма̄хум Алла Фёдоровна Копьева ёт ва̄йхатасыт ос  «Дыхание вечности» йильпи та̄ратам нэ̄паке урыл потыртасыт. 

	Щар о̄выл стихот-ворениятэ Алла са̄т-хуйплов та̄лэ порат хансыстэ.  Тавēн акв пыг сака мӯстыс, тувыл то̄нт сымн хо̄йнэ номтанэ нэ̄пакн хассанэ. Тыгыл э̄лаль ос мо̄т са̄всыр номтанэ нё̄тнэ ла̄тӈыг тэ̄луӈкве патсыт. 1996 та̄лт акв хансум потре «Может это быль» нэ̄ хо̄тпат акван-хо̄нтхатыглан мирхал конгрессыт ловиньтавес. Тав английский ла̄тӈын толмащлым о̄лыс. Ты коныпал потранэ Урай ӯст та̄ратым са̄всыр нам о̄щнэ сборникыт о̄лэ̄гыт. Тувыл 2008 та̄л па̄сыл нэ̄ «Литературное объединение «Возрождение» Кондинского района» акван-атхатам хо̄тпат ёт рӯпиты. 

	Такви урēтыл Алла Копьева таи потыртас: «Ам яныг колта̄гылт яныгмасум. А̄тям Фёдор Иванович Исыпов хо̄нтаӈ ма̄ньщи хумыг о̄лыс. Ос тэ̄н Августа Петровна  омамēнтыл нёлолов ня̄врам янмалтасы̄г. Ам щар янгыг о̄лсум, а̄пщиянум, йигрищанум янмалтаӈкве нё̄тсум, колсори рӯпата ва̄рсум. Школам а̄стламум юи-па̄лт о̄влэ̄т во̄рт йӣв яктын ма̄т ос тувыл рēг та̄ратан машинат о̄лнэ ма̄т рӯпитасум. Ётыл Половинка па̄вылт  о̄лнэ ма̄хумн почта тотыгласум ос та юи-па̄лт матумпа̄ла хо̄тпат о̄щнэ колт ка̄с ва̄рнэ нэ̄г рӯпитасум.  

	Стихыт хаснэ ва̄рмаль ул омамныл ам палтум ёхтыс. Тав о̄л-мēт, насати, стихыт о̄с хансум. Туп ты урыл нэ̄мхотьют ат ва̄с. Тамле тэ̄лат э̄лаль тотуӈкве а̄тямн ат та̄ртыма. Тувыл ма̄нь ня̄врам янмалтаме сыс са̄в матыр ва̄руӈкве хунь а̄лымēгын. Тав ам ётум та̄рвитыӈыщ о̄лме порат стихыт акваг ловиньтам. Ань таима̄гыс ам о̄с стихыт ловиньтаӈкве э̄руптэ̄-гум ос то̄ванакт номтанум кӯстырыг нэ̄пакн хансыянум. Омам ном-тыл таӈхум ва̄рмале а̄нумн та ёхтыс».

	Ханты-Мансийс ӯсныл тав стиханэ хӯнтлуӈкве Людмила Родионова ялум. Тав Александра Тимофеевна Кауртаева оматэ ос ты па̄вылт самын патыс. Ань нэ̄ тох ла̄выс: «Ам Алла Фёдоровна ёт ёмщакв ва̄йхатым ат о̄лэ̄гум. Ос тав хансум потранэ о̄выл щёс хӯнтамласанум. Та̄н а̄нумн такем та сымын хо̄ясыт. Тав э̄рттам ам номтанум аквтох э̄лаль тотыянэ, тувыл аквтупмат акв лылыēпыл лылтымēн. Пӯмащипа ла̄тыӈ тавēн кēтэ̄гум, тав са̄в та̄л пуста̄гыл э̄лаль вос о̄лы. Ма̄н лӯима̄ о̄лупсав, ёмас ма̄хум о̄вылтыт э̄лаль вос матыр-а̄ти хансы, посыӈ номтанэ э̄лаль вос постэ̄гыт ос такви та̄ксарыг вос о̄лы».

	 

	Тамара Мерова
