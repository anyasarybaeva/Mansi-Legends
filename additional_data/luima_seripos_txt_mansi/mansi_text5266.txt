
Людмила Сергеевна Айваседа са̄в ня̄врамыӈ щēмьят самын патыс. Омаге-а̄тяге Белоярский район Нумто па̄вылт акван-минасы̄г. О̄влэ̄т тот о̄лсы̄г. Тувыл Касум па̄выл совхозн са̄лыт ӯрнэ хо̄тпаг рӯпитаӈкве патхатсы̄г. Тэ̄н аквъёт хо̄т ня̄врам янмалтасы̄г. Ань э̄кваг-о̄йкаг киттыг-минасы̄г, я̄нас ма̄т о̄лэ̄г. 
Щēмьянылт Людмила щар яныг ня̄врам. Тав ма̄ньта̄гыл са̄лыӈ-колт тотыглавес, йигрищанэ ос а̄пщиянэ юн ӯрим о̄лыс. Ётыл Касум па̄выл школа а̄стламе юи-па̄лт, а̄ги Ханты-Мансийск ӯс педучилищан э̄лаль ханищтахтуӈкве минас. Хӯрум та̄л ханищтахтас, тувыл па̄влэ̄н ювле ёхтыс, клуб-колт рӯпитаӈкве  патыс. 
Тот мощ рӯпитас, хум ва̄рыс. Ос о̄йкатэ̄н Когалым ӯс ляпат о̄лнэ са̄лыӈколн тотвес. Ё̄рнколт о̄лыматэ̄н Дима пыгēн самын патыс. Тав мощ яныгмас ос та̄н Когалым ӯсн  ва̄нтлысыт. 
Тот Людмила техникумт ханищтахтуӈкве патыс. А̄стламе юи-па̄лт, нэ̄ «Лукойл — Западная Сибирь» нампа ма̄-во̄й ма̄ныл но̄х-винэ компаният операторыг рӯпитаӈкве патыс. Та па̄сныл ань тыг мус нефтяникыт палт ты рӯпиты. Та рӯпитан ма̄тэ ляпат са̄лы ӯрнэ  йис  ма̄ныл  о̄лы.

А̄тятэ Сергей Хомаказович Айваседа, тав ань ос Когалым ӯс по̄хат такви ма̄тэ̄т са̄лыя-нэ о̄ньщим о̄лы. Кит та̄л ювле хультум порат тув ва̄нтлыс. Тот йильпи колыт ос сӯмъях ӯнттыс, ва̄тахкем са̄лы о̄ньщи. Людмила ӯщлахтын хо̄талытт акваг тав палтэ яланты, тот колсори рӯпата ва̄ри. Оматэ наме Татьяна Владимировна Айваседа, тав ань Нумто  па̄вылт  о̄лы. 
Ка̄сыӈ та̄л Когалым ӯст ос Русскинская па̄вылт са̄лыл каснэ ва̄рмаль ва̄рыглаве. Людмила акваг тув яланты. Э̄кват халт ёмщакв са̄лыл каснэ̄тэ порат ва̄тихал мӯйлупсал майлаве.
Са̄лыӈ ма̄хум мӯйлуӈкве акван-атхатыгланэ̄ныл порат «Пēс йис щирыл о̄лнэ щēмья» нампа касыл щё̄пита̄лаве. Тэ̄н хорамыӈ сахил ос ва̄ил масхатым Дмитрий пыге ёт маснутанэ̄н суссылтэ̄г. Ты маснутыт нэ̄ такви ю̄нты. 
Хораманэ сакыл хартыянэ, сака нё̄тнэ̄г сусхатэ̄гыт.
Дима пыге ма̄ниг о̄лмēт, Людмила Сергеевна ялпыӈ хо̄талытт э̄ргыт акваг э̄ргыс. Ань тэ̄н пēс йис та̄гыл о̄лнэ-хӯлнэ ва̄рмалит аквъёт э̄лаль тотыянэ̄н. Пыге такви рӯтанэ пес о̄лупсанылтыл ат э̄ссамты. Ӯсн ёхталанэ̄тэ̄н порат мольщаӈыл масхатым тох та ё̄мыгты. Тавēн тох сака  ёмас.

Ань Людмила Сергеевна о̄йкатэ̄нтыл киттыг-минасы̄г. Тав мо̄т хум ёт о̄лы. Тэ̄н Дима пыгēнтыл ва̄тихал во̄р па̄вылт ӯщлахтэ̄г. Тот лылыēп сыстам, пыге са̄лыт ляпат о̄луӈкве сака  ка̄сащи. 
Во̄рколэ̄н то̄ванакт мӯй ма̄хум ёхталэ̄гыт, са̄всыр пормасытыл пӯмщалахтэ̄гыт ос нас ӯщлахтэ̄гыт. Коланыл яныг, тот са̄в э̄лумхо̄лас ӯщлахтуӈкве вēрми. Ты щēмья мӯй хо̄тпат ща̄гтым ӯрияныл. 
