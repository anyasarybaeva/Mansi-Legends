
Лӯпта э̄тпост ва̄т нупыл са̄тыт хо̄талт Ханты-Мансийск ӯсн щахныл алхатым каснэ ма̄ньщи хумиюв Руслан Проводников юв миннэ̄тэ порат хоиглас. Руслан ань тит э̄тпос палыт Америкат о̄лыс.Ты оигпам лӯпта э̄тпост нилахойплов хо̄талт ма̄н каснэ 

	хумиюв американец Крис Алигьери ёт касыс. Тэ̄н Крис самын патум ос ань о̄лнэ Нью-Йорк ӯст кассы̄г. Потыртахтынэ̄ныл порат ща̄рщ тапа̄лыл о̄лнэ ма̄хум тох тахмаясыт, мо̄т щирыл Крис ка-суӈкв ат ка̄сащас. 

	Руслан таквсы Майк Альворадо ёт каснэ̄тэ порат хот-вим WBO Чемпионский э̄нтапе ань ос Крис Алигьери хумин хот-вуйвес. Хотьют та касыл сунсыс, тав ва̄гтэ, халэ̄нт хотьютэ̄н ё̄рнувēг о̄лыс. 

	Каснэ хумиюв Ханты-Мансийск ӯсн хо̄игламе порат депутатыг о̄лнэ тит ма̄ньщи нэ̄г Татьяна Гоголева ос Надежда Алексеева Руслан ёт ва̄щинтахтын пӯмащ ва̄рыгласы̄г. Мир янытыл ва̄нэ ма̄ньщи хумиюв ёт потыртан кастыл янге-ма̄не ва̄т арыгтем хо̄тпа ёхталас. Та порат ты ам Руслан Крис ёт каснэ урыл потыртасум. 

	– Руслан, хумус наӈ номсэ̄гын, манрыг тох ēмтыс, манрыг на̄ӈ э̄нтапын мо̄т хумин майвес? 

	Тав ювле ла̄выс: 

	- Хотьютын ва̄ве, ань та урыл са̄в ро̄ви потыртаӈкв. Халмēнт касыл о̄вылтахтын порат тав та̄ра со̄выррищ хольт ринг янытыл поргуӈкв о̄вылтахтас. Ам тох каснэ хо̄тпат щар ат э̄руптыянум. Касуӈкв те ла̄вхатсын, манрыг ха̄йтыгтэ̄гын. 

	Каснэмēн порат тит щирыл ам таве са̄ӈалалым колканын ёл-паттыгласлум. Тувыл то̄ва порат ам таве мощ са̄литаслум. Юи-о̄выл хӯрмит раундыт Фреди Роуч ам тренерум ла̄выс: «Руслан, наӈын таве ёл-паттуӈкв э̄ри. Ма̄н тав ма̄тэ̄т, тав ӯсэ̄т касэ̄в, мо̄т щирыл но̄х-патуӈкв ма̄н нэ̄мхотьютн ат та̄ртавēв». Хумус Фреди ла̄всас, тох та ēмтыс. 

	Ам тавēн сам ёлы-па̄лн ёмщакв хо̄игламум порат тав сам ёлы-пал лӯве акв ма̄т хот-покматас. Таима̄гсыл Крис сам нё̄вле мо̄лях лап-торхатас. Бокс щирыл, хунь каснэ хум саме ат ка̄салы ос сам нё̄влянэ̄н лап-хартаве, касыл по̄илттаве. Крис ёт а̄лхатамум порат тох ат ēмтыс. Тав пēнтсылэ ам самум мощнув те лап-пантхатнув, касыл та̄ра та по̄илттануве. 

	Алхатамумēн юи-па̄лт о̄лум пресс-конференцият ам ты урыл о̄щнэ номтанум пуссын потыртасанум. Каснэмēн юи-па̄лт Крис саме ма̄гсыл та̄ра пӯльницан тотвес. 

	Ань ам ётум рӯпитан юрт хумим Вадим Корнилов Крис ёт каснэ ва̄рмаль титынтыг ва̄руӈкв номсы. Та па̄л ма̄хманув титынтыг ам ётум касуӈкв воссыг ат ка̄сащēгыт». 

	– Руслан,  на̄ӈ та̄рвит рӯпатан ва̄рнэн юи-па̄лт хумус ӯщлахтаӈкв ос маныр ва̄руӈкв номсэ̄гын? 

	– Юн мощ о̄лэ̄гум, тувыл щēмьяӈ тагыл Байкал тӯр ляпан ӯщлахтаӈкв ялэ̄гум. Яныг ӯст суяныл та̄л сытамнув ма̄т ӯщлахтуӈкв таххаты. 

	Руслан та̄л сыс акв щёс касыс, тамле ма̄т каснэ хо̄тпан таи а̄ти ёмас. Мо̄тыт ка̄сылэ хо̄т ос хунь ēмты, иӈ ат ва̄гтэ. Таима̄гсыл ты урыл тав нэ̄матыр ат ла̄выс. 

	 

	Александр ВЬЮТКИН

	 
