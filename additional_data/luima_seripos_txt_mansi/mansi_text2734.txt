

	Ма̄ньполь э̄тпос атхуйплов щислат ёвтнэ лю̄ль тэ̄нутныл, маснутныл, пормасытныл ма̄хум ӯргалан мирхал хо̄талыг о̄лы. Тамле хо̄тал ООН па̄лыл ва̄рвес, ос Россиявт тав 1994 та̄лныл янытлаве. Тувыл мирхал организация ка̄сыӈ та̄л акв матыр тэ̄ла я̄нас уральтым акваг о̄ньщияныл. Тох 2016 та̄л та̄н «Исключить антибиотики из меню» намаясаныл. 

	Роспотребнадзор колт рӯпитан хо̄тпатын пуссын тэ̄нутанув уральтавет. Та̄н «антибиотик» тэ̄рпи са̄в ул вос о̄щсыт. Ань сыресыр тэ̄рпиӈ утыл юн о̄щнэ ӯйхулыт мивет ос тэ̄пкант янмалтан тэ̄нутыт моляхнув вос яныгмēгыт, са̄всыр тэ̄рпиӈ витыл со̄сантавет. Таима̄гыс нё̄влит, щаквит тэ̄нутыт, фруктыт ос овощит са̄в антибиотик о̄ньщēгыт. Ты о̄вылтыт ля̄ххал тотнэ хо̄тпатн Мария Соловьёва, Юграт санитарный лēккарыг о̄лнэ кӯщай нэ̄, ос Ирина Козлова, гигиена ос эпидемиология центрыт  кӯщай нэ̄, потыртасы̄г.

	Тэ̄нутыт ман пормасыт уральтан щирыл округувт онтолов лаборатория рӯпитэ̄гыт. Тувыл матыр лю̄ль хо̄нтэгы̄т ке, та̄ра ла̄тыӈ хансэ̄гыт. Хот-сакум тэ̄нутыт та̄ра по̄хан вивет. Мо̄лты акв со̄тыра  436 щёс ма̄хум телефон хосыт потыртасыт  манос пищма хансым  роспотребназдор-колн ла̄тыӈ кēтыгласыт. Хот-сакум щаквит тэ̄нут ва̄тихал  хо̄нтыглаве. 

	Хӯл алыщлан ос са̄всыр тэ̄нут ва̄рнэ общинат о̄с уральтым о̄ньщавет. Ва̄сыт тыг ёхталанэ̄ныл порат нё̄вляныл уральтан ма̄гыс Новосибирск ӯст о̄лнэ лаботаториян кēтавет. Ань тыг мус хӯлыт ос ва̄с нё̄влит 

	нэ̄мат лю̄ль ут ат хо̄нтыглавес. 

	Тамара Мерова
