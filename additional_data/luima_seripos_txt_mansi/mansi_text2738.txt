

	Ма̄ньполь э̄тпос 23 хо̄талэ̄т ля̄ххал тотнэ ма̄хум РИЦ «Югра» колн во̄выглавēсыт. Тув ОАО «Ипотечное агентство Югры» ма̄т кӯщаиг рӯпитан хум Евгений Чепель ёхталас, о̄лнэ колыт урыл потыртас. 

	Округувт хӯрум ӯсытт арендный колыт ӯнттувēсыт – Ханты-Мансийск (90 квартират), Сургут (170) ос Нефтеюганск (94). Бюджетный организацият рӯпитан хо̄тпа о̄лнэ кол ат те о̄ньщи, тамле колн о̄лмыгтаӈкве вēрми. Э̄тпостем тув хус арыгтем солко̄ви ойтуӈкве э̄ри. Округувн ань са̄в мир рӯпитаӈкве ювыт, та̄н ма̄гсыланыл ты тэ̄ла сака а̄ртми. 

	Манах та̄л ты ма̄т о̄лэ̄гыт, рӯпитэ̄гыт, та са̄вит тот вос о̄лэ̄гыт. 

	2020 та̄л мус тамле арендный колыт о̄с тах ӯнттавет – 1800 са̄виттем квартиратын ма̄хум о̄лмыгтэ̄гыт. Ка̄сыӈ колта̄гыл тув прописка ва̄руӈкве вēрми.

	Ты коныпал агентство мо̄т са̄в рӯпата ва̄ри. Тав та̄ратэ ма̄хум о̄лнэ кол ёвтэ̄гыт манос тыналэ̄гыт. Округув янытыл 80 арыг колытт квартират ёвтуӈкве ро̄ви. Мо̄лты та̄л па̄сыл ос Россия янытыл о̄лнэ ӯсытт – Тюмень, Краснодар, Екатеринбург, Санкт-Петербург, Краснодар ос мо̄т ма̄т квартират ёвтуӈкве ро̄ви. 

	Ювле хультум та̄л сыс агентство со̄тыра арыг колта̄глытын нё̄тыс. Кӯщай хум ла̄вме щирыл, ты тэ̄ла та̄н 2020 та̄л мус хассаныл, рӯпитаӈкве ань о̄вылтахтасыт.

	 

	Светлана Матвеева
