
Рēтыӈ ю̄свой э̄тпос 8 хо̄талэ – Наука янытлан хо̄тал. Ты кастыл ма̄н Ханты-Мансийск ӯст о̄лнэ А̄с-угорский институтт рӯпитан ма̄хум потраныл ма̄ньщи ла̄тӈыг толмащласлӯв – ва̄т та̄л сыс хумус рӯпитасыт, ань маныр ва̄рēгыт, манса̄вит нэ̄пак та̄ратасыт, та маныр, пуссын ты урыл э̄лаль ловиньтэ̄н. 
«А̄с-угорский институт 1991 та̄лт яныг таквс э̄тпост рӯпитаӈкве о̄выл­тахтас. Та порат Ханты-Мансийский окружной Совет народных депута­тов № 208 исполком кӯщаит ла̄всыт, ты инсти­тутт рӯпитан ма̄хум сосса мир о̄вылтыт вос хансэ̄­гыт, о̄лупсаныл ос культу­раныл вос та̄ра-патты­яныл, э̄рганыл, мо̄йтаныл нэ̄пакн вос хансыяныл. 
30 та̄л сыс ма̄н са̄в э̄рнэ тэ̄ла ва̄рсӯв – ща̄нь ла̄тыӈ ханищтан нэ̄пакыт та̄ратасӯв, э̄рыг-мо̄йтыт ос пēс потрыт атсӯв, о̄с пуссын нэ̄пакын хассанӯв, са̄всыр анкетат ва̄тихал ва̄рыглэ̄в, округ янытыл о̄лнэ сосса ма̄хум ща̄нь ла̄тӈаныл ва̄ганыл ман а̄ти, хоты школатт ха­нищ­таве, ос мо̄т са̄в тэ̄лат торыг ань тыхо̄тал мус рӯпитэ̄в.
А̄с-угорский институтт ань 42 научный сотруд­никыт рӯпитэ̄гыт. Та̄н халанылт 5 хо̄тпа доктор наук намыл майвēсыт (1 ханты хо̄тпа), 14 кан­дидат наук (7 – хантыт, 4 – ма̄ньщит). 
Рӯпитан хо̄тпатныл 75% – ты сосса ма̄хум. А̄латы ка̄сыӈ та̄л учёный хо̄тпанув дис­сер­тания нэ̄пак вуянтэ̄гыт, 2021 та̄лт И.М. Молданова ос Р.М. Потпот фило­ло­ги­ческий наука канди­дат намыл майвесы̄г.
Институт матыр-а̄ти та̄ра-паттын тэ̄латэ тох намаим о̄лы: «Культурные и фило­логические аспе­кты ге­незиса и транс­фор­мации исторических общностей коренных народов Югры». Ка̄сыӈ отдел такви я̄нас тэ̄ла о̄ньщи. 
То̄ва ма̄хма­нув сосса мирыт о̄лнэ па̄в­лытн ялантэ̄гыт, тот тар­мыл матыр-а̄ти та̄ра-пат­тэ̄гыт, китыглахтэ̄гыт. Ва̄т та̄л сыс 400 арыгкем научный нэ̄пакыт хасвēсыт, э̄рыг-мо̄йт ос ла̄тыӈ ханищтан нэ̄пакыт та̄ратавēсыт.
Тувыл ма̄н са̄всыр проектыт щирыл рӯпитэ̄в, ань йис о̄лупсавт ты ма̄к э̄рнэ тэ̄ла. То̄ва проектыт урыл акв-кит ла̄тыӈ ла̄вēв. 
«Медвежий праздник северных манси» – ты тэ̄ла исторический наука кандидат, ма̄ньщи нэ̄ С.А. Попова тав щё̄питытэ. 
1994 та̄л па̄сныл ань тыхо̄тал мус тав тамле научный потрыт ос нэ̄пакыт хансыс: «Медвежий праздник на Северном Урале», «Роль периодического Медвежьего праздника Яныг Йикв в формиро­вании социума северных манси», «В.Н. Чернецов «Танцы духов (богов)» в Вежакарах: взгляд через столетие», «Вос­становление структуры Медвежьего праздника северной группы манси», «Антология поэзии Мед­вежьего праздника север­ных манси», «Об историческом соотно­ше­нии видов Медвежьего праздника у обских угров» ос мо̄т са̄всыр нэ̄пакыт.
«Этноигротека» нампа проект – ты тэ̄ла истори­ческий наука кандидат, ханты нэ̄ Т.В. Волдина тав 2018 та̄лт ва̄руӈкве о̄вылтастэ. Сосса ма̄х­манув пēс ёнгиланыл но̄х-во̄рмалтаӈкве э̄ри, ня̄врамытн, ома-а̄тянылн ос ханищтан хо̄тпанылн вос ва̄вет, а̄гирищит-пыгрищит вос ёнгалтавет. 
Ёнгасан ня̄врам номтэ ёмас, ща̄гтым ёнгасы, номсащлахты, ва̄та̄л ёнгилыт ханьщи. 
«Этно­игротека» тэ̄ла торыг ма̄н нила нэ̄пак хансыгласӯв: «Обско-угорские игры с камешками и палочками, «Традиционные игры с косточками и другими роговидными материа­лами», «Традиционные обско-угорские игры для развития мыслительных способностей: голо­воло­мки, верёвочное плете­ние, шахматы», «Обско-угорские словесные игры».
Акв проектув ос ща̄нь  ла̄тыӈ урыл: «Сохра­не­ние диалектного разно­образия обско-угорских языков на территории ХМАО-Югры». 
Ты тэ̄ла щирыл ма̄х­манув словарь нэ̄пакыт щё̄питэ̄гыт. Филологи­ческий наука доктор нэ̄ В.Н. Соловар тамле нэ̄пак са̄в хансыс: «Словарь хантыйско-русский и русско-хантый­ский», «Картинный сло­варь хантыйского языка», «Краткий русско-хантый­ский словарь (казымский диалект)», «Хантыйско-русский тематический словарь (сургутский диа­лект)» ос мо̄т нэ̄пакыт.
Т.П. Бахтиярова ос С.С. Динисламова «Мансий­ско-русский словарь (верхне-лозьвинский диалект)» нэ̄пак та̄ра­тасы̄г, О.Ю. Динисламова «Картинный фразеоло­гический словарь», С.Д. Дядюн «Тематические группы слов, пред­став­ленные в хантыйских сказках». 
Тамле словарь нэ̄па­кыт ты хо̄тпат о̄с хассыт – А.Д. Каксин, Л.В. Каш­латова, Ф.М. Лельхова, А.А. Шиянова, Л.Н. Пан­че­нко ос мо̄т ма̄хум. 
2019 та̄лт ма̄ньщи нэ̄ М.В. Кумаева 1-4 классытт ханищтахтын ня̄врамыт ма̄гыс «Крат­кий мансийско-русский словарь» нэ̄пак хансыс, таве ищхӣпыӈ ут хосыт ловиньтаӈкве ро̄ви. Ты э̄лы-па̄лт тамле нэ̄пак ма̄н ат ва̄рыгласӯв, ты щар о̄выл рӯпатав. 
2022 та̄лт Т.Д. Слинки­на щё̄пита̄лум «Словарь топонимов бассейна реки Конда» нэ̄паке та̄­ра­таӈкве номсэ̄в. Тав хан­сыглам потранэ, акван-атыглам я̄т ос тӯрыт на­ма­ныл ань ловинь­таӈ­кве сака пӯмыщ.
«Ученье – детям» проект тэ̄лав 2013 та̄л па̄сныл ва̄рилув. Ня̄вра­мыт ма̄гыс ща̄нь ла̄тӈыл, рущ ос английский ла̄т­ӈыл ма̄нь нэ̄пакыт хансэ̄в, са̄всыр хуритыл ос ла̄тыӈ толмащлан ло̄псытыл нё̄­тумта̄лыянув. Ты та̄лыт сыс 43 тамле нэ̄пак ва̄р­сув. 2022 та̄лт иӈ хӯрум нэ̄пак щё̄питэ̄в тах. 
2005 та̄л па̄сныл А̄с-угорский институтт ма̄н «Вестник угроведения» журнал та̄ратэ̄в. 2011 та̄лт тав научный нэ̄па­кыг хасвес. Лов та̄л сыс тув 800 арыгкем наукан ро̄внэ потрыт хансыгла­сӯв. 
Институтт рӯпитан ма̄хум э̄лаль ёмас ном­тыл сунсэ̄гыт, са̄в тэ̄ла о̄ньщēгыт, округ сосса мирыт ма̄гыс аквтох ка̄ркамыг рӯпитэ̄гыт: 
– ма̄ньщи ос ханты ла̄тӈыг диалектанэн ханищтыяныл, хащтал ла̄тӈыт та̄ра-паттэ̄гыт;
– ка̄сыӈ диалект ма̄­гыс э̄рнэ потрыт щё̄пи­тэ̄гыт, ла̄тӈыт мори ул вос хансавет;
– история ос обско-угорский мир литература тэ̄ланыл наука щирыл ханищтыяныл, та̄ра-паттыяныл;
– са̄всыр исследова­ният ва̄рēгыт, сосса ма̄­хум ӯсыӈ ма̄т хумус о̄лэ̄­гыт, ма̄ньлат а̄гит-пыгыт ща̄нь ла̄тӈыл потыртэ̄гыт ман а̄ти, ос мо̄т тэ̄лат то­рыг рӯпитэ̄гыт;
– пēс потрыт, э̄ргыт ос мо̄йтыт акв ма̄н атыя­ныл, тувыл ищхӣпыӈ утн ва̄рияныл. Та̄н ань ма̄ янытыл о̄лнэ мирн тот вос ловиньтавет, сунсавет. 
Ма̄хманув ва̄рнэ тэ̄ла­ныл округ мирн сака яныг па̄рыс тотэ̄гыт. Хансум нэ̄паканыл школатт, кол­леджитт ос универ­ситетт ловиньтавет. 
Институтт рӯпитан учёный ма̄хум акваг хотталь во̄виньта̄лавет, са̄всыр экспертный комиссиятн ос жюри тэ̄латын вос нё̄тэ̄гыт. 
Сосса ня̄врамыт ха­нищтахтын колытн ялантэ̄гыт, та̄н ётаныл потрамēгыт, ханищтан нэ̄паканыл та̄нанылн тотэ̄гыт, мӯйлуптэ̄гыт».  
Āс-угорский колныл кēтым потыр ма̄ньщи ла̄тӈыг С. РОМБАНДЕЕВА толмащластэ
