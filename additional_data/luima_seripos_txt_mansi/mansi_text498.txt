
Туи сыс манса̄вит ня̄врам, хоты ма̄т ӯщлахтасыт, хо̄т пусмалтавēсыт, манса̄вит олн тув ойтвес, пуссын ты о̄вылтыт ля̄ххал тотнэ ма̄хум э̄лы-па̄лт хӯрум кӯщай хо̄тпа  потыртасыт.
 Елена Немчинова, нё̄тмил ва̄рнэ департаментыт кӯщай ва̄ӈын нэ̄, ла̄выс: «2013 та̄лт ня̄врамыт ӯщлахтын ма̄гыс округ бюджетныл 800 млн. солко̄ви та̄стувес. Та̄рвит ва̄рмальн я̄рмум щēмьят ня̄враманыл ӯщлахтын манос пусмалтан ма̄гыс российский бюджет па̄лыл 40 млн. солко̄ви та̄стувес ос мо̄т олныт са̄выӈпа̄лэ  са̄всыр муниципальный образованияныл майвēсыт.  Ань пуссын ты олныт хосыт 60 со̄тыра а̄гит-пыгыт са̄в-сыр ма̄т ӯщлахтасыт».
Юграв янытыл туи сыс 486 ня̄врам ма̄гыс ӯщлахтын ос пусмалтахтын колыт рӯпитасыт. То̄ва лагерит школатт щё̄питым о̄лсыт. Тот ня̄врамыт тыт-тувēсыт, студентыт та̄н ётаныл ёнгысыт, матарыл пӯмщалавēсыт, ос хӯрум щё̄с юи-па̄лт юв та та̄ртыглавēсыт. Ты коныпал округ янытыл 22 палаткаӈ лагерит ва̄рыглавēсыт. Мо̄тынтыг тот ня̄врамыт ёмщакв тыттын ма̄гыс субсидия щирыл са̄внув олныл та̄ставет. 
Тувыл Ха̄льӯс, Хо̄нтаӈ, Белоярский, Ханты-Мансийский районытыт ос Урай ӯст соссаӈ ня̄врамыт ма̄гыс этноцентрыт рӯпитасыт. Тув ханты, ма̄ньщи а̄гит-пыгыт коныпал мо̄т мир ня̄врамыт о̄с ӯщлахтуӈкве ялантэ̄гыт. Та̄нанылн тот сака мӯсты. Тамле этноцентрыт ос этнолагерит ва̄рнэ ма̄гыс соссаӈ хо̄тпанув округ па̄лыл грант-олныл э̄лаль вос нё̄тавет. 
Антон Тимкин, образование департаментыт кӯщай ва̄ӈын хум, о̄с потыртас. Та̄н ня̄вра-мыт ӯщлахтын ос пусмалтан тэ̄лат та̄л палыт уральтэ̄гыт. Каникулыт порат то̄ва ня̄врамыт лагерьн ялуӈкве вēрмēгыт.
Та̄н са̄всыр ёмас тэ̄лат ва̄руӈкве студентытн акваг нё̄тавет. Ты та̄л туи сыс 682 студент ня̄врамыт ёт лагерьн ялнэ коныпал 452 кол по̄хат ос 283 школьный клубыт рӯпитасыт. 
Игорь Крутько, спорт тэ̄лат палт кӯщай ва̄ӈын хум, ла̄выс: «Округ янытыл  239 спортив-ный площадкат рӯпитасыт. Туи сыс 75 со̄тыра арыгкем ня̄врам тув ялантасыт. Ла̄тыӈ ат хӯнтлын подросткат ты площадкатын о̄с во̄виньта̄лсанӯв. Та̄н ма̄ньлат спортсменыт ёт мēчикыл ёмщакв ёнгуӈкве, поргуӈкве ос пувлуӈкве ханищтавēсыт». 
Тувыл туи ӯщлахтын колыт рӯпитанэ̄ныл сыс нэ̄мхотты ня̄врам ёт лю̄ль ва̄рмаль тот ат ēмталас. Пуссын пуста̄гыл юв ёхтысыт, хо̄т-а̄ти  ёмщакв ӯщлахтасыт, пусмалтахтасыт. Та̄н ётаныл рӯпитан хо̄тпат ва̄гтал сака ат патсыт.
 
Тамара Мерова
 
