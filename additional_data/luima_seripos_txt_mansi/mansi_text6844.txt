
Я̄ӈк на̄тнэ э̄тпос атхуйпловит хо̄талэ ма̄ янытыл музеит янытлан хо̄талыг о̄лы. Ты кастыл Ханты-Мансийск ӯст о̄лнэ пēс йис пормасыт атнэ колыт суссылтапыт щё̄пита̄лсыт. Тот са̄в пӯмащ ва̄рмаль о̄лыс, рущ щирыл «Ночь музеев» ла̄ввес. 
То̄нт «То̄рум Маа» музейт рӯпитан хо̄тпат суссылтап о̄с ва̄рыгласыт. Музей кӯщай нэ̄ Любовь Алфёрова ла̄выс: 
– Ма̄н колув по̄хыт ё̄рнкол тӯщтыслув, ты кан «Ма̄нь па̄влыг» намаяс­лув. Тот мӯй ма̄хум ка̄тыл са̄всыр пормасыт ма̄щ­тыр­ласыт. Кол кӣвырт выстав­кат щё̄питаслув, тот ма̄хум пēс пормасыт сунсыглым ё̄мыгтасыт.

Э̄типа̄лаг мӯй ма̄хум ма̄гыс концерт ва̄рыг­ла­вес. Тот ханты нэ̄ Вера Кондратьева нё̄тнэ э̄ргыт э̄ргыс. Ма̄ньщи хум Евгений Анямов ма̄ньщи ла̄тӈыл «Рэп» э̄ргыс. Тэ̄н э̄рганэ̄н тэ̄нки хансыянэ̄н. Сосса мир пēс йис о̄лупса ос о̄лнэ-хӯлнэ нак хомлег о̄лы, та урыл э̄ргēг. 
Тувыл ань ущты нэ̄па­кыт хансуӈкве о̄вылтах­там ма̄ньлат а̄гит-пыгыт - Сергей Мартыненко, Анастасия Макарова ос Софья Миненко стихыт ловиньтасыт. Музейт рӯпитан ханты хум Вячеслав Кондин такви хансум хӯрум стиханэ о̄с ловиньтасанэ. Ханты пыг Артём Енов а̄гит ёт гита­рал са̄ӈквылтым э̄ргыс. Ма̄хум та̄наныл ща̄гтым хӯнтлысыт. 

Музей-кол кӣвырт сус­сылтап ва̄рыглавес. Пēс порат Ханты-Мансийский районт Сухоруково па̄выл о̄лыс, тот яныг а̄мпар ӯн­лыс. Сосса ма̄хманув рущ ма̄хум ёт халанылт тына­лахтуӈкве тув ялантасыт. Та па̄выл хосат та̄гыл а̄тим. Аквматнакт «То̄рум Маа» музейт рӯпитан хо̄т­пат ты а̄мпар пормасыӈ та̄гыл ӯсн тотсаныл. Ань та пēс пормасыт мӯй ма̄хумн суссылтавēсыт. 

Музейт акв колнакт сорт хӯл совныл ю̄нтым хорамыӈ маснутыт сус­сылтавēсыт. Тот рӯпитан хо̄тпат маснутыт ос пор­масыт урыл потыр­та­сыт. Тот Ха̄льӯс, Хо̄нтаӈ ос Белоярский районыт­ныл яныг хо̄нтлын накн тотыглам ма̄хум номыл­ма­тыглан ма̄гыс выставка ва̄рыглавес. Ты суссыл­тап Вячеслав Кондин тав та̄стыгластэ. Тувыл сосса ма̄хманув хӯл алыщ­лан ос во̄раян пормаса­ныл суссылтавēсыт. Мӯй ма̄хум э̄типа̄ла мус тот пӯмща­лахтым ё̄мыгтасыт. Ты суссылтапыт сунсыглаӈ­кве мирн сака мӯстыс.
Николай МЕРОВ
