
Свердловский область Ивдельский районт нё̄рыт ляпат лӯсум ма̄ньщит о̄лэ̄гыт. Та̄н палтаныл яласан ёмас лё̄ӈх а̄тим, о̄лнэ ма̄нанылт на̄йпос станция ат о̄ньщēгыт. 
Ань Свердлов­ский областьт сосса мирн нё̄тмил ва̄рнэ Ассоциа­цият рӯпитан хо̄тпат «Уральский горно-метал­лур­гический компания» ёт сог­лашение-нэ̄пак хас­сыт. Ты хосыт ань Свер­длов­ский область ос Ивдель ӯс (Са̄пса) миркол кӯщаит на̄йпос ва̄рнэ хӯрумхуйплов ма̄нь стан­цият ёвтсыт. Ты утыт ань ма̄ньщитн мивет тах. 
Кит на̄йпос станцияг Бурмантово (Хорпия) па̄вылн, акв станция ос Тахта па̄вылн тотавет. Тувыл хӯрум станция Пума па̄вылт о̄лнэ ма̄ньщи хо̄тпатн мивет. Тот Паки­ныт щēмьят о̄лэ̄гыт. Нила станция Ушма па̄вылн кēтаве. Тот Анямов рӯт ма̄хум о̄лэ̄гыт. Кит стан­цияг Лэ̄пла па̄вылн тота­вег, тот Тасманов ма̄хум о̄лэ̄гыт. Акв станция ос Полум па̄вылн миве. \

Та хо̄тпат, хотьют на̄й­пос станция винэ ма̄гыс ань заявление-нэ̄пак ущ хассыт, та̄н палтаныл о̄влэ̄т тах миркол ма̄хум ёхталэ̄гыт. Ты хо̄тпатн, со̄ль, станция э̄ри ке,мо̄­тыт та̄лт та̄н ма̄гсыла­ныл ёвтаве ос о̄лнэ ма̄нанылн тотаве. 
Та̄л котиль э̄тпос ва̄т нупыл нилыт хо̄талэ̄т на̄й постын кит станцияг ос на̄йив сартнэ кит бензо­пилаг Та̄лтъя па̄вылт о̄лнэ хумн Алексей Ильич Па­кинын, мо̄таныг ос Пума па̄вылт о̄лнэ хумн Нико­лай Николаевич Пакинын майвесы̄г.

Китыт ёмас ва̄рмаль 
Лӯсум ма̄ньщит ань та̄нки на̄йив атуӈкве вос вēрмысыт, та̄н ма̄гсыла­ныл миркол па̄лыл на̄йив сартнэ нёлолов бензо­пила ёвтвес. 
Тувыл Са̄пса ӯс мир­колт рӯпитан кӯ­щаит во̄р ӯргалан хо̄тпат ёт потыр­тахтасыт, та̄н ма̄ньщи хо̄тпат во̄рт на̄й­ив сартнэ ма̄-ло̄мтыл вос мыга­ныл. Ань ма̄ньщитн туп заяв­ление-нэ̄пак тув хан­суӈ­кве э̄ри. Э̄рнэ щи­рыл заявление хаснэ ма̄гыс миркол па̄лыл нэ̄пак миве тах.
Ма̄н округувт Ханты-Мансийск ӯст яныгпа̄ла хо̄нтаӈ ма̄ньщи э̄ква Дина Васильевна Гера­симова о̄лы. Тав Ивдель­ский район Полу­ноч­ный па̄выл школа-интер­натт ханищтахтын ня̄в­рамыт ма̄ньщи ла̄тӈыл ханищ­тыянэ.Ты э̄ква Сверд­ловский областьт сосса мирн нё̄тмил ва̄рнэ Ассо­циациян янытлан ла̄тыӈ кēтыс: 
«Лӯсум ма̄ньщит,со̄ль, сака нёмсат, та̄нки нэ̄ма­тыр ат во̄вēгыт. О̄лупса­ныл тох ēмтыс, та̄н йис ма̄на­нылн хащта̄л ма̄хум ёхтысыт, нё̄рытыт са̄всыр тыныӈ а̄хвтасыт но̄х-хи­лыяныл ос выганыл. Ты паттат во̄рт мощща во̄руй, я̄т хӯл мощщаг ēмтыс. Та сыс, ма̄ньщиянув нэ̄мхотталь ат минасыт, тот та о̄лантэ̄гыт. 
Ос таи ёмас, лӯсум ма̄ньщит та̄нки о̄лнэ-хӯлнэ наканыл ос ща̄нь ла̄тӈаныл ат ёрувлыяныл, халанылт ма̄ньщи ла̄тӈыл потыртэ̄гыт, пēс йис щи­рыл во̄раēгыт. 
Ам яныг пӯмащипа ла̄тыӈ Свердловский об­ласть ос Са̄пса ӯс мир­кол кӯщаитн кēтэ̄гум. Матъ­ёмас та̄н тот о̄лнэ ма̄нь­щит ӯргалым о̄ньщия­ныл. Ты ма̄ньщиянувн акваг нё̄тэ̄н. Та̄н мӯсхал щирыл э̄лаль вос о̄лэ̄гыт, ня̄вра­маныл вос янмалтэ̄гыт».

Иӈ акв ма̄нь ля̄ххал
Лӯсум ма̄хум туи порат Ушманыл ӯсн овыӈ я̄ хо­сыт ха̄пыл яласэ̄гыт. Ты паттат хӯрум та̄л ювле хультум порат тот о̄выл ēмтыс, ат э̄лумхо̄лас щак­выт порсысыт. 
Ма̄ньщитн нё̄тнэ хо̄т­пат акв та та̄л олн атсыт, ха̄пыл Ушман яласан по­рат но̄х-масыг­лан налы­ман­кем жиле­тыт ёвтсыт ос тув тотсыт. Ты коныпал миркол кӯщаит я̄ хосыт яласан катер ёвтуӈкве ēмталасыт, ос матрыг ань тыг мус катер ат та ёвтсыт. Яныг вит порат ма̄ньщи ма̄хманув ха̄пыл тох та яласэ̄гыт.
Свердловский область сосса мирн нё̄тмил ва̄рнэ Ассоциация кēтум ля̄ххал ма̄ньщи ла̄тӈыг Н. МЕРОВ  толмащластэ
