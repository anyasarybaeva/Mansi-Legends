
Ханты-Мансийскат нэ̄пак ловиньтан колт «Обь/Чай» нампа  акван-атхатыглан ва̄рмаль о̄лыглы. Ма̄хум тот рӯпитан нэ̄н, Алла Иштимирова-Посохован, акван-атыгла̄лавет. 
Та̄н ань 2020 та̄л сыс ща̄нь ла̄тыӈ ос пēс накыт э̄лаль тотнэ тэ̄ла­ныл урыл потыртасыт. То̄ва проектаныл урыл газетавт хансыгласӯв ос та ва̄рнутыт ищхӣпыӈ ут хосыт сунсыглаӈкве о̄с ро̄выс. 
«То̄рум Маа» нампа музейт «Волшебный сундучок» ма̄нь кинан по̄слым мо̄йтыт ос «По дороге на стойбище» нэ̄пак урыл Вячеслав Кондин потыртас. Тав ётэ рӯпитан хо̄тпат ань мо̄т пӯмыщ проектыт э̄лаль тотыяныл. 
Ульяна Данило, «Ханты ясаӈ» газетат рӯпитан нэ̄, нэ̄пакн ос USB-флэшкан хансум ханты ос ма̄ньщи э̄ргыт урыл потыртас. Тэ̄н ос Зоя Никифоровна Лозямова ёт «Хантыйско-русский словарь» яныг нэ̄пак та̄ратасы̄г. 
Ульяна ла̄вме щирыл, тамле э̄рнэ нэ̄пак сака та̄рвитыӈ ва̄руӈкве. Та̄л-охса сыс рӯпатан пуссын вос а̄ст­лы­лын, тот ка̄сыӈ ла̄тыӈ ма̄кыг толмащлаӈ­кве э̄ри. Ос мощща олн миве, тувыл маим олныт ма̄гыс сака са̄в отчёт ювле хан­суӈкве э̄ри. 
«Ма̄-вит ос Э̄лумхо̄лас» нампа музейт рӯпитан хо̄тпаг Наталья Анадеева ос Руслан Богордаев презентация ва̄рсы̄г. Руслан Богордаев «Кочу­ю­щий семинар», «Музей­ная Одиссея» ос «Кампус культурных волонтёров» тэ̄лат урыл потыртас. Та̄н сосса ма̄хум о̄лнэ ма̄н ялантасыт, тот сыресыр ханищтапыт ос суссыл­тапыт щё̄пита̄лсыт. 
Наталья Анадеева ня̄врамыт ма̄гыс ва̄рыг­лым «Легенды Югорской земли» касыл урыл потыр­тас. Тот ханты, ма̄ньщи ос ё̄рн ня̄врамыт са̄всыр хурит ка̄тыл по̄слысыт. То̄ва пӯ­мыщ хурит «Коми­ксы из финно-угорского мира» нэ̄пакн по̄слувēсыт. 
Ань йильпи та̄ратым нэ̄пакыт пуссын акв нэ̄­па­кыл ловиньтан колн мӯй­лупта­вēсыт. Са̄выӈпа̄лэ проек­тыт Победа 75 та̄лэ то̄в­лум кастыл манос округув 90 та̄лэ кастыл щё̄питым о̄лсыт.
Алла Иштимирова-Посохова о̄влэ̄т такви ва̄рум рӯпататэ урыл о̄с акв-кит ла̄тыӈ ла̄выс ос ма̄нь кина суссылтас. Та̄н округув 90 та̄лэ кастыл та̄н «Таёжные сказки» проект щё̄питасыт. Тот ма̄нь кинан по̄слым ханты манос ма̄ньщи ла̄тӈыл 90 са̄всыр мо̄йтыт мо̄йтсыт. 
Ты та̄л тамле рӯпата­ныл та̄н э̄лаль тотыяныл, Ямал ма̄ныл о̄лнэ сосса ма̄хум ос мо̄йтыт мо̄й­туӈ­кве таӈхēгыт. Тох мо̄йтнэ ма̄хум ханты ос ма̄ньщи ла̄тӈыл потыртан диалек­таныл пуссын хасвēсыт. Россия янытыл ты проект о̄с ва̄ве, мо̄т ма̄хум халт тав китыт места вис.
Яныг хо̄нтлам ва̄рмальн Комудваны ос Вежакоры па̄влыгныл ялум хо̄тпат наманыл пуссын кисса­ныл. Алла Иштимирова ос Сергей Ремизов «Большие герои маленьких дере­вень Комудваны и Вежакоры» ма̄нь кина по̄слысы̄г. Ты кинатэ̄н «Этнокультурных национальных проектов» Россия касылт но̄х-патыс. 
«Лылыӈ со̄юм» ня̄вра­мыт ханищтан колт рӯпи­тан нэ̄ Ольга Норова о̄с потыртас. Та та̄лт а̄гири­щит-пыгрищит онлайн-формат хосыт са̄в ханищ­тахтасыт. 
Та̄н «Язык моего на­ро­да», «Изучаем родной язык вместе с нами» на­м­па тэ̄лаг номылматсыт. А̄гит ма̄ньщи ла̄тӈыл по­тыртым та̄нки ма̄нь кинат по̄слысыт, тувыл са̄всыр буклет-нэ̄пакыт аквъёт ва̄рсыт. Ос то̄ват округ касылыт но̄х-патсыт.
Ирина Молданова, А̄с-угорский ма̄хум инсти­тутт ва̄рнэ П.Е. Шешкин нампа проект урыл акв-кит ла̄тыӈ ла̄выс. Ты рӯ­пата С.А.Попован ва̄­руӈкве номылматвес. 
Ань тув акван-атха­тыглам ма̄хум пуссын рӯпатаныл ва̄нэ ма̄гыс ищхӣпиӈ ут хосыт я̄нас ля̄ххал тотнэ ло̄пс тах ва̄­рēгыт. Та колнакт ма̄хум пуссын ща̄ил айтвēсыт ос Тимофей Молданов хан­сум «Ӯй йӣкв» нэ̄пакыл мӯйлуптавēсыт.
Тамара МЕРОВА
 
