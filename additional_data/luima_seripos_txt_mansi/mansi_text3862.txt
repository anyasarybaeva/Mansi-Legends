
Советский район Таёжный па̄вылт ма̄ньщи хум Николай Алексеевич Дунаев о̄лы. Тав 1981 та̄лт Пионерский па̄вылт самын патыс. Тувыл ма̄ньта̄гыл нё̄рн тотвес. Хум ань хумус о̄лы, тав такви урēтыл а̄нумн мощ потрамас.

	Тав а̄ще наме Алексей Тимофеевич Дунаев, Тимкапа̄вылныл о̄лыс. Та̄лэ-тувēт тот во̄раяс ос хӯл алыщлас. Оматэ ос Нина Афанасьевна, тав ос Ивдельский район По̄лум па̄вылт самын патыс. Тот яныгмас, школат ханищтахтас. Тувыл ма̄ньщи хум ва̄рыс ос о̄йкатэ палт Тимкапа̄вылн ва̄нтлыс.

	Николай хунь самын патыс, тав щащēкваге-о̄паге По̄лум па̄вылныл са̄лыӈ суныл мӯйлуӈкве Тимкапа̄вылн ёхталасыг. Хунь ювле минуӈкве атхатсы̄г, тэ̄н ма̄нь пыг ёт тотыстэ̄н. Николай ма̄нь пораныл акваг тэ̄н ётэ̄н яныгмас.

	Номтэ нэ̄глыс, та̄н нё̄рыт ляпат о̄лсыт. То̄нт щащēкваге-о̄паге яныгса̄ткем са̄лы о̄щсы̄г. Мощ яныгмас, та̄ра тэ̄натэ̄н са̄лы ӯруӈкв нё̄туӈкве патыс. О̄патэ̄н акваг ёт тотыглавес. Ань хум матыр-а̄ти пуссын ва̄руӈкве ос ма̄щтырлаӈкве ха̄сы.

	Аквматнакт о̄лум ма̄тэ̄н ялыс. Па̄вылт са̄лы о̄щнэ пусасыт иӈ лю̄лēгыт. Пēс колрищ тай ёл-патум, ма̄тэ ос йӣвыл лап-яныгмавес. Ань ма̄хум тот ат о̄лэ̄гыт. Тот кит колыг иӈ ӯнлэ̄г. Ма̄хум во̄раяӈкве, хӯл алыщлаӈкве, пил ва̄туӈкве, ла̄хыс атуӈкве ос нас ӯщлахтуӈкве тув ялантэ̄гыт. Та ма̄тэ ма̄гыс сыме сака ща̄рги.

	Та̄н щēмьянылт хо̄т ня̄врам яныгмасыт: хӯрум пыг, хӯрум а̄ги. Николай йӣгрище ёт Полинатэ̄нтыл щащēквагēн-о̄пагēн палт По̄лум па̄вылт о̄лсы̄г. Мо̄т увщиягēн ос ка̄ӈкагēн ща̄няныл-а̄щаныл палт Тимкапа̄вылт яныгмасыт. Ань та̄н хӯрум хультсыт: кит пыг, акв а̄ги.

	Николай школа а̄стламе юи-па̄лт Таёжный па̄вылн о̄луӈкве ёхтыс. Тот та̄ра нэ̄ тотыс. Нэ̄гхумы̄г кит а̄ги о̄ньщēг. О̄влэ̄т хум па̄вылт рӯпата та̄л ӯнлыс. Тувыл вахта щирыл э̄лы ма̄т рӯпитаӈкве патхатас. Лё̄ӈхыт ва̄рим, во̄р са̄грим яласас. Юв ӯщлахтын хо̄талытт ёхталас. Тувыл хӯрум та̄л ювле хультум порат тав сака вина аюӈкве о̄вылтахтыглас. Ты тэ̄ла ма̄гыс тэ̄н э̄кватэ̄нтыл киттыг та минасы̄г.

	Ань ма̄ньщи хум вина воссыг ат аи. Таёжный па̄вылт оматэ колт таккēт о̄лы. Йис ма̄тэ̄н Тимкапа̄вылн ва̄тихал яланты. Тот Та̄псуй я̄т сорт, а̄лн, хӯлюмхул ос мо̄т са̄всыр хӯл пуви. То̄ва хӯланэ тэ̄нэ ма̄гыс таквина̄тэ̄н  хультуптыянэ, то̄ват ос э̄л тыналыянэ. Ты хосыт сакати мощ олн сэ̄лы.

	Та̄лэ-тувēт Тапсуйт во̄раи. Ка̄сыӈ тӯяг ва̄с па̄тлуптаӈкве тув яланты. Таквсы лэ̄ӈын мощ алыщлы, щёпрыт, ятрит ка̄тн-патталы. Нё̄хыс пувнэ кēрнялит ӯнтталы.

	Тав ла̄выс, ань йис ма̄тэ̄т сака мощща во̄руй хультыс. Юи-о̄выл та̄лытт сака са̄в во̄раян хо̄тпа тот яласаӈкве патыс. Хащта̄л ма̄хум, маныр во̄рт о̄лы, пуссын алыщлыяныл. Таима̄гыс тав во̄раяӈкве э̄лнув яланты.

	Тыщир ты ма̄ньщи хо̄тпакве о̄ланты. Пус ка̄т, пус ла̄гыл тавēн кēтэ̄гум. Ня̄врамаге пуста̄гыл вос яныгмēг. О̄лупсаныл кӯпнитыг вос ēмты. Ты ма̄ньщи колта̄гыл со̄тыл вос пинаве.
