
Ма̄н округувт ка̄сыӈ тув экспедиция ва̄рыглаве, рущ ла̄тӈыл ла̄ваве — «Славянский ход». Тув са̄всыр ма̄хум атхатыглэ̄гыт — наука рӯпата ва̄рнэ хо̄тпат, рущ пēрна пиннэ ма̄хум, ня̄врамыт.

	Та̄н яныг на̄иӈха̄пыл А̄с я̄ хосыт яласэ̄гыт. Ты та̄л та̄н о̄йттур э̄тпос 13 хо̄талныл Сургут ӯсныл минмыгтасыт, акв-хуйплов хо̄тал яласасыт. Ха̄льӯс мус ялсыт. 24 хо̄талэ̄т ювле ёхтысыт. Та̄н ётаныл са̄в ня̄врам о̄лыс, са̄выӈпа̄лэ пыгрищит. Та̄н пуссын Сургут ӯст акв колт ханищтахтэ̄гыт, ты коланыл тох ла̄ваве — Сургутский колледж русской культуры им. А.С. Знаменского.

	Ты экспедиция яныг кӯщаиг Евгений Бахревский о̄лыс, тав Москва ӯсныл тыг ёхталас. Тот государственный культурный политика центр колт пуӈктоты.

	Ювле миннэ̄ныл порат Ханты-Мансийск ӯсн па̄г пӯхталасыт. Та̄н тыт о̄лнэ̄ныл кастыл ӯст яныг сапра̄ни ва̄рыглавес. Хоталь та̄н ялсыт, Евгений Бахревский ты урыл тох потыртас. Ма̄к яныг рӯпатаныл тамле о̄лыс, та̄нанылн та̄ра-паттуӈкв э̄рыс — ма̄нь па̄влыӈ ма̄т ма̄хум хумус о̄лэ̄гыт, та̄н ма̄гсыланыл манырсыр тэ̄лат ва̄рыглавет. Тот о̄лнэ са̄всыр мирыт пēс потраныл атвēсыт ос тинан по̄слувēсыт.

	Та̄н ань та̄ра-паттысаныл, ма̄н округувт са̄в «старожилыг» ла̄внэ хо̄тпат о̄лэ̄гыт. Та̄н са̄в пēс потыр, пēс э̄рыг о̄ньщēгыт. Ты э̄ргыт, потрыт пуссын атуӈкв ос нэ̄пакн хансуӈкв э̄рēгыт.

	Ма̄ньщи ос ханты хо̄тпат урыл тох ла̄выс: «Ань округт о̄лнэ соссаӈ мир та̄нти ёмащакв ва̄ганыл, хоты пēс йис потрыт ос э̄ргыт. Ос хоты нас ущты тэ̄лум потыр манос ущты хансым э̄рыг. Ты сака ёмас ва̄рмаль. Ос тыт о̄лнэ рущ ма̄хум та̄нти пēс йис о̄лупсаныл урыл нэ̄матыр торыӈыщ ат ва̄гыт. Таима̄гыс ань та̄н пēс наканыл, пēс э̄рганыл молях нэ̄пакн хансуӈкв э̄рēгыт.»

	Ань ты ялум ма̄хум тамле ва̄рмаль урыл потыртасыт. Округув янытыл са̄всыр суссылтапыт, ялпыӈ хо̄талыт, мӯйлын хо̄талыт акваг ва̄равет. Ос ты рӯпата ва̄рнэ ма̄хум акваг та э̄ссыгхатэ̄гыт — та̄н сака са̄в ос ёмащакв рӯпитэ̄гыт.

	Ты ва̄рмаль таима̄гыс о̄лы, ма̄хум номсэ̄гыт, са̄в суссылтап ва̄рсыт, ты сака ёмас. Ос ань ты тэ̄ла ханищтаӈкв э̄ри, э̄рыӈ то̄ва суссылтапыт ва̄руӈкв аты э̄рēгыт. Та̄н насска̄сыг ва̄рыглавет ос сака са̄в олн тув холтаве. Округ кӯщаянув ты ва̄рмаль ёмащакв вос ханищтыяныл.

	Па̄влыӈ ма̄тт о̄лнэ ма̄хум ты кӯщайн ла̄вмыт, та̄н нэ̄матыр рӯпатанылт ат о̄ньщēгыт — компьютер, мо̄т э̄рнэ ут. О̄ньщēгыт те, таит сака пēсыт. Ань Евгений Бахревский миркол кӯщаянувн ла̄выс, ма̄нь па̄влыӈ ма̄хум акваг вос нё̄тавет.
