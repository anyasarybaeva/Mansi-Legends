
Ханты-Мансийск ӯст яныг таквс э̄тпост «Лылыӈ союм» нампа ня̄врамыт ханищтан колт «Судьба человека в истории народа» нампа суссылтап о̄лыс. 
Омат янытлан хо̄талт «Ома, ам наӈын яныг пӯ­мащипа ла̄вēгум!» тамле нампа концерт о̄лыс. Та хо̄талт ма̄н Евдокия Алек­сандровна Белявская (Ер­ныхова) урыл потрыт хӯнт­лысӯв. 
Тав сāв та̄л Саранпа̄выл школат ня̄врамыт ханищ­тасанэ ос ханты, ма̄ньщи хорамыӈ маснутыт хумус ю̄нтуӈкве ос сагуӈкве, тамле ва̄рмалитн а̄гит ханищтасанэ. Евдокия Александровна ханты хорамыт ос хансат урыл са̄в нэ̄пак хансыс.
А̄гитэ, Ирина Борисовна Белявская, оматэ ань ка̄стыстэ, о̄лум поратэ но­мылматыгластэ, са̄в ёмас ла̄тыӈ тав урēт ла̄выс. 

 
Оматэ о̄лупса
Евдокия Белявская 1932 та̄лт о̄йттур э̄тпост о̄выл щислат самын патыс. Тав ща̄няге-а̄щаге Касум па̄вылт о̄лсы̄г. Ты та̄л тавēн 90 та̄л то̄влынув, о̄лупсатэ хоса ос со̄тыӈ о̄лыс, хунь 89 та̄лэ о̄лыс, тав а̄тимыг ēмтыс.
Тав школат ханищ­тахтын поратэ хунь ёх­тыс, Касум па̄вылн тотвес. 1950 та̄лт Ханты-Ман­сийс­кий педучилищен ха­нищтахтуӈкве минас ос 1955 та̄лт тав А.И. Герцен нампа университетыт фи­зико-математический фа­культетт э̄лаль ха­нищ­тах­туӈкве патыс. Тав ханищ­тахтаме порат фи­зика ос математика урокыг э̄руптас, сака ёмщакв ха­нищтахтас.
Хунь ханищтахтуӈкве а̄стлас, Касум па̄вылн юв рӯпитаӈкве минас. Тот Борис Христофорович Бе­лявский о̄йкатэ ёт хо̄нт­хатас. Тэ̄н хӯрум ня̄в­рам о̄щсыт: кит пыг ос а̄ги.

 
Щēмьяныл 1971 та̄лт Саранпа̄вылн о̄луӈкве минас, Евдокия Александровна тот школат ня̄врамыт математикан ханищтаӈкве патыс, уро­кыт коныпал ханты ос ма̄нь­щи хорамыӈ маснутыт ю̄н­туӈкве ос сагуӈкве а̄гит ханищтас.
Евдокия Александ­ровна ма̄ньщи ос ханты мирыг хорамыт урыл нэ̄пак хансыс. Мария Григорьевна Эккерт Россия яныг ма̄щ­тыр хо̄тпа нам о̄ньщи, тав ты нэ̄пакытыл хорамыт ю̄нтуӈкве ханищтахтас.
Тав са̄в ёмас ла̄тӈыт э̄ква урыл ань ла̄выс: 
«Елена Оборотова «Уроки Евдокии Ерны­ховой» нэ̄пак хансыс, хунь ам ты нэ̄пак ка̄тын вислум, ам щар ат ва̄слум, хумыс сосса мир хорамыт ю̄нтуӈкве ро̄ви. Евдокия Белявская а̄нум ю̄нс­хатуӈкве ханищтастэ.
Мощ мо̄лалнув Бурятият «Золотая нить наших предков» нампа мирхал касыл о̄лыс, ма̄н окру­гув­ныл «Лучшая коллекция на­ционального костюма» нампа касылт китыт места висӯв. О̄выл места Китайт о̄лнэ хо̄тпат висыт».
Оксана Албина
