
Ты э̄тпос 14 хо̄талэ̄т округ Думат рӯпитан депутатыт са̄всыр са̄кконыт пирмайтасыт.Округувт рӯпитан са̄ккон щирыл, ань вина э̄типа̄ла 8 щё̄с мус ла̄пкат тыналаве. То̄ва депутатыт ла̄вēгыт, ты са̄ккон мо̄т щирыл хансуӈкве э̄ри ос вина э̄типа̄ла 10 щё̄с пора мус вос тыналаве. Ма̄хум мощщанув вина аюӈкве ат патсыт.  Ань ма̄хум хумус ва̄рēгыт, ла̄пка лап-пантнэ э̄лы-палт са̄внув вина ёвтэ̄гыт ос тувыл пулиг-айхатэ̄гыт, мори та капыртэ̄гыт. Ла̄пкат ӣти  мус вина тыналаӈкве ке патаве, та̄н тох ва̄руӈкве ат патэ̄гыт.   

	Борис Хохряков ос ла̄выс, ма̄хум ань сака са̄в вина ат аēгыт ос лю̄ль сака ат ва̄рēгыт. Ты са̄ккон ёмащакв рӯпиты, тэ̄ла та̄л мо̄т-мо̄т щирыл таве хансуӈкве ат э̄ри. 

	Сапра̄нит ма̄хум о̄с акв йильпи ва̄рмаль урыл потыртасыт. Ка̄сыӈ э̄лумхо̄лас о̄лнэ колэ ма̄гсыл налог-олн о̄йты. Ань «налоговый кодекс» яныг нэ̄пакт мо̄т ва̄рмаль урыл хасвес, тыи ма̄гсыл округувт ос тамле са̄ккон пирмайтавес. Ма̄н о̄лнэ коланув ма̄гсыл «кадастровый оценка» нампа нэ̄пак щирыл налог-олн ойтуӈкве тах патэ̄в. Ты нэ̄пакыт кол тынэ янгыг хансаве,  тыи ма̄гсыл са̄в олн тув ойтуӈкве тах патэ̄в. Йильпи налог-олн ма̄н 2016 та̄л па̄сныл ойтуӈкве о̄вылтахтэ̄в. Кӯщаит ла̄вēгыт, тыщирыл округ бюджетн са̄в олн ювле ёхтуӈкве паты тах.

	Акв та порат ма̄хум 2015 ос 2016-2017 та̄лыт кастыл хансым бюджет урыл о̄выл щёс потыртасыт. Мо̄т сапра̄нит та̄н ты са̄ккон урыл потыртаӈкве о̄с тах патэ̄гыт. 

	 

	Людмила 

	Тасманова
