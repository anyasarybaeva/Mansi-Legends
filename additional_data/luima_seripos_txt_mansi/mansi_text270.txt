
Дарья Степановна Самбиндалова мōйтыглам мōйт ань э̄лаль ловиньтэлы̄н, о̄выл охсатэ №13 газетат хансым о̄лы.
- Ань тай ойтхатэн, - пыгрищ лāви.
- Āти, ам сар ат ойтхатэ̄гум. Сāт ё̄рн по­тыртан пупыг тыг ат ке тотэ̄гын, ам наӈын ты тӯлмахын мāгыс алы­лум.
Пыгрищ лāви:
- Вос тав, матар ю̄рм вāг хосытыл, матар вōньщам вāг хосытыл та сāт ё̄рн потыртан пу­пыг тыг ке тотэ̄гум, ам тах наӈын алылум.
Тувыл ос кон та пувтмавес. Пыгрищ юв та минас, лю̄ньщим, ты­стым. Āкве лāви:
– Я, хумле, майвēсын?
– Манаре мыг, сāт ё̄рн потыртан пупыг хōт щāрыщ вāтат ōс лāвылты. Манос ōлы, ос хомус тотуӈкв? Ам тув ос ялэ̄гум, сэ̄тап пота­лын ōс майлэ̄лн, - пы­грищ лāвыс.
– Ань тай урм хо­лас, пищум холас. Ань тай ягāгим палт тах ты сэ̄тап поталын ёт холы­тан минэ̄гын. Вāпсагумягāгиягум матар ощ­мар ōньщēг, матар пищ ōньщēг, тэ̄н та нё̄тэ̄г. Тув кēтсам э̄лмхōласыт нэ̄мхотьют юв ат ёх­талас. Наӈ, танай, ма­нос ōлы, ягāгиягумвāпсагум хосытыл та ёхтэ̄гын.
Пыгрищ пуӈке, саме мāньмыгтас, ёл та хуиг­пас. Āлпыл ща̄нēн о̄с та квāлттаве:
– Квāлэн, тувыл ми­нэн.
Сэ̄тап поталытэ май­вес. Тэ̄с, āстыс ос тувыл та минас. Сэ̄тап поталы­тэ тāрматастэ. Сэ̄тап юипāлт та хāйты. Хāйтыс, хāйтыс, вāгтāл та патыс. Вāгтāл патыс, сунсы: кит хāль āӈквалыг лю̄лēг. Номсы: «Я, ты яныг хāль āӈквалыг пōхын ёлӯнтэ̄гум, ня̄нь лōмтум юв-тōвтащлылум».
Аквматэ̄рт āкарыгщ ā щ и г т у в ы л ко н - квāлапасы̄г. Щар ты пу­раве, та пураве. Я-ты, кос хомус щāнтыглахты, а к в м а т э̄ р т ю н н э̄ потыртанэ̄т суйты:
– Нэ̄нан рōвнэ э̄лмхōлас ке ёхтыс, тӯйтэ, я̄ӈке нёлувлэлан, ювпувтмелан. Нэ̄нан ат рōвнэ э̄лмхōлас ке ёхтыс, пāсса тōвлиг маныгтэ­лан, ня̄ра тōвлиг маныг­тэлан.
Аквматэ̄рт тӯйтэ, я̄ӈке нёлмтавес, колын юв тāрматавес. Ща̄не ягāги лāви:
– Сōрникве, наӈ ос манарн тыт кинсэ̄гын? Манарын тыт вāрēгын? Маныр я̄рмын патсын, маныр вōньщумн пат­сын? Матъёмас вāпсын вōрт ат хōнтвēсын, ювтāяпанувен.
Аквматэ̄рт сōрӈтэ̄п, мāгыӈтэ̄п пасанн ӯнттувес, тэ̄с, аис. Тэ̄нэ мāтэ̄ныл пōйтуӈкв ты патыс, кол пāӈк салатас. Ща̄не ягāгитэ лāви:
– Вāпсын ювле ты ё̄ӈхыс лё̄х паттатэ̄ныл.
Потыртасы̄г, матарасы̄г. Пыгрищ лāви:
– Ам тыг кēтвēсум сāт ё̄рн потыртан пу­пыг палт.
Э̄ква лāви:
– Вāпсын ке матыр ощмар пищ ōньщи, вāпсын ощмар хосытыл сāт ё̄рн потыртан пу­пыг кāтын та паттэ̄гын. Вāпсын матыр ощмар, матыр пищ ат ке ōньщи, миннэн мāт тот та ала­вен. Сāт ё̄р нё̄тмил хо­таль вēритэ̄гын наӈ кēмын э̄лмхōлас. Наӈ э̄лы-пāлынт мансāвит э̄лмхōлас кēтсыглавес. Сāт-нёлолов э̄лмхōлас. Та мāхмыт юв ат ёхтала­сыт, наӈ юв ат ёхтэ̄гын.
Аквматэ̄рт китын­тыг сāм кол пāӈк са­латас. Э̄ква-пыгрищ накаматастэ, мокама­тастэ – ощща ю̄нтупыг вāрапастэ, сунтук пат­тан тув мāгумтастэ, пув­тмастэ. Хӯрмиттыг ёса паттал кол пōх сала­тас. Вāпсэ ёса паттаге рāтуӈкв та патсаге, ща­хыл турыл миргēг, ща­хыл турыл поклэ̄г.
Юв щалтыс, лāви:
– Я, колын тай ты самльтты, пальтты.
– Ос хōт ялымен, ма­тар тāяпасын, кисувла­сын. Ам колум мана­рыл самльтты, пальтты? - э̄кватэ лāви.
– Āти, наӈ колын самльтты, пальтты, - ōйкатэ лāвыс.
Хӯрминтыг ōйкатэ лāви:
– Я, маныр тав, ул ӯп ня̄врамрищин тыг ёх­тыс? Ос хōт ōлы?
– Ос наӈ юв илттыг щалтэ̄гын, ам пилэ̄гум, атиӈк вāгтāл патнэн урыл юв-тāяпилын, - э̄кватэ лāви.
Лōхса̄м паттан хāхсас, накаматастэ, мокама­тастэ, э̄лмхōласыг кол­кан тӯщтыгпастэ. Я-та, та аниглаве, сыпыгла­ве. Я-ты, котьле пāс юв аялāлытэ, кон а̄йтапитэ. Колканын тāрматастэ, китыглытэ:
– Я, маныр вōньщумн патсын, ня̄врам? Маныр я̄рум?
– Я, наӈ хум тэ̄пъялэн, аен, тувыл ущ китгалэ̄лн. Маныр я̄румн, маныр вōньщумн патыс? Тав такви оссаме паттат, маныр я̄рум тоты, ма­ныр вōньщум тоты, таимāгыс тыг ты ёхтыс, - э̄кватэ лāвыс.
Тувыл ӯнлын āнытэ щар тāглэ тэ̄нутыл хӯнвес, нё̄влил щар тāглэ. Акв ōвлыӈ āнытэ пуссын тāяпастэ, мōт ōвыл āнытэ пыгрищ тōвтащлас, пуращлахтас. Э̄кватэ мощ тэ̄пъялас. Я-ты, āнытэ пуссын тав та тāяпастэ. Исмит пӯт котьле мос юв-аяластэ, сāт палюп аргин пӯтэ. Тувыл апге нупыл лāви:
– Я, маныр я̄рм?
– Тав маныр я̄рм, маныр вōньщум? Тав тӯлмах алыглам, яныг вāтахумын маяпаме. Ман мулм кāтэ̄тыл, ман мулм лāглэ̄тыл хāйтыгтэмēтэ, таимāгыс тӯрыг, хāлиг тотмаге. Сāт ё̄рн потыртан пупыг палт кēтыма. Ос таитэ тотуӈкв ёхтыс. Наӈ ма­тар ощмар ōньщēгын, матар пищ ōньщēгын? Наӈ ё̄рынтыл тах кāтын та паттыглан, - э̄кватэ лāвыс.
– Я, тав такем вāрмаль, сāт ё̄рныт, тāн мōтхōтал тах йирхатэ̄гыт, пупганыл йирēгыт, вина аēгыт. Тав тах кāтын ман хосал паты, мēн кāтагмēн, - ōйкатэ лāви.
Тувыл сāграпе кӣвтастэ, касаянэ кӣвтсанэ, ёл та хуяс. Пыгрищ мулыпāлн хуяс. Хуясыт, тувыл та оилматвēсыт. Āлпыл ōйка нōх-квāлыс. Э̄кватэ тэ̄нут вāрыс, лӯтыс. Ōйка тэ̄пъялас, лӯтыс. Сāграпе, касае вис, та минас. Миннэ̄тэ э̄лы-пāлт э̄кватэ лāвыс:
– Пыгрищ тах нōхквāлы. Аман хомле тах вāрыглаӈкв? Тав кон мори хāйтыгтаӈкв паты, - э̄кватэ лāви.
– А тав тах тув ке кēтылын, лāвēлн, тах тув э̄ргим, кисгим вос мины, ам палтум. Ам тах вāглум, тав пāвыл пāлыл тах юв, - ōйкатэ лāвыс.
Тувыл тав ман э̄рыгхум, мōйтхум нōх-квāлыс. Тэ̄пъялас, лӯтыс. Āкве агāгитэ нупыл лāви:
– Ам сар мощ кон ён­гим хāйтыгтэ̄гум.
– Я, наӈ хāйтыгтэ̄гын, хāйтыгтэн.
Пыгрищ лāви:
– Я̄ тапāл урт аман хо­тьют сāгырхатнэ̄т суйты.
Āкве лāви:
– А тая тай наӈ вāпс ōйкан суйты. Тав сāгырхаты.
Тувыл ос кон та хāйтыгты, ёнгасы. Кон хāйтыгты, тувыл ос юв щалты, лāви:
– Ам сар тув хāйтталэ̄гум.
– Я, наӈ илттыг тув ул хāйтэн, наӈын ювтāяпитэ.
– Я, ос хомус минуӈкв?
– Наӈ тыгыл минэн, э̄рген, кисген, рōӈхен, тащир минэн, - э̄ква лāви.
Тувыл ос тэ̄пъялас, аис. Āквен тыттувес, айтвес, тувыл та минас. Э̄ргим, щисгим, кисгим, рōӈхим тув та ёхтыс, сунсы: вāпсэ тай товлыӈ хāпе āстам. Пыгрищ ки­тыглахты:
– А тыя маныр?
– Тыя тай ам товлыӈ хāп вāрсум. Э̄рыг йис­хум, мōйт йисхум по­рат тамле мōйт тах нас мōйтаве. Хōяӈ рущхум пыг āртэ̄н паты, хōяӈ юхурпыг āртэ̄н паты, ты вāрмаль тах э̄лмхōлас исыӈ тōрм паты и э̄лмхōлас нотыӈ тōрм паты, э̄лмхōласытна тах ты вāрмаль э̄лаль тотуӈкв патаве.
Ос мощ матар ань­щаранэ волкалтаса­нэ. Тувыл та тāлсы̄г. Та тыламласы̄г юв, юв ёхтысы̄г. Ōйка лāви:
– Тав ты аньщаре, та аньщаре ат тōвлы.
Пыгрищ лāви:
- Ам сар ань тыламлэ̄гум.
– Āти, - вāпс ōйкатэ лāви, - холытан тах ущ тыламлэн. Холытан тах ё̄рныт йирхатэ̄гыт, пуӈканыл тах а̄гмыӈыг ēмты – сомъяхыт ӯнлы. Наӈ тах āлымēгын таве виӈкв.
Тувыл вāпсэ ос тэ̄пъялас, аис, ос товлыӈхāпе ёмащакв щё̄питастэ. Нōх-тыламласы̄г: я, ёмащакв рӯпиты! Ёлӯнтсы̄г, йӣвна нэ̄гыстэ̄н. Акитэ лāви:
–Э̄рыӈ тах такви атиӈк тыламлы, вōтыг ēмты.
Йӣвна ёл-нэ̄гыстэ̄н. Тувыл ёл та хуясы̄г. Аквматэ̄рт тувыл āлпыл пыгрище ханищтаӈкв та патыстэ:
– Наӈ тах тув ёхтэ̄гын, сунсэн, э̄лыл сунсэн. Наӈ тах сунсэ̄гын, тāн юв та щалтэ̄гыт, наӈ нумыл тах о̄влэ̄т ё̄ӈхен. Тāн тах наӈ нуплын ман тэ̄ланыл ōлы. Та̄н аēгыт, сāлы нё̄вляныл, лӯтаныл тах щё̄питэ̄гыт. Тāн юв щалтын порат тах со­мъяханыл пāлыг-хуи, наӈ тах ёл-исапāлэн. Тав тах ты пуклатэ̄тыл консыгтэ̄лн, тав тах пōйтыгпа̄лы. Исапāлэн, тāлтапēлын, тувыл тар­мыл ӯнтэ̄лн. Тав тох хотквāлапи, порыгми.
Акитэ лāвыс:
– Наӈ тах номыл­матэн, матыр лю̄ль ке ēмтуӈкв паты, наӈ āнум номылматэн. Ам тах тāнаныл щё̄питыянум. Та халт наӈ оигпēгын.
Āлпыл пыгрищ тув та минас, тув ёхтыс. Нумыл тай та ё̄ӈхи товлыӈхāпēтыл. Аквматэ̄рт ё̄рныт та тэ̄пъяласыт, лӯтсыт. Такви тай пыгрищ такем тэ̄ӈкв таӈхи кос, ном­сы: «Ам сар юв ёхтын мос вēритэ̄гум». Сун­сы: акваг нё̄влит, лӯтыт щё̄питавēсыт. Тувыл юв та щалтсыт. Юв щалтнэ̄ныл халт, пы­грищ ёл-исапас. Сōль, сомъяхыт пупыг та э̄рги такви урēт, та каи. Кон­сыгтастэ, āлмаястэ, т о в л ы ӈ х ā п к ӣ в ы р н щēлтумтастэ, тармыл ӯнтылматастэ.
Товлыӈхāпе квāлтапаптастэ, нōх та ты­ламлас. Тыламлас, та мины. А таятэ тай та рōӈхи, пыгрищ мана­кем вēрми, та мины. Аквматэ̄рт ювле сунсы, вāпсэ̄н лāвсавес:«Наӈ ювле уральтахтым ми­нэн».
Ювле сунсы: сāт хула­хыг ēмтапасыт. Сāт хула­хыг та тыламласыт. Я-ты, юил та ня̄влаве, юил ты ёхтаве. Аквматэ̄рт но­мылматас: «Я-ты, вāпс ōйк, ам ты алавем тах». Аквматэ̄рт э̄лы-пāлыл сунсы: лунт нэ̄глапас. Лунт нэ̄глапас, ювле сун­сы: тай хулаханэ ювле лунтна та ё̄хтавēсыт. Лунтна ювле ё̄хтавēсыт, ювле ос āӈкватāнты: ху­лаханэ ёла-иссыт, лунт ōс тув ёл-исас. Аквмат щāрыщта та ловтхаты, та манари.
Аквматэ̄рт товлыӈхāп вāрум урн пыгрищ та ёх­тыс. Ювле сунсы: лунт ōс тыламлас, тав юй-па̄лэ̄т та юв. Тав ос тот нумыл та ё̄ӈхи. Ёл-исас (пы­грищ), юв щалтыс. Вāпс ōйкатэ маснутанэ хотāӈхвиянэ, щар та хащ­лумыт, та манарыт. Пы­грищ китыглахты:
– Я, вāпс ōйк, наӈ ос маснутанын манрыг тох ēмтсыт? Хоталь ялсын?
– Наӈ ос сāртын номылматуӈквкен, сāртын ля̄галаӈквен, таят тай хулахыг та ēмтапасыт, тэ̄лапасыт. Наӈ ань илттыг номылмат­сын, ам ань нāӈк урта, ӯльпа урта наӈ сāинтта хāйтымем маснутанум пулиг-маныгтавēсыт. Н а ӈ ы н л э̄ с т а л а ӈ к в хāйтсум.
 
Мо̄йт э̄лаль мо̄тыт газетат ловиньтэ̄н.
Мария КУМАЕВА
