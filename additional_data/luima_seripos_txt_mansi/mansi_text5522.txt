
Ма̄н Ханты-Мансийск ӯсувт са̄всыр яныг сапра̄нит акваг ва̄рыглавет. Тув са̄всыр мирыт во̄выглавет. Тӯяг мӯйлын мир халт акв ё̄рн нэ̄ ёт потыртасум. Тав такви о̄лнэ ма̄тэ ос о̄лупсатэ урыл мощ потыртас.
Нэ̄ тох ла̄выс, наме – Раиса Пехедомовна Яп­тунэ. Тав Красно­ярский край ма̄ныл Таймырныл Ханты-Мансийск ӯсн ёхтыс. Ляпа рӯтанэ пус­сын са̄лыӈ ма̄хум, са̄лы ӯрим са̄всыр ма̄тт ва̄н­тала̄лэ̄гыт.
Тав ань телевиденият ё̄рн ла̄тӈыл передачат ва̄­рим рӯпиты. Такви ми­рēн ля̄ххалыт потырты ос сосса мир о̄лупса урыл са̄всыр тина суссылты. 
Рӯпитан ма̄тэ «Тай­мыр» нампа нам о̄ньщи. Та̄н тот са̄в хо̄тпа рӯпи­тасыт. Ос ань са̄всыр йильпи ищхӣпыӈ утыт ква̄лтапаптувēсыт, те­ле­виденияныл ос «цифро­вой» нам о̄ньщуӈкв тах паты. Таима̄гыс са̄в хо̄тпа тувыл по̄хан тēтвēсыт, ань та̄н туп хусахтем хо̄тпа аквъёт рӯпитэ̄гыт.
Нэ̄ потре
– Матах та̄л ювле хультум порат ма̄н ма̄х­манув передачанув пуссын сунсуӈкв вēр­мысаныл. Ра̄тива хосыт ля̄ххалыт хӯнтлысыт. Ань ос нэ̄матыр переда­чат сунсуӈкв ос ра̄ти­ва хӯнтлункв щар ат вēр­мēгыт. 
Ма̄н Таймыр ма̄в сака яныг, ща̄рыщ ва̄тат о̄лы. Тот са̄в воинский частит о̄лсыт, Россия ма̄в ӯргаласаныл. Тувыл та̄н пуссын мо̄т ма̄н ва̄нтлуптавēсыт, са̄всыр радарадыл ёт-тотсаныл. Хунь ты радарыт о̄лсыт, ма̄н то̄нт сака ёмас о̄лсӯв. Телевиденияв ёмащакв рӯпитас, ра̄тива о̄лыс. 
Та юи-па̄лт щар вунь­щалыг та хультсӯв. Са̄лы ӯрнэ ма̄хманув ань та̄н­тирот тох та о̄лан­тэ̄гыт. Та̄н щар нэ̄­матыр ат ва̄гыт, маныр ма̄ янытыл о̄лыглы, аты хӯлыглэ̄гыт.
Ты туи ам ляпа рӯта­нум палт тунра ма̄н о̄луӈкв ялсум. Та̄н са̄лы­яныл ёт са̄всыр ма̄т ва̄нтлэ̄гыт. Та̄н палтаныл миннэм э̄лы-па̄лт ам газетат, мо̄т са̄всыр ловиньтан нэ̄пакыт ёт-висанум. Ёхтысум, та̄н молях ловиньтасаныл, тувыл та. Воссыг нэ̄матыр а̄тим, ловиньтан нэ̄пак а̄тим, телевизор ат рӯпиты, ра̄тива о̄с ат сӯйты. Тыщир та ань ма̄хманув ты о̄лэ̄гыт.
Ам хӯрум пыг о̄нь­щēгум, та̄н ань пуссын яныгмасыт. Ма̄нти ща̄нь ла̄тӈув ёмащакв ва̄ганыл, потыртаӈкв вēрмēгыт. А̄тям о̄лме порат ам пы­ганум пуссын тав палтэ тēтсаласанум, та̄н тув палыт тунра ма̄т са̄лы ӯрим та о̄лсыт. Юв ёхтэ̄гыт, ё̄рн ла̄тӈыл татем потыртаӈкв та ха̄сэ̄гыт. 
О̄лупсатэ урыл
Раиса Пехедомовна са̄лыӈ колт самын патыс, тот яныгмас. Омаге-а̄тяге ва̄нтлым са̄всыр ма̄тт яласасы̄г. А̄ще потрыӈ хо̄тпа о̄лыс, са̄в мо̄йт ва̄с. А̄гитэ̄н тав потранэ пус­сын нэ̄пакн хасвēсыт ос ловиньтан нэ̄пакыг ва̄рвēсыт.
Ты нэ̄пак 2017 та̄лт та̄ратавес. Аквта та̄л нэ̄ Санкт-Петербург ӯсн во̄ввес. Тот нэ̄пак хаснэ ма̄хум халт тав но̄х-патыс, тот янытлавес. Ля̄х­хал потыртан хо̄тпаг тав Москва ӯст Останкино колт ханищтахтас. Ты э̄лы-па̄лт тав ва̄т нупыл ат та̄л школат ня̄врамыт ханищтым рӯпитас. Ань такви ё̄рн ла̄тӈе ма̄гыс сыме сака ща̄рги. Ты урыл тав тох ла̄выс:
– Мощщаг хультум мирыт ща̄нь ла̄тӈаныл ань ӯргалаӈкв ос э̄лаль тотуӈкв э̄ри. Ма̄н то̄ва ла̄тӈанув рущ ла̄тӈын толмащлаӈкв щар ат вēрмиянув, та̄н тамле ла̄тыӈ ат о̄ньщēгыт. Ма̄х­манув акв ла̄тыӈ ля̄гал­э̄гыт, та̄ра тор­гам­тахты, та̄н маныр урыл потыртэ̄гыт.
Ё̄рныт тох ла̄вēгыт, нэ̄ сахи тēӈнанэ тув ат те нэ̄гиянэ, та̄н ла̄вēгыт – ты нэ̄ аквтуп па̄лыг-яктым сорт хурипа. Лӯима̄т о̄лнэ мирыт тамле нё̄тнэ ща̄нь ла̄тӈыл ты потыртэ̄гыт. Матъёмас ты та̄лт ма̄н ща̄нь ла̄тӈанув яныт­лавет.
Ань ты ё̄рн нэ̄ такви о̄лнэ ма̄тэ̄т яныг намыл майвес – «Почёт­ный гра­жданин Дудинки». Со̄ль, тав такви ща̄нь ла̄тӈе, ё̄рн мире пēс наканыл, пēс ва̄рмаляныл сака янытлыянэ ос э̄лаль то­тыянэ. Раиса Пехедомо­вна са̄в та̄л пуста̄гыл э̄лаль вос о̄лы, такви На̄й-О̄тыранэ̄н вос ӯргалаве.
