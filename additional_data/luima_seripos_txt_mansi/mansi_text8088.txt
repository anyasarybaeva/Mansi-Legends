
Елена Сергеевна Сафаргалина Югорский университетт нэ̄пак ловиньтан колт 12 тāл рӯпиты. Рӯпататэ сака пӯмащ, научный библиотекат тав са̄всыр нэ̄пак суссылтапыт аквписыг щё̄пита̄лы. Тот сосса мир ōлупса ос культура урыл хансым о̄лы ос та ма̄хманув урыл хансэ̄гыт, хотьют щāнь лāтыӈ ма̄гыс сāв э̄рнэ рӯпата вāрēгыт. 
Мо̄лты та̄л Дина Василь­евна Герасимова, фило­ло­гия наукат канди­дат нам о̄щнэ э̄ква, нам­хо̄талэ о̄лыс, тав нёлса̄т та̄лэ то̄в­лыс. Елена Сергеевна ты хōтал кастыл суссылтап щё̄пита̄лыс – «К истокам народной культуры». Д.В. Герасимова янытлан колнакн са̄в мир ёхталас. Тот «Ха̄йтнут э̄рыг» нампа э̄ргын-йӣквнэ ма̄хум э̄ргысыт-йӣквсыт, ты Игорь Сиренко, Самуэль Баллар ос Юлия Яркина. Университетт ханищ­тах­тын хо̄тпат ма̄гыс Елена са̄в рӯпата вāри, тавēн ёмас, хомус ма̄ньлат хо̄т­пат ща̄нь ла̄тӈаныл э̄лаль тотуӈкве патсаныл.
Елена Сафаргалина ам сāв тāл вāглум. Тав ишколат ханищтахтаме по­рат сосса мир ōлупса, пēс накыт ос щāнь лāтыӈ ханищтаӈкве таӈхыс. 2005 тāлт мēн Ханты-Мансийск ӯст подготови­тельный курсыт аквъёт ханищтахтасмēн, э̄лаль Югорский университетт ханищтахтуӈкве патсумēн. 
Елена Сафаргалина такви ōпарищ наме Юдина, тав 1987 тāлт тāл котиль э̄тпос 17 хōталэ̄т Хāльӯс районт Шайтанка пāвылт самын патыс.
Такви щēмьятэ урыл Елена Сергеевна тох ла̄выс: «Ам а̄тям Сергей Васильевич Юдин рущ хум ōлыс, омам Клавдия Терентьевна Юдина – мāньщи нэ̄. Мāн щēмьяв янгыг ōлы – э̄щагум нама­нэ̄н Людмила ос Татьяна, āпщим наме Василий.
Шайтанка пāвылт ам 1-4 классытт ханищтах­тасум, тувыл 5-11 клас­сыт Советский пāвылн ха­нищ­тахтуӈкве э̄лаль мина­сум. Хунь школа āст­ласум, Ханты-Мансийск ӯсн ёхтысум, Югорский университет фило­логия факультетт ханищ­тах­туӈ­кве патсум. Хунь уни­верситет а̄стласум, нэ̄пак ловиньтан колт рӯпитаӈкве патсум. Ты тāл хӯрумхойплов тāлыг ты ēмтыс, тот ам рӯпита­нэм. 
2012 тāлт ам хум вāр­сум, ōйкам наме Сафар­галин Рифат Кадирович, мēн кит ня̄врам ōньщи­мēн, пыгмēн наме Булат, тав ат тāл яныт ос āгим наме Ясмина, тав хӯрум тāлэ.
Елена Сафаргалина лāвыс, манрыг тав фило­логиян ханищтах­туӈ­кве минас, тот тав А̄с-угор ос финно-угор мирыт ла̄тӈаныл, ōлупса­ныл ха­нищтас: «Мāнав ха­нищ­тан хōтпат сака ёмасыт ōлсыт: Дина Васильевна Герасимова, Нина Алексе­евна Лыскова ос Свет­лана Силиверстовна Дини­с­ламова. Та̄н аквписыг э̄рнэ лāтӈыт ма̄навн лāвсыт, ёмщакв ханищтасыт ос ханищтахтуӈкве нё̄тве­сӯв. Ам ханищтахтын вāр­малин ялуӈкве сака э̄руп­тасум, яныг учёный хōт­пат потраныл ёмщакв хӯнт­лысанум.
Ам анēквам Анимова Анисья Николаевна мāньщи нэ̄ ōлыс, тав щāнь лāтӈыл потыртас, кāтыл матыр-а̄ти пормасыт вāрыс, нэ̄ супыт ос нуй са­хит ю̄нтыс, пальсак, турлōпс, хорамыӈ хансаӈ олнкас сакыл хартыс, сāсныл са̄всыр хусапыт ю̄нтыс. Тав вāрум пормасанэ юн ань тыг мус ōньщиянӯв, мāн ма̄гсылув анēквав номтыӈ, мӯтраӈ, ма̄щтыр хōтпаг хультыс».
Елена Сергеевна такви урēтыл ос тамле ла̄тыӈ лāвыс: «Ам хунь ня̄вра­мум ёт юн ӯнлысум, рущ щирыл хорамыт ю̄нтуӈ­кве патсум ос ня̄врамум мāгыс нё̄тнэ лэ̄пта мāнь тōр са̄лмытыл ю̄нтсум. Молты тāл хӯрум лэ̄пта ю̄нтсум, китыг – пāнтумн ос э̄ӈкумн мӯйлуптасагум.
2022 тāлт щēмьям ёт Шайтанка пāвылн ялсӯв, анēквам ōньщум ю̄нс­хатнэ машина Ханты-Мансийск ӯсн тотыслум. Сāв пормасыт ам ты ма­шинкал ю̄нтсанум. Ю̄нтум пормасанум сака нё̄тнэ̄г ōлэ̄гыт».
Тāл котиль э̄тпост Елена Сергеевна нам­хōталэ ōлыс, ма̄н, газетат рӯ­питан хо̄тпат, ёмас ла̄тӈыт тавēн лāвēв, пус ка̄т, пус ла̄гыл, То̄румн вос ӯргалаве. Колтаглэ ёт пуста̄гыл вос о̄лы!
Оксана АЛБИНА
