
«Хо̄нтаӈ тӯрыт» намаим мā – природный паркыг лāваве. Ты мā Советский ӯсныл атпан вēрыстат о̄лы, туп миннэ лё̄ӈх 120 вēрыстаг мины.
1930 тāлт витуй ос нёхсыт ӯргалан мāгыс «Кондо-Сосьвинский за­по­ведник» вāрыглāл­вес, хус тāл рӯпитас, тувыл лāп-пантвес. Та торыг лӯи мāт нор яктын вāрмаль о̄вылтавес, мā-во̄й ос газ тисмаявес. Тыи мāгыс тēр лё̄ӈх хартуӈкве патвес, сыстам мā-витув пулиг āлаты хилвес. Матъё­мас мā-вит ӯргалан урыл сым ща̄ргын хо̄тпат лāт­ӈаныл хӯлвēсыт, 1971 тāлт «Верхнекондинский» заказник вāрвес, 1976 – «Малая Сосьва» запо­ведник, 1995 – «Кондин­ские озёра», 2014 тāлт парк пуӈктотнэ о̄выл кӯщāй намыл пинвес – Л. Ф. Сташкевич намыл.
«Хо̄нтаӈ тӯрыт» мāн ялмув порат, тот рӯпитан нэ̄ А.Ю. Есельгендинова ты мā урыл тох потыртас: «Тыт хӯрум яныг тӯрыт о̄лэ̄гыт: Аран-Тӯр, Пон-Тӯр ос Ранге-Тӯр, халанылт Ах нампа посал о̄ви, тав витэ Хо̄нтаӈ-я̄н паты. Тыт мувлахи сāв ня̄рыт, я̄ӈкылмат, хорит о̄лэ̄гыт, тāнаныл сака ӯргалаӈкве э̄ри, тāн хосытанылт мāн ёмащакв ты лылтэ̄в. Во̄­рыт тāрыг йӣвыт сāвыӈ­пāлэ яныгмēгыт, мāтэ сāлы тэ̄пыл лап-яныгмим о̄лы. 
Пēс порат ты мāт мāньщит о̄лсыт, мāн учёныянув тыт тисхата­сыт, 340 сāвсыр пēс йис сӯли путсов лōмтыт, якта­лым норыт, кол ёрыт, пор­масыт, алыщлапыт хо̄нт­салсыт. Мāньщит о̄лум пāвланыл-ӯсаныл тыгыл хӯрум вēрыстат о̄лыс, хомус тав то̄нт сусхатас, тыт карыс урамыт мир пӯмщалан мāгыс таве лильпииг ӯнттыслӯв, вāим, та пāвыл янгыг о̄лыс, тыи мāниг вāрыслӯв. Тав наме «Тумп ӯс».
Ты мāт 200 сāвсыр ню̄сы тэ̄лы, ню̄сыт туп сыстам мāт яныгмаӈкве вēрмēгыт, тувыл тыт 47 сāвсыр во̄руит о̄лэ̄гыт, 7 во̄руй «Выгыр нэ̄пакн» хансым о̄лы, 346 сāвсыр лӯптат-йӣвыт яныгмēгыт.
Тыг ӯщлахтаӈкве ёхта­лан хо̄тпатн пил вāтуӈ­кве, лāхс ос пāкв атуӈкве ро̄ви, хо̄тпат няслуӈкве вēрмēгыт. Хӯлп ӯнттуӈ­кве, пāтлуптаӈкве, мотор хāпыл яласаӈкве ты мāт ат ро̄ви, мā-вит ӯргалым о̄ньщилӯв».
Александра Юрьевнан потре мāгыс мāн пӯма­щи­пал лāвыслӯв. Ёхталам хо̄талув посыӈ хо̄талыг о̄лыс, сака нё̄тнэ̄г во̄рк­вет, урамыт, хорит сусхата­сыт. Хо̄т тай э̄лын Ранге-Тӯр витанэ вольгысыт. Ты тэ̄пыӈ-витыӈ мāквет мāн мāхманув пēс порат ты о̄лсыт, тāн ё̄мыгта̄лум лё̄хъясанылн мāн тыхō­тал лю̄люмтāлсӯв. 
Светлана ДИНИСЛАМОВА
