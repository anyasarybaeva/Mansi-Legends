
Белоярский район Касум па̄вылт Тарлин колта̄гыл о̄лы. Нэ̄г-хумыг Зоя Никоновна ос Яков Никифорович сака ма̄щтыр хо̄тпаг, ка̄тыл матыр-а̄ти ва̄руӈкве пуссын ха̄сэг. Хум йӣвныл са̄всыр э̄рнут ёрги, лувныл  матыр щаӈквыт ва̄ри, са̄с ос сов ёт рӯпиты. Э̄кватэ са̄сныл а̄пат ос са̄всыр хусапсовыт ю̄нты, сакныл хорамыт харты. 
Яков Никифорович Касумт 1967 та̄лт самын патыс. А̄тятэ Никифор Георгиевич Тарлин совхозт эконо­мистыг рӯпитас. Оматэ Екатерина Николаевна ма̄щтыр нэ̄ о̄лыс, ка̄тыл маснут ос мо̄т э̄рнэ пормас ва̄рыс. 
Хум школа а̄стламе юи-па̄лт армиян ялыс. Касумт са̄в та̄л Культур­но-антропологический школат мастерыг рӯпи­тас, ня̄врамыт матыр-а̄ти ва̄руӈкве ханищ­тасанэ – пыгри­щит ёт йӣвныл ёргыс, са̄сныл щаквщис, тувыл а̄ги-пыгыт ханты йӣквыт йӣквуӈкве ос тумраныл ёнгуӈкве ханищтасанэ. 
Яков Никифорович Ӯй йӣквнэ ва̄рмаль порат тӯлыглахты, пēс йис э̄ргыт э̄рги. Таима̄гыс тав хоталь-а̄ти акваг во̄виньта̄лаве – ханищтапыт ман сус­сылтапыт о̄лыглан ма̄н яланты, сосса мир ёт хо̄нтхатыглы, потрами, ма̄хум ханищты, такви ханищтахты. 

Хум потре 
Хум китыгласлум, ма̄щтырлаӈкве аман хо̄т ханищтахтас, тав тох ла̄выс:
– Ма̄щтыр ма̄хум халт яныгмасум, ма̄ньта̄гыл суссум, хум хо̄тпат хумус ёргащлахтэ̄гыт, щаквщēгыт. Тох ла̄щал-ла̄щал ханищтахтасум, матыр-а̄ти ва̄руӈкве ха̄суӈкв патсум. Хунь яныгхо̄тпат э̄нтап ва̄р­сыт, тай ёмащакв сус­сум. Луво̄выл пēриēгыт, э̄рнэ палыттемыг сар­тыяныл, тув хорамыт ёргēгыт – пēрнапосыт, со̄выр паль, йӣвтов ос мо̄т хотты хорамыл ва̄­рияныл. 
Ам ань тамле э̄нтап ва̄рнэм э̄лы-па̄лт пēс э̄нтапыт сунсыглыянум, хумус та̄н ва̄рыг­лавē­сыт, ханищтыянум. Ханты нэ̄, историчес­кий наукат кандидат хо̄тпа Татьяна Александ­ровна Молданова нэ̄паканэ ловиньтыянум, хурит сунсыглэ̄гум, тувыл ущ о̄вылтахтэ̄гум э̄нтап ва̄руӈкве. 
– Акв э̄нтап манах хо̄тал ва̄рēгын?
– Кит са̄ттем ва̄рē­гум, ма̄ньнувег о̄лмумт тай тыгыл моляхнув ва̄рсум. Хунь школат яныг классытт ханищ­тахтасум, Кислоры па̄­вылн яланта̄лсум, тот а̄тям а̄кве о̄лыс Анна Степановна Гоголева. Тот са̄в матыр ма̄щтыр­ласув, ханищтахтасув, э̄нтап щё̄питасув. Э̄ква са̄в мо̄йт, пēс потыр ва̄с, акваг мо̄йтыглас. 
Касумт Нина Мака­ро­вна Каксина а̄к­вум тав о̄ныпе ханты мо̄йт са̄в мо̄йтыглас, э̄ргыс. Ма̄н, ма̄ньлат ма̄хум – а̄гит-пыгыт, ак­ван-атхатэ̄в, э̄ква палт минэ̄в, тав колэ̄т мо̄йт хӯнтлым э̄ткотиль мус та ӯнлэ̄в. Тувыл э̄ква но̄х-лю̄ли, ла̄ви: «Э̄лаль холытан ущ мо̄йтэ̄в».
Ам хунь армият лу­сытасум, Кавказ ма̄ныл пыгыт ёхтысыт, та̄нти халанылт ща̄нь ла̄тӈыл татем потыртэ̄гыт. Ма̄н, ханты пыгрищит, ща̄г­тым ла̄вēв, ма̄н о̄с ща̄нь ла̄тыӈ ва̄гув, халувт о̄с ханты ла̄тӈыл потыртаӈкве патсув. То̄нт ам номылматсум, матъ­ёмас амти ла̄тӈум ва̄глум. 

Э̄кватэ потре
Яков Никифорович Зоя э̄кватэ̄нтыл хӯрум пыг янмалтасыг. Нэ̄ тох потыртас:
– Пыганмēн пуссын ма̄щтырлэ̄гыт. Яныг пыгмēн Максим Касумт на̄й харыгтан ма̄т рӯ­питы. Гошамēн акваг а̄тятэ ёт матыр ва̄ри, щаквщи. Тав тай ка̄р­кам пыг – юв щалты, кол­сори рӯпата ва̄ри, тэ̄­нут па̄йты, кон-ква̄лы - а̄тятэ ёт матыр ма̄щтырлы. Питипатта пыгмēн Гришамēн Ханты-Мансийск ӯст ЮГУт ханищтахты. 
Зоя Никоновна Тэ̄к па̄вылт самын патыс, тот яныгмас. Школа а̄ст­ламе юи-па̄лт пед­училищат ханищтах­тас, садикт воспитате­лиг рӯпитас. Са̄сныл а̄пат ос хусапсовыт ю̄нты, хорамыл щурты­янэ. Нэ̄ ла̄ви, о̄йкатэ̄н акваг нё̄таве, са̄с ман ӯль­па та̄р э̄ри те, во̄рныл тотаве. Аквъёт матыр ва̄рēг, щаквщēг.
Светлана РОМБАНДЕЕВА
