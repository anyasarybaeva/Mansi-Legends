
Хунь ам школан ōвыл классын ми­насум, Мария Васильевна Фризоргер тав а̄нум ханищтас. Тав сака ёмас, ласкат, сымыӈ хōтпа, мӯтраӈ ос номтыӈ ханищтан нэ̄. Тав ёмщакв суснэ самаге, нё̄тнэ мовиньтэ, суиӈ турсуе... ты мāн пуссын номилум. Ты ёмас лāтӈыт мāн Мария Васильевна урыл лāвēв
Мария Васильевна потрыӈ э̄лумхо̄лас, тав ётэ хунь акван-хо̄нтха­тэ̄гын, хоса потрамаӈкве рōви. Тав э̄лумхоласн ро̄внэ хōтпа. Хунь на­ӈын лю̄ль ке, тав ёмас лāтыӈ наӈын лāвуӈкве хōнты. Мāн тав уро­канэ нэ̄мхуньт хот ат ёрувлыянӯв. 
Ам ёмащакве номи­лум, хунь интернатт ōлсӯв, мāн, ханищтах­тын ня̄врамыт, таве āл­пыл ща̄гтым ӯрыслӯв. Хунь ка̄салылӯв, тав ё̄ми, мāн ля̄льт ха̄йтэ̄в, тав сумкатэ а̄лмаилӯв ос школа мус тотылӯв. Мāн таве сака э̄руптаслӯв, тавēн яныг пӯмащипа ла̄тыӈ лāвēв. Мария Васильевна ханищтан нэ̄г школат сāв тāл рӯпи­тас, тав ань тот номаве ос янытлаве. Такви ё̄ре, номтэ, э̄руп­сатэ ат са̄ли­тастэ, ня̄в­рамытн э̄лаль мистэ. 

Тав Я̄сунт пāвылт самын патыс, 1955 тāл порат тāл котиль э̄тпос 12 хōталт. Āтятэ Хозумов Василий Иоси­фович хӯл алыщлан ос вōраян хумыг ōлыс. Тав колхозт, тувыл совхозт рӯпитас. Тэ̄лы порат вōраяс: лэ̄ӈын, нёхыс, ан­та̄тыр алыщлас. Пувум хӯланэ пēр­ман май­лы­санэ, та порат совхозт охсарыт янмал­та­вēсыт. Туи порат пир­катирыг пум вāрнэ мāт рӯпитас. 
Мария Васильевна  оматэ Хозумова (Пузина) Елена Прокопь­евна аквписыг а̄тяныл по̄хат ōлыс. Тэ̄н хӯл аквъёт алыщласы̄г. Мис ос лув ōщсыт, туи пум вāрсыт. Оматэ урыл тав тох ла̄выс: «Омав ма̄щ­тыр нэ̄г ōлыс, тав супыт ос ва̄таӈ тōрыт ю̄нтыс. Ня̄враманэ ма̄­гыс сāв маснут совныл ю̄нтыс: ты сахит, моль­щаӈыт, ня̄рат, ва̄ит, пӯр­кат. Тэ̄лы кастыл сāв пил вāтсӯв. Мāн колувн сāв мӯй ма̄хум ёхталас. Ты сāлы ӯрнэ ма̄хмыт, хунь Я̄сунт пāвыл та̄ра вāнтлэ̄гыт, алгаль мин­нэ хо̄тпат. 

Туи колувт кина так­талавес, Саранпа̄выл­ныл э̄ргын ос йӣквнэ ма̄хум ёхталасыт, та̄н колув а̄ви сӯнт па̄ртыт тармыл лю̄лим э̄ргысыт ос йӣк­всыт. Кӯщаит те ёхтала­сыт, та̄н о̄с тот лю̄лим сап­ра̄ни ва̄рыг­ласыт. Ма̄н маныр улас о̄щсӯв, пуссын кон тоты­янӯв, па̄влыӈ ма̄хманув тув ӯнтэ̄гыт, та хӯнт­лэ̄гыт. Туи порат Я̄сунт пāвылт сака пӯ­мащ ос суиӈ ōлыс». 
Мария Васильевна яныг ос юрты­ӈыщ ōлнэ колта̄гылт яныг­мас-хӯ­рум а̄ги ос хӯрум пыг. Тāн ань пуссын тāнки щēмья ос ня̄врам ōньщēгыт.
Тав 1970 та̄л порат нёлолов класс Саран­па̄­выл школат а̄стлас. Хунь Ханты-Мансийский педучилищан минас, тот ня̄врамыт ӯргалан ханищтахтын хо̄тпа сāв ōлыс, тув ат вуйвес, тувыл ханищтан нэ̄г ханищтахтуӈкве патыс. 
Налыман нупыл ат та̄л школат рӯпитас. Тав рӯпататэ ёмащакв вāрнэ хōтпа, «со̄ль ос вēщкат тотнэ хо̄тпа» тох ань ханищтам ня̄враманэ тав урēтыл лāвēгыт.  Сāв та̄л рӯпитаме ма̄гыс Мария Васильевна РФ образования министер­ства ос Ха̄льӯс район образование комитет па̄лыл Почётный гра­мотал мӯйлуптавес ос «Ветеран труда»нам ōньщи.

Ань 2010 тāл пāсныл тав ӯщлахты, пēн­сият ōлы. Туи порат Я̄сунт пāвылн «Ма̄нь ӯскве» нампа стойбищан яланты, тот ня̄врамыт ма̄ньщи лāтӈыл по­тыр­таӈкв ханищтыянэ. Сāв пēс йис мōйт ос потыр вāг. Пāвлыӈ хōтпатн вāве, янытлаве, э̄руптаве.
Мария Васильевна такви ханищтам ня̄в­ра­мыт о̄с янытлыянэ: Меров В.С., Сайнахов А.Д., Мерова С.С., Эдин (Яптина) Г.М., Пашина (Качанова) М.Г., Сайна­хов Ю.В., Филиппов Г.Ю. ос мо̄таныт.
О̄йкатэ̄н ёт хӯрум ня̄врам янмалтасы̄г: яныг пыгēн Павел школат рӯпиты, Ханты-Мансий­ский район Кышик пā­вылт ōлы, Лена а̄гитэ̄н ЮГУ а̄стлас, Саранпа̄вылн ёхтыс, тыт МФЦ колт рӯпиты. Мāнь пыгēн Женя Башкирият ōлы ос тот рӯпиты. 
Мария Васильевна сака ёмас колсори рӯпа­та вāрнэ нэ̄, э̄руптан ома, э̄рупсаӈ анēква ос ща­щēква. Мария Василье­вна хōт апыг ōньщи. 
 
