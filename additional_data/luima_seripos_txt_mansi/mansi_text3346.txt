

	Са̄т та̄л ювле хультум порат  ва̄т са̄грапнал э̄тпос 15 хо̄талэ̄т Россия янытыл акв э̄рнэ ва̄рмаль рӯпитаӈкве о̄вылтахтас, рущ ла̄тӈыл «Единый портал государственных услуг» намаим о̄лы. Ань ма̄хум  ты ищхӣпыӈ ут хосыт са̄всыр э̄рнэ нэ̄паканыл ва̄рияныл. Ма̄н о̄лнэ ма̄вт «Электронное правительство Югры» о̄с рӯпиты. 


		Округ мирколт рӯпитан ма̄ньлат хум Павел Ципорин ла̄выс: «Тамле э̄рнэ тэ̄ла ка̄сыӈ э̄лумхо̄лас о̄лупсатэ мощ кӯпнитыг ань ва̄ритэ. Ты ут хосыт штраф-олн, на̄лок-олн ойтуӈкве ро̄ви, мо̄т хо̄н ма̄н ялантан ма̄гсыл паспорт ос са̄в мо̄т нэ̄пакыт тот ва̄равет. Таи ёмас, ты э̄рнэ нэ̄пакыт ма̄гсыл мирколн ос мо̄т ма̄н минуӈкве ос хо̄тал палыт очередит лю̄люӈкве щар ат э̄ри. Туп ты ищхӣпыӈ утыт рӯпитаӈкве ха̄суӈкве э̄ри.

		Ма̄н округувт о̄лнэ 53% мир тув хасхатасыт ос са̄всыр э̄рнэ нэ̄паканыл ань тот ва̄рияныл. Рӯпитан хо̄тпа манаса̄вит та̄л рӯпиты ос манаса̄вит пенсия-олн сэ̄лыс, тот о̄с хансым о̄лы.  

		Ма̄ньлат хум ла̄вме щирыл, ты ищхӣпыӈ ут акваг мощ ёмаснувег ва̄раве. 2017 та̄лт ща̄нит-а̄щит самын патнэ ня̄враманыл нам-нэ̄пакыл о̄с тувыл хасылтаӈкве тах патэ̄гыт. Ты ут хосыт намнэ̄пакыт ке ва̄рēгыт, ня̄враманыл та̄ра садик ма̄гсыл очередин хансавет ос са̄всыр СНИЛС ос мо̄т нэ̄паканыл ва̄равет. Ты юи-па̄лт ща̄няныл-а̄щанылн нэ̄пакыт ка̄тын винэ ма̄гсыл ялуӈкве туп э̄ри. Ты щēмьят са̄всыр пособие-олныл та̄ра ойтуӈкве о̄с тах патавет. 

		Тувыл ты э̄рнэ ва̄рмаль урыл са̄в ма̄хум иӈ ат ва̄гыт. Округувт о̄лнэ мир ты ищхӣпыӈ ут урыл вос пӯмщалахтасыт ос нэ̄паканыл тот вос ва̄рсаныл, правительстват рӯпитан хо̄тпат са̄в рӯпата ва̄рēгыт. Павел Ципорин ла̄выс, сӯкыр э̄тпост пēриян хо̄тал о̄лум порат та̄н нэ̄пак та̄ратаӈкве ёхталам ма̄хум ёт  рӯпитасыт ос ты ва̄рмаль урыл потыртасыт. Ос са̄в ма̄хум ты ищхӣпыӈ утн хассаныл. Ань то̄ва ма̄хум ты ут хосыт са̄всыр э̄рнэ нэ̄пакыт ва̄руӈкве ка̄сащēгыт кос, тувыл тув хасхатуӈкве ат вēрмēгыт. Ма̄ньлат хум ла̄выс, ты ма̄хум МФЦ-колн ялуӈкве э̄ри, тот та̄н нё̄тавет. 

		Ма̄ньлат хо̄тпат ёт ос ханищтап щирыл рӯпитан департаментыт кӯщай нэ̄ Любовь Ковешникова ты тэ̄ла урыл о̄с потыртас. Тав ла̄выс, ань ня̄врамыт пуссын  электронный дневник тот о̄ньщēгыт. Та̄н хумус ханищтахтэ̄гыт, ща̄няныл-а̄щаныл сунсуӈкве тот вēрмēгыт. Школа а̄стлан ня̄врамыт ЕГЭ хумус хассыт, тот о̄с ро̄ви сунсуӈкве.  

		Людмила Теткина 

		 

 
