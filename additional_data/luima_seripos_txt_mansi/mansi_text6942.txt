
Надежда Константиновна Захарова Ха̄льӯс район Ягрим па̄вылт о̄лы. Тав ётэ хосат та̄гыл ва̄йхатэ̄в, э̄ква о̄лупсатэ урыл потрыт газетавт хансыгласӯв. Такви самын патум Ялъюс па̄влэ урыл ос хумус ма̄ньщи мирув пēс накыл о̄лыс, а̄ще хо̄т хо̄нтлыс, тыи пуссын потырта̄лыс. Ма̄н ва̄глӯв, тав ма̄ньщи газетав аквписыг ӯритэ ос са̄всыр ля̄ххыт, потрыт ловиньтыянэ. 
Ягримт тав э̄ще Клара Константиновна Пуховец о̄лы, тэ̄н а̄ги о̄парищ намēн Саратиныг о̄лыс. Ягāгииг ма̄ньщи колта̄г­лыт яныгмасы̄г ос ща̄нь ла̄тыӈ ва̄гтэ̄н. Тувыл ла̄­вēг, ма̄ньщи хо̄тпанув ёт ва̄щинтахтын порат акваг ща̄нь ла̄тӈыл по­тыртаӈ­кве таӈхēг. 
Ань яныгпа̄лаг о̄лнэ хо̄тпа ма̄гыс, ва̄им, щар мо̄т пора ēмтыс, ма̄хум та̄нки халанылт мо̄рсыӈыг ак­ван-хо̄нтхатыглаӈкве патсыт. Та̄н хащта̄л а̄гм ма̄гыс юв я̄ртвēсыт, ос ма̄ньлат хо̄тпат хольт ищхӣпыӈ ут ляльт ӯнлан­тэ̄гыт. 

Тувыл тот матыр пӯ­мыщ о̄лы ман а̄ти, матум­па̄ла хо̄тпат ищхӣпыӈ утн кащилтаӈкве о̄с пат­вēсыт. Тох Надежда Захарова ос Клара Пуховец апганэ̄н «Одноклассники» рущ ло̄псын хасылтавесы̄г, тувыл хумус маныр ва̄­руӈкве э̄ри, мощ ханищ­тавесы̄г.
То̄ванакт тот ня̄вра­маныл, апганыл ос рӯта­ныл ёт хо̄нтхатыглэ̄гыт, ху­рияныл сунсэ̄гыт. Мо̄­лал­нув Надежда Кон­стантиновна «Ханты Манси Мир» группан хас­хатам, Клара Константи­новна ма̄н о̄с тув ӯрилӯв. 
Ка̄сыӈ та̄л рēтыӈ ю̄с­вой э̄тпост сосса ма̄хум ща̄нь ла̄тӈыл диктант хансуӈкве во̄выглавет, тэ̄н о̄с тув ялантэ̄г. Ма̄нь­лат ма̄ньщит тахольт о̄с ща̄нь ла̄тӈыл пӯмщалах­туӈ­кве патсыт, матыр-а̄ти о̄вылтыт китыглахтэ̄гыт, матыр щаквщуӈкве ха­нищ­тахтэ̄гыт. Пуссын ты ва̄р­малит ма̄гыс э̄лаль о̄лнэ ёмас номт тотэ̄гыт.
Тӯяг, яныгпо̄ль э̄тпос ва̄т нупыл нила хо̄талт, Надежда Константино­вна Захарова 80 та̄лэ то̄влыс. Ты кастыл ма̄н таве янытлылӯв, о̄с са̄в со̄тыӈ, са̄в щуниӈ та̄л э̄лаль о̄луӈкве ла̄вилӯв. Надежда Константино­вна «Игримский» нампа совхозт мис поснэ нэ̄г са̄в та̄л рӯпитас, хосат та̄гыл пенсиян патхатас. Ня̄врамаге а̄тимыг ēмтме юи-па̄лт такви апганэ янмалтас. 

Клара Константино­вна ма̄ньполь э̄тпос ва̄т нупыл са̄т щислат нам­хо̄талэ о̄лыс, тав 78 та̄лэ то̄влыс. 1965 та̄лт Сале­хард ӯст зооветеринар­ный техникум а̄стлас, тувыл акв тот совхозт рӯпитас, ӯйхулыт пус­малтас. Тав о̄с пенсият о̄лы, мо̄лты та̄лт о̄йкатэ а̄ти­мыг ēмтыс. Акв а̄гитэ̄н Ягримт о̄лы, мо̄танэ Бело­ярский ӯст о̄лы. 
Саратин увщииг-э̄щиг тэ̄нки кол по̄ханэ̄нт тэ̄п­кан о̄ньщēг, туи сыс тот матыр-а̄ти янмалтэ̄г. Ма̄ньлатыг о̄лмēн порат тэ̄нки хӯл няслуӈкве сака тахсы̄г, пасананыл акваг хӯлыл та̄глэ̄кв о̄лыс, по̄­лям хӯл тэ̄сыт, исмит па̄й­тсыт, хӯлыӈ ня̄нь ва̄рсыт. 
Тэ̄н ла̄внэтэ̄н хольт, то̄нт о̄лупса та̄рвитнув о̄лыс кос, ос ма̄хум са̄в рӯпитаманыл хосыт олн сэ̄лсыт. Ты коныпал хӯл алыщлым, во̄раим щēмь­яныл тыттуӈкве вēрмы­сыт. Ма̄хум та̄нки хала­нылт юртыӈыщ о̄лсыт. Ань о̄с аквта кēмыл пус­сын э̄лаль о̄лнувыт ке, ёмас посыӈ хо̄тал э̄лум­хо̄лас о̄щнув. Матумпа̄ла хо̄тпа ла̄вум ла̄тыӈ хӯнт­луӈкве э̄ри.
Тамара Мерова
 
