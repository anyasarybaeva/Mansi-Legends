
Ха̄льӯст пēс порат купса о̄йка Ксенофонт Добровольский о̄лыс. Тав о̄лум колэ̄т ань ня̄врамыт ма̄гсыл библиотека рӯпиты. Ты пēс кол кит та̄л сыс ёмащакв хот-щё̄питавес, о̄льпыл сартвес, йильпи иснасыл, а̄вил, колканыл  ва̄рвес, ювле хультум та̄лт рӯпатаныл а̄стласаныл. Купса о̄йка  хӯрумса̄т квадратный метра яныт кол-капай 1876 та̄лт ӯнттыстэ. Ань кол ёмащакв ва̄рнэ ма̄гсыл округ олнытыл атпан арыгкем млн солко̄ви холтвес.
О̄влэ̄т миркол кӯщаит тот музей-кол ва̄руӈкве номсысыт. Тувыл купса о̄йка колэ ёмащакв хунь хот-щё̄питавес, ня̄врамыт ма̄гсыл библиотека тот ва̄рвес. Нэ̄пак ловиньтан колт рӯпитан ма̄хум 2018 та̄л сӯкыр э̄тпост тув ва̄нтласыт. Ты кастыл та̄н ялпыӈ хо̄тал ва̄рыгласыт ос Ха̄льӯст о̄лнэ мир тув во̄выгласаныл.
Ань ка̄сыӈ хо̄тал библиотека-колн са̄в ня̄врамыт ща̄няныл-а̄щаныл ос ханищтан хо̄тпаныл ёт нэ̄пакыт ловиньтаӈкве ёхталэ̄гыт. О̄выл щёс ёхтын а̄гирищит-пыгрищит купса о̄йка колыл суссылтавет ос библиотека урыл потыртавет. Тот рӯпитан хо̄тпат акваг са̄всыр выставкат ва̄рыглэ̄гыт ос йильпи нэ̄пакыт ня̄врамытын суссылтэ̄гыт. 
«Светлячок» ос «Солнышко» нампа садик-колыгн ялантан ма̄нь ня̄врамыт купса о̄йка кол сунсуӈкве о̄с ёхталасыт. Та̄н ма̄гсыланыл тот рӯпитан хо̄тпат ялпыӈ хо̄тал ва̄рыгласыт ос манхурип нэ̄пакыт акван-атым  о̄лэ̄гыт, суссылтасыт ос потыртасыт. Ань библиотека-колн са̄в ня̄врамыт нэ̄пакыт ловиньтаӈкве акваг ёхталэ̄гыт. 
Н.А. Буткова, библиотека-кол кӯщай нэ̄, 
кēтум потыр ма̄ньщи ла̄тӈыл Л. Теткина хансыстэ  
