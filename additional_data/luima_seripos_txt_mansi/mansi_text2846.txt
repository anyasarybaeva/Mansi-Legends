

	Некоммерческий организацият, мо̄т щирыл ла̄ваве НКО, хумус рӯпитэ̄гыт, ты урыл ля̄ххал тотнэ хо̄тпат э̄лы-па̄лт Общественный палатат пуӈктотнэ нэ̄ Ирина Максимова потыртас. Тав коныпалэ Нягань ӯс думат кӯщай ва̄ӈын хум  Владимир Гульзаров, «Общее дело» нампа Россият о̄лнэ са̄в мирыт ёт рӯпитан нэ̄ Татьяна Бакланова, общественный ос внешний связь округ департаментыт тамле ва̄рмалит уральтан ос э̄лаль тотнэ хум Яков Самохвалов тот о̄с потыртасыт.


		Округув янытыл кит со̄тыра са̄вит тамле организацият рӯпитэ̄гыт. Та̄н ма̄хум ма̄гыс са̄всыр нё̄тмил ва̄рēгыт, то̄внакт нас то̄рум ма̄гыс нё̄тэ̄гыт. Ма̄хум сыресыр о̄лнэ-хӯлнэ ва̄рмаляныл, олн-нё̄тмил во̄внэ ос та̄рвитаныл по̄ханла̄квтын  ма̄гыс ла̄тыӈ китыглаӈкве та̄н палтаныл ёхталэ̄гыт. Тувыл тамле нё̄тмил ёмщакв ва̄нэ ма̄гыс ос та̄наныл э̄лаль тотнэ щирыл некоммерческий организацият рӯпитан ма̄хмытн о̄с матыр-а̄ти ва̄ӈкве э̄ри. То̄нт та̄н ханищтахтуӈкве ялэ̄гыт манос са̄в ма̄ныл акван-атхатыгланэ̄ныл сыс та̄нки халаныл ханищтахтэ̄гыт. Та̄н акван-хо̄нтхатыглан ма̄гыс мирн нё̄тнэ нампа ярмаркал ва̄рыглавет. Тох са̄всыр департамент кӯщаитн общественный колыт нилыттыг акван-атыглавēсыт. Тот ка̄сыӈ э̄лумхо̄лас таквинатэ̄н  э̄рнэ ва̄рмалит та̄ра-паттыс. 

		Округувт онтолов программат щирыл ты ма̄хум ма̄гыс онтас ва̄раве. Са̄т департаментыт сыресыр касылыт щё̄питэ̄гыт. Ты щирыл рӯпитан хо̄тпат проектыт вос хансэ̄гыт ос но̄х-патнэ̄ныл порат грант-олныл мивет тах. 

		Некоммерческий организацият то̄ва тэ̄лат ва̄рнэ ма̄гыс государство па̄лыл олныл нё̄тавет. Мо̄лты та̄лт Президент фондэ̄ныл  ат организацият грант-олныл майлувēсыт, округ па̄лыл 140  колыт олныл та̄стувēсыт. 

		Я. Самохвалов таи ла̄выс: «2016 та̄лт тамле колыт тэ̄ланыл э̄лаль ва̄рнэ щирыл 16 млн. солко̄ви та̄стувес. Ты олнытыл ма̄н яныгса̄т са̄вит проектыт олныл нё̄тыянӯв. Ма̄хум 18 са̄всыр тэ̄лат щирыл касуӈкве вēрмēгыт. Та̄н ань проект вос щё̄питэ̄гыт ос касэ̄гыт. Ты та̄л  Президент фондэ̄ныл са̄в олн та̄стувес, тувыл 4,5 млрд. солко̄ви миве. Тыи мо̄лты та̄лныл 360 млн. солко̄вин са̄внувег о̄лы». 

		Тувыл Т. Бакланова Нягань ӯст о̄лнэ общественный колыт маныр ёмас тэ̄лат ва̄рēгыт, ты о̄вылтыт потыртас. Та̄н са̄выӈпа̄лэ программаныл щирыл ма̄ньлат хо̄тпат ёт рӯпитэ̄гыт. Ма̄ньлат а̄гит-пыгыт хохса ул вос хартэ̄гыт, вина ул вос аēгыт, матыр мо̄т лю̄ль пищ ул вос о̄ньщегыт – ты о̄вылтыт ня̄врамыт ёт акваг потыртэ̄гыт ос ла̄вияныл, а̄гирищит-пыгрищит ма̄ньта̄гыл спорт нупыл вос сунсэ̄гыт.

		Мо̄т ва̄рмаль о̄вылтыт В. Гульзаров таи ла̄выс, школат рӯпитан ма̄хум пусмалтахтым  вос о̄лсыт. Таима̄гыс общественный рӯпата ва̄рнэ коланыл Няганьский полик-линика ос Няганьский окружной пӯльница ёт акван-нё̄тхатнэ ма̄гыс нэ̄пак хассыт. Тох та̄л сыс ня̄врамыт ӯщлахтынэ̄ныл порат ханищтан хо̄тпат пусмалтахтуӈкве кēтыглавет. Та̄н та̄нки олн ат ойтэ̄гыт, ань тыг мус кит со̄тыра э̄лумхо̄лас пусмалтахтасыт. 

		Мо̄т ӯсытыт мирн нё̄тнэ рӯпитан колыт ос са̄в ёмас тэ̄лат ва̄рēгыт. То̄ват нэ̄мхотыл олн ат ӯрēгыт, то̄рум ма̄гыс нё̄тэ̄гыт. Ма̄хум халт «волонтёрство» ва̄рмаль  сака ёмасыг о̄лы. Та̄н ань Победа хо̄тал кастыл са̄в рӯпата акваг ва̄рēгыт, ветеран хо̄тпатн нё̄тэ̄гыт. 

		 

		Тамара Мерова

		 

 
