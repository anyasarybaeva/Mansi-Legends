

	Ва̄т са̄грапнал э̄тпост Ханты-Мансийск ӯст бокс касыл ва̄рыглавес, тав рущ ла̄тӈыл «Кубок мира нефтяных стран, памяти первооткрывателя нефти в Сибири Фармана Салманова» намаим о̄лыс. 


		Ты та̄л тав  аквхойпловит щёс минас. Яныгса̄т арыгтем каснэ хо̄тпа тыг ёхталас. Ма̄ янытыл «Кубок мира нефтяных стран» ты нампа касыл ёмщаквег ва̄ве. Са̄в мир та̄нти каснэ ма̄хманыл тыг тотыглаӈкв таӈхияныл. Ты та̄л 14 хо̄н ма̄ныл ма̄хум тыг ёхталасыт. Ма̄н округувныл ва̄т нупыл ат боксёр кассыт. Касыланыл о̄вылтан хо̄талт тит чемпионыг Р. Проводников ос Е. Гродович ёхталасы̄г.  

		Округ янытыл боксёрыт халт кӯщаиг о̄лнэ хум Рамиз Гаджиев ла̄выс: «Юн ӯнлын ма̄ньлат ма̄хум тэ̄н нупыланэ̄н телевизор хосыт сунсыманыл юи-па̄лт, э̄рыӈ, о̄с хоты каснэ ма̄н хасхатуӈкв номылматэ̄гыт. Ам ва̄тихал мо̄т-мо̄т ма̄т Евгений ос Руслан урыл потыртэ̄гум,  тэ̄н сас Ха̄льӯс районныл о̄лэ̄г. Ня̄врамытын тэ̄н урēтыл ва̄ӈкв пӯмащ. Таима̄гсыл ты ма̄н палтылув та̄н хасхатэ̄гыт. Хотьют ма̄к каснэ ма̄т  ханищтахтуӈкв номсы, та ня̄врамыт ты хультэ̄гыт. Та̄н халанылт са̄в ёмас боксёр яныгми. Россия янытыл лов боксё̄р халт Руслан ос Евгений щар ма̄к яныг ос ё̄р  боксёрыг пēриявесы̄г. На̄нти ва̄гын, маныр тэ̄н ха̄сэ̄г ос вēрмēг». 

		Руслан боксёрытн ла̄выс: «Ам ва̄глум, ты нампа кубок о̄лнэ хосыт са̄в ёмас каснэ ма̄хум яныгми. Тамле каснэ ма̄т боксёрыт ты ва̄вет. Тувыл э̄лаль хотьют маныр номсы, ос хо̄т касуӈкв тав ка̄сащи, тув та мины. Ам ты касылт хӯрум щёс кассум, ос но̄х ат патыгласум. То̄нт ты ам бокс щирыл э̄лаль минуӈкв номылматсум. Любительский боксныл «професионалыг» ханищтахтуӈкв минасум. Та юи-па̄лт хумус номсысум, тох э̄лаль а̄ртмуӈкв та патыс. Ань хӯрум са̄всыр нампа э̄нтап о̄ньщēгум». 

		Евгений ос ты касылт акв щёс касыс. Тав то̄нт но̄х-патме юи-па̄лт, та̄ра «профессиональный бокс» касылн контракт нампа нэ̄пакт хасхатас. Ань тав о̄с ма̄ янытыл ма̄к яныг боксёрыг ловиньтаве. Евгений ос Руслан халэ̄нт юртыӈыщ о̄лэ̄г. Акватэ каснэ порат, мо̄танэ акв тот юртэ янытлым ляпат о̄лы. 

		Александр ВЬЮТКИН 

		 

 
