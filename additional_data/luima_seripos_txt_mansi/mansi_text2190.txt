

	Ювле хультум э̄тпост Ханты-Мансийск ӯст тэ̄нут-пормас тыналан ва̄рмаль о̄лыс. Та̄нки рӯпата ва̄рнэ ма̄хум Тюменский, Челябинский, Свердловский, Курганский областитныл, Ханты-Мансийский ос Ямало-Ненецкий округныл тэ̄нутаныл тыналан ос а̄рталан ма̄гыс тыг тотыгласаныл. Пуссын аквъёт нёлса̄т предприятие о̄лыс. Ам ты э̄лы-па̄лт нэ̄глум газетат ты урыл хансыгласум, ань потрум э̄лаль мины.

	Юи-о̄выл хо̄талт ты суссылтапн округ 

	кӯщай ва̄ӈын хум Сергей Полукеев ёхталас. 

	Кӯщай хум тэ̄нут ва̄рнэ ёмас предприятият диплом-нэ̄пакытыл мисанэ. Ты рӯпатаныл ма̄гыс та̄нанылн пӯ-мащипа ла̄тыӈ ла̄выс. Мӯй ма̄хум хӯрум хо̄тал сыс халанылт са̄в договор-нэ̄пак хассыт. Э̄лаль акван-нё̄тхатым рӯпитаӈкве потыртахтасыт.

	Тувыл округ Торгово-промышленный палата кӯщай нэ̄ Альфия Павкина о̄с потыртас. Тав тыг ёхталам ма̄хум пуссын янытласанэ

	ос ла̄выс: «Ма̄н ка̄сыӈ хо̄тал ēӈта пасан ва̄тат тэ̄нут ва̄рнэ ва̄рмалит урыл потыртасӯв. На̄н ва̄глын, тэ̄нутанув то̄нт мирн ёвтуӈкве патавет, хунь ма̄н та̄наныл ёмщакв ва̄руӈкве па-тыянӯв. Тыт ань на̄нки халынт ва̄йхатуӈкве патсы̄н, ань э̄лаль акван-нё̄тхатым рӯпитаӈкве иӈ кӯпнитнувēг паты тах. Лӯима̄т тэ̄нут янмалтаӈкве та̄рви
	тыӈ, ос ты а̄ти, ма̄н ты ва̄рнэ рӯпатав э̄лаль ёмщакв мины». Хотьют ты суссылтап ва̄руӈкве нё̄тыс, кӯщай нэ̄ та̄на-ныл пуссын янытла
	санэ.

	Ты суссылтапн Ямало-Ненецкий округныл соссаӈ ма̄хум 

	та̄нки тэ̄нутаныл ос 

	пормасаныл тына-лаӈкве ёт-тотыгласыт. 

	Та ма̄т ма̄-во̄й ос газ но̄х-винэ коныпал соссаӈ ма̄хум са̄в са̄лы о̄ньщēгыт. «Ямал» - ма̄ 

	оигпан ēрыг ма̄ньщи щирыл толмащлаве. Са̄ртын Салехард ӯс Обдорск ӯсыг ла̄ввес. Тот ё̄рн, ханты, саран ос селькуп соссаӈ ма̄хум о̄лэ̄гыт. Та̄н нот па̄лы-тыл са̄лы янмалтым, во̄руй ос хӯл алыщлым о̄лэ̄гыт. Пēс порат кӯпса о̄йкат нё̄выль, нё̄хыс сов ос хӯл ёвтнэ ма̄гыс са̄всыр ма̄ныл тув ёхталасыт.

	Ань ты хо̄тал мус тот 670 со̄тыра са̄вит са̄лы соссаӈ ма̄хум о̄ньщēгыт. Та̄л сыс хус со̄тыра са̄лы нё̄влиг ва̄рияныл. Са̄лы нё̄выль та̄нки тушонка па̄нкаг ва̄рияныл. Ты сака по̄ртыӈ, атыӈ нё̄выль, сака са̄в во̄й ат о̄ньщи. Ётылнув тот ма̄нь са̄лы а̄ньтытныл ос то̄сам кēлпыл тэ̄рпи ва̄рнэ цех ӯнттуӈкве номсаве. Са̄лы янытэ̄т тэ̄лаг тах мины.

	Ямал ма̄т о̄втнэ я̄тт 

	ос тӯрытт налыман ну
	пыл хӯрум са̄вит са̄всыр 

	хӯл о̄лы. Ань тот яныг-са̄ткем хӯл алыщлан община рӯпиты. Ма̄хум а̄лн, мо̄хсаӈ, ӯсхул, ка̄рай, сӯпыг, кумхӯл, сорх, сӯкыр, писъян ос мо̄т хӯл пӯвēгыт. Та̄л сыс пуссын аквъёт онтолов со̄тыра тонна 

	хӯл алыщлэ̄гыт. Ты хӯланыл та̄нки са̄всыр тэ̄нутыг ва̄рияныл. Тувыл по̄льтым, со̄л-валтым, восытым та 

	тыналыяныл. 

	Во̄раян ма̄хум тот нё̄хыс, во̄нтыр, о̄хсар ос мо̄т во̄руй алыщлэ̄гыт. Тувыл Ямал ма̄т са̄в пил яныгми. Соссаӈ ма̄хум та̄л сыс яныгса̄т атпан са̄вит тонна пил та̄стэ̄гыт. Ань ты тэ̄нут-пормасаныл пуссын 

	выставкан ты тотыгласаныл.

	Мо̄т областитныл ёх
	талам тыналахтын хо̄т-пат о̄с са̄всыр нё̄выль, хӯл, ща̄квитыл ва̄рум тэ̄нут ос атыӈ ня̄нь тыг тотыгласыт. Хотты хо̄тпа ка̄сащас, ты тэ̄нутыт а̄рталаӈкве тот вēрмыс. Тыи ма̄гыс тэ̄нутыӈ па̄саныт щё̄питым о̄лсыт. Ань мо̄тантыг са̄тыт тыналахтын выставка Курганский областит тах ва̄раве. 

	 

	Николай МЕРОВ
