
Ма̄н округувт, Тюменский областит ос Ямал ма̄т о̄лнэ сосса ма̄хум ма̄ньха̄пыл касуӈкве ос Витхон хо̄тал янытлаӈкве Нефтеюганский район «Сказка» нампа ӯщлахтын ма̄н акван-атхатыгласыт.
Ялпыӈ хо̄тал ты э̄тпос о̄вылтахтам порат о̄лыс. Мо̄т хо̄н ма̄ныл о̄лнэ мӯй хо̄тпат о̄с тув во̄выглавēсыт. Ты та̄л ЮНЕСКО, «Северный форум», са̄лы ӯрнэ ма̄хум мирхал организацият рӯпитан хо̄тпа касыл сунсуӈкве ёхталасыт.
О̄влэ̄т та̄н Наталья Комарова, губернаторув, ёт хо̄нтхатыгласыт ос сосса ма̄хум пēс йис ва̄рмалит но̄х-во̄рмалтан урыл пӯмщалахтасыт. Округ кӯщай нэ̄ Наталья Комарова ла̄выс, та̄н мощщаг хультум мирыт ӯргалым о̄ньщияныл, са̄всыр ялпыӈ хо̄талыт, ханищтапыт, фестивалит ос мо̄т э̄рнэ рӯпата та̄н ма̄гсыланыл ва̄рыглэ̄гыт. Ма̄ньщит, хантыт ма̄ньха̄пыл касуӈкве Нефтеюганский районын ка̄сыӈ туи ёхталэ̄гыт. Са̄лыӈ ма̄хум та̄нки халанылт касуӈкве тэ̄лы акван-атхатыглэ̄гыт.
Этноспорт мирхал организацият кӯщаиг о̄лнэ хум Алексей Крыласов округ кӯщай нэ̄н ты рӯпата ма̄гсыл яныг пӯмащипа ла̄тыӈ ла̄выс. Ань Югра ма̄ ос ты ма̄ньха̄пыл каснэ ва̄рмаль урыл са̄в мир ва̄гыт. Ка̄сыӈ та̄лныл са̄внув мӯй хо̄тпат мӯйлуӈкве тыг ёхталэ̄гыт.
Са̄лыӈ ма̄хум мирхал организация кӯщай хум Михаил Погодаев ла̄выс, тав округ кӯщай нэ̄ Наталья Комарова ёт Швеция мо̄т хо̄н ма̄т ва̄йхатас. То̄нт губернаторув ма̄ янытыл о̄лнэ са̄лыӈ ма̄хум ма̄н округувн ёхталаӈкве во̄всанэ. Та порат та̄н са̄лы ӯрнэ ма̄хум VII мирхал Конгрессаныл 2021 та̄лт ма̄н округувт ва̄руӈкве потыртахтасыт. Ань ты касыл щё̄питаӈкве аквъёт о̄вылтахтасыт.
Тувыл кӯщаит сосса мирув ялпыӈ хо̄талыл янытласаныл ос са̄в ёмас сымыӈ ла̄тӈыл ла̄всаныл. Ты юи-па̄лт ма̄ньщит, хантыт я̄ ватан пӯрлахтуӈкве минасыт. Сургутский районт во̄рт о̄лнэ хум Сергей Кечимов ос «То̄рум Маа» музейт кӯщай нэ̄ Людмила Алферова Витхон нупыл по̄йкщасы̄г. Ханты хум ялпыӈ э̄рыг э̄ргыс, тувыл ма̄ньха̄пн та̄лыс, са̄т ня̄л витын та̄ртыс ос хо̄та-лыӈыщ са̄т щёс ё̄ӈхыс.
Ос тувыл касыл та о̄вылтахтас. Ты та̄л 17 команда ма̄ньха̄пыл яласасыт. Са̄ртын нэ̄ хо̄тпат товсыт, тувыл хум хо̄тпат пуссын аквъёт кассыт. Ма̄ньха̄пыл хумус та̄н товсыт, сунсуӈкве сака пӯмыщ о̄лыс. Таса̄вит ха̄п аквторыг та минмыгтасыт, то̄ват акван-пēлхатым э̄лаль щар ат лаквсыт. Мо̄таныт ма̄ньха̄паныл ēри ё̄хсыт, тувыл ха̄паныл ла̄щал-ла̄щал витн та а̄маравēсыт, спасателитин моторха̄пыл па̄г та харвēсыт. Ос ма̄ньха̄пыл яласаӈкв хотьют сака хāсы, пēлпыщ нуйхатсыт. Са̄в мир я̄ ва̄тат лю̄ляхо̄лсыт, ма̄хманыл моляхнув ювле вос товēгыт, сыманыл ща̄ргысыт, та̄кыщ ро̄хсыт.
Ма̄хум ос правила щирыл кассыт. О̄влэ̄т акв хо̄тпал ма̄ньха̄пын тāлэ̄гыт ос товēгыт, тувыл акв ха̄пын кит хо̄тпа ӯнтэ̄г ос аквторыг товēг. Тувыл хӯрум э̄лумхо̄ласыл тох касэ̄гыт. Ты та̄л пӯмащ ма̄гсыл хумыт ма̄ньха̄пыл лю̄лим товсыт. Тыщирыл сосса ма̄хум ат яласасыт, тыи ма̄гсыл то̄ват та̄ра витын патсыт.
Ма̄ньщи хо̄тпат ма̄ньха̄пыл касуӈкве тув о̄с ялсыт. Та̄н Хо̄нтаӈ ос Ха̄льӯс районыгныл о̄лсыт. Михаил Гындыбин Ха̄льӯс район Кульпас па̄вылныл ёхталас. Тав ла̄выс: «Ам ма̄ньха̄пыл касуӈкве о̄выл щёс во̄ввēсум. Кульпасныл мēн кит хо̄тпаг ос Ха̄льӯсныл са̄т э̄лумхо̄лас тыт о̄лэ̄в, пуссын аквъёт лов хо̄тпа. Ма̄ньха̄пыл ос тӯпыл тыт майвесӯв. Ханты ма̄хум ха̄паныл та̄нки щирыл ва̄рияныл, ма̄ньщит мощ мо̄т щирыл. Ам ты ха̄пыл товуӈкве сака ат ха̄сэ̄гум. Тӯпаныл ос мо̄т щирыл ва̄рим о̄лэ̄гыт. Ам майлым тӯпум нас ма̄нт хурипа, тамле утыл товуӈкве о̄с ат а̄ртмыс.
А̄нумн тыт сака мӯстыс, сосса ма̄хум кит хо̄тал такем та кассыт. Мо̄тыт та̄л о̄с тах тыг ёхталэ̄гум. Таса̄вит ня̄врам тыт о̄лыс, та̄н такем молях нуйхатэ̄гыт, товуӈкве сака ха̄сэ̄гыт. Кульпаст о̄лнэ ня̄врамыт тыг тотыглаӈкве э̄рēгыт, тамле касылыл о̄с вос пӯмщалахтэ̄гыт. Ам юн ма̄хманумн ты ва̄рмаль урыл тах потыртэ̄гум, мо̄тыт та̄л тыг ёхталаӈкве во̄виянум. Кульпас па̄вылт о̄лнэ ма̄ньщит ма̄ньха̄пыл яласаӈкве о̄с ёмащакв ха̄сэ̄гыт».
Светлана Владимировна Борисова Хо̄нтаӈ район Юмас па̄вылныл касуӈкве ялыс. Тав таи потыртас: «Ма̄ньха̄пыл товуӈкве ма̄н лов э̄лумхо̄лас тыг ёхтысӯв. Хо̄нтаӈ районт тамле ялпыӈ хо̄тал о̄с ва̄рыглаве, ма̄ньха̄пыл товуӈкве ма̄н акван-атхатыглэ̄в. Ма̄хум тыт сака молях товēгыт, ам тох ат ха̄сэ̄гум, тыи ма̄гсыл ювле акваг хультэ̄гум».
Татьяна Канева ос Ха̄льӯс район Кульпас па̄вылныл ёхталас. Ма̄ньщи нэ̄ «Найотыр Маа» нампа музейт рӯпиты. Тав тох ла̄выс: «Ха̄льӯс районт касыл о̄с ва̄рыглаве. Ам 2005 та̄лт Восыӈтӯр па̄вылн ма̄ньха̄пыл товуӈкве ялсум. Тот ма̄н ма̄ньщи ха̄пыл кассӯв, тот мощ кӯпнитыг о̄лыс. Тыт ханты ха̄пыл майвēсум, моляхнув товуӈкве ат вēрмысум».
Ма̄ньлат пыг Мирон Сыротэттэ Ямал ма̄ныл  ёхталас. Тав Ямальский районт «Импульс» нампа колт рӯпиты. Тав таи потыртас: «Ма̄н тыг кит командал ёхтысӯв. Акв команда Шурышкарский районныл о̄лы, мо̄т команда «Ямал потомкам» нампа общественный организацияныл о̄лы. Ма̄н кит группаг тыт хасхатасӯв, акват 18-22 та̄л яныт ма̄ньлат а̄гит-пыгыт халт ос мо̄таныт 22-35 та̄л яныт ма̄хум халт кассыт. Мо̄лты та̄л ам Тюмень ӯст о̄лнэ сосса ма̄хум ёт тыг ёхталасум. То̄нт та ӯст ханищтахтасум, таима̄гсыл та̄н ётаныл кассум. Ань касуӈкве хунь во̄ввесӯв, та̄ра тыг минуӈкве ка̄сащасум. Ма̄н тамле ма̄ньха̄п ат о̄ньщēв, яныг ха̄пыл яласэ̄в. Тыщирыл касуӈкве ам тыт ханищтахтасум.
Мо̄лты та̄л ма̄ньлат хо̄тпат халт но̄х-патсум ос китыт места висум. Ам ётум ёхтум ма̄ньлат пыгыт тамле ма̄ньха̄п щар ат ва̄щиньтасыт. Ма̄н са̄ртын тыг ёхтысӯв, ма̄хманум акв хо̄тал ма̄ньха̄пыл яласаӈкве ханищтасанум. Та̄н ос товуӈкве молях ханьщувласыт, ам номсэ̄гум, та̄н о̄выл места виӈкве о̄с тах вēрмēгыт».
Андрес Оскал Норвегия мо̄т хо̄н ма̄ныл ёхталас. Тав са̄лы ӯрнэ ма̄хум мирхал организацият рӯпиты. Саам хум ла̄выс: «Ма̄н ма̄ньха̄пыт о̄с о̄ньщēв, та̄н яныгнувег ос па̄хвыӈнувег о̄лэ̄гыт. Ма̄н тамле касыл ат ва̄рыглэ̄в. Норвегия ма̄т са̄лы ӯрнэ хо̄тпат касуӈкве акван-атхатыглэ̄гыт. Ань номсэ̄гум, ма̄н о̄лнэ ма̄вт тамле касыл ва̄рыглаӈкве о̄с тах патэ̄в. Ам кит хо̄тал суссум, хумус ма̄ньщит, хантыт ма̄ньха̄пыл яласасыт, юв хунь ёхтэ̄гум, ты ва̄рмаль урыл о̄с тах потыртэ̄гум».
Ма̄хум пуссын та̄нки группат кассыт, о̄выл места ма̄гсыл са̄т со̄тыра солко̄вил майвēсыт, китыт места ма̄гсыл ат со̄тыра солко̄вил ос хӯрмит места — хӯрум со̄тыра солко̄ви. Ялпыӈ хо̄тал ва̄рыглан ма̄гсыл олн округ бюджетныл та̄стыглаве. Ты та̄л ма̄-во̄й но̄х-винэ компаният олн о̄с майласыт, но̄х-патум хо̄тпат ма̄гсыл  ха̄п ос мотор ёвтсыт. Ты та̄л командат халт о̄выл места Нижневартовский районт о̄лнэ сосса хо̄тпат висыт. Китыт места Сургутский районныл ёхталам ма̄хум майвēсыт. Хӯрмит местат Когалым ӯст о̄лнэ нэ̄-хумыт о̄лсыт.
