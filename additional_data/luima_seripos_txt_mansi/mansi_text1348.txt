

	Ты э̄тпос хо̄тхуйпловит хо̄талэ̄т Ханты-Мансийск ӯст ма̄ньщи хо̄тпав Владимир Иванович Шесталов а̄тимыг ēмтыс. Тав яныгполь э̄тпос 28 хо̄талэ̄т 1964 та̄лт Тюмень ӯст самын патыс. Та порат а̄тятэ Юван Николаевич Шесталов тот педагогический институтт ханищтахтас. 1971 та̄л щēмьяныл Санкт-Петербург ӯсн ва̄нтлыс, Владимир Иванович тот яныгмас. Ва̄т нупыл хӯрмит та̄лэ то̄влуме порат тав Ханты-Мансийск ӯсн ва̄нтлыс. 

	1987 та̄лт тыт педучилищат ханищтахтуӈкве о̄вылтахтас. 1989-1990 та̄лытт ма̄ньщи мирув э̄рыгсов та̄ныт ос э̄ргыт ханищтаӈкве патыс. Ты юи-па̄лт Владимир Иванович Санкт-Петербург ӯст о̄лнэ А.И. Герцен нампа институтт ханищтахтас. Тувыл 1996 та̄лт Петрозаводский консерваторият ханищтахтуӈкве о̄вылтахтас, тот э̄рыг ва̄рмаль ва̄нэ яныг хо̄тпат ёт ва̄йхатуӈкве патыс. 2011 та̄лт искусствоведение кандидат намыл майвес. Са̄в та̄л искусства школат рӯпитас, ня̄врамыт са̄ӈквылтапыл та̄ныт са̄ӈквылтаӈкве ханищтасанэ. 

	Владимир Иванович тӯлыглахтан ва̄рмаль ва̄т нупыл ат та̄л ханищтас, ма̄ньщи э̄ргыт, йӣквыт ханищтас, пуссын нэ̄пакын хассанэ. Ты На̄й-О̄тырыӈ ма̄т тав ща̄гтым ё̄мыгтас, рӯпататэ э̄руптастэ, ханищтам ня̄враманэ янытласанэ. А̄ще ма̄, а̄ще ща̄нь ла̄тыӈ сака э̄руптастэ, сака янытластэ, хо̄тпа нупыл сымыӈ э̄лумхо̄ласыг о̄лыс. 

	Рӯт хо̄тпанэ̄н ма̄н сым ща̄ргын ла̄тыӈ кēтэ̄в, тав ма̄гсылэ ма̄н сыманув о̄с ща̄ргēгыт.

	«Лӯима̄ сэ̄рипос» ос «Ханты ясаӈ» 

	газетаг редакцият рӯпитан ма̄хум

	 
