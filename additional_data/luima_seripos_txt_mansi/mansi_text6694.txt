
Ха̄льӯс район культура колт са̄в та̄л сосса ма̄хум отдел рӯпиты. Кӯщаиг тот Калерия Акрамовна Супрун о̄лы. Тав ма̄ньщи газетав ма̄гсыл ля̄ххалыт, потрыт ва̄тихал хансы. 
Ва̄рум рӯпатаныл урыл потыр ма̄навн ань о̄с кēтыс. Тав потре э̄лаль хансым о̄лы:
– Сосса ма̄хум отделт рӯпитан хо̄тпат ма̄ньщи, ханты мирыг пēс йис ва̄рмалит э̄лаль тотэ̄гыт. Ань сосса ма̄хум отделт нила хотпа: Людмила Николаевна Новьюхова, Любовь Константиновна Вынгилева, Андрей Ивано­вич Албин ос ам рӯпитэ̄в. 

Мо̄лты та̄лт Людмила Николаевна Новьюхова ма̄н палтув рӯпитаӈкве ёхтыс. Ма̄щтырлаӈкве сака вēрми, ты э̄лы-па̄лт са̄в та̄л школат ня̄врамыт ханищтас. 
Тав ханты пēс йис ва̄р­малит ва̄нэ хо̄тпаг о̄лы, ю̄нсхатуӈкве, сакныл хо­ра­мыт хартуӈкве ха̄сы. 2020 та̄лт са̄сныл хусап ос ня̄врамыт ма̄гсыл ханты суп ю̄нтыс. Ос рӯпитан яныг колнакувт суссылтап щё̄­питас ос нё̄тнэг хо­рамтастэ. 

Мо̄т ма̄щтыр нэ̄ наме Любовь Константиновна Вынгилева. Ма̄щтыр нэ̄ супыт, тучаӈыт, ю̄нтуп тӯщтын утыт, хӯл со̄вныл хӯрыгсовыт ос са̄в мо̄т ма̄ньщи пормасыт ю̄нтуӈ­кве ха̄сы. Ювле хультум та̄лт сыс ма̄ньщи суп, тучаӈ ю̄нтыс ос сорт сыс­лувыл нё̄тнэ сакквāлгыт ва̄рыс ос са̄пта сагуӈкве ханищтахтас.
Саранпа̄вылныл о̄лнэ ма̄ньщи хум Андрей Иванович Албин сосса отделувт о̄с рӯпиты. Тав йӣвныл аньщарыт ёрги. Со̄выр, āӈха пувнэ ма̄г­сыл лэ̄с ва̄ри. Степан Нико­лаевич Хатанзеев ёт ма̄ньщи ос ханты колыг ма̄гсыл пасан, хуйнэ пāл, уласыт, са̄мнорма ос мо̄т э̄рнэ пормасыт ва̄р­сы̄г. 
Отделувт рӯпитан хо̄т­пат ёт ма̄н са̄всыр сус­сыл­тапыт, ялпыӈ хо̄талыт, ханищтапыт ос са̄в мо̄т э̄рнэ рӯпата ва̄рēв. Ювле хультум та̄л сыс ма̄хум ма̄нки палтув ат во̄выгла­санӯв, туп ва̄рум рӯпатав ищхӣпыӈ ут хосыт сус­сылтаслӯв. 

Сосса ма̄хум хумус мāщтырлэ̄гыт, та урыл потыртасӯв, ня̄вра­мыт ма̄гсыл кина послы­сӯв ос та̄наныл а̄кань ю̄н­туӈкве ханищтасанӯв.  
Ты та̄л рēтыӈ ю̄свой э̄тпост «Э̄тпос пӯри» ва̄­рыгласӯв. Ань туп ма̄нки акван-атхатыгласӯв ос ты ва̄рмаль кинан по̄слыс­лӯв ос ищхӣпыӈ ут хосыт суссылтаслӯв. Ты накт са̄в ма̄хумн акв ма̄т ак­ван-атхатыглаӈкве ат ро̄ви, тыима̄гсыл ялпыӈ хо̄тал тох ты ва̄рыгласлӯв.
Аквта э̄тпос 21 хо̄талэ̄т Ха̄льӯст о̄лнэ сосса ма̄хум ма̄ньщи ос ханты ла̄тӈыл диктант-потыр хассӯв. Алексей Михайлович Сенгепов потре Ха̄льӯст о̄лнэ 36 э̄лумхо̄лас ты та̄л хассыт. Ма̄н рӯпитан колувн хо̄т хо̄тпа потыр хансуӈкве ёхталасыт, мо̄­таныт хаснэ нэ̄пакыл юв тотыгласанӯв. 
Ка̄сыӈ та̄л ма̄ньполь э̄тпост ханты ла̄тӈыл ла̄внэ «Хошум хот» нампа ханищтап ва̄рыглаве. Мо̄лты та̄л ма̄щтыр хо̄тпат Ягримт акван-атхатыгла­сыт. Ма̄н ма̄щтырлаӈкве акваг тув во̄выглавēв. 
Ты та̄л ты ханищтап ма̄ньполь э̄тпост ат ва̄­раве. Таквсы сӯкыр э̄тпост ма̄хум Ха̄льӯсн ма̄щтыр­лаӈкве тах во̄выглавет, ма̄н тув о̄с тах ялэ̄в.
Калерия Супрун кēтум потре ма̄ньщи ла̄тӈыл Людмила ТЕТКИНА хансыстэ    
