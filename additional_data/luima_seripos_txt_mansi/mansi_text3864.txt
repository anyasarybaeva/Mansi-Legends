
Ты э̄тпос 17 хо̄талэ̄т Дина Васильевна Герасимова 75 та̄лэ то̄влы. Ма̄ньщи э̄ква Свердловский область Таборинский район Кошня па̄вылт самын патыс. Пēс рӯтанэ пуссын Тавда ма̄т о̄лсыт. Ань та ма̄т о̄лнэ ма̄ньщи ма̄хум та̄нки пēс йис ва̄рмаляныл ос ща̄нь ла̄тӈаныл хосат хот-ёрувласаныл, туп намнэ̄паканылт ма̄ньщииг хасхатым о̄лсыт.

	Дина Васильевна такви а̄ги о̄парищ наме Храмцова о̄лыс. Ща̄няге-а̄щаге ӯйхулыт янмалтасы̄г. Яныг хо̄нтлын нак о̄вылтахтам порат а̄тятэ хо̄нтлаӈкве минас, 1944 та̄лт по̄рслувес. 1947 та̄лт Дина оматэ ёт Кондинский район Леуши па̄вылн о̄луӈкве ва̄нтласы̄г. Та па̄вылт тав школат хо̄т класс мус ханищтахтас. 1957 та̄лт са̄т класс Нахрачи па̄вылт а̄стлас.

	Ты юи-па̄лт Ханты-Мансийск ӯсн минас. Тот Дина Васильевна ма̄ньщи ла̄тыӈ ханищтаӈкве патыс. То̄нт училищат Петр Александрович Вахрушев а̄гит-пыгыт ёт рӯпитас.

	Ты урыл Дина Васильевна тох ла̄выс: «О̄влэ̄т ща̄нь ла̄тыӈ ханищтаӈкве сака ат ка̄сащасум, то̄нт аты номсысум, о̄лнэ̄м сыс ма̄ньщи пēс йис ва̄рмалит ос ща̄нь ла̄тыӈ ханищтаӈкве тах патэ̄гум».

	Та порат училище кӯщаиг Георгий Тарасович Величко рӯпитас. Дина Васильевна 1961 та̄лт а̄стластэ ос Кондинский район Старый Катыш па̄вылн кēтвес. Та па̄выл школат ня̄врамыт ханищтас ос аквторыг интернат кӯщаиг рӯпитас.

	1962 та̄лт тав Ленинград ӯсн кēтвес. Тот тав А.И. Герцен нампа институтн э̄лаль ханищтахтуӈкве во̄ввес. Дина Васильевна кит та̄л номсахтас, туп 1964 та̄лт Ленинград ӯсн минас. Ты кит та̄л тав о̄влэ̄т Кондинский район Алтай па̄вылт, тувыл Шаим па̄выл школат ня̄врамыт ёт рӯпитас.

	Ленинград ӯст А.И. Герцен нампа институтт ма̄ньщи ла̄тыӈ э̄лаль ханищтаӈкве патыстэ. То̄нт а̄гит-пыгыт ёт Матрена Панкратьевна Баландина (Вахрушева) рӯпитас. Тот ханищтахтаме порат Дина Васильевна о̄выл щёс Ха̄льӯс районын кēтвес, тот ма̄ньщи мир пēс потрыт, мо̄йтыт нэ̄пакн хансыс.

	1968 та̄лт хум ва̄рыс ос аквта та̄лт институт  а̄стлас, ос о̄йкатэ ёт Кондинский район Леуши па̄вылн минас. 1969 та̄лт Светлана а̄гитэ самын патыс, 1970 та̄лт Дина Васильевна щēмьяӈ та̄гыл Ленинград ӯсн о̄луӈкве ва̄нтлас.

	Яныг ӯст школат рӯпитас, тувыл 1972-1975 та̄лытт аспирантурат ханищтахтас. Та пора сыс тав округувт о̄лнэ ма̄ньщит палт ва̄тихал ялантас. То̄нт ты тав са̄в пēс потыр, мо̄йт атыс. Дина Васильевна Ня̄хщамво̄ль, Саранпа̄вылт ос Сӯкыръя па̄вылт о̄лнэ хо̄тпат ёт хо̄нтхатыглас. Са̄в щёс тав Алтатумп па̄вылн ялыс, тот хӯл алыщлан хо̄тпат палт са̄в потыр нэ̄пакн хансыс.

	Аспирантура а̄стламе юи-па̄лт студентыт ханищтаӈкве патсанэ. 1988 та̄лт диссертация-нэ̄пакэ вӯянтастэ. Ты наука нэ̄паке тох намаим о̄лыс: «Лексика, связанная с охотничьим и рыбным промыслом в мансийском языке».

	Дина Васильевна са̄в та̄л А.И. Герцен нампа институтт соссаӈ ма̄хум факультетыт рӯпитас. Тот тав а̄гит-пыгыт ма̄ньщи ла̄тӈын ханищтасанэ ос литература урыл потыртас. Рӯпитаме сыс акваг са̄всыр мирхал конференцият, ханищтапыт культурав урыл доклад-потрыт ловиньтас.

	Ма̄ньщи ла̄тыӈ ос пēс йис наканув урыл потыртаӈкв Венгриян, Финляндиян, Германиян, Эстониян ос Норвегиян во̄выглавес. Са̄в та̄л тав А. Регули, Б. Мункачи, К. Папаи хансум потрыт толмащлыянэ. Хансум потранэ са̄всыр научный нэ̄пакт  хасвēсыт.

	2003 та̄лт Дина Васильевна Югорский университетн рӯпитаӈкве во̄ввес. Тав Ханты-Мансийск ӯсн о̄луӈкве та ва̄нтлыс. Ань Дина Васильевна наука-нэ̄паке ёт э̄лаль рӯпиты, тот тав ма̄ньщи ла̄тыӈ ос пēс йис ва̄рмалянув урыл хансы.

	Финно-угор рӯт ма̄хум та̄нки халанылт вос ва̄йхатасыт, юртыӈыщ о̄лсыт ос та̄нки пēс йис наканув э̄лаль вос тотсыт, Дина Васильевна о̄с са̄в рӯпата ва̄ри. Са̄всыр Конгрессыт о̄лыгланэ̄ныл порат тав ма̄ньщи ма̄хум халт делегатыг пēрия̄лвес. Тув ялме порат тав ма̄ньщи культурав урыл ос ма̄хум та̄рвитыӈ ва̄рмаляныл урыл потыртас.

	Са̄в ёмас ос э̄рнэ тэ̄лат ва̄рнэ̄тэ ма̄гсыл Дина Васильевна са̄в яныг намыл майвес. 2000 та̄лт «Ветеран труда», 2010 та̄л па̄сныл «Заслуженный деятель науки ХМАО-Югры» нам о̄ньщи.

	Ма̄н, редакцият рӯпитан ма̄хум Дина Васильевна самын патум хо̄талыл янытлылӯв, са̄в ёмас, сымыӈ ла̄тыӈ тавēн кēтэ̄в. Пус ка̄т, пус ла̄тыӈ тавēн ла̄вēв.
