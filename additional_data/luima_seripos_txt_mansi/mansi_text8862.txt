
Та̄л котиль э̄тпос 27 щислат – Россият блокадный Ленинградыт о̄лум мир ос та ӯс ма̄гсыл хо̄нтлам ма̄хум ка̄стыглан хо̄тал. Война порат Ленинград ӯст хультум мир 900 хо̄тал сыс марлым блокадат о̄лсыт, та̄н нэмхотталь минуӈкве ат вēрмысыт, тэ̄та̄л саваласыт.    
Та пораныл 80 та̄л ювле хультыс. Ты пилыщ­маӈ нак ма̄хум ул вос ёрувлэ̄гыт, Россия яны­тыл са̄всыр суссылтапыт, хо̄нтхатыглапыт ка̄сыӈ та̄л ва̄рыглавет. 
Ха̄льӯс школат нилыт классын ялантан а̄гири­щит, пыгрищит та̄л котиль э̄тпос 26 хо̄талэ̄т «Блокад­ный Ленинград» нампа урокыл ва̄рыглавēсыт. Ты урок Культура колт рӯпитан ма̄хум ос «Дви­жение первых» нампа организациян хасхатам ма̄ньлат хо̄тпат аквъёт щё̄питасыт. 
Ленинград ӯст сӯкыр э̄тпос 8 щислат блокада о̄вылтахтас. Яныг ӯс фа­шистытн мувылтым о̄щ­вес, ма̄н хо̄нтлам хо̄тпа­нув ӯст о̄лум мир ӯргалан ма̄гыс та̄кыщ алхатсыт. Та ма̄т щар та̄рвитыӈ хо̄нтлын накыт ēмтала­сыт, Ленинград ӯс ма̄хум то̄нт сака саваласыт, тэ̄­та̄л а̄тимыг ēмтсыт, са̄в хо̄тпат кон ё̄мим рагата­сыт, мо̄таныт ёл-хуим но̄х воссыг ат са̄йкаласыт. 
Акв хо̄тал сыс ма̄хум ма̄нь ня̄нь ло̄мтыл май­вēсыт. Хо̄нтлам хо̄тпат – 500 грамм, заводыт рӯпитам хо̄тпат – 375, мо̄т ма̄хум – 250, ма̄нь ня̄врамыт – 125 грамм ня̄нь ло̄мтыл уртвēсыт. 
Та та̄лытт тэ̄лы сака ащирмаӈ о̄лыс, колыт рēг ос вит та̄л ӯнлысыт, са̄в ма̄хум ащирман та̄йвē­сыт. Вит ма̄гсыл ма̄хум Нева я̄ ва̄тан ялантасыт.     
«Ладожское» нампа тӯр хосыт на̄иӈтуйтыл ос ма̄шинал яласан ма̄гыс лё̄ӈх ва̄рыглавес. Та лё̄ӈх хосыт тэ̄нут-пормас то­тыглавес, ма̄хум тох нё̄т­вēсыт. Ӯст о̄лум акв мил­лион ма̄нь ня̄врамыт, нэ̄т, яныгпа̄ла хо̄тпат мо̄т ма̄н тотуӈкве вēрмувēсыт. 
Ма̄н армияв Ленин­град ӯс вуянтаӈкве акваг кусыглас. 1943 та̄л порат марылтым ӯс ла̄щал-ла̄­щал па̄лыг-паттуӈкве о̄выл­тавес, фашистыт ювле ня̄в­луӈкве патвē­сыт. Та̄л котиль э̄тпос 27 хо̄­талэ̄т 1944 та̄лт бло­када хот-вуйвес. 
То̄нт Ленинград ӯс вуянтаӈкв са̄в маньщи ос ханты ма̄хум кēтвēсыт, та̄н халанылт Алексей Андреевич Аликов о̄лыс. Ханты о̄йка таквсы порат 1909 та̄лт Самаровский район (ань Ханты-Мансий­ский) Большой Вар па̄­вылт самын патыс. Омаге-а̄тяге са̄лы ӯрим яласа­сы̄г.
Самаровский РВК повесткал тотвес. 1942 та̄л сӯкыр э̄тпос 15 хо̄талэ̄т войнан минас. Ленинград ӯс вуян­таӈ­кве та̄ра-кēтвес. Тот тав 92 Сестрорецкий Краснознаменный стрел­ковый полкыт 201-ыт стрелковый дивизият хо̄нтлас. 
Тот ня̄лын сакватавес, пӯльницат пусмалтавес ос ювле хо̄нтлаӈкве кēт­вес. Китыт щёс саква­та­вес ос та̄л котиль э̄тпос­ныл я̄ӈк на̄тнэ э̄тпос мус 1944 та̄лт Челябинский областит пусмалтавес. Пилта̄л хо̄нтламе ма̄гсыл ма̄глын тагатан по̄сытыл «Орден Отечественной войны II степени», «За оборону Ленинграда» майвес. Туи 1944 та̄лт юв кēтвес, яныгмам па̄влэ̄т хӯл алыщлас, во̄раяс, ту­выл са̄лы ӯрим Назым­ский колхозт рӯпитас. 
1962 та̄лт щēмьяӈ та̄­гыл Ха̄льӯс район Тэ̄к па̄вылн ва̄нтлас. Э̄кватэ Мария Николаевна Хоро­ва ёт ат ня̄врам янмалта­сы̄г. Алексей Андреевич 1982 та̄л во̄ртур э̄тпос 30 хо̄талэ̄т а̄тимыг ēмтыс, Тэ̄к па̄вылт ёл-щё̄питас.
Ты урок юи-па̄лт ня̄в­рамыт ос та̄н палтаныл ёхталам хо̄тпат аквъёт по̄слахтасыт.
Марина Табун кēтум потре Людмила ТЕТКИНА ма̄ньщи ла̄тӈыл хансыстэ
