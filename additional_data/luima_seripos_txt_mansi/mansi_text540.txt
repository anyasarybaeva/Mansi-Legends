
Леуши па̄выл Кондинский район Туман нампа ӯрай ва̄тат ӯнлы. Ань ты па̄выл нупыл мо̄т хӯрум па̄выл Лиственичный, Ягодный ос Дальний о̄с ловиньтахтэ̄гыт.
Елена Кульчицкая, Леуши па̄вылт ня̄врамыт ханищтан нэ̄, пēс нэ̄пакытт кисхатым таи хо̄нтыс, та̄н па̄вланылн 1584 та̄л порат ма̄хум о̄лмыгтасыт. Мо̄тыт та̄л Леуши тах 430 та̄лэ то̄влы. Ма̄хум ты ялпыӈ хо̄тал янытлаӈкве  ань щё̄питахтэ̄гыт. 
Леушит 1300 арыгкем э̄лумхо̄лас о̄лы, та̄н халанылт 200 хо̄тпа ма̄ньщииг ловиньтахтэ̄гыт. Рущит ос мо̄т мирыт  хосат тув о̄луӈкве ёхтысыт, хо̄нтаӈ ма̄ньщиянув мо̄т мирыт халн тэ̄лыгласыт. Та̄н ань та̄нки пēс йис ва̄рмаляныл ат ва̄ганыл, ща̄нь ла̄тӈаныл о̄с хот-ёрувласаныл. 
Ты э̄лы-па̄лт тот во̄р яктын яныг леспромхоз о̄лыс, па̄влыӈ ма̄хум пуссын тот рӯпитасыт. Ань туп школат, садикыт, клубт ос  пӯльницат рӯпитан ма̄ о̄лы. Ты коныпал воссыг мо̄т рӯпата а̄тим. Таи ёмас, Леуши  Междуреченский па̄выл по̄хат о̄лы, ка̄ркамыг о̄лнэ хо̄тпат тув рӯпитаӈкве ялантэ̄гыт. 
Ань па̄вланыл ляпат ӯйхул янмалтан нила предприятие рӯпитэ̄гыт, тувыл мӯсхалыг рӯпитаӈкве о̄с ат вēрмēгыт. Акв фермат предприниматель-хо̄тпа перепёлкаг ла̄внэ товлыӈ ӯйрищит янмалты. Акв хо̄тал сыс 600 арыгкем мӯӈи тотэ̄гыт. Тыи ёмас ва̄рмаль кос,  тувыл фермат рӯпитан ма̄хум  мӯӈи  э̄лаль тыналаӈкве ат вēрмēгыт.  
Сӯкыр э̄тпост пēриян хо̄тал о̄лум порат ты нила па̄влытт о̄лнэ мир Владимир Зольколин миркол кӯщаиг пēриясыт. Кӯщай хум ка̄ркамыг рӯпитаӈкве вуйхатас. Тав ё̄ре хосыт па̄вылт на̄й кēрква̄лгыт йильпииг ва̄рвēсыт. Па̄выл лё̄ӈхыт о̄с ёмасыг щё̄питаӈкве о̄вылтавēсыт. Леушит о̄лнэ мир па̄вланыл янытлан хо̄тал ӯрēгыт ос ты кастыл ань щё̄питахтуӈкве патсыт.
 
Ирина Самсонова хансум потре ма̄ньщи ла̄тӈыл Людмила Теткина хансыстэ.  
 
