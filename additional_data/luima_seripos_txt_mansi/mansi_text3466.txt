

	Ма̄н округувныл Государственный Думан ма̄ньщи хо̄тпав Татьяна Гоголева пēриявес. Ювле хультум э̄тпост тот яныг съезд-капай ва̄рыгла-вес. Россия янытыл ка̄сыӈ регионныл тув ма̄хум ёхталасыт.

	Та мир халт Татьяна Степановна акв нэ̄кве ёт хо̄нтхатыглас. Наме Татьяна Янова, а̄ги опарищ наме – Мартынова. Тэ̄н халэ̄нт хоса потыртасы̄г. Тувыл нэ̄кве ва̄нэ ма̄хманэ̄н паща ла̄тыӈ тēтнэ ма̄гыс ма̄ньщи газетавн пищма хансыс. Ань тав хансум потре ловиньтэлы̄н:

	— Ты яныг ӯскапайт ам Татьяна Степановна Гоголева ёт та хо̄нтхатасум. Ам таве хосат та̄гыл ва̄глум. Тав а̄кве Елена Яковлевна Баусова а̄нум школат ханищтастэ, тав ам о̄выл учителюм ты о̄лыс. 

	Татьяна о̄с Та̄гт па̄выл школат ханищтахтас. Таве ам а̄тям Алексей Петрович Мартынов ханищтастэ. Та па̄сныл ань тыг мус мēн халмēнт юртыӈыщ о̄лымēн. Ань ам тох ла̄вēгум, мēн тав ётэ сас Та̄гт па̄выл янытлымēн.

	Ма̄нав ханищтам хо̄тпат ам пуссын номиянум. Владимир Вячеславович Хромов литература урок ханищтас. Тав уроканэ сака пӯмщиг о̄лсыт. Школа а̄стламум юи-па̄лт ам Тюменский государственный университет филологический факультетыт ханищтахтасум. 

	Екатерина Федоровна Елфимова химия урок ма̄навн ханищтас. Тав ла̄тӈанэ ам ань тыг мус номиянум. Тав ла̄выглас, маныр ма̄н ляпавт о̄лыглы, ты пуссын химияг ла̄ваве.

	Мо̄т ханищтам ма̄-хум наманыл ты – Леонид Тарасович Костин, Светлана Васильевна Кабакова, Лидия Григорьевна Вовк, Юлия Феоктистова Мартынова (ты ам омам). Ты ма̄хум ё̄раныл хосыт ма̄н ёмас хо̄тпаг яныгмасӯв. Ань са̄всыр ма̄т о̄лэ̄в, ла̄кква-миныгласӯв. Та̄гт па̄вылт о̄лнэ ма̄хум, а̄нум ва̄нэ хо̄тпат пуссын паща ла̄тӈыл тēтыянум. Хотьют ам ётум ханищтахтас, ам на̄нан номиянум. Пуста̄гыл пуссын о̄лэ̄н.

	Тамле пищма ма̄н рӯпитан колувн тēтвес. Э̄рыӈ на̄н халынт хотьют о̄с тамле пищма хансуӈкв номсы. Хансэ̄н, хури тēтэ̄н. Ма̄ньщи газетавт пуссын ва̄риянӯв, потранын хансыянӯв.

	 

Ма̄ньщи ла̄тӈыл Валентина ВАСИЛЬЕВА хансыс.
