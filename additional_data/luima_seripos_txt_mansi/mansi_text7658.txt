
Николай Дмитриевич Фомин Свердловский область Лесной ӯс ляпат о̄лнэ Горный па̄вылт самын патыс. Тав ма̄нь та̄гыл по̄слум хуритыл пӯмщалахтас. 
О̄влэ̄т са̄всыр нэ̄пакыт ловиньтаме порат тот матыр пӯмыщ хури ка̄са­лы ке, таитэ такви щирē­тыл ка̄тыл по̄слытэ. Тох тай во̄ссыг нэ̄мхōт ат ха­нищта̄лвес, такви ла̄щал по̄слуӈкве ханьщувлас. 
Тувыл тамле тэ̄ла та­вēн такем мӯстыс, ань Николай Дмитриевич ка̄­тыл по̄с­лум хуриянэ са̄в ма̄т мирн суссылта̄лавет.
Лӯпта э̄тпост Николай Фомин Кондинский район Силава па̄вылн во̄винь­та̄лвес ос тот сус­сылтап ва̄рыглавес. Тав тув а̄гитэ ос ма̄нь пыгкетэ ёт Киров ӯсныл ёхталас. 
Хум та ӯст сель­ско­хозяйствен­ный институт а̄стлас, тувыл биолог-охотоведыг Ленин­град­ский областьт рӯпитас. Аквмат порат Екате­рин­бург ӯст во̄руй совныл имтат ва̄рыс. Тувыл Киров ӯст каныт, ӯсхулыт хорамтан колт рӯпитас. Тот щēмьяӈ хо̄тпаг ēмтыс, ань нэ̄тэ̄нтыл кит ня̄врам янмалтэ̄г. 
Нэ̄тэ пӯльницат УЗИ ва̄рнэ лēккарыг рӯпиты, Николай мо̄йт нэ̄пакыт та̄ратан ма̄гыс тув хурит по̄слы, тувыл ма̄хум тавēн хурит по̄с­луӈкве мыгыт. 
То̄ва хуриянэ̄т ма̄н сосса ма̄хманув по̄слым о̄лэ̄гыт, тувыл во̄раян манос пил ва̄тнэ тэ̄лат о̄с ка̄салыя­нӯв. Ам ань ты урыл таве китыгласлум. Николай Дмитриевич тох ла̄выс:
– А̄нумн Силава хурип во̄р па̄влытын ялантаӈ­кве сака мӯсты. Тыг пēс о̄лупса номнэ, пēс йис накыт но̄х-во̄рмалтан хо̄тпат акван-атыгла̄ла­вет. Та̄н ётаныл а̄нумн пӯмыщ хо̄нтхатыглаӈ­кве ос потыртаӈкве. Ань ка̄сыӈъēмт пēс накыт ва̄нэ ос та̄наныл но̄х-во̄рмалтан хо̄тпа мощ­щаг ēмты. Тахольт та̄н акв ма̄т ат ӯнлантэ̄гыт, та̄нки о̄лнэ ма̄нанылт э̄ргыт э̄ргим, йӣк­выт ханищтым акван-атха­тэ̄гыт ос мо̄т мирытн сус­сылтыяныл. 
Тамле хо̄тпаг О.А. Фомичёва о̄лы, ма̄навн ос са̄всыр кӯщаитн тамле э̄лумхо̄ласн хотмус нё̄­туӈкве э̄ри кос. Ам сакати тав па̄влэ урыл юрта­нумн, рӯта­нумн по­тыр­та̄лэ̄гум ос та̄н вēрмы­нэ̄­ныл порат тыг о̄с вос ёхталэ̄­гыт ос хо̄нтаӈ ма̄ньщит пēс о̄лупсаныл сунсэ̄гыт. 
Ам тыт Саранпа̄выл­ныл ёхталам ма̄ньщи нэ̄т ёт ва̄йхатасум, та̄н ма̄ньщи э̄рганыл хӯнт­лыса­нум. Пётр Анямов са̄ӈквыл­тас, йӣквыс. 
Хӯрум та̄л ювле хуль­тум порат ам Люся а̄гим ёт «Ма̄нь Ӯскве» этнола­герьн ялсум. О̄влэ̄т а̄гимн мощ та̄рвит о̄лыс кос, ётыл тавēн такем пӯмщиг ēмтыс. Ань а̄гим ос пыгум сас тыг тотса­гум, тэ̄н ӯст яныгман ня̄в­рамыг ос акваг ӯст о̄лнэ о̄лупсан ул вос хань­щув­ласы̄г, ам тэ̄натэ̄н мо̄т мирыт о̄луп­саныл сус­сыл­тэ̄гум. 
Ищхӣпыӈ ут хосыт, ва̄им, матыр тэ̄лат ка̄са­ла­лыяныл ос ма̄кыг хум­лег о̄лэ̄гыт - ат ва̄гыт. Та­щи­рыл ань тэ̄лат сунсым, лӯима̄ мир о̄лупса та̄нки та̄ра-паттыяныл.
Тыг ань амки по̄слум хуриянум суссылтаӈкве тотсанум. А̄нумн нё̄тнэ ма̄-вит, нэ̄ хо̄тпат хурия­ныл по̄слуӈкве сака мӯсты. 
Мирыт халт та̄ра-пат­тум накыт номтыт о̄нь­щия­нум ос тувыл э̄лаль по̄с­лыянум. «Стерхи над Югрой» нампа хури такв­сы Ха̄льӯсн товлыӈ­ха̄пыл миннэ̄м порат по̄слуӈкве номылматыслум. 
Ты э̄лы-па̄лт Кēрас­колыӈъя па̄вылн ос Лэ̄пла па̄вылн лӯсум ма̄нь­щит палт ялсум. Та̄н о̄лупса­ныл пӯмща­ласлум, хурин по̄слысанум. 
Когалым ӯс ляпат о̄лнэ хантыт палт во̄винь­тал­вēсум. То̄нт ханты щēмьят акван-юрщхатнэ ос пӯри тэ̄нэ нак ва̄щинь­талсум. Хантыт о̄с такем хора­мыӈ маснутыл мас­хатым о̄лэ̄гыт. 
Мо̄т хуриянумт рущ ма̄хум пēс щирыл о̄лнэ коланылт ос нэ̄ хо̄тпат пил ва̄тнэ по­рат по̄слым ка̄салыяны̄н. То̄ва хурит ам Томск ӯст «Музей славянской культуры» ма̄гыс по̄слы­санум. Тувыл мо̄йт нэ̄пакыт та̄ра­тан ма̄гыс то̄ванакт о̄с рӯпи­тэ̄гум. 
Ка̄сыӈ хури кит-хӯрум хо̄тал по̄слы­лум, тув по̄с­лым э̄лумхо̄­ласыт то̄ва­ныл амки ва̄га­нум, мо̄та­ныт амки ном­тумт оньщия­нум.     
Тамара МЕРОВА
