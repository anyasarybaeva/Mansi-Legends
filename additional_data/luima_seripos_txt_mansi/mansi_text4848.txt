
Татьяна Гоголева, Государственный Дума депутат нэ̄, ма̄нь таквс э̄тпос 29 хо̄талныл яныг таквс э̄тпос 5 хо̄талэ мус округувт рӯпитас. Тав ётэ хонтхатыгламумт ты ва̄рум рӯпататэ урыл титыгласлум. Та са̄т сыс тав Сургут ӯст, Сургутский районт ос Когалым ӯст рӯпитас.
Сургутский район Лянтор ӯст сосса ма̄хум, ма̄ньлат мир ос мо̄т хо̄тпат ёт хо̄нтхатыглас. Атхатам мир Лянтор ӯст ня̄врамыт о̄лнэ интернат-кол лаппантнэ урыл потыртасыт. 
Пим ос Ляма я̄г хосыт  во̄р па̄вылт о̄лнэ ня̄врамыт та интернатт о̄лсыт. Лянтор ӯс ляпат о̄лнэ сосса ня̄врамыт лов та̄л арыгкем ювле хультум порат Лямина па̄выл искола-интернатн ва̄нтлуптавēсыт.  
Ты интернат-кол марум, са̄в ня̄врам аквторыг о̄лэ̄гыт: ня̄врам садик, па̄влыӈ искола, Лянторныл ва̄нтлум интернат а̄гит-пыгыт. Тувыл ань ты о̄румт тот о̄лнэ ня̄врамыт маснутыл ат маставет, лēккар хо̄тпа а̄тим.
Ня̄врам а̄гмыл ēм ты ке, тот ат пусмалтаве. Ща̄нянылн-а̄ща-нылн во̄р па̄вылн телефон хосыт ла̄вēгыт: «Ёхталэ̄н, ня̄врамын а̄гмыӈ, юв-вуелы̄н, юн пусмалтэлы̄н». 
Лямина па̄выл ос во̄р па̄выл халэ̄н яныгса̄т вēрыста арыгкем.  Лянтор ӯс во̄р па̄влыт ма̄гыс котильт о̄лы. Ща̄нь ла̄тыӈ ханищтан нэ̄ ос ка̄сыӈ хо̄тал рӯпатан Лянтор ӯсныл  Лямина па̄вылн яланты. 
Ня̄врамыт ща̄няныл-а̄щаныл Сургутский район кӯщаитн ты урыл нэ̄пак кēтыгласыт ос ювле нэ̄мат ла̄тыӈ а̄тим. Татьяна Гоголева ты ва̄рмаль ва̄рнэ ма̄гыс э̄рнэ нэ̄пакыт кӯщаитн тах кēты ос акваг ураль-тахтуӈкв паты.
Ма̄хум ща̄нь ла̄тыӈ ханищтан, ня̄врамыт исколан винэ, во̄рйӣв са̄всыр тэ̄лат ма̄гыс са̄грын, во̄раян ма̄-ло̄мт майлын урыл китыг-лахтасыт. Во̄р па̄вылт о̄лнэ мир иӈ та урыл ла̄тыӈ тотсыт, нефтяникыт та̄н ма̄нанылт рӯпитан ма̄гыс компенсация щирыл пенщин, са̄всыр техника, кол ӯнттын пормасыт майлэ̄гыт. Ос ты ва̄рнэ нё̄тмиланыл тынэ хо̄тпа сэ̄лнэ олныг ловиньтаве, та̄имагыс мирн нё̄т-нэ колт та̄н нусаг о̄лнэ хо̄тпаг ат ловиньтавет, социальный служба хосыт нё̄тмил хасылтаӈкве ат вēрмēгыт. Та коныпал ты нё̄тмил ма̄гыс на̄лок-олн ойтуӈкве э̄ри.
Татьяна Степановна ювле ла̄выс, ты то̄ва ва̄рмалит тыт округувт ва̄руӈкве ос сунсыглаӈкве э̄ри. Ань ос са̄кконанув хосыт то̄ва ва̄рмалит  са̄всыр  щирыл торгамтаӈкве ро̄ви.
Депутат-нэ̄в Российский Федерация Правительствавт о̄лнэ законодательство ос сравнительный правоведение Институт, экспертыт ёт потыртахтасыт, мощщаг хультум сосса мир урыл са̄кконыт ёмщакв сунсыглаӈкве, э̄лаль рӯпитан  ма̄гыс матыр йильпи щирыл ва̄руӈкве ос та̄рапаттуӈкве э̄ри. 
Государственный Думат региональный политика, Лӯима̄ ос Дальний Восток саватпи Комитет акван-атхатыгласыт. Та̄н потыртахтам ла̄тӈаныл хосыт сосса мир ёт рӯпата та̄кмалтаӈкве э̄ри, ос та̄н о̄лнэ ма̄наныл кӯщаитн тыи ва̄рнэ ма̄гыс тамле рӯпатал миӈкве, Лӯима̄ янытыл о̄лнэ сосса мир урыл са̄кконыт ань о̄румн вос ляпамаптавет. Татьяна Степановна Государственный Дума ань ва̄рнэ рӯпататэ урыл, 2019-2021 та̄лытн федеральный бюджет а̄рталан урыл потыртас. 
Ма̄нь таквс э̄тпос 30 хо̄талэ̄т Т.С. Гоголева Когалым ӯсн ялыс, ма̄хум та̄нки саватпияныл ёт тав палтэ хо̄нтхатуӈкве ёхталасыт.  Ёхталам хо̄тпат са̄выӈпа̄лэт о̄лнэ колыл ман о̄лнэ кол ёвтнэ олныл минэ урыл китыг-лахтасыт. Во̄р па̄вылт о̄лнэ сосса мир пуӈктотнэ хо̄тпат ня̄врамыт э̄лаль ханищтахтын, пенсиян ква̄лнэ урыл, полициян уральтан урыл потыртасыт. Ӯс мирколт о̄лум сосса мир ёт рӯпитан отдел йильпииг  ва̄руӈкве во̄всыт. 
Татьяна Гоголева Когалым ӯс ляпат во̄рт о̄лнэ А̄с хум Иосиф Иванович Сопочин палт ялыс. Яныг таквс э̄тпос о̄выл хо̄талэ̄т тав 60 та̄лэ то̄влыс. Туи порат тав Татьяна Степановна такви намхо̄талэ̄н во̄выстэ. Намхо̄талн ляпа во̄р па̄вылт о̄лнэ ма̄хум, рӯтанэ, ня̄враманэ ёхталасыт. 
Са̄в ёмас ла̄тыӈ ты мӯтраӈ, та̄ксар, сэ̄ръёр са̄лыӈ хо̄тпан атхатам мир ла̄всыт. Иосиф Иванович о̄с такви ювле ла̄выс: «Ам о̄влэ̄т То̄рум-А̄щумн пӯмащипа ла̄тыӈ ла̄вēгум, тав ва̄рме хосыт ам ты хо̄тал мус но̄х-са̄йкалэ̄гум. Тав ма̄н нуми-па̄лувт о̄лы, хумус тав ла̄ви, тох та ēмты. На̄нан о̄с пӯмащипа ла̄тыӈ ла̄вēгум. 
Ам таил ёралахтэ̄гум, о̄лмум сыс са̄в ёмас хо̄тпа ёт хо̄нтхатыгласум. Та̄рвитыӈ порат ам акваг номсахтым но̄х-вēрмхатсум. На̄н ёмас ла̄тӈын, на̄н нё̄тмилын а̄нумн ё̄р мыг йильпи хо̄тал мус о̄луӈкве».
Юи-о̄выл хо̄талт Татьяна Степановна Сургут ӯст рӯпитас. Тыт тав ӯс Дума кӯщай нэ̄ Надежда Красноярова ёт хо̄нтхатыглас, тэ̄н аквъёт рӯпитаӈкве ла̄вхатсы̄г, тувыл ос ӯст о̄лнэ яныг хо̄тпат хансум нэ̄паканыл урыл потыртасы̄г. 
Яныг ма̄хум хассыт: «Хосат та̄гыл тамле ёмас нак о̄лыс. Ӯсувт туп акв  о̄выл искола о̄лум порат, искола а̄стлан ня̄врамыт ӯс котильт ма̄нь ха̄лит ӯнтталасыт. Ань ты ха̄лящи ляпат онтолов накпа лю̄лит йильпи кол ӯнттаве, йӣвыт хот-са̄груӈкве таӈхавет. Тыи та̄ртуӈкве ат ро̄ви!». Кӯщай нэ̄г ма̄хумн нё̄туӈкве потыртахтасы̄г, ты яныг йӣвыт вос хультуптавет. 
Тувыл Татьяна Гоголева А.С.Пушкин нампа ӯс библиотекан ялыс, тот сосса литература фестиваль о̄лыс, этнографический диктант мир хассыт. Еремей Айпин  ос Алексей Арзамазов, Удмуртия ма̄ныл ёхтум хум,  нэ̄пак хаснэ хумыг ёт хо̄нтхатыгласыт. Э̄типа̄лаг депутат-нэ̄в Александр Ре-зяпов, ОАО «Сургутнефтегаз» кӯщай ва̄ӈын хо̄тпа,  ёт хо̄нтхатыглас.
 
