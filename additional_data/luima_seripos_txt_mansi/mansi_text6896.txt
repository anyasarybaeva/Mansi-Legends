
Ха̄льӯст о̄лнэ ма̄ньщи нэ̄ Любовь Константиновна Вынгилева «Лӯима̄ сэ̄рипос» газетан (13.05.2021г. №9) «Много наших мужчин по Сосьве, Оби под фронт железного войска увозят…» нэ̄пак урыл потыр кēтыглас. Яныг хо̄нтын ялум то̄ва хо̄тпат наманыл хансыгласанув. Ань ос мо̄т ма̄хум урыл потрыт кēтыс, ты хум хо̄тпат о̄с пуссын Ха̄льӯс районныл о̄лсыт. Э̄лаль ань та̄н наманыл ловиньтэ̄н.
Семён Иванович Гындыбин 

Ма̄ньщи хум Семён Иванович Гындыбин 1914 та̄лт Ялъюс па̄вылт самын патыс. Яныг хо̄н­тын вуйлувес, тот саква­тавес, юв кēтвес. О̄лнэ коланыл Люлюкары па̄выл­ныл Ягримн тотса­ныл, тот колхозт рӯпитас. Семён Иванович нёмса хо̄тпа о̄лыс, колта̄гыл ма̄х­манэ, рӯтанэ сака э̄руп­тасанэ. 
Яныг хо̄нт порат лувыт рӯпитаптын ма̄гыс хо̄нтлын ма̄н кēтыглавē­сыт. Ма̄хум потырта̄лсыт, Семён Иванович луве о̄с вуйлувес, наме Тарелка о̄лыс. Хунь хо̄нт оигпас, ань лылыӈта̄гыл хультум лувыт ювле тотвēсыт, колхозт вос рӯпитэ̄гыт. 

Та̄н халанылт Семён Ивано­вич луве Тарелка ювле ёхтум. Хум на̄лув ёхтыс, потыртаӈкве патыс, лу­вēн турсуе хӯнтамла­вес, о̄тыре палт сӯлтыл нуйхатас. Ма̄хум ла̄вēгыт, луве самвитанэ нэ̄глысыт, тав о̄с лю̄ньщин ёхтувес, та­тем та ща̄гтсыг. 
Тарелка о̄тыре ёт кол­хозт са̄в та̄л рӯпитасыг. Семён Ивано­вич 1975 та̄лт лӯпта э̄т­пост а̄ти­мыг ēм­тыс, Ягримт ёл-щё̄питавес.
Василий Петрович Вынгилев

Василий Петрович Вынгилев 1925 та̄лт О̄лттумп па̄вылт самын патыс. Школат нила класс мус туп ханищтахтас, а̄тятэ ёт во̄раяӈкве ос хӯл алыщлаӈкве патыс. Хунь 18 та̄лэ то̄влыс, яныг хо̄нтын вуйвес. 
О̄влэ̄т нас ханищтахтас, рущ щирыл военный под­готовка тэ̄лан паттувес. Тувыл ущ хо̄нтлуӈкве кēтвес, 1943 та̄лт 219 стрелковый гвардейский полкын хасвес. Аквта та̄л яныг таквс э̄тпост ва̄ӈнэ сакватавес, госпитальн пусмалтахтуӈкве кēтыгла­вес. Пӯльницаныл та̄рт­вес, ос 638-ит стрелковый полкын кēтвес, ётылнуве ос 20-ыт стрелковый полкыт хо̄нтлыс. 
Тот Василий Петрович отде­ление командирыг пат­тувес, гвардии старший сержант намыл майвес. Тувыл ма̄ньщи хум китыт Прибалтийский фронтыт 90-ыт гвардейский стрел­ковый полкыт 1-ыл ба­тальон 4-ыт ротат коман­дирыг паттувес.
Василий Петрович хунь юв ёхтыс, потырта̄лыс: «Йӣвн но̄х-ха̄хсум, ань снайперыг о̄лсум, ӯн­лэ̄гум. Немец хумрищ ка̄саласлум, тав о̄с снай­пер. А̄нум ка̄саластэ, ам номсэ̄гум, я-та, ты па̄там­тавем, улпыл тыт та пуӈ­кум пинылум. Ам писалюм тав нуплэ молях так­та­паслум, та па̄тамтасум. Сунсэ̄гум, акварищум лэ̄ӈын хольт ёл та тыламлас».
Семён Кириллович Сайнахов   

А̄нъя па̄выл ма̄ньщи хум Семён Кириллович Сайнахов Ленинград ӯс ляпат ос Курский дуга ма̄т хо̄нтлыс. А̄гитэ Тамара Семёновна Мезенцева тох потырта̄лыс: «Омам Анастасия Степановна Люлюкары па̄вылныл о̄лыс, а̄тямн нас тӯлман­тавес. 
Война э̄лы-па̄лт тэ̄н ат ня̄врам о̄щсыг, а̄тям хо̄нтыл ёхтуме юи-па̄лт иӈ ат ня̄враманэ̄н самын патсыт. Яныг хо̄нт порат омам колхозт рӯ­пи­тас, ня̄враманэ янмал­тас. Па̄выл мир, нэ̄ хо̄тпат ос ня̄врамыт, пуссын са̄в рӯпитасыт, хӯл алыщла­сыт. Матыр ка̄тын-пат­тэ̄гыт, тэ̄лы лувыл Ханты-Мансийск ӯсн тотыяныл. Ювле тэ̄нутыӈ та̄гыл ёхтэ̄гыт – сыртэп, колас, са̄ккар тотэ̄гыт. А̄тям кол­та̄гланылт тав щар яныг о̄лыс, школат ат ханищ­тахтас, та̄ра рӯпитаӈкве патыс, о̄памн нё̄тыс. А̄п­щиянэ тай пуссын ханищ­тахтасыт, Ха̄льӯс ялпыӈ­колт школа о̄лыс, тув то­тыг­лавēсыт. А̄тям рущ ла̄тыӈ ат ва̄с, тох та хо̄нт­лыс, ётыл ущ потыр­таӈ­кве патыс». 
Аквматнакт Семён Кириллович китыглавес, са̄лыл яласаӈкве ха̄сы, тав ла̄ви, атхунь ха̄сы, а̄ще са̄лы ӯрнэ хо̄тпаг о̄лыс. Тувыл хум са̄лыӈ суныл Ладожское тӯр хосыт Ленинград ӯсын тэ̄нут тотыглас, то̄нт май ӯс мир тэ̄та̄л марыл­та­вēсыт. Ювле ос ня̄врамыт тотыс, та̄нанылн оймал­тах­туӈкве нё̄тыс. 
Василий Николаевич Вадичупов

Ма̄ньщи хум Василий Николаевич Вадичупов 1923 та̄лт Сангитур па̄вылт самын патыс. Война э̄лы-па̄лт Няхлаӈ па̄вылт Ленин нампа колхозт полеводыг рӯ­питас. Хунь яныг хо̄нтын минуӈкве щё̄питахтас, э̄кватэ̄н ма̄ньщи супыл майвес, ла̄выс, супе акваг ёт вос о̄ньщитэ, мори ул вос вущкасытэ, тох На̄й-О̄тыранэ̄н ӯргалаве тах. 
Василий Николае­вич супе хо̄т-а̄ти ёт тотыг­ластэ, то̄ванакт но̄х-маса­па̄лытэ. О̄йка хо̄нтлын ма̄т сакватавес, са̄в щёс операциял ва̄рыглавес, акв ла̄глэ хот-яктувес. Воссыг ты а̄ти, война юи-па̄лт юв ёхтахтас. Э̄кватэ ла̄выс, со̄ль, ма̄ньщи супēн та ӯргалавес.
Кирилл Иванович Пакин
Кирилл Иванович Пакин Ленинград ӯс по̄хат хо̄нтлыс. О̄лмēт потырта̄лыс: «Окопат ӯнлэ̄в, ӯрхатэ̄в, немцыт хунь ква̄лапēгыт манос па̄тлуптаӈкве патэ̄гыт. Сунсэ̄гум, аквмат утаныл ха̄йты, окопа ēрн лю̄люм­тас, тамле карыс, ам тай талкварищ. Та па̄тамтас­лум, о̄йкарищ ёл патыс. Ма̄н рущ ла̄тыӈ ат ва̄сув, командиранув матыр ла̄вēгыт, ма̄н нэ̄матыр ат торгамтэ̄в. Ма̄нти халувт ма̄ньщи ла̄тӈыл потырта­сув. 
Ма̄хманув хоталь ха̄й­тэ̄гыт, ма̄н о̄с тув та моля­млэ̄в, ёл-вущкасахтэ̄гыт, ма̄н о̄с ёл-хӯтувъēв. Но̄х-лю̄­люмтэ̄гыт, ё̄мēгыт, ма̄н о̄с та̄н юи-па̄ланыл – на­сати тэ̄ӈкве минэ̄в. Хо̄тал сыс кит щёс тыттувесув. Хунь хо̄нтлысув, 100 грамм водкал майлуве­сув, аялэ̄в, пуӈкын ёхты, алпит рēгыӈыг ēмтапи, штыканув та̄кыщ пувим та ха̄йтэ̄в. 
Михаил Илларионович Немдазин 

Ё̄рн хум Михаил Илларионович Немдазин 1878 та̄лт Печора я̄ ва̄тат самын патыс. Рӯт ма̄хманэ ёт са̄лы ӯрим Ха̄льӯс районын ёхтах­тас, то̄ваныл Сортынъя па̄вылн о̄лмыгтасыт, тав Ло̄пмуст хультыс. Ма̄ньщи нэ̄ тотыс, наме Агафья Егоровна Гындыбина. Тэ̄н 11 ня̄врам янмалтасыг. Михаил Илларионович нила ла̄тыӈ ва̄с – рущ, ё̄рн, ма̄ньщи ос саран ла̄тӈыт. Хо̄нтлуӈкве минаме порат 64 та̄лэ то̄влыс. 
Хунь юв ёхтыс, потыр­тас, аквматнакт фашист­рищитн я̄ӈкылмат мувыл­тавēсыт, тав ма̄хманэ нупыл ла̄ви: «Ам рюк­закт ва̄йиг о̄ньщēгум, но̄х-масыягум, ма̄ньщи рубашка масэ̄гум, немцыт палт минэ̄гум. Та̄н тах сунсэ̄гыт, ам хащтал маснутыл о̄лэ̄гум, а̄нум ат новияныл, тыхал ма̄ ханищтылум». Команди­ранылн ат та̄ртвес, ла̄ви, наӈ яныгхо̄тпа, ма̄ньнув хум вос ялы. 
Саранпа̄выл­ныл о̄лум ма̄ньщи хум кēтвес, пēс маснутыл мастувес, ва̄иг масыс, немцыт палт та минас. Ань хум немцыт палт ёхты, ма̄ньщи ла̄тӈыл потырты, щēранка во̄ви. Таитын консыгтавес, штабын ха̄йттувес, тот та палиглаве, хотыл о̄лы, маныр урыл китыглахты. Ань тот ха̄йтата̄лыматэ сыс, тыгле-тувле сунсыг­лахтас, хо̄т маныр о̄лы. Ла̄тӈе толмащлан ма̄гыс, хо̄тпат во̄виньта̄лвēсыт – рущ, английский, италь­ян­ский ос французский ла̄тыӈ ва̄нэ хо̄тпат. Тор­гам­таӈкве ат та вēрмувес, хоты ла̄тӈыл потырты. 
Тав нас ка̄тыл та хӯлтыглы, тувыл ма̄ньщи ла̄тӈыл ла̄ви, щēранка тавēн э̄ри. Немцытын щēранкал майвес, та та̄ртвес. Тувыл ма̄хманув оюӈкве вēр­мысыт, гитлер утыт мощ па̄тлуптасаныл. Ты тэ̄ла ма̄гыс Михаил Илларио­нович ма̄ньщи хум ёт янытлавесыг.
Любовь Вынгилева кēтум потре ма̄ньщи ла̄тӈыг Светлана РОМБАНДЕЕВА толмащластэ 
 
