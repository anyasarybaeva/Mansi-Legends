
Ма̄ньлат пыг Юрий Чупров ань Белоярский ӯст о̄лы. Ва̄т са̄грапнал э̄тпост тав мо̄т ма̄ньлат хо̄тпат ёт касуӈкве Ханты-Мансийск ӯсн во̄выглавес. 
Та порат Россия яны­тыл ёхталам ма̄хум ат хо̄тал сыс са̄лыӈ сун ӯлт­та поргысыт, тыньщаӈ рēпыгтасыт, акв ма̄ныл э̄лаль поргысыт, ощща-йӣво̄выл ка̄тыт пувим ха̄йтыгтасыт ос са̄грап­суп па̄хвтысыт. Рущ ла̄т­ӈыл ты касыл «Чемпио­нат России» намаим о̄лыс. 
Юрий Ха̄льӯс район Саранпа̄вылныл о̄лы. Саран пыг са̄лыӈколт яныгмас, ща̄няге-а̄щаге ёт са̄лы ӯрим нё̄рт яла­сас. Са̄лыӈ сун ӯлтта поргуӈкве, са̄грап па̄хв­туӈкве ос мо̄т щирыл касуӈкве Андрей Доро­феевич Филипповн ха­нищтавес. Школа а̄ст­ламе юи-па̄лт Салехард ӯст ӯйхул пусмалтан хо̄тпаг ханищтахтас. Та ӯст о̄лым сосса мирыт щирыл касуӈкве акваг во̄выглавес. 
Ханищтахтын ма̄ныл а̄стлас, Белоярский ӯсн  минас, тот МЧС колн рӯпитаӈкве вуйвес. Ань касуӈкве тав ва̄тихал во̄выглаве. Тав тренер-хо̄тпатэ Александр Павлович Тасьманов о̄лы. 

Ханты-Мансийск ӯст о̄лум касыл урыл Юрий ла̄выс: «Ӯсн са̄в ё̄р ма̄нь­лат пыгыт ёхталасыт. Та̄н халанылт касуӈкве та̄рвитыӈ о̄лыс. Ам ань акваг рӯпитэ̄гум, каснэ колн ва̄тихал ялантаӈ­кве ат а̄лымēгум, тыи­ма̄гсыл о̄выл места ат висум ос юв хультсум».
Ма̄ньлат пыг са̄лыӈ сун ӯлтта поргуӈкве ёмащакв вēрми, тынь­щаӈ рēпыгтаӈкве о̄с сака ха̄сы. Ты кит ка­сылыгт тав о̄выл места виӈкве кос номсыс, ту­выл ёмащкв поргуӈкве ос тыньщаӈ мӯсхалыг рēпыгтаӈкве ат вēрмыс. 
Ань правила щирыл, 30 метра палыт тынь­щаӈ ёт-тотуӈкве э̄ри.  Юрий ла̄выс, са̄лыӈ ма̄хум тыньщаӈыл 20 мēтра палытыт о̄лэ̄гыт. Тыил хосагнув ке ва̄ри­яныл, са̄лыяныл тув пēр­хатуӈкве ос а̄ньтаныл, ла̄гланыл-ка̄таныл сак­ватаӈкве вēрмēгыт. Пыг ё̄рнколт яныгмас, ты мӯтрат пуссын ва̄ганэ. Касылн такви тыньщаӈе ёт-тотыгластэ. Тыньщаӈ сагуӈкве а̄тятэ̄н ха­нищ­тавес. 
