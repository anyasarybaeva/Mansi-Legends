
Ты яныгпа̄ла ма̄ньщи о̄йка наме – Анатолий Прокопьевич Кауртаев, ма̄н округувт тав са̄в мирн ва̄ве. «Почетный житель ХМАО-Югры» яныг нам о̄ньщи.
О̄йка 1935 та̄л ма̄нь таквс э̄тпос 8 хо̄талэ̄т Хо̄нтаӈ районт Учинья па̄вылт самын патыс, ты та̄л таквсы тав 89 та̄лэ тах то̄влы. Ос та̄ланэ тыкос янгыт, такви тай сака ка̄ркамыг о̄лы, тыг-тув во̄выглаве, кӯщаит нупыл са̄всыр та̄рвитыӈ ва̄рмалит урыл потырты, ла̄тӈе хӯлаве. 
Школа а̄стламе юи-па̄лт тав Ленинград ӯст ханищтахтас, биология учителиг ēмтыс. Рӯпи­таӈкв юв ёхтыс ос та̄ра Леуши па̄выл школат кӯщаиг паттувес.
Анатолий Прокопьевич а̄тятэ ма̄ньщи хо̄тпаг о̄лыс, оматэ рущ нэ̄. Тав ма̄нь та̄гыл номтыӈыг ос вēщкатыг яныгмас. Ань ты мус тамле хо̄тпаг о̄лы, сосса мир тармыл-патыянэ, ӯргалыянэ, уральтыянэ.
«Югры лылыēп» орга­ни­зация ва̄рима па̄сыл тот рӯпиты. Нижневар­товский отделеният пуӈктотнэ хо̄тпаг о̄лы. Кос хунь яныг сапра̄ни те ва̄раве, акваг тув во̄ваве, сосса мир та̄рвитыӈ ва̄р­малит осн-паттыянэ. 
Юи-о̄выл та̄лытт тав Тюмень ӯст о̄лы, Ханты-Мансийск ӯсн о̄с акваг ёхталы. 

Та та̄л оигпам э̄лы-па̄лт тав ӯсувн ёхталас, то̄нт ты тав ётэ хо̄нтхатыглас­мēн. Ам о̄йка мощ по­тыртаӈкв во̄выслум, тав тох ла̄выс:
– На̄н ва̄глы̄н, ма̄н сосса ма̄хманув са̄в та̄р­ви­тыӈ ва̄рмаль о̄нь­щēгыт, э̄рнэ нэ̄пакыт та̄л та̄н во̄рт щар акв йӣв са̄груӈкв ат вēрмēгыт. Ань са̄в ханты хо̄тпа колта̄гланыл ёт во̄рт о̄лэ̄гыт, са̄ккон тох хансым о̄лы – та̄нанылн кол ӯнттын ма̄гыс 25 та̄л сыс акв щёс во̄р са̄груӈкв ро̄ви. Са̄лы о̄щнэ хо̄тпа кораль ва̄рнэ ма̄гыс тит та̄л сыс акв щёс разре­ше­ние-нэ̄пак виӈкв вēрми. 
Хотьют тамле нэ̄пак ат о̄ньщи, тав олныӈ штрафыл та пинаве. Во̄р уральтан хо̄тпат йильпи а̄ӈквал те ка̄салэ̄гыт, ос йӣв ёл-сагрум хо̄тпа хо̄нтыяныл те, та̄наныл тэ̄ла а̄тим – ты сосса хо̄тпа во̄рт о̄лы ман а̄ти. 
Ты урыл ам округ кӯщай нэ̄ Н. Комарован ос тав ва̄ӈын хо̄тпанэ̄н са̄в щёс потырта̄лсум, ёмащакв хӯнтлавем ос ювле тох ла̄вавем – та̄н «Лесной кодекс» нампа са̄ккон мо̄т щирыл хансуӈкв ат вēрмияныл, та̄нти ат ва̄ганыл, ты тэ̄ла ёмасыг хумус ва̄руӈкв э̄ри. 
Ам тох номсэ̄гум, ты ва̄рмалит ёт обществен­ный организацият вос рӯпитанувыт, та̄н ты э̄рнэ рӯпата ва̄руӈкв вēрмēгыт. Ос матрыг сосса мирн нё̄туӈкв сака ат таӈхēгыт.
Мо̄т ва̄рмаль урыл сымум о̄с сака ща̄рги. Ань са̄в ма̄ньлат хо̄тпа хо̄нт­лын ма̄н тотвēсыт. Та̄н халанылт са̄в ханты хум о̄лы. Ма̄н Нижневартов­ский районувт о̄лнэ тит ханты хумыг ма̄глын тагатан яныг по̄сыл май­весы̄г . 
Акватэ Тимофей Прасин, тав пилта̄лыг хо̄нтлы, та̄ксар, нэ̄матырныл ат пилы. Омаге-а̄тяге сас ка̄ркам хо̄тпаг, ща̄не Светлана Федоровна са̄в та̄л школат рӯпиты. Пыг ма̄ньта̄гыл а̄ще ёт во̄рн ялантас, во̄раяс, хӯл алыщлас. 
Ань ос яныгман ня̄вра­мыт ка̄таныл тупкамыт, телепонаныл ка̄тыт пу­вим яныгмēгыт, воссыг нэ̄матыр ат ха̄сэ̄гыт – са̄г­рап ка̄тыт ат пувыгласыт. 
Са̄лы ӯрим ань яныг хо̄тпат рӯпитэ̄гыт, та̄н пенсиян миннэ̄ныл юи-па̄лт ты са̄лыт хотьютн о̄ньщуӈкв патавет. Ма̄нь­лат хумыт са̄лы ӯруӈкв ат ка̄сащēгыт, во̄рт о̄луӈкв ат таӈхēгыт. 
Юи-о̄выл та̄лыт о̄лнэ ма̄в кӯщаит ла̄вēгыт, школат «труд» урокыт тах ва̄равет, тот та̄н ха­нищ­таӈкв патавет. Ам са̄в щёс кӯщаитн потыр­та̄лсум, сосса ня̄врамыт ханищтаӈкв э̄рēгыт. Хусахтем та̄л ювле хуль­тыс, школат урокыт ущты ва̄руӈкв патавет. 
Хосат ка̄сыӈ школа «производственый базаг» ла̄внэ ма̄ о̄ньщис, та̄н ня̄врамыт ёт во̄рн ялантасыт, матах хо̄тал тот о̄лсыт. Тувыл кӯщаит ты ёмас тэ̄ла хот-висаныл. Ань ос ювле ты тэ̄ла но̄х-во̄рмалтаве. Тох ты о̄лэ̄в.
Анатолий Прокопьевич тамле ты ёмас сымыӈ ма̄ньщи о̄йкакве. Ань ня̄враманэ ёт Тюмень ӯсн о̄лмыгтас, э̄кватэ хосат а̄тимыг ēмтыс. Тав са̄в та̄л пуста̄гыл э̄лаль вос о̄лы, такви О̄тыранэ̄н вос ӯргалаве.  
Валентина Васильева 
