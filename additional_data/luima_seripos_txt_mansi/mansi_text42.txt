
Ка̄сыӈ та̄л школат ханищтахтын ня̄врамыт ма̄гыс Ханты-Мансийск ӯст научнопрактический конференция ва̄рыглаве, «Ремёсла и промыслы: прошлое и будущее» тамле намыл пиным о̄лы.
Loans Direct From Lenders
Ты та̄л ремёсла Центр колт рӯпитан ма̄хум нёлоловит щёс ня̄врамыт округув янытыл акван-атыгласаныл.
Ань са̄всыр районытныл, ӯсытныл ос ма̄нь па̄влытныл ня̄врамыт тыг ёхталасыт. Ка̄сыӈ хо̄тал о̄влэ̄т ня̄врамыт та̄нти хансум номтыӈ потраныл ловиньтасаныл, тувыл ос та̄нти халанылт ханищтахтасыт.
Ха̄льӯс район Хулюмсӯнтныл Надежда Константиновна Маслова ёт тит а̄гирищиг Маша Лаверина ос Татьяна Сивцова ёхталасы̄г.
Таня Сивцова о̄выл хо̄талт «Хултнэ сов» урыл потре ловиньтастэ. Пēс порат Та̄гт я̄ алгаль о̄лум ма̄ньщи ма̄хум тамле алыщлапыл хулюмхӯл пувсыт. Танян Константин Георгиевич Адин ты урыл потыртас. Тувыл а̄гирищакве такви ма̄щтырыг хӯлп сагуӈкв ханищтахтам. Маша Лаверина ос ма̄ньщи сансква̄лыг сагнэ урыл потыртас, са̄в хури суссылтас. Ань конференцият о̄лум ня̄врамыт сагуӈкв тэ̄н о̄с ханищтасанэ̄н.
Тэ̄натэ̄н Н.К. Маслова ханищтыяге. Ты Центр кӯщай нэ̄ Ольга Дмитриевна Бубновене ань Надежда Константиновна сака янытластэ. Нилыт та̄л тав няврамыт тыг тотыглыянэ, та̄н акваг ёмащакв щё̄питахтэ̄гыт, потрыт хансэ̄гыт, ма̄щтырлэ̄гыт.
ЮГУ рӯпитан Диана Васильевна Герасимова жюри-хо̄тпаг о̄лыс. Тав хӯрум хо̄тал ня̄врамыт потраныл хӯнтлысанэ, сунсыс – та̄н маныр ха̄сэ̄гыт, халанылт хумус ханищтахтэ̄гыт. Тав тох ла̄выс: «Ам студентыт ёт рӯпитанэм сыс ань таи ла̄вēгум – ты ня̄врамыт пуссын школат ханищтахтэ̄гыт, ос та̄н потраныл татем ёмащакв, номтыӈыщ ос пӯмщиг хасматныл. Ам ханищтан студентанум тох хансуӈкв ат ха̄сэ̄гыт. Та̄наныл ханищтан хо̄тпатн яныг пӯмащипа ла̄тыӈ ла̄вēгум, та̄н яныг ос э̄рнэ рӯпата ва̄рēгыт. Ты ня̄врамаквет о̄с э̄лаль вос ханищтахтэ̄гыт, ты рӯпатаныл ул вос хультуптыяныл».
Лянтор ӯст о̄лнэ ма̄хум о̄с сака э̄сгувēсыт. Та̄н ка̄сыӈ та̄л тыг ёхталэ̄гыт, ня̄враманыл ма̄щтырлаӈкв сака ёмащакв ха̄сэ̄гыт. Акв ханты а̄ги Настя Обирина са̄лы сов ёт рӯпитас, сыстамтастэ, тынтластэ. Мо̄т а̄ги хансаӈ па̄сса сагыс, ёнгынутыт суссылтасыт.
Сургут ӯсныл ёхталам ня̄врамыт нирныл хусапыт ва̄руӈкв ма̄хум ханищтасаныл. Тамле рӯпата кӯпнит хунь. Ма̄н ня̄врамыт ёт о̄с тамле хусапыт ва̄руӈкв ханищтахтасӯв, ма̄щтырлаӈкв пӯмыщ о̄лыс.
Мо̄тыт та̄л тыт о̄с акв тамле конференция тах ва̄рыглаве. Ня̄враманы̄н тыг тēтсуӈкв ка̄сащегы̄н те, ремёсла Центрыт рӯпитан ма̄хум ёт потыртэ̄н. А̄гит-пыгыт пēс ва̄рмалянув э̄лаль тотуӈкв вос ханищтахтэ̄гыт.
 