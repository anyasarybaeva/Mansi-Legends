
Сосса мирыт пēс йис ва̄рмаляныл, ща̄нь ла̄тӈаныл э̄лаль тотнэ ма̄хум касыл щирыл культура департамент па̄лныл ка̄сыӈ та̄л грант-олныл мивет. 
Ты та̄л нэ̄паканыл та̄л котиль э̄тпос 28 хо̄талныл маньпо̄ль э̄тпос 12 хо̄талэ мус кēтуӈкве тув э̄ри. Тамле ва̄рмаль урыл культура департамент ля̄ххал ань кēты. 
Касылн та̄нки рӯпатаныл ва̄рнэ хо̄тпат ос са̄всыр мо̄т организацият нэ̄паканыл кēтуӈкве тув вēрмēгыт. «Государственный организацияг» ла̄внэ колыт ты олныл ат мивет. 
Ма̄хум са̄т номинацият щирыл олныл уртавет ос но̄х-патум хо̄тпат 420 со̄тыра солко̄вил та̄ставет. Олныт «Устойчивое развитие коренных малочисленных народов Севера» са̄ккон хосыт мивет. 
Ты грант-олн вуянтым ма̄хум 5% са̄вит (21 со̄­тыра солко̄ви) та̄нки ол­наныл тув холтуӈкве тах э̄ри.   
Комиссият о̄лнэ ма̄хум кēтым нэ̄пакыт пуссын ёмащакв ловиньтыяныл ос но̄х-патум организа­цият тах пēриēгыт. 
Ос тувыл департа­мен­тыт рӯпитан хо̄тпат но̄х-патум хо̄тпат ёт согла­шение-нэ̄пак яныгпо̄ль э̄тпос 13 хо̄тал мус тах хансэ̄гыт. 
Культура департамент ищхӣпыӈ утыт такви ло̄пс о̄с о̄ньщи. Тот «Формы государственный под­держки» нампа ма̄т ты ва̄рмаль урыл ёмащакв хансым о̄лы. 
Нэ̄пакыт пищмал ты адресн кēтуӈкве э̄ри:  Ханты-Мансийск ӯс, Мира ӯсхулы, 14а кол, 206 колнак. 
Ты колт рӯпитан хо̄тпат  а̄лпыл 9 щё̄сныл ӣтипа̄лаг 17 щё̄с мус ты телефон хосыт китыглаӈкве ро̄ви: +7(3467) 360-143 (доб. 2435). 
Культура департаментыл кēтым ля̄ххал ма̄ньщи ла̄тӈыл Людмила ТЕТКИНА хансыстэ.    
