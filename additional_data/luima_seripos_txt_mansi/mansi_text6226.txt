
Ты та̄л тӯяг округувт ня̄врамыт ханищтан хо̄тпат ма̄гыс касыл щё̄­пита̄лвес. Ща̄нь ла̄тыӈ ханищтан ва̄рмаль щи­рыл Раиса Мартыновна Гаврильчик, о̄парищ наме Анямова, но̄х-патыс. Тав Ханты-Мансийск ӯст «Лылыӈ со̄юм» ня̄врамыт ханищ­тан колт рӯпиты. Тав ётэ «Ханты ясаӈ» газетат рӯпитан нэ̄ Людмила Гурьева потыртас. 
Раиса Мартыновна 1972 та̄лт рēтыӈ ю̄свой э̄тпос атыт хо̄талэ̄т Ха̄льӯс район Ня̄хщам­во̄ль па̄вылт самын па­тыс. Тав щар ма̄к ляпа рӯтанэ лӯсум ма̄ныл о̄лэ̄гыт. Пēс та̄гыл Анямовыт щēмья Свердловский область Ивдельский район Кēрасколыӈъя̄ па̄вылт о̄лэ̄гыт. 
Хунь репрессия о̄лыс, Раиса Мартыновна о̄патэ Илья Васильевич Анямов, колта̄глыл ма̄нь ня̄враманэ ёт нё̄р ӯлтта минас, Усть-Ма̄нья па̄вылн ва̄нтлыс. Ты па̄выл Ня̄хщамво̄ль ляпат ӯнлы. Ётылнув тав яныг пыганэ Никон, Даниил, Мартын о̄с Усть-Манья па̄вылн щēмья­ныл ёт о̄лмыг­тасыт. 
Раиса а̄тятэ Мартын Ильич Анямов, ётыл самын патум ма̄тэ̄н Кēрас­колыӈъя̄ па̄вылн ялыс, тувыл нэ̄ тотыс. Раиса Мартыновна о̄патэ ос а̄тятэ са̄лыӈ хумыг о̄лсы̄г. Та̄н щēмьянылт лов ня̄врам яныгмасыт. Раиса кит увщияге Ульяна ос Софья ма̄нь порат а̄гм паттат а̄тимыг ēмтсы̄г. Ётыл Никита, Алексей, Софья, Борис, Вера, Людмила, Раиса ос Ольга самын патсыт. 
Усть-Манья па̄вылт мощ о̄лсыт, тувыл кол­та̄глыл Ня̄хщамво̄ль па̄вылн ва̄нтлысыт. Ня̄врамыт тот школан ялантаӈкве патсыт. Оматэ школа-интернатт кӯр па̄лтыглым ос кол­кан ловтым рӯпитас. Юн ӯщлахтын порат ня̄враманэ ма̄гыс са̄в­сыр пормасыт ю̄нтыг­лас, сака ма̄щтыр нэ̄ о̄лыс. Юн са̄в са̄лы кот о̄щсыт. Тав учитель хо̄тпат ма̄гыс пӯркат ю̄нтыглас. Ня̄врамыт пуссын ня̄рал, ва̄ил, сахил ос мольщаӈыл масхатым о̄лсыт.
Тувыл Раиса яныгмас, школат ханищтахтуӈ­кве патыс. Таве о̄выл ханищтам хо̄тпа Ольга Митрофановна Сайнахова о̄лыс. Ты нэ̄ ня̄врамыт ёт акваг ма̄ньщи ла̄тӈыл по­тыртас. То̄нт Раиса ты урыл номсыс, янгыг ēмты о̄с тах учителиг рӯпитаӈкве паты. 

Тувыл аквматнакт ӯщлахтын хо̄талт ня̄вра­мыт пуссын юн атхата­сыт. Оматэ та порат тох ла̄выс: «Соня бухгал­терыг, Вера сельсоветыт, Люда пӯльницат рӯпи­таӈкве патэ̄­гыт, Раиса ос учителиг ēмты». Со̄ль, тав ла̄тӈе щирыл тох та ēмтыс. 
Раиса ща̄няге-а̄щаге хосат а̄тимыг ēмтсыг, та порат тав са̄т та̄лэ то̄в­лыс. Туи са̄лыт нё̄р ляпат тэ̄пыӈ ма̄т яласа­сыт, то̄нт а̄тятэ Ня̄х­щам­во̄ль па̄выл пило­рамат рӯпитас. Тот хотум ēм­тыс, хотталь щалтыс. Та юи-па̄лт оматэ а̄гмыл ēмтыс, Ха̄льӯс пӯль­ницан тотыг­лавес, тот пусмалтавес. Тувыл юв ёхтыс, мощ о̄лыс, о̄с а̄тимыг ēмтыс. 
Раиса увщиянэ ос каӈканэ ёт акв та̄л ко­ланылт та̄нки о̄лсыт. Тувыл пуссын интер­натн вуйвēсыт. Ня̄вра­мыт школат пуссын ём­щакв ханищ­тах­тасыт, сака яныт­ла­вēсыт. 
Ётыл Софья Тюмень ӯст бухгал­терыг ханищ­тахтас. Ювле Ня̄хщам­во̄льн ёхтыс, йӣгрищанэ ос а̄пщиянэ янмалтас. Тот бухгалте­рыг рӯпи­тас. Вера ос секретариг ханищтахтас. Ань Тюмень ӯс архивт рӯпиты. Людмила ос Салехард ӯст ӯйхул пус­малтан хо̄тпаг ха­нищтахтас. Раиса ос культуро­логыг а̄стлас, ань няврамыт ты ха­нищты. Ольга о̄с А.И. Герцен нампа лӯима̄ ма̄хум ханищ­тахтын институт а̄стлас. Ома­ныл потырта̄лум щи­рыл та ēмтыс. 
Раиса школа а̄ст­ламе юи-па̄лт нёлолов­хуйплов та̄лэ то̄влыс, тав о̄влэ̄т Хулюмсӯнт па̄вылн Людмила ув­щитэ палт минас. Тот компрессорный стан­циян рӯпитаӈкве пат­хатас. Ты предприятие э̄ти уральтас ос яласан ма̄шинат ма̄гыс пӯсас-а̄ви па̄лыг-пӯнсыглас. Тот Раиса акв а̄ги Галина Алгадьева (ань о̄йкатэ щи­рыл Краснухина) ёт ва̄йхатуӈкве патыс. Та а̄ги Тюмень ӯст мединститут ханищ­тахтын ма̄ныл а̄стластэ. Тэ̄н акван-ю̄рщхатсыг ос Санкт-Петербург ӯсн ханищтахтуӈкве та минасыг. 
1991 та̄лт тав ётэ Надежда Ерныхова, Виктория Лапцуй, Виталий Истомин, Игорь Алексеев ос мо̄т хо̄тпат тув ханищтахтуӈкве минасыт. Лӯима̄ ма̄хум институт Ирина Алек­сан­дровна Лапина а̄гит-пыгыт ханищтас. Тав сака ёмас нэ̄, ма̄ньлат хо̄тпат таве сака э̄руп­тасаныл.

Раиса Мартыновна институт а̄стламе юи-па̄лт Ханты-Мансийск ӯсн ёхтыс. Тыт ВГТРК «Югория» нампа теле­радиокомпаният рӯпи­таӈкве патыс. Та юи-па̄лт матахмат та̄л округ творчество колт рӯпитас. Тот ня̄врамыт сосса мир ва̄рмалитн ханищтасанэ. Студентыт во̄виньта̄лсанэ, аквъёт са̄всыр пӯмащ ёнгилыт щё̄пита̄лсыт. Тувыл Раиса Мартыновна тыт хум ва̄рыс. О̄йкатэ наме Василий Гаврильчик, тэ̄н кит ня̄врам о̄ньщēг. Иван ты тув армияныл юв ёхтыс. Татьяна иӈ школат ханищтахты. 
Та порат творчество кол кущаиг Татьяна Вадичупова рӯпитас. Тав ня̄врамыт ма̄гыс сосса о̄лупса ва̄рмаль, ма̄ньщи ос ханты ла̄тыӈ ханищтан кол пунсуӈ­кве номылматас. Ты колэ «Лылыӈ со̄юм» на­маястэ. Раиса Марты­новна ня̄врамыт ха­нищтаӈкве тув ялантас. Тувыл Ольга Кравченко таве А̄с-угорский ин­ститутн рӯпитаӈкве во̄выстэ. Тот научный пот­рыт ос ханищтах­тын ня̄врамыт ма̄гыс са̄в­сыр программат хансыс. 
То̄нт ялпыӈ хо̄талыт порат ё̄рнколт тӯщта­лаӈкве патвēсыт. Тот хӯл ос нё̄выль исмит ос мо̄т са̄всыр тэ̄нут па̄й­тыглавес, э̄лыл ёхталам мӯй ма̄хумн сака пӯмащ о̄лыс. Та̄н сосса мир о̄лупса ка̄са­лаӈкве вēр­мысыт. Раиса Марты­новна та̄нанылн сосса мир пēс йис тэ̄лат ос са̄лыӈ ма̄хум о̄лупсаныл урыл потыртас.
Тувыл «Лылыӈ со̄юм» ущ пӯнсым ханищтахтын колн ня̄врам ха­нищтан хо̄т­пат ат то̄­выл­хатасыт. Ос кӯщай нэ̄ Раиса Мартыновна такви палтэ рӯпитаӈкве во̄выстэ. 2007 та̄л па̄с­ныл ань тыг мус нэ̄ тот ты рӯпиты. Тав ня̄вра­мыт ма̄ньщи ла̄тӈыл потыртаӈкве ханищ­тыянэ. Мӯй ма̄хум э̄лыл Ханты-Мансийск ӯсувн ёхталанэ̄ныл порат, Раиса Мартыновна та̄наныл ӯс янытыл тотыглыянэ, ӯсувт маныр пӯмащ о̄лы, таи суссылты. Тувыл рӯпатанылт ня̄врамыт ма̄гыс туи порат ӯщ­лахтын хо̄талыт щё̄пи­та̄лэ̄гыт. Сосса ялпыӈ хо̄талыт порат пуссын мӯйлэ̄гыт. Ань та̄н я̄нас колыл майвēсыт, колнаканыл лощитыт ос посыӈыт. А̄гит-пыгыт тув ща̄гтым ёхталэ̄гыт. 
Раиса Мартыновна ма̄ньщи ла̄тӈыл ма̄нь­та̄гыл ёмщакв потырты. Тыима̄гыс тавēн ня̄вра­мыт ханищтаӈкве кӯп­нит. Ты ва̄рмаль щирыл хӯрумхуйплов та̄л рӯ­питы.

Ня̄врамыт ханищтан касылыт тав щар о̄влэ̄т 2013 та̄лт Ханты-Мансийск ӯст касыс. То̄нт ма̄ньщи нэ̄ нилыт места вис. Тувыл 2016 та̄лт о̄с каснэ ва̄рмаль о̄лыс. Та порат ос но̄х ат патыс. Ань ты та̄л каснэ ва̄рмальн са̄ртыннув щё̄питахтас. Югра ма̄ урыл э̄рыгсов хансыс ос э̄ргыстэ, тумраныл ёнгыс. 
О̄выл хо̄тал каснэ порат, та̄н та̄нки рӯпа­таныл урыл потырта­сыт. Аквта хо̄талт ща̄нь ла̄тыӈ урок суссылтасыт. Ань хо̄нтлын нак оигпам па̄сныл 75 та̄л то̄влыс, тыима̄гыс урок ты тэ̄ла кастыл ва̄руӈкве ла̄ввес. Раиса Мартыновна о̄патэ Илья Васильевич Анямов война порат са̄лыӈ суныл Са̄пса па̄выл станция мус нё̄выль, хӯл, почта тотыглас. Тувыл ты почта Ня̄хщамво̄льн ос Ха̄льӯсн тотыглас. Ос Раиса Мартыновна уроке о̄патэ ка̄стыглан ма̄гыс щё̄питастэ. Тав ня̄врамытн са̄лыӈ ма̄хум о̄щнэ пормасыт урыл ма̄ньщи ла̄тӈыл потыртас. Ня̄врамыт ва̄гтал ул вос патсыт, уроке ёныг щирыл ва̄рыстэ. 
Касыл Нефте­юганск ӯст о̄лыс. Тот ха­нищ­тахтын ня̄врамыт сосса мир о̄лупса урыл са̄в ёмас потыр хӯн­тамласыт. Та̄нанылн сака пӯмащ о̄лыс, ща̄г­тым хӯнтлысыт. Ты ха­нищтап жюри хо̄тпатн Раиса Мартыновна уроке сака мӯстыс, о̄выл места тавēн ми­саныл. Китыт места Татьяна Андреевна Сайнакова вис, ты ханты нэ̄ Сургутский район Русскинская па̄вылт о̄лы. Хӯрмит места о̄с ма̄ньщи нэ̄ Лариса Николаевна Карпенко вис, тав Октябрьский район Ня̄рихумит па̄­вылныл ёхталас. 
Ты потыр Людмила Гурьева хансыстэ, ма̄ньщи ла̄тӈыг Николай МЕРОВ толмащластэ 
