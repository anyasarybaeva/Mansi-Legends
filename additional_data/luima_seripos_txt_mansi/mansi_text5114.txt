
Ты хурит Виктория Андреевна Ташкина по̄слым о̄лы. Тав Ханты-Мансийск ӯст ня̄врамыт ёнгалтан колт рӯпиты. Ты нэ̄ ёт округт о̄лнэ са̄всыр мирыт ялпыӈ хо̄тал порат ва̄йхатасум, потрамасум, по̄слыслум. Рӯпататэ урыл нэ̄ тох потыртас:
— Ам ня̄врамыт уроканыл юи-па̄лт ёнгалтан ос ханищтан Центр колт рӯпитэ̄гум. А̄гирищит-пы̄грищит тот ка̄тыл хурит по̄слэ̄гыт, ялнэ-миннэ, мӯйлын тэ̄ла ос каснэ ва̄рмаль ханищтэ̄гыт, халанылт потрамēгыт. Тув палыт лагерит ва̄рыглэ̄в, ня̄врамыт а̄лпыл ёхтэ̄гыт, юв хо̄талъя̄т юи-па̄лт ущ минэ̄гыт. Тыт та̄н хо̄тал палыт ёнгасэ̄гыт, ха̄йтыгтэ̄гыт, то̄ванакт во̄рн яланта̄лэ̄в, а̄ращ ва̄тат ӯнлахо̄лэ̄в, сыстам лылыēпыл лылтэ̄в. 

— Хоты школаныл ня̄врамыт на̄н палтын ялантэ̄гыт?
— Ӯс янытыл о̄лнэ са̄всыр школатыл ёхталэ̄гыт. Ма̄н округувт ань са̄всыр мирыт о̄лэ̄гыт, рущ, сосса ос мо̄т ня̄врамыт халанылт юртыӈыщ олэ̄гыт. 
Таи та̄рвитыӈ, ма̄н ня̄врамыт ва̄рум пормасаныл суссылтан я̄нас колнак ат о̄ньщēв. Ос хунь хотты выставкатын во̄вавēв, та̄ра ка̄сащēв, пормасанув тув тотыянӯв, мирн суссылтыянӯв. 
Ань ты пӯмыщ ёнгилыт ка̄ркам а̄гирищит ос пыгрищит ра̄ктыныл ва̄рсыт, о̄льпыл сартсаныл. Ты пормасыт ва̄руӈкве та̄н Ляля Шайдулловна Кашапован ханищтавет. Тыт ань ма̄н ханты ма̄хум колта̄гыл суссылтэ̄в, ка̄сыӈ ня̄врам тув акв пормас ка̄тыл по̄щгыс — ё̄рнкол, а̄мп манос э̄лумхо̄лас.  
