
Округ Дума депутат Николай Ташланов лēккар-хо̄тпат ос са̄всыр кӯщаит сапра̄нин во̄выгласанэ. То̄нт ма̄хум тэ̄рпи тыналан ва̄рмаль, лēккарыт ханищтан тэ̄ла ос пӯльницат рӯпатаныл урыл потыртасыт.
Мир пусмалтан колт кӯщай ва̄ӈын нэ̄ Инга Бычкова ла̄выс, ань округувт 597 лēккар-хо̄тпа ос 1 со̄тыра 78 ма̄нь лēккар пӯльницатт ат то̄вылхаты. Тыт рӯпитан ма̄хум халт акв э̄тпос сыс 134 со̄тыра солко̄ви сэ̄лэ̄гыт. Ма̄нь лēккарыт 66 со̄тыра арыгкем сол­ко̄вил ойтавет. 
2012 та̄лныл «Земский доктор» нампа са̄ккон щирыл ма̄нь па̄вылквен ёхтум мир олныл ойта­вет. Ты пора сыс окру­гувн ма̄н 300 хо̄тпат рӯпитаӈкве во̄ввēсыт. 2019 та̄лт 59 лēккар ос нёлолов фельдшер тыг ёхтысыт. Ты та̄л сыс 69 лēккар ос онто­лов фельдшер рӯпитаӈ­кве тах во̄вавет. Ань ма̄нь па̄вылквен ёхтум хо̄тпат 2 млн солко̄вил ос фельшерыт 1 млн солко̄вил ойтавет. 
Ханищтап ос ма̄ньлат хо̄тпат ва̄рмаляныл щирыл рӯпитан депар­тамент кӯщай ва̄ӈын хум Александр Гомзяк а̄гит ос пыгыт ханищ­тан ва̄рмаль урыл по­тыртас. Ма̄н округувт ань кит университетыгт лēккарыт ханищтавет. 60% са̄вит а̄гит ос пыгыт целевой набор щирыл тув вивет. 
Россия Президентув ань ла̄выс, 70% са̄вит ня̄врамыт тох вос ха­нищтавет. Ординату­ран лēккарыт пуссын олн ойтнэ та̄л тув вос ялантэ̄гыт. Округувт рӯ­питан кӯщаит нэ̄пакыт ань щё̄питэ̄гыт, 2021 та̄л­ныл Президентув ла̄вме щирыл ва̄раве. 
2019 та̄л па̄сныл акв йильпи са̄ккон пирмай­тавес. Ань са̄всыр по̄х организацият а̄гит-пыгыт целевой набор щирыл лēккарыг ханищтаӈкве вēрмияныл. Ты са̄кконт тох хансым о̄лы, ма̄ньлат хо̄тпа диплом ке выг ос хо̄т э̄тпос сыс рӯпитаӈ­кве ат ке виве, таве кēтум организация штраф-олныл пинаве. Тав ос такви хо̄т э̄тпос сыс рӯпитаӈкве ат ке о̄выл­тахты, тав о̄с штраф-олныл хансаве. 
Ня̄врам такви тот э̄лаль ханищтахтуӈкве ат ке тахмаи, олныт ювле ойтуӈкве ла̄ваве. Кӯщай хум ла̄выс, ань са̄в а̄гит ос пыгыт целевой набор щирыл ханищтахтуӈкве тах ат ка̄сащēгыт. 
Ты юи-па̄лт та̄н тэ̄рпи тыналан тэ̄ла, районный пӯльницат та̄рвитыӈ ва̄р­маляныл урыл потырта­сыт. Нико­лай Ташланов сапра̄нит ла̄выс, та̄н ты потрыт пуссын акв нэ̄пакн хансыяныл ос Государствен­ный Думан кēты­яныл. 
 
